	Тұрсынқан Əлқанұлы

	Апам қашып кетіпті



	Повесть





І


	– Апам қайда кеткен? – деп сұрады кеше түстен кейін су кезегі келіп, түннің бір уағына дейін атыз басында су ұстап, ұйқысынан түске таласа оянған, отыздың ортасын оя бастаған, кең иықты, кеуделі келген, сопақшалау бетті, қалың кірпікті, үшкіл көзді, өңі əбден тотығып кеткен, жағы мен иегінде қалың қылтандар қарағайдай қаптап тұрған Асан орнынан асыға тұрып жатып.

	– Е, қайда кетеді ғой дейсің? Жүрген шығар бір жерде,–деді Асанның келіншегі алқызыл өңді, сəл бүкірлеу келген ұзын бойлы, сарқылтым қастары сиректеу біткен, дөңгелектеу шүңірек көздері шыңыраудағы суша жылтылдап көрінетін, басына көгала түсті ескі жаулық байлап алған Күлашқан төрге жастай қойылған диванның алдындағы ұзын үстелге дастарқан жасап жатып.

	– Ой, Алла! Күнде таңертең орнынан ерте тұрып, үй ішінде бəкіншүкінмен айналысып жүретін ол кісі көп ешқайда бармай, үйде болушы еді ғой, бүгін қайда кете қалды екен,ə? – деді киімдерін киіп жатқан Асан əлде неге таңырқағандай Күлашқанға қарап, – қарашы, ол кісі орнынан тұрды ма екен? Алда-жалда ауырып қалып жүрмесін.

	– Қарадым, жоқ екен. Ол кісі қашан осы уаққа дейін ұйықтап жатушы еді? – деді Асанға бұл неге шешесін іздей қалды деген адамша тесірейе қарай қалған Күлашқан қолындағы шынының сыртын сүрткіш бұлмен сүртіп жатып, – бүгін неғып шешеңді сағына қалғансың ?

	– Қайдан білейін, түнімен бір шым-шытырық түстер көріп, жақсы ұйықтай алмай шықтым. Əлде бірдеме болатындай өзімнен-өзім алағызып, қобалжып тұрғанымды қарашы!? – деді сол жақ іргедегі екі адамдық темір кереуеттен түсе берген Асан – оның үстіне бүгін ол кісіден əлде бір нəрсенің жайын сұрайын ба деген едім.

	– Ол не нəрсе? – деді бұл жолы да күйеуіне таңқала қараған Күлашқан қолындағы шыныны үстел үстіне қоя беріп .

	– Е, кеше осы арада бір мал алып жүрген саудагерге кезігіп қалған едім, сұраса, мал бағасы тəп-тəуір секілді, – деді төсектен түсіп, қылтан қаптап кеткен бет аузын жалпақ алақанымен сипап қойған Асан – сонымен апамды ағамдардікіне жіберіп, сататын малдары бар ма екен білейін деген едім.

	– Ойбой, осы сен де өз алдыңа тыныш жүрмей, қайдағыны шұқылап жүреді екенсің,–деді Асанға бұртия қарап қойған Күлашқан – олар малдарын сата ма, сатпай ма онда нең бар? Бекер алдыңғы жылғы сияқты тағы да пəлеге қаласың.

	Ана шайпау мінез абысыным жəне де малымызды арзанға сатқызды деп шыға келеді.

	– Жөн, жөн, – деді əйеліне қарап қойған Асан былшық басқан көзін уқалай есікке қарай бет алып бара жатып, – ол кісіні іздегендегі тағы бір шаруа, елдің айтуларына қарағанда, біздің Алтай жақта тұратын бір туыстарымыз бар екен. Соның жайын сұрайын деген едім .

	– Ойбой, сен неғып бүгін аяқ-астынан туысшыл, қаншыл бола қалғансың? – деді Күлашқан Асанның ту сыртынан мысқылдай қарап, – осы жақтағы туыстарыңды қарқ қылып алсаң да жетер ...

	– Апам əлі жоқ па? – деді таңертеңгі шəйін ішіп алып, əлде бір жұмысқа бола қыстақ бастығына барып келген Асан – клет үйлерінде бірдемелерін шұқылап жүрген Күлашқанға дауыстап.

	– Жоқ,– деді қысқа қайырған Күлашқан – Бақанға бардың ба? Əлгі жұмысты не дейді?

	– Əйтеу, ары айтып, бері айтып жүріп, зорға бітіргендей болды. Ақысын күзде өнім жиналғанда есептесетін болдық.

	– Е, онда көрім болған екен ...

	– Апам əлі келген жоқ па ? – деді клет үйдегі дөңгелек үстелге түскі шəйға отырып жатқан Асан .

	– Келген жоқ,– деп шорт қайырды Асанның таңертеңнен бері бірнеше қайтара сұраған бұл сұрауынан əбден мезі болғандай бейне танытқан Күлашқан тыжырына тіл қатып.

	– Ой, Алла! Бүйтіп жоғалмаушы еді ғой, – деді əлде неге ғажаптанғандай қолына шынысын ала берген Асан, бастауыштың жоғары жылдығында оқып жатқан ұлы Қастерге қарап – сен көрген жоқсың ба-ей?

	– Жоқ,– деді алдында тураулы тұрған тонардың нанын жау түсіріп келгендей қарбыта асап жатқан Қастер асыға сөйлеп, – таңертең мен орнымнан тұрғанда ол кісі жоқ болатын.

	– Онда сенші? – деді Асан ендігі сұрауды дастарқан басында монтиып қана шəйін ішіп отырған бастауыштың 1класында оқып жүрген сары шашты қызы Сəулеге қарап .

	– Жоқ, мен де көргем жоқ. Мен тұрғанда да апамның төсек-орны жинаулы тұр екен .

	– Ой, тəубе! Мынау бір қызық болды ғой, ол кісі бір жаққа шықса, бүйтіп үн-түнсіз кетіп қалмаушы еді ғой,– деді Асан бірдемеге айран-асыр бола таңырқағандай таңдайын тақылдатып.

	– Ойбой, бүгін шешеңді неғып сағына қалдың? – деді шəй құйып жатқан Күлашқан бұл жолы да қаперсіз сөйлеп, – отырған шығар осы арадағы бір кемпірдің жанында өсек айтып.

	– Ой, қойшы сен де қайдағыны айтпа, əдетте үйден көп шықпайтын адам жоқ болса, көңілің бір түрлі болып алаңдап тұрады екен,–деді қолындағы шыныны Күлашқанға ұсына берген Асан тырсылдай тіл қатып, – кеше ол кісі бізге қатты ренжігендей болып еді, соған көңілім қатты қобалжып отырғанын қарашы ?!

	– Үйбай, ол кісінің бізге ренжігені жалғыз осы рет емес қой, – деді Күлашқан Асанның шынысын қолынан жұлып алып, – мен осы үйдің босағасын аттағаннан бері ол кісінің бірдемені шұқыламай, тыныш отырған күні болды ма? Қашан көрсең де анау былай болмады, мынау олай болмады деп күңкілдейді де жүреді. Осыдан барып осы үйде бір күн тыныш, жайбарақат күн кеше алдық па?

	– Əлаулəйіңді тағы да бастадың ба? Сенің кешке дейін апаммен неге алыса беретініңді бір түсінбей-ақ қойдым ғой,– деді əлде неге дағдара, кейи тіл қатқан Асан Күлашқанға едірейе қарап.

	– Мен қашан ол кісімен алысыппын? Өзі емес пе, өйте ғой, бөйте ғой деп қайдағыны қоқсытып отыратын, деді Күлашқан дауысын көтере, – тып-тыныш қана отырса, ол кісінің аузына кім қағыпты ?

	– «Сөйлеп үйренген ауыз жыбырын қоймайды » дегендей, ол кісінікі де бойына əбден сіңісті болып қалған əдет емес пе?

	– Е, немен, «ақсақ қой түстен кейін маңырайды» дегендей құдай тəубең енді есіңе түсіп отыр ма?–деді Күлашқан Асанға қарап мырс етіп,– бүгін не қып «апа », «апа» дей қалғансың? Əлде түсіңнен шошып ояндың ба?

	– Қойшы енді, бір тыныш отырып шəй ішейікші?! Бірдеме айтса болды, өстіп өкірештеп шыға келетінің-ай, осы сенің, – деді бұл кезде əке-шешесіне жақтыртпаған жанармен кезек-кезек қарап, қолына бір жапырақ нанды ала орнынан тұрып бара жатқан ұлы Қастерге қарап қойған Асан.

	– Өзің емес пе? Бүгін көзіңе бірдеме көрінгендей, қарадан қарап шешеңді сағынып, қақылдай қалған.

	– Ойбой, шешесін сұраса да болмай ма екен? Қойшы енді, батыреш, ішкенді ірің, жегенді желім қылмай, – деді қайтерін білмеген Асан жеңілген боксерше алыс майданынан шегініп шығып, – жоқ əлде, бүгін жəне де шай емес, зəр ішкізейін деп отырсың ба?

	– Өзің емес пе, «апам», «апам» деп қақсай қалған.

	– Ал, қойдық, қойшы енді, батырекеш, – деді осы сəтте Күлашқанға қарап мырс етіп күліп жіберген Асан, – тыныш отырып шай ішейікші, кемпошка!





ІІ


	– Апам келді ме? – деп сұрады мотомен жақын маңайдағы бидай атызына барып құлақ байлап келген Асан есік алдында кездескен Күлашқанға асыға сұрау тастап.

	– Үй, бүгін саған не болған? – деді Күлашқан тауыққа жем шашу үшін клет үйінен алып шыққан тегенесін ұстаған беті, – қайта-қайта «апам», «апам» деп қақылдадың да қалдың ғой, ол кісі қайда кетеді дейсің? Жүрген шығар бір жерде .

	– Ə, осы сенің су миың-ай, дүние деген қəперіңе кіріп шықсашы! «Жаман айтпай, жақсы жоқ» дегендей, ол кісіге бірдеме болып қалса қайтеміз? – деді мотосын сүйретіп, лапастың астына кіргізіп жатқан Асан – бір жаққа кетсе де айтып кететін ол кісі бүйтіп үн-түнсіз жоғалмаушы еді ғой, оқыстан бірдемеге ұшырап қалса, ертең ел-жүртқа не бетімізді айтамыз?

	– Рас-ау,– деді осы кезде ғана ойына əлде не түсіп, Асанға қорқа да үрке қараған Күлашқан – расында, бірдеме болып қалмасын!

	– Міне сол емес пе? Таңертеңнен бері қанша рет қақсасам да менің сөзімді артыңа да қыстырмай қойған едің,– деді қолына кілтін ұстап, лапастан бері шыға берген Асан дегбірсіздене, асыға сөйлеп, – енді неге қаққан қазықтай қақиып тұрсың? Андағыңды тастап, іздеп келсеңші?!

	– Қайдан іздеймін?

	– Қайдан іздегені несі? Осы қыстақтағы барады-барадыау деген үйлерден іздеп келмейсің бе?...

	– Бар ма, табылды ма? – деді жарым сағат айналасында екі өкпесін қолына алып, жүгіре, ентіге қайта оралған Күлашқанның əлде неден үрейленгендей болып, өңі құп-қу болып кеткен жүзіне қарап қойған Асан.

	– Ол кісі барады-барады-ау деген 7-8 үйдің барлығына да кіріп шықтым. олардың бəрі де көргеміз жоқ, келген жоқ деседі,– деді белгісіз қорқыныштан екі көзі алақандай болып алайып кеткен Күлашқан.

	– Ой, тəубе! Онда ол кісі қайда кетіп қалады? – деді тұрған жерінде сілейіп аз тұрып қалған Асан, – Тасқын құданікіне бардың ба?

	– Бардым, ол үйде де жоқ екен.

	– Апыр-а, онда ол кісі қайда кете қалады?

	– Таудағы ағаңдыкі мен ауылдықтағы əпекеңдікіне кетіп қалып жүрмесін?

	– Жоқ, олар жаққа кетсе, онда айтып кетпей ме?

	– Кім біледі, кешегі өкпесімен бізге ренжіп, соларға кетіп қалған шығар?

	– Бəлкім, бірақ, сонда да айтып кетсе керек еді. Таудағы үйлер осы кезде жайлауға шығып кеткен. Оларға арнаулы көлік болмаса бара алмайды. – деді əлде нені ойлағандай бір сəт үнсіз тұрып қалған Асан, – ауылдықтағы қызынікіне кетіп қалған болмасын, тез барып Шалқардың магазинінен олардың үйіне телефон соғып келе қойшы ?!

	– Жоқ, ол жаққа да бармапты,–деді бірдемнің арасында қайта оралған Күлашқан аптыға сөйлеп, – үйлерінде балалары Қайнар бар екен,бұл үйге келген жоқ дейді.

	– Ой, Алла! Онда ол кісі қайда кете қалады, ə,–деп қайрандап аз тұрған Асан бір кезде ойына оқыс бірдеме оралғандай өзінен-өзі селк ете түсті де, – əлде кешегі ашуына шыдамай, бірдемеге ұшырап қалған болмасын!– деді өзінеөзі сөйлегендей болып, – бəсе,таңертеңнен бері көңілімнің бір түрлі болып, алағызып, қобалжуы жаман еді !

	– Қойшы, қайдағыны айтпай! – деді Күлашқан Асанның көңілін аулай үн қатып, – неменеге ұшырап қалады дейсің? Жүрген шығар бір жерде.

	– Жүрсе тауып келе қойшы, сайтанның сапалағы! – деді ашу қатты алып қашпа жыны аяқ-астынан сап ете түскен Асан долыра айғайға басып, – тап осыдан шешеме бірдеме бола қалса, көресіңді менен көресің !

	– Үйбай, қайтеді? – деді əлгіден бері өзінің ішіне де белгісіз қорқыныш ұялап, əлде бір күдік ұя сала бастаған Күлашқан, – бірдеме бола қалса, оны менен көріп шыға келетінің не осы?

	– Сенен көрмегенде кімннен көремін? – деді ашу тұлпарына онан ары қамшы басқан Асан, – кеше шешеме не айтқаныңды ұмыта қалдың ба? Сенің сол сөзіңе қорланған шешем ашуға шыдамай, бірдемеге жолығып отыр.

	– По, шіркіннің пысығы-ай! – деді əдеттегі кездегі бұрқсарқ мінезіне басқан Күлашқан да дауысын көтере, қыстыға сөйлеп, – сонда шешеңді бұл үйден мен қуалап жіберді ғой деп тұрсың ба?

	– Сен қуаламағанда мен қуалады дейсің бе? Қашан көрсеңде, екі күннің бірінде ол кісімен алысасың да отырасың.

	– Ой, шіркіннің, айтып тұрған сөзін қарашы?! – деді ашу атты арынды дүлдүлдің тізгінін еркіне қоя берген Күлашқан да Асанға шəлкем-шалыс келіп, – сен де кеше өзіңнің шешеңе не айтқаныңды ұмытып тұрсың ба? Тақ осыдан шешеңе бірдеме болса, менің сөзіме емес, сенің сөзіңе ашуланып кетіп отыр .

	– Не дейді-е, мынау! – деді тістен, ысылдай сөйлеген Асан, – егер саған жан баспасам, ол сөзді айтар ма едім.

	– По, шіркін, бүгін не қып опалы ұл бола қалғансың? – деді Күлашқан танауынан кекете мырс етіп, – шешеңе айтарыңды айтып алып, бүгін соған опық жеп тұр екенсің де.

	– Япыр-ай, мына салдақының қорлығын-ай,ə! Мені қайрап қайрап шешеме қарсы айдап салған тап сенсің !

	– Ой, жүн жеп, жабағы тышқан жетесіз неме сол! – деді аузын шүршите бүрістіріп, Асанға ернін шығара қараған Күлашқан,– шешесіне айтарын айтып алып, енді біткен пəлені маған жауып тұрғанын қарашы жаман неменің. Мен үшін солай айтқан болсаң, онда баяғыдан бері қаншалық қақсасам да шешеңді ағаңның үйіне жібермей, айға бата қылып жүрсің бе?

	– Япыр-ай, мына қатын үрген итше шəбелеңдеп, аузына келгенін оттап, қайтеді-ей! – деген Асан осы сəтте зəрін шаша ысылдаған жыланша Күлашқанның сұйық та селдір шашынан уыстай, шеңгелдей ұстай алды да, оны алдына қарай жұлқа тартып қалды .

	– Ойбай, өлтірді! – деді жан дауысы шыға айғайды салған Күлашқан – «Жаманның əлі жапалаққа жетеді» дегенде, енді келіп бəр пəлені маған итеруін қарашы, ез неменің!

	– Мə, ендеше, əкеңнің! – деді Асан тістене тұрып, Күлашқанды шапалақпен тартып кеткен соң, – осыдан апама бірдеме болса, бəлем, көресіңді сонда көресің, сапылдақ неме

	– Ойбай, өлтірді! – деді тағы бір рет жан дауысы шыға бақырып жіберген Күлашқан Асанның шашын шеңгелдей ұстап тұрған қолы босап кетісімен далаға қарай ата жөнеліп, «Өлтірді! Өлтірді!» деп аттандап бара жатты.





ІІІ


	Маңайдағы көршілер жиналып, мəн-жайға қанған соң олар да Асанның шешесінің ұшты-күйлі жоғалып кетуін сансаққа жүгіртіп, өздерінше долбар жəне тұспал жасап, Асанға жан-жақтан жамырап ақыл айта бастады. Əрі бірнеше жас əйелдер мен жігіттерді үй-үйге шапқылатып, іздеу мен сұрау салуға жіберді.

	– Шөпке байлап қойған мал болмағаннан кейін екі аяқты адам пендесі бір арада жүрген немесе бір үйде отырған шығар. Оған бола несіне қызыл шеке боласыңдар?–деді көршілерінің бірі қырма сақалды, ұзын бойлы Байтұрсын Асан мен Күлашқанға кезек қарап .

	– Соны айтам,–деді оның əйелі Нағима ернін сылп еткізіп, – оған бола несіне шармаяқтасып, бүкіл қыстақты ылаңқада қылып жүрсіңдер. Ел жұрттан ұят емес пе?

	– Қайдан білейін, шешесінен дəл бүгін туғандай, орнынан тұра бере «апам»,«апам» деп қақылдады да қалды,– деді анда-санда өксік атып, ықылық тиген адамдай бүгіліп отырған Күлашқан Асанға атып жіберердей алая қарап, – күнде шешесі алдында жүргенде, оны көзіне шыққан сүйелдей көруші еді. Бүгін неқып əукесі түсе қалғанын кім білсін!

	– Əй, оттамай тыныш отыр, тақ менен көретініңді көре қаласың – деді Күлашқанға қарап ақыра сөйлеген Асан, – шешемді көзіне шыққан сүйелдей көретін мен бе, жоқ əлде сен бе?

	– По, олғұрдайын мен не қыппын! «Бар жазығым сығалай қашқаным ба» дегендей, бар айыбым күнде шəйін қайнатып, тамағын істеп, кірін жуып бергенім бе? – деді Күлашқан да Асанмен тайталаса кетіп, – болмаса «апа», «апа» деп, алдынан қия өтпегеніме жазықтымын ба?

	– Елдің алдында өтірік монтансуын қарашы, сапылдақ неменің! – деді тісін шықырлата қайраған Асан, – тап осыдан апам бірдемеге ұшырар болса, көресіңді сонда көресің!

	– Жə, қойыңдар енді! – деді осы кезде шыдамай кетіп Асан мен Күлашқанның арасына түсе сөйлеген тағы бір көршісі, қарны сəл-пəл шығыңқы аласа бойлы, семізше домалақ денелі жас жағынан Асанмен шамалас, əдеттегі кездері екеуі құрдаспыз деп қатты қалжыңдасып жүретін Сақан, – Асан, сен бала болып кеттің бе? Бір уақ мына елдің тілін алып, тыныш отырсаңшы?! Шешең жарым күн көзіңе көрінбегенге, оны неге қайта-қайта жамандыққа жори бересің?

	– Қой, Асан, ашуыңды басып, ақылға кел! – деді осы сəтте бағанадан бері үндемей отырған Асандарға құданың-құдасы болып келетін, осы қыстақтағы санамалы қарттардың бірі Орынбай ақсақал сөзге араласып, – əлгінде мына Байтұрсын айтқан секілді екі аяқты пенде болғаннан кейін бір жерде қыдырып жүрген болар, болмаса біреумен əңгімелесіп отырып қалған шығар, оған несіне дегбірсізденесің? «Ыдысаяғы сылдырламайтын отбасы болмайды» дегендей, бəсеке деген тепершікке алып тұрған мына заманда кімнің отбасы тыныш қой дейсің? Келін балада бір сөзді айтса ашу үстінде айтып қалған шығар. Оған бола енді қайта-қайта айғайлап, оған неге ұрса бересің?

	«Оң қолыңа сол қолың арашашы болсын» дейтін сөз бар. Қайта-қайта ашуға тізгін бермей, сабырлық ет! Əрқандай істің артын тосқан жақсы. Əйтпесе, апаң казір жетіп келер болса, бекер опық жеп қаласыңдар.

	– Ақсақал дұрыс айтады.

	– Асан, ашуыңды басып, ақылға кел !

	– «Ашу алды, ақыл соңы» деген .

	– Күлашқан, сен де сабырлы бол! – десіп, үйде отырғандар кезеккезек Асан мен Күлашқанды сабырға шақыра бастады. Осы кезде жанжақтан Асанның апасын іздеп кеткендер де бірден-екіден қайта оралып жатты. Алайда, үйде оларды сабырсыздана тосып отырғандар олардың ауыздарына қаншалық тақатсыздана қараса да, «жоқ»,«жоқ» дегендерден басқа сөз естімеді. Сұрау салушылар қайтып келген сайын оларды тосып отырғандар «Пəленбайдыкіне бардың ба», «Түгенбайдыкінен сұрадың ба» десіп, жамырай сұрай берді де, алақандай қыстақта отыратын санаулы отбасылары да біртіндеп таусылуға айналды. Бас-аяғы дауыс жетер қыстақта Асанның шешесі сұралмаған үйлер де барған сайын азайып, барған сайын таусылып барады. Қыстақтың басы мен аяғына кеткен ең соңғы екі жігіт келіп, «жоқ екен» деген сөзді айтқаннан кейін :

	– Əне, бағанадан бері айтпадым ба? Ол кісіге сөзсіз бірдеме болды! – деді Асан осы кезде аласата, шиыршық ата орнынан тұрып, тағы да Күлашқанға қарай тепсіне тебітіп, – тап осыдан апама бірдеме болса, менен көретініңді қайтып көреді екенсің!

	– Ойбой, Асан сен де бір жағы жінікпей тұра тұршы?! – деді осы арада Асанды аузынан қаққан Сақан, – қайта-қайта Күлашқанды неге тепершікке ала бересің? Мықты болсаң оныңды артынан көріп алмайсың ба? Дəл казір алдымен ақыл құрап алайық. Бағана ауылдықтағы əпекеңдікіне телефон соқтық дедіңдер ме? Одан бері де бірталай уақыт өтіп кетті ғой. Күлашқан, сен барып, тағы бір рет телефон соғып келші!? Ол кісі ол араға барып па екен?

	– Сүйтіңдер, қарақтарым, бекер ашулана бергенше ақылға келіңдер!? – деп қойды ағаш сəкінің төрінде шынтақтап жатқан Орынбай ақсақал.

	– Ауылдықта жəне маңайдағы басқа қыстақтарда ол кісі барады дейтін басқа да туыстарың жоқ па?–деп сұрады Асанға қарап қойған Байтұрсын.

	– Менің тіке туыс дегенде жалғыз ағам мен жалғыз əпкемнің ғана бар екенін өздеріңіз де білесіздер ғой, – деді əлгіден бері жерге қарап, мөлиіп отырған Асан, – ал, олардан басқа таныс-біліс, құда-жегжат дегендер толып жатпай ма, Олардың қайсы бірін айтып отырайын.

	– Сонда да солардың ішінде өте бір жақын араласатындарың жоқ па еді?

	– Ауылдықтағы Қайсар мен көрші қыстақтағы Тұрғанның үйіне бармас .

	– Дұрыс, ол кісінің бұларға өкпелеп, ренжіп кеткені шын болса, сондай бір қалтарыс жерге барып, тығылып жатпаса. Мүмкіндік болса, олармен де хабарласып көріңдер! – дей берген еді басын көтере берген Орынбай ақсақал дəл осы сəтте əлгінде ғана ауылдықтағы Асанның əпекесінікіне телефон соғуға кеткен Күлашқан қайтып келіп, оған жапа тармағай қараса қалған отырғандарға жоқ дегендей басын шайқап қойды да, босаға жаққа қойылған ұзын орындыққа жаны шығып кеткен адамдай сылқ етіп отыра кетті.

	– Япыр-ай, бұл кісі қайда кетті екен? – деді үй ішінде жағалай отырғандарға жағалата көз салып шыққан Сақан, – енді қайдан іздесек болады?





ІV


	– Аға, аға! – деді бір кезде түстен кейінгі оқуларынан тарап, үйге алқынжұлқын кіріп келген Асанның ұлы Қастер иығына асып алған боқшасын алып жатып, үй ішінде тымтырс жағалай отырғандарға үрке көз тастап, – апам қашып кетіпті!

	– Көтек-ау, мына түйнек не дейді! – деді əлде неден шошып қалған Нағима.

	– Тек ары, аузыңа келгенді көкімей! – деді Қастерге күле қараған Байтұрсын.

	– Апаң қашып кететін қыз ба еді ? – деді осы үйге əлгінде ғана бас сұққан жəне бір көршісі Сəния атты жас келіншек.

	– Рас айтам, апам рас қашып кетіпті! – деді бұл кісілер менің сөзіме неге сенбейді дегендей, үй ішіндегі үлкендерге алақ-жұлақ ете аңтарыла қараған Қастер ентіге дем алып.

	– Не дейді, мына жұлының үзілгір! – деді осы кезде тағы да шапшаңдық жасаған Күлашқан, – ел аман, жұрт тынышта қашып кеткені несі?

	– Соны айтам.

	– Əй, баламысың деген-ай, бірге оқитын жүгірмектердің бірі бірдеме деп қалжыңдаған ғой тегі.

	– Ия, солай, «бала, баланың ісі – шала» деген осы ғой баяғы,– дескен отырғандар өз алдыларына қобырасып, гүбірлесе күлісе бергендері сол еді, орнынан ұшып тұрған Асан:

	– «Ірігеннің аузынан шіріген сөз шығады» деп, қайдағыны оттап тұрғаны несі? Оттамай шық үйден! Сенсіз де басымыз қатып, қайтерімізді білмей отырмыз, – деп ақырып қалды.

	– Қайтеді өзі, мен шын айтып тұрсам,– деп бұртия қалған Қастер қолындағы сөмкесін төр алдына таман лақтыра салып, есікке қарай бұрыла бергенде, əлгіден бері оған қарап əлденені ойланып отырған Орынбай ақсақал:

	– Ой, бөрінің артынша шуламай тұра тұрыңдаршы?! Тегі не жағдай екен, баладан анығын сұрап көрейік, – деді де, Қастерді қасына шақырып алып,– балам, жаңа апам қашып кетіпті дедің бе? Оны саған кім айтты? – деді жайлап қана сұрау тастап.

	– Бүгін сабақтасым Гүлнар ауырып қалып, ауылдыққа доғдырға барған екен, ол арада ол апама кездесіп қалыпты,– деді Қастер таңдайы тақылдай жітірмелете сөйлеп, – апам оған өзінің біз танымайтын бір кісіге тұрмысқа шығып бара жатқанын, бұдан кейін сол кісінікінде тұратындығын біздікіне айта баруды тапсырыпты. Сонымен Гүлнар мені «апаң қашып кетіпті» деп мазақ қылады əуелі.

	Қастердің сөзі осы араға келгенде, үй іші құдды иен қалған қыстаудай тым-тырс бола қалды да, аздан соң Нағиманың:

	– Ой, Алла! Кемпір де қашады екен-ау! – деп ішегін тарта, ышқына айтқан сөзінен соң барып, отырғандар қайтадан жанданып:

	– Соны айтам, мынау бір сұмдық қой !

	– «Естімеген елде көп» деген осы да баяғы.

	– Əй, өтірік шығар, баланың сөзіне сеніп бола ма?

	– Əлде кімдер Қастерге қалжыңдап жүрмесін, – десіп, араның ұясынша гуілдей жөнелісті. Аздан соң барып есін жинағандай болған Байтұрсын Қастерге қарап:

	– Ол Гүлнар деген бала кімнің баласы ? – деп сұрау тастаған еді, Қастер тағы да:

	– Осы арадағы Көшербайдың баласы. Менімен бірге оқиды, – деп тақ ете түсті.

	– Онда ол баланы шақырып, мəн-жайды сұрап көрсек болады екен,– деді Байтұрсын төр алдында үн-түнсіз отырып қалған Орынбай ақсақалға қарап.

	– Е, оның несін сұрайсың? Зейнеп құдағиға кəртейгенде бір желік табан астынан жабысқан болды,– деді Орынбай ақсақал иегі мен жағындағы бір-бірімен тұтасып кеткен əппақ сақалын салалай тарай беріп,–бала деген үлкендердің сөзін айнытпай, дəл қалпында жеткізетін адал хабаршы ғой, осыған қарағанда ол баланың айтқан сөзінде ешқандай жалғандық жоқ. Біздің құдағи қартайғанда өзіне сүйеніш, серік болатын əлде біреудің етегінен ұстап кеткен болды. Ал, Асан, шырағым, шешең тірі екен, енді көңілің орныққан шығар?

	– Бөйтіп тірі болғаны құрысын! – деді бет-аузы адам көргісіз дəрежеде өзгеріп, көптің алдында жер болып отырып қалған Асан тұйықсыз желік ауыруына душар болған адамдай аласата айғайлап, – бізді тірідей өлтіріп кетті емес пе, ол қақпас!

	– Е, қайтеді енді, ол заманда бұл заман, кемпірдің қашып кеткені деген не сұмдық! – деп қалды Нағима жəне де ішегін тарта, шошына сөйлеп.

	– Соны айтам,– деді осы кезде ғана ұйқысынан шошып оянғандай болған Күлашқан ойбайды салып, – бір аяғы төрге шығып, енді бір аяғы көрге кіргенде бізді ұятқа қалдырып кететін ол кісіге біз солғұрдайын не қылған едік?! Қайтейін енді, өлім ғой мынау, өлім ғой!

	– Қойыңдар, балалар, қойыңдар,– деді Орынбай ақсақал үй ішінде не айтарларын білмей томсырайып отырғандарға жағалата көз салып шыққан соң,– «Адамның басы – алланың добы» деген. Əркімнің не көретіндігі туғанда пешенесіне жазылып қойылады. Сол секілді біздің Зейнеп құдағиымыздың маңдайына жазылғаны да сол шығар. Бұл тірлікте пенде атаулы маңдайына жазылғаннан қашып құтыла алмайды. Бұл да болса, тағдырдың бұйрығы ғой. Оның сыртында біздің құдағиымыз да кəртейгенде өзіне сүйеніш болатын біреуді тауып алған болар. Жесір кемпір аталып жалғыз отырғаннан ол да жақсы емес пе?! Біздің қазақ «Екі жарты қосылып, бір бүтін болады» дегенді де бекер айтпаған. Қартайғанда біріне-бірі сүйеу болады. Бұның ешқандай да оғаштығы жоқ.

	– Ақсақал дұрыс айтады,– деді осы арада сөзге араласып, өзінше Асанға ақыл айта сөйлеген Сақан, – жақында радиодан қартайғанда үйлену үлкен адамдардың жалғызсырап, құлазуын азайтады. Соңғы өмірлерін тыныш та алаңсыз өткізеді. Бұл олардың ұзақ өмір көрулеріне де пайдалы деп жатқан сөзді естіп қалған еді. Сондықтан, Асан, бұл іс шешең жөнінен тым жаман іс есептелмейді.

	– Ой, əкеңнің! – деді орнынан ұшып тұрған Асан Сақанға қарай қолын сермеп,– көптің алдында сен мені əдейі табалайын дедің бе? Картайғанда тұрмыс құру жақсы болса, онда анау үйіңде отырған шешеңді сен де ұзатып жібер!

	– Үй, мынау қайтеді-ей, мынау қайтеді-ей,– деді Асанға недеп қару қайтарудың жөнін таппай, кекештеп қалған Сақан, – менікі тек айтқан сөз ғой.

	– Əй, сорлатқан құдай, сорымның қалыңын-ай! – деді дауысын шығара еңіреп жіберген Күлашқан,–енді екі жастың біріне келгенде енесін сиғызбай, үйінен қуалап жіберген деген жаманатқа қалатын болғанымды қарашы?!

	– Үй, көзіңнен қан ағып, көзің шыққыр сол! – деді Асан Күлашқанға қарап ақыра тіл қатып, – осының бəрі сенің кеселің! Күнде мыжыңмыжың етіп, апама тыныштық бермеуші едің. Енді жерің кеңитін болды, сапылдақ!

	– Үйбай, қайтеді-ей, мынау! – деді Асанға тағы да шаппашұп келе кеткен Күлашқан, – соғұрдайын, кəртейгенде байсыраған шешеңді мен жетелеп байға апарып берді ғой дейсің бе?

	– Əй, тарт-ей ,тіліңді, бекер жағыңды айырып жіберемін! – деді одан ары долдана, аласұра айғайға басқай Асан, – бағана айтқан осыдан апама бірдеме болса, менен көресіңді көре қаласың деген сөзім есіңнен шығып кеткен бе ?

	– Ой, жаман неменің айтып тұрған сөзін қарашы, «Өзі кəртейсе де мұрны кəртеймеген» шешеңді бұқаға апарып ұстап берген мен бе екем? Ал, өле қал, ендеше!

	– Япыр-ай, мына салдақының айтып тұрған сөзін қарашы?! Енді маған естіртпегің осы ма еді, қу құдай! – деп жанұшыра айғайлаған Асан атылып барып, Күлашқанды бірнеше рет қойып кеткен еді, орындарынан жапа тармағай ұшып тұрған үлкендер:

	– Қой, Асан бүйтпе?!

	– Бұларың не, бала болып кеттіңдер ме?

	– Оданша ақылға келіңдер, екеуің бөйтіп қаншалық шармаяқтасқандарыңмен де өткен іс орнына келмейді,– десіп, апыр-топыр жағаласып жатқан оларды арашалап, араларына түсе берді.





V


	Жер əлем қап-қараңғы түн құшағында маужырап, балбырап ұйқыға кеткен. Мұқым қыстақ қараңғы көрпесін жамылып, жым-жырт қана мүлгіп жатыр. Айнадай тұнық аспанда жамыраған жұлдыздар қамқаға қадаған меруерттей жылтылдап көзге түседі. Маусым айының түнгі салқын самалы байтақ даланы жұлқына кезіп, арлы-берлі төңкеріледі. Қыстақ ішінен анда-санда абалап үрген ит дауысы ғана естіліп қалады. Қыстақ тұрғындары баяғыдаақ ұйқы құшағына сүңгіген. Қылаяғы бырт-бырт күйсеген сиырлар мен тұмсықтарын жерге салған қойлар да қалың ұйқы құшағында пыс-пыс етіп ұйықтап жатыр. Бүкіл қыстақ бойынша тек Асан ғана ұйықтайын деп қаншалық қарманып көрсе де кірпігіне əлде біреу тіреу тіреп қойғандай көзін іліндіре алмай, ары бір, бері бір дөңбекшіп, аласата аунақшып жатыр. Бірде мына қырынан жатса, енді бірде ана қырына аунап түседі. Солайда ұйқы перісі əлде қайда алысқа ұшып кеткендей көзіне ұйқы жоламайды. Бірде ана қырынан, енді бірде мына қырынан келген сан-сапалақ ойлар толқыны жан дүниесін дамылсыз соққылап, маужырап бара жатқан мазасын шұқылап оятып, рухани əлемін астан-кестен етеді. Жанына тыныштық бермей, ми жүйесін темір құрсаудай қыса береді. Бірде екі қолын желкесіне қойып, шалқасынан жатса, енді бірде екі қолын жазып жіберіп, етпетінен түседі. Сонда да бірін-бірі жарыса қуалаған ойлар толқыны бас қуысына тоқтаусыз құйылады. Жанын жегідей жеп, көңіл əлемінің берекесін алады. Көзіне тіреу қойып, ұйқы пірін алысқа үркіте қуалайды. Сонымен жамбасына тас батып жатқандай ары бір, бері бір аунап, ары бір, бері бір дөңбекшіп, мүлгіген түн мен көрдей қараңғы үй ішінде жаралы жолбарыстай аласұрады.

	Япыр-ай, сұмдық қой мынау, деп ойлады ол екі қолын желкесіне қойып, тас қараңғы үй ішіне тесіле қарап жатып, осы уаққа дейін мұқым қыстақтағылардың барлығы да естіп болған шығар, ертең олардың бетіне қалай қараймын. Оларға не бетімді айтамын? Олардың осы кезге дейін нелерді айтып, нелерді шығарғанын кім білсін? Ертең-ақ олар 60-тағы кемпірдің қашып кеткені не сұмдық деп, жағаларын ұстап, арттарын ашып күледі-ау. Қайсы елдің аузына қақпақ болып, кімдердің аузына құлып саласың. Олардың біреулері 60-тағы кемпір аяқ-астынан желігіп, шалға қашып кетіпті десе, енді біреулері ұлы мен келіні күн көрсетпеген соң шарасыз шал тауып алыпты дейді ғой. Тіпті сүйтіп қана қоймай оны сан-саққа жүгіртіп, алуан бояумен түрлендіре бояп жібереді деші. «Ерікті ауызға бөрікті бас» деген секілді олардың қандай сөздер мен нендей өсектерді боран қылып гулетерін құдай білсін. Сонда ертең орнымнан тұрғанда ел бетіне қалай қарап, оларға нелерді айтамын!

	«Расында, өлім ғой мынау, өлім ғой!» деп ой шүңетіне сүңгіді тағы да оң жақ қырына аунап түскен Асан. 60-тағы кемпірдің қашып кетуі деген не сұмдық! Ол кісі бұндай жолға неге түсті екен деші? Бəлкім, кеше Күлашқанмен ұрысып, менің зекіп қалғаныма бола ол екеумізге қатты ренжіп, көңілі қалған болуы керек. Сонда да Күлашқан екеуінің ұрысып қалуы деген сол бір ғана рет емес, күнде болып тұратын қалыпты құбылыс сияқты үйреншікті нəрсе ғой, дүние асты-үстіне түсіп аударылып кетпегеннен кейін балаларының қамын неліктен ойламайды. Бізден өткен ағаттықты неліктен кешіре салмайды? Бізді қалайша елдің табасына қияды? Сонда «іштен шыққан шұбар жыланы» болған бізден əлде қайда қаңғырып жүрген жетім шалдың артық болғаны ма? Ол кісі қалайша бұл дүниені шолақ ойлап, келте тон пішті екен деші?! «Ыдыс-аяғы сылдырламайтын отбасы болмайды» дегендей, осы күні қай отбасында ұрысқағыс пен егестер болмай, тып-тыныш қана күн көріп жатыпты.Бұл күндері кімнің 4 құбыласы түгел, 4 тұрманы сай дейсің? 60-тың асуынан асқанда осыны да білмесе, ол кісіге не жорық. Біз ол кісінің «өкпеге қиса да, өлімге қимайтын», 9 ай көтеріп, белі үзіліп тапқан балалары емес пе едік. Əдетте адамдар аузынан тастамайтын «бала – адамның бауыр еті» деген сөз қайда қалады? Жоқ əлде, өзінің бұл қылығының балалары бізді ұятқа жолдас қыларын ойламады ма екен. Болмаса əлде кім ол кісіні оқытып-оқытып, жадылап тастады ма, кім біледі? Əй, болса бола, осы күні кімкімге жақсы болсын деп ойлай қояды дейсің! Қайта қолдарынан келсе, араға от жағып, араздық өртін тұтандыратын, жəйі келсе əрбилеп əлде нелерді айтып, бір отбасын бұзып жіберетін, осы арқылы отбасы мүшелерін теріс қағыс жолға бастайтын арамза да қылғұрт адамдар аз дейсің бе? Дəл осы арадағы осындай адамдардың біреуі ол кісінің басын айналдырып, атқа мінгізіп жіберді ме кім біледі. Əй, сөзсіз дəл сондай болды. Əлде кім бізге қастық сайлап, ол кісіні осы жолға əдейі түсіріп отыр. Əйтпесе, бұрыннан сондай бірдеменің ештемесі болмаса, ол кісі бүйтіп аяқ-астынан зым-зия болып жоғалып кете ме? Сонда ол адам кім екен деші? Əй, тасада тұрып тас ататын ондай адамдар мен едім деп ашыққа қайдан шыға қойсын! Осы кезде сол баяғы қалтарыста тұрып, қарқылдап күліп отырған шығар. Шіркін, сол адамның кім екенін білер болса, ертең-ақ басын жұлып, ішек-қарнын суырып алып қолына ұстатар едім. Осындай қанпезер біреу қалтарыста тұрып қастық қанжарын сілтемесе, онда апам бізді ұятқа жолдас қылып, бүйтіп ел алдында бетімізбен жер бастырып кетпес еді-ау!

	Япыр-ай бұл кісі неге бүйтеді? Кəртейгенде тып-тыныш қана жанын бағып үйде отырмай, бізді неліктен ұятқа жолдас қылады?... деп назалана, қинала ойлады Асан жастыққа маңдайын тіреп, етпетінен жатқан соң, болмаса біз ол кісіге қарамай қойдық па? Тамағын аш, киімін жыртық қылдық па? Яки, бұл үйден кетіп, өз жаныңды өзің бақ деп қысадық па? Қайта бұл үйде тəп-тəуір жанын бағып, əп-əдемі ғана күн көріп жүр емес пе еді. Сөйте тұра ол кісі қалайша бүйтеді? Ештеме ұқпайтын сəби бала емес, 60-тың асуынан асқан адам да өстіп адасады екен-ау! Адасса да жеке өзі ғана адаспай, неліктен бізді де ұятқа қалдырып, өлімге жолдас қылып кетеді? Болмаса ол кісінің тегіннен бері бізге деген қара қазандай өкпесі мен Алатаудай реніші болғаны ма?... Тоқтаусыз құйған нөсердей бірін-бірі жарыса қуалаған ой тасқыны осы жерге келгенде Асанның көз алдына келіншегі Күлашқан келе қалды да, тағы да бір қырына аунап түсіп, алдыға қарай аласұра шапқылаған ой тасқынын үріккен қойды жандəрмен қуалаған қойшы секілді жалбаңдап қуа жөнелді.

	Барлығы да осы қатынның кеселі деп ойлады ол əлде бір қоғамдық мəселенің соңына шырақ алып түскен философтай толғатып, қашан көрсең де «апаң бүйтті»,«апаң сүйтті»,«енді кəртейгенде бізбен жағаласпай, неге тыныш отырмайды» деп мыжыңдайды да отырады. Қашан болсада ол кісінің бір ісін жаратпай, анасы анадай, мынасы мынадай деп сапылдайды да жүреді. «Олай жүрсе салпы аяқ, былай жүрсе шаңды аяқ» атандырады. Сонда бұл қатын ол кісіні қалайша жаратпайды? Неліктен маңдайына қадалған тікен, табанына кірген шөгірдей көреді. Бəлкім, өзінің туған шешесі болмағаннан кейін сүйте ме екен, кім біледі? Əйтеуір, қашан болса да көзіне қадалған инедей көз түрткі етеді де отырады. Сонда ол өзін де осындай шешенің тапқанын неліктен ойламайды екен деші! Анда-санда болса да бір уақ жылы қабақ танытып, жылы сөз сөйлей салса, хандығынан тайып кетер ме еді. Немесе ара-тұра болса да алдай салса нетер еді? Оның бірі жоқ, қай – қашанда тышқан аңдыған мысық құсап, сар ізіне шөп салудан жалықпайды. Əй, кім біледі, «Əйелдің шашы ұзын, ақылы қысқа» деген осы шығар баяғы. «Апама жездем сай, сасыған етке борсыған май» дегендей, өзімде де ми жоқ. Ол алғаш шешеммен алысып, ол кісіні маған жамандай бастағанда-ақ қалайша оның аузына қағып, көмейіне қақпан құрып тастамадым екен деші! Əй, өзімде де обал жоқ. Ол шешемді маған бірер жол жамандаған соң «ондай шеше өзіңде де бар ғой, бұдан былай ол кісімен жағаласпай тыныш жүр. Əйтпесе, менен көретініңді көре қаласың» деп, тиып тастаған болса, ол кісі бүйтіп қашып кетпес пе еді, кім біледі. Əй, осы қойныңда жатқан қатын деген қатып қалғыр да қайдағыны ойлап табады-ау! Бұлардың айтпайтын сөзі, байқамайтын істері болсашы. Егер алғаш шешеммен алыса бастағанда–ақ Күлашқанның аузына қақпақ салған болсам, онда іс ұлғайып бұндай насырға шабар ма еді, қайтер еді!? Тіпті оның аузына қақпақ қойғанды қойып, кей-кездері оның жырын жырлап, сөзін сөйлегенімді көрмейсің бе? Мен келінінің сөзін сөйлеп, оның жыртысын жыртып тұрған сол сəттері шешем нелерді ойлап, қандай қиналып, қайтып күйзелді екен деші?! Əй, өзімде де адам сүйер қылық жоқ қой, тіпті басқаны айтпаған күнде де кеше апам мен Күлашқан ұрысып жатқанда, қатынымның сөзін сөйлеп, апама «өзіңіз тауып жатқан бір тиын табыс болмағаннан кейін, кешке дейін ойын-той деп секектеп, от басының шырқын бұзғанша, өз алдыңызға неге тыныш отырмайсыз» деген сөзді неге айтты екем деші?! Əй, қаңғыртқан құдай-ай, менің осы сөзімді естігенде апам қандай күйзеліп, нелерді ойлағанын кім білсін! Барлығы да осы күні қаптап кеткен той дегеннен шықты ғой, апам көрші қыстақтағы біреудің тойына барып келейін дегенде келін болған Күлашқан ол кісіге бірнеше шаршы бұлы мен бірер бау тəттісін бере салған болса, онда бұндай іс туар ма еді. Сол кезде менің де неғып пейілім тарайып, сараңдығым ұстай қалды екен. Əйтпесе, бірер метр бұл, бірер бау тəттімен біз де аштан өліп, көштен қалмас едік-ау! Əй, өзімде де ми жоқ. Туған анамды қорғап, оны қатынымның қорлауынан арашалай алмаған неткен ез, неткен ынжық едім деші?! Сол сəтте пейілімді тарайтып, қатынымның сөзін сөйлегенше, «сұрағанын бере сал» деп бұйрық соққан болсам, бұндай іс болмас па еді, қайтер еді?!

	Əй, осы қатын дегенде тыныш жүрмей, ойда-түсте жоқ қайдағыны шығарады. Осы күнгі келіндер ата-енесін қалайша силамайды екен деші!? Тіпті силағанды қойып, оларға ауыздарына келгенді айтудан тайынбайды. Сонда олар анадан туып, ана тəрбиесін алмаған ба? Жоқ əлде, ене дегенді өзінің бəр ісіне кедергі көре ме? Əйтпесе, Күлашқан кешке дейін «сенің шешең үйтті», «сенің шешең бүйтті» деп, ол кісіні неліктен жамандайды да отырады. Басқасын қойғанда, бағана ол қатынның көптің көзінше маған айтып тұрған сөзін көрмейсің ба? Əй, қатын деген қатып қалғырлар осы сендер-ақ қашанда дүниенің бəрін бүлдіресіңдер де жүресіңдер. Ойы осы араға келгенде Асанның көз алдына бүгін қарсы үйге өзінен бөлек жатқан Күлашқан елестей қалды да, орнынан тұрып барып, оны жатқан жерінде қылқындырып өлтіргісі келіп кетті. Əрі көп ұзамай екі баласын қасына алып жатқан оны егер күндердің бірінде сол жанында жатқан екі баласы мен секілді тас жүрек болып, өзіне менің шешеме көрсеткенін көрсетер болса, қайтер еді.

	«Тау айланбаса, тас айналады», «Кезек екі, тəңір бір» деген сөздер бар емес пе, дегенді де ойлап қойды.

	«Апа-ай, енді қайтсем болады, ертең не істеуім керек?» деп ойлады ұйқының ауылы əлдеқашан алыстап, сан-сапалақ ойлардың құрсауында жатқан Асан жəне де екі қолын желкесіне қоя шалқасынан түсіп. Ертең орнымнан тұра сала апамды іздеп, ол кісі жердің түбіне кіріп кетсе де тауып алып келейін бе? Сонда ол кісіні қайдан, қай арадан іздесем болады? Қайда барып, қай арадан сұрау саламын? Кімнен сұрап, «кемпір жоғалттым көрдіңдер ме» деп жүремін? Немесе сақшы мен үкімет орындарына барып, «шешемді əлде біреу алдап алып кетіпті» деп арыз айтамын ба? Ол арадағылар «шешең үйіңнен неліктен кетіп қалады?» деп сұрар болса, оларға недеп жауап беремін? Апам табылған күннің өзінде де сенің үйіңе енді қайтып басымды сұқпаймын деп, келмей қояр болса, онда қайтемін? Болмаса алдымен ағам мен əпекеме айтып, олармен бірге ақыл құрап алғаннан кейін бірдеме істегенім жөн бола ма? Осылайша жүре жайылған түйе құсап, алуан ойдың басын бір шалып, сан қилы қиял кешкен Асан қайтерін білмей тышқаншық болған аттай аласатып, төсегінде ары аунап, бері дөңбекшіді де жатты. Көзін жұмса болды, көз алдына апасы елестей берді. Бірде ол кісі Асанның жанына тақау келіп «Асан балам, күн түс болды. Тұр орныңнан» дегендей болса, енді бірде «Асан, қарағым, сендерге қатты ренжідім. 30 неше жыл арқама көтеріп, аузыма тістеп баққанда, бірер метр бұлдарыңды да қимадыңдар ғой, енді сендердің жандарыңнан кетемін, хош болыңдар» деп баяу басып, есікке беттеп бара жатқандай сезіледі. Жəне бірде «сендерді қайтер екен деп қорқытайын деген едім, оған шыдамай үйге қайтып келдім» деп қарсы алдында күлімсіреп тұра қалады. Осылайша сан-сапалақ ойлармен алысып, көз алдына əлсін-əлі шешесінің сұлбасы елестеп жатқан Асанға шешесі ертең таңертең-ақ қайтып келетіндей сезіле берді.





VІ


	Бірінен ассаң, енді бірі қарсы алдыңнан көлденеңдеп шыға келетін бірнен-бірі биік, бірінен-бірі аласа көрінетін тастақты тақыр жоталарды артқа тастаған автобус, андасанда ғана топ-топ болып өскен сексеуілі алдынан шыға келетін ұлан қайыр жазық даладағы таспадай тартылған асфальт жолға келіп түскенде, автобустың орта тұсына таяу терезенің түбінде бағанадан бері қарсы алдынан заулап өтіп, арт жақта қалып жатқан жаратылыстық көріністерге тамсана қарап отырған, адам өміріндегі біреу жетіп, енді біреу жете алмайтын биік белестердің бірі болған 60 атты асудың етегінен ұстап үлгірген, қара торы өңді, маңдайына қатпар-қатпар əжім іздері түсіп, көзінің құйрығынан тартып самайына дейін жарыса құлдап келе жатқан, əлде нені қатты ойланып, рухани жақтан арпалысқа түсіп келе жатқаны жүдеу өңінен-ақ мен мұндалап көрініп тұрған, құйрық жағы үшкілдене біткен көзінің ішіндегі жанарының оты өшкіндеп, оның орнын тамып кетуге əзір тұрған жас моншақтары иелеп алған, əдеміше келген қыр мұрынды, осы күнге дейін құдайдың құдыретінше ақау түспеген маржандай тістері аузы ашылған сайын əппақ болып көзге түсетін, басына байлаған қоңыр түсті жаулығының шетінен əппақ болып ағарған самай шаштарын автобустың ашық тұрған терезесінен саулай кірген жел желбірете желкілдетіп келе жатқан, қоңыр түсті модадан қалған көне тоз шапан киген Зейнеп, жазық далаға шыға бере автобус қарқынын жылдамдата бастаған соң жылжымалы терезеден сауылдай құйылған қатты желді тосу үшін терезені кішірейте жауып қойды да, алдыңғы орындықтың арқалығына шынтақтап, осы автобусқа отырғаннан бері өзін майлы ішекше айналдырып алған ұшығына жетуге болмайтын қалың ойдың қатпарын тағы да аралай жөнелді.

	Дəл осы сəтте балаларым мен туралы нелерді ойлап жатыр екен деп толғанды ол кісі терезеден кірген желмен қобырап, əлсін-əлі дудырап кететін əппақ самай шаштарын қайтадан жаулығының ішіне тыға беріп, бəлкім, осы сəтте олар менің қайда кеткенімді білмей, мұқым қыстақтан айнала іздеп жүрген болар, немесе, əлде бір жерден қайтып келіп қалар деп тақатсыздана, асыға тосып отыр ма кім біледі. Бағана ауылдықтан кездесіп сəлем айтқан бала ол сəлемімді жеткізгенде олар не деді екен деші! Асанның бір нəрсеге екі айланбайтын шорт та кескін мінезінен қарағанда, ол сөз жоқ, тас-талқан болып бүлініп, бүкіл отбасының тынышын алып жатыр-ау! Анау келінім Күлашқан, ой, шіркін, ол қақпастың осы арадан жоғалғаны қандай жақсы болды деп, ерекше қуанып жырғап қалған болар. Анау əлі де балалық құшағындағы балдырған немерелерім дəл қазір ештемені де ойлап, ештемені де уайымдай қоймайтын шығар. Тек мықтағанда «апам қашып кетіпті» деп, өздері құралпы балаларға əлде нені мақтан қып айтып жүр ме, кім біледі. Ал, менің бұл қылығымды басқа да ел-жұрт, ағайын-туған, құда-жегжаттар естігенде, олар недеп ойлайды? Олардың кейбіреулері «бетім-ай, кəртейгенде зауық біткен Зейнеп балалары мен немерелерін ұятқа қалдырып, байға қашып кетіпті», «Бұқаның өзі кəртейсе де мұрны кəртеймейді» деген осы ғой » десе, енді біреулері «көтек-ай, жасы жетпей алжыған деген осы ғой, байға қашып кететіндей ол қақпастың басына не зор күн туды екен, анау балаларының беттерін ойласашы » деп, еріндерін шығаратын шығар. Ал, оның осы бір қылығын «кешке дейін келінінің қабағына қарап, жаутаң көз болып отырғанша, өзіне қартайғанда сүйеніш жəне демеу болатын адам іздеп, дұрыс істепті» деп кім дұрыс түсіне қояды дейсің? «Қартайғанда бала-шағаларына татын жұқтырмай, өз алдына тыныш тірлік кешудің жақсы жолын тауыпты» деп марапаттап, қолдай қоятын адам шыға ма шықпас па, əй, қайда? Осы кезде балаларым мұқым қыстақтан таба алмаған соң, енді қайтерлерін білмей, көздері алақандай болып, шошығаннан зəрелері кетіп отыр ма, кім біледі?

	Əй, құдай-ай, бір мезеттік буа қалған ашуға шыдамай, шолақ ой мен келте кесімнің жетегінде автобусқа шығып, қартайғанда қаңғырып қашып кеткенімді қарашы. «Біреуді құдай қаңғыртады, енді біреу құдайға бой бермей өзі қаңғырады», деген осы ғой баяғы. Қой, бүйтіп отыра бергенше əлі де автобустан түсіп қалар болсам кеш емес, деп ойлаған Зейнеп автобус терезесінен үңіліп, маңайына қараған еді, қылтан өспеген иен жазықта келе жатыр екен. Бұны көргенде көңілі дереу қайтып, автобустан түсіп қалғанда мына жан пендесі жоқ иен далада босқа қаңғырып өлермін деген үрей алдын кес-кестей берген ол кісі қайтадан орнына басылып отыра берді. Өзінің осы автобусқа шыққаннан бері қанша рет автобустан түсіп қалуға ниеттенгенін есіне алып.

	Əй, адамның басын бірде олай, бірде былай доп қылып теуіп, ойыншық ететін қу өмір, тəлкек тағдыр-ай, деп ойлады алдыңғы орындықтың арқалығына екі қолын қойып, оған маңдайын сүйей, маңайындағы жұрттан жасыра көз жасын бұршақтай төгіп отырған Зейнеп, бұл тағдыр дегеннің тəлкегін қойсаңшы, адам баласы бұл тірлікте көзін ашқаннан кейін сол тағдырдың тəлкегіне шарасыз мойын ұсынып, сол тағдырдың ойыншығы болады екен ғой. Міне мен де 60 атты асудың етегінен ұстағанша не көрмедім?! Не ел секілді мандытып оқу оқи алмадым, не болмаса осы күнге дейін тірліктің қызығын көре алмадым. Ес біліп, етек жапқаннан бері бұл тірлікке бейне сор кешуге келген адамдай-ақ өмірдің михынаты мен жапасына жегіліп келемін. Жастық шақта бір мезет тірлік қызығын қуғандай болсам да, ол да көзді ашып-жұмғанша өте шықты. Тіпті оның лəззатына қанып та үлгірмедім. Кейін келе бұл дүниенің барлық михынаты мен бар жапасына мені тастап, о дүниеге жолаушылап кеткен шалымның етегінен ұстадым. Оның етегінен ұстаған соңақ балалы-шағалы болдым. Осыдан кейін бойымда бардың барлығын, біткен махаббатым мен сүйіспеншілігімді, барлық қажыр-қайратым мен күш-жігерімді, сол балаларыма арнадым. Осы жолда не бір қиындықтар мен қиыншылықтарды, мың бір тауқыметтер мен кедергі кеселдерді басымнан өткіздім. Қылаяғы бір түйір дəн болса, балаларым жесе екен деп тұрдым. Өте-мөте шалым қайтыс болған екі жылдан бері көрген қорлықтарым мен басыма түскен бейнеттерді айтсайшы, солардың бəріне төздім, солардың бəрін жансебілдікпен көтердім. Тісімді-тісіме басып, бұл тірліктің басыма түскен біткен ауыртпалықтарын атан түйедей-ақ көтере білдім. Алайда, содан не шықты? Міне қартайғанда асырап-бағады деген «бауыр етім» болған балаларымның қылығы мынау. Үлкен ұлым жасына жетпей жатып үйленді де, өзі де бірнеше баланың əкесі болып, мал соңындағы күйкі тірліктің күйбеңдерін қуалап, жүн жеп, жабағы тышып, жасына жетпей кəртейіп, мыжым-мыжғау болып кетті. «Теңтеңімен, тезек қабымен» дегендей, оған да өзінен асқан шарқая, өзінен асқан мыжғау біреу кез болып, «іздегенге сұраған» болып табысты. Үйіне бара қалсаң екеуі «анау жоқ», «мынау жоқ» деп тартысыды да жатады. Ал, екі ұлдың арасындағы маңдайына қақпай өсірген жалғыз қыздың кейпі анау, қашан көрсең маскүнем күйеуінің əлегімен алысады да жүреді. Өзі де бошалаң, босбелбеу болып жаратылған бейшара екі бала таппай жатып-ақ шуаяқ болып шыға келді. Не отбасының жұмысына, не сыртқы жұмысқа ебі жоқ, жан бағудың бабын білмейтін, ашты арақтан аузы құрғамайтын маскүнем күйеуімен алысады да отырады. Кəртейгенде мені бақпақ тұрмақ анда-санда үйіне бара қалсаң, жөні түзу бір шəугім шəй да бере алмайды. Ал, анау жасынан ашты сумен ауызданған күйеу бала онысын ұрттап келген күні ол бейшараның басына əңгір таяқ ойнатады да жатады. Біреуі маскүнем, енді біреуі шуаяқ болған олар осы кезде мені бақпақ түгіл өздерінің екі баласын зорға бағып, қалт-құлт етіп əрең күн көріп отыр. Олардың дірілдеп-қалшылдап тұрған шаңырақтарының қашан құлап кетерін кім білсін! Енді мынау үлкен шаңырақты басып, жол жəне жосын бойынша кəртейгенде мені асырап-бағады дейтін, өзінің де еті тірі, ауқаты да біршама тəуір болып отырған, қара шаңырақтың иесі Асанның қылығы мынау. Кешке дейін шық бермес шығайбай, дүниеқор қатынының айтқанынан аса алмай, қашан көрсең жалғыз жармағым екеу болса екен деумен шот соғып, есеп жасаумен болады. «Сасыған етке борсыған май» дегендей оның келіншегі Күлашқан да мені бейне бір көзіне шыққан сүйелдей көріп, «алай жүрсем шаңды аяқ, былай жүрсем салпы аяқ» атап, басқан ізіме дейін аңдиды да жүреді. Оның ойынша мен сол үйде «ас ішіп, аяқ босататын» артық адам сияқтымын. Бұл қақпас ас пен ақшаға ортақ болғанша неге өліп, немесе басқа жаққа кетіп тыныш болмайды дегеннен басқаны ойламайтын сыңайлы. Бір жапырақ нан жеп, бір шыны шəй ішсем де ол мені ала көзімен атып қарауылға алады да отырады. Ал, оған бірдеме деп ақыл айтар болсаң болғаны, «қу қақпас, сенің бұл үйде не шатағың бар? Оданша жаныңды бағып, тыныш отырсаңшы» деп шаптығып шыға келеді. Сонымен келіннің алдында қарадан-қарап жаутаңкөз болған сен келінді тастай салып ұлға қарайсың. Ал, «бар сенген байталыма қасқыр шауыпты» дегендей, айтқан сөзің қаншама орынды, қисынды да жүйелі болып тұрса да, үміт күткен «іштен шыққан шұбар жыланың» айналып келіп қатынының сөзінен шыға алмайды. Қашан болсын қатынының əнін əндеп, сөзін сөйлеп шыға келеді. Тіпті кейде құтырған қасқырша арс етіп, сені қатты қауып алудан да тайынбайды. Мынау мені 9 ай көтеріп тапқан, бар михынатымды тартып ержеткізген анам екен-ау деп жатпайды. Сенің жəй-күйіңмен шатағы болмай, жан дүниеңе жара салады. Жүрегіңді пышақпен тілгілеп, көңіл-əлеміңді қанжармен осқылайды. Осыдан барып тағы да жетім баладай жаутаңкөз күй кешесің. Өз балаңның алдында мүсəпір болып, қайыршының қалінде қаласың. Өзіңді, расында, бұл дүниеде артық жасап жатқан адамдай көресің. Уайымның құйына батып, өкініштің теңізіне тоғытыласың. Сенің бұлайша жабырқаған жандүниең мен жасыған көңіліңмен балаларыңның ешқашанда шатақтары болмайды. Қайта сені өз есігінде қалған-құтқанды жеп, күн көріп жүрген малайындай санайды. Мені тапқан шешем, бағып-қағып өсірген анам екен, бірде болмаса енді бірде бұл кісінің жайына да қарап қояйыншы дегенді қəперлеріне де алып қоймайды. Қайта өздерін аспаннан екі аяқтары салбырап түсе қалғандай көреді. Бұл кісі жастайымыздан біздің жапамызға шыдап, бағып-қағып ержеткізді ғой, енді кəртейгенде бұл кісі де екі қолын жылы суға малып, өмірдің рахатын көрсінші деген ой миларына да кіріп шықпайды. Қайта өздерін сол қатындары тапқандай, сол қатындары бағып-қағып қатарға қосқандай, қойындарында жатқан қатындарының сызған сызықтарынан шыға алмай, сол қатындарының алдында жаутаңдайды да отырады. Осыларға қарағанда «Бір қатынның айласы қырық есекке жүк болыпты» дегендей, Күлашқан оңашада Асанды оқытыпоқытып, жадылап қоя ма деп те ойлайсың. Əйтпесе, осының табанына кірген шөгір, менің маңдайыма қадалса екен деп, құдайдан үш уақыт тілеуін тілеп отыратын балаң қалайша бүйтіп безбүйректік істейді? Неліктен бұндай қатыгездікке барады? Болмаса өздеріне бала күндерінде оқу да қонбады, қалай екен оқуға еш ынталары болмады. Үшеуі де оқу əбден түптеріне жеткен жанша, оқудан запы боп, «ана болды», «мына болды» деп жүріп орталауды бітірмейақ оқудан қашып шығып алды. Əйтпегенде, тым құрығанда біреуі болса да елдің балалары секілді кадр болып, ненің жақсы, ненің жаман екенін айқын біліп жүрер ме еді қайтер еді.

	Иə, əдетте адамдар «бала – адамның бауыр еті» деген сөзді үнемі ауыздарынан тастамайды. Бала үшін өмір бойы шырылдап, от пен суға түсуге дайын тұрады. Алайда, «баланың жақсысы – бала, жаманы – күйік» дегендей, сол баланың ішінде неше қилысы бар екенін аңдамайды. Оның үстіне сол өзі бағып-қағып, ержеткізген балалары ес біліп, етек жапқан соң ата-анасының көңіл күйіне үңілмей, олардың жандүниелерін ұқпай, өз алдыларына тірлік жолын қуалап, күнделік тырбыңның жырын жырлап, əнін əндеп кетеді. Осыдан барып олардың қартайған ата-анасы бұл өмірде енді жасаудың ешқандай мəні мен мағынасы қалмағандай зерігу мен құлазу ішінде күн кешеді. Өте-мөте өмірлік қосақтарынан айырылып қалғаннан кейін олар күндерін жетімсіреу мен алаңдау, сағыну мен сарғаю ішінде жолға салып, балаларының бетіне жалына қарайтын жаутаңкөз, мүсəпір болып қалады. Өздерін бұл дүниеде енді жасай берулерінің қажеті қалмаған артық адамдай сезінеді. Ендігі жерде бұл өмірден тезірек қарамды батырсам дегенді ғана арман етеді. Ал, олардың бұндай көңілдерімен санасып, оны ұғып-біліп жатқан бала болмайды. Сонымен сен күнделік тірлігіңді жабырқау мен құлазу, əлде нені күтіп, əлде нені аңсау ішінде жолға саласың. Өзіңнің о дүниеге сапар шегіп кеткен қосағыңды ойлаумен, өзіңе қартайғанда сүйеніш жəне медеу болатын, жан сезімің мен көңіл-күйіңді аз да болса ұғатын адамның қасыңда болуын аңсайсың. Бұл дүниеде мені түсінетін, менің жəй-күйімді ұғатын адам болса екен дегенді армандап отырасың. Міне осы рет мен де осындай көңіл-күй мен сезімнің жетегінде үйден шығып барамын ғой. Кешке дейін балаларымның бетіне жаутаңдап, ананы істесем олар не дейді, мынаны істесем бұлар не дейді деп қобалжып жүргенше, соңғы өмірімді өзіме серік болатын адаммен бірге өткізгенім əлдеқайда қолайлы əрі əлдеқайда жайлы емес пе!? Бұл жайында біздің ата-бабаларымыз да «отыз ұлым болғанша, осырақ шалым болсын» дегенді тым бекер айтпаған ғой! Ал, балаларым үшін несіне алаңдаймын. Бүкіл өмір бойы тырбыңдап, оларды бағып-қағып, есейтіпер жеткіздім. Бастарына отау тігіп, бауырларына қазан асып бердім. Менің енді балаларым үшін өтейтін ешқандай қарызым да, титтей де борышым қалған жоқ. Өтейтін қарызымды əлдеқашан өтеп, борышымды баяғыда-ақ түгетіп болдым. Енді олар маған несіне ренжиді? Маған неменеге өкпелейді, қартайғанда мен өзімнің жан тыныштығым мен алаңсыз тұрмысымды ойласам не болыпты? Оның қандай оғаштығы болсын?!

	Əдетте бір аңызда «темір басты əулие, кімнің ауру, кімнің сау екенін өзің əбден білесің ғой» деп айтылатыны тəрізді адам баласының жаны тек өзіне ғана тəтті ғой! Бұл өмірде кім өзінің тірлігін мəнді де сəнді өткізіп, бақытты тұрмыс кешіруді, болмағанда өзіне жайлы күн көруді ойламайды дейсің. Осыған қарағанда біздің қазекең айтатын əлгі бір «отыз ұлым болғанша, осырақ шалым болсын» деген сөздің де қисыны келіп тұр-ау. Сондықтан мен несіне артта қалған балаларымды ойлап, олардан неге алаңдай беремін? Осы арада автобустан түсіп қалып қайтып үйге барғанда да көретін күнім баяғы сол жаутаңкөздік пен мүсəпірлік емес пе?! Тіпті олардың бір мезет бізді ұятқа қалдырып қашып кеттің деп, бұрынғыдан ары қырын қарамастарына кім кепіл? Адам пендесі бұл тірліктің есігін ашқан кезде Алла тағала олардың маңдайына өз пешенелерін жазып қояды екен ғой, ендеше, менің бұл қалым де туада маңдайыма жазылып қойылған тағдырым шығар? «Бір төл артық туса, бір шөптің басы айыр шығады» дегендей, тірлікте əркімнің өзіне бұйырған рыздығы бар емес пе!? Əркім өз несібесін өзі теріп жейді ғой, менің бұл сапарымда өзіме бұйырылған сол ырыздықты іздеп, өзіме тиісті болған сол бір кісілік несібемді теріп жеу болмас па ?...

	Міне осылайша зырлап бара жатқан автобус ішінде отырып, алуан түрлі ойлардың басын шалып, сан қиялдың қиясын шарлаған Зейнеп бірде олай толқып, енді бірде былай толқып, теңіз суы ары-бері шайқаған қайықтың үстінде келе жатқан адамша жанын мазалаған екіұдай күй кешті. Бірде балаларын ойлап, олар ел алдында күлкіге қалмасын деп, автобустан түсіп қалуға талпынса, енді бірде қартайғандағы өзінің күй-жайын таразыға тартып, қара басының тыныштығы үшін ойына алған ниетінен қайтқысы келмеді. Неде болса тəуекел деп, тағдырдың өзіне тартқан бұл сиынан татып көруге аңсары ауа берді. Осылайша əрісəрілік ішінде ары бір, бері бір толқыған, екі ұдайылық ішінде жан сезімі арпалысқа түсіп, жанын жегідей жеген ойлардың əлегінде, ары-бері теңселген автобус ішінде ары да, бері де шайқалып келе жатты.





VІІ


	Осыдан бір айдың алдында бір күні Зейнеп күндегі дағдысынша үй ішінде ананы жинап, мынаны реттеп, күйбеңдеп жүрген еді, бір кезде үйге кекіл шашы ботаның жүніндей үрпиген бір кішкене бала кіріп келіп :

	– Апа, сізді апам үйге келіп кетсін деп шақырып жатыр,– деді де, қолын аузына салған беті қайтадан артына қарай бұрыла берді. Осы кезде ол балаға көз тоқтата қадала қараған Зейнеп:

	– Əй, қарағым, біттей тоқтай тұршы, сен кімнің баласысың? – деп сұраған еді, əлгі бала:

	– Құрмаштың баласымын,– деп асыға жауап беріп, есіктен шыға жөнелді. Осы кезде ғана əлде не есіне түскендей болған Зейнеп:

	– Е, онда бұл бала Қалиман кемпірдің немересі болды ғой, ол кемпір мені неге сағына қалды екен? Барсам барып келейінші,– деп күбірлеп қойды. Зейнеп аяңдап отырып Құрмаштікіне келгенде, Қалиман есік алдында күйбеңдеп, далаға салынған оттыққа шəй қайнатып жүр екен. Екеуі қысқа қайыра аман-сəлем жасасқан соң Қалиман:

	– Сен үйге кіре бер! Балалардың бəрі өз шаруаларына кетіп қалды,– деді де, өз күйбеңімен жалғасты айналыса берді. Зейнеп ол кісілердің төргі үйлеріне кіріп, ол үйдегі ағаш сəкінің төрінде отырған қартаң ер адамды көріп, алғашында қайтерін білмей сасып қалды да, аздан кейін барып, е, үйлерінде қонақ бар болды ғой, бəлкім, сырттан келген туыстары болар деп, ол кісіге аузын жыбырлата амандасып, ағаш сəкінің шетіне барып тізесін бүкті. Ол есіктен кіріп келгеннен бастап, əлі де болаты қайта қоймаған өткір жанарымен оған тесіле де тесірейе қарап қалған қонақ ол сəкі шетіне тізесін бүккеннен кейін де оған əлсін-əлі қарағыштай берді. Бір кезде ол кісімен көзі түйілісіп қалған Зейнеп, ой Алла, бұл кісінің көзі таныс секілді ғой, қайдан көрген едім дегенді ойлай бергені сол еді, төрде отырған қонақ орнынан баяу қозғалып қойды да:

	– Ау, Зейнеп! Жəй-күйің қалай, денсаулығың жақсы ма? – деп алғаш рет сұрау тастады оған əлденені іздеген кісіше тесірейе қарап отырып.

	– Шүкір,– деді Зейнеп, бұл адам менің атымды қайдан біледі дегендей қонаққа аң-таң бола қарап.

	– Əй, Зейнеп,– деді қонақ жөткірініп қойған соң, – шамасы, мені танымай отырсың-ау деймін. Осыған қарағанда сен де əбден қартайған сияқтысың. Мен Байқара емеспін бе.

	Қонақтың аузынан осы сөз шығысымен əлде кім бір жеріне біз сұғып алғандай селк ете түскен Зейнеп:

	– Байқара дейді? Қайсы Байқара? – деп қайыра сұрау тастады, оның көзіне қадала қарай отырып.

	– Ойбой, расында, кəртейген екенсің. Қайсы Байқара болушы еді, қыз кезіңді ұмытып қалғансың ба? – деді қонақ Зейнепке қарап қарқылдай күліп жіберген соң отырған орнына шалқалай беріп.

	– Ой, Алла! – деді бұл сөзді естіген Зейнеп біреу төбесіне тоқпақпен бір қойғандай төрде отырған қонаққа қадала қарап, – сен, расында, Байқарасың ба?

	– Рас емегенде, саған өтірік айтып отыр ғой дейсің бе? – деді бұл жолы да дауысын көтере күлген ол кісі жəне де Зейнептің бас-аяғына қарап қойып, – расында, танымай қалдың ба? Жоқ əлде, өтірік монтанысып отырсың ба? Мен соншалық өзгеріп кеткен бе екем?

	– Иə,– деді осы арада не айтарын білмей қысылып қалған Зейнеп, – ой, Алла! Ол деген қай заман!

	– Жөн, жөн, рас айтасың, ол деген қай заман?! Содан бері есептеп отырсам, тұп-тура 40 неше жыл болып қойған екен,– деді əлде неге өкіне басын шайқап қойған қонақ.

	– Рас-ау,– деп өзі де əлде неге қатты қайран қалған Зейнеп осы жолы ғана төрде отырған қонақтың бас-аяғына көз тоқтата бажайлай қарады. 40 жылдың алдындағы жалпақтау келген өңі сол баяғысынша аққұба болып көзге түседі. Бұрынғыға қарағанда бет ажары сəл қушық тартып, қушия түссе де, қатпарланған мойны сол баяғысынша бұқаның мойнындай жұпжуан болып көрінеді. Маңдайы мен көзінің айналасында өрмекшінің торындай айқұш-ұйқұш болып, шимайлана түскен əжім іздері мен мұндалайды. Ағы басымдау келген ала көздері сол бұрынғыша адамға арбай да сұқтана қарайды. Басына киіп отырған жасыл түсті гүл шеккен тақиясының айналасынан қылтия шығып тұрған қысқа шаштары əппақ болып көзге түсіп қалады. Бəлкім, сақалмұртын осы күнге дейін өсірмей, əр күні мұнтаздай етіп қырып жүретін болса керек, жағы мен иегінен қылтиып тұрған қылтандар ақбуырыл болып бұлыңғырланады. Жалпақтау келген үлкен мұрнының сəнін тек дөңестеу жаралған үстіңгі ерні бұзып тұрған тəрізді. Сөйлегенде кетиіп қалған азу тістері андасанда жылтыңдап қалады. Құлақ шекесінен құлдай түскен əлде қандай тыртық ізі иегіне қарай сұлап жатыр. Оң жақ езуінен сəл төмен мен мұндалап тұратын түймедей қалы сол баяғысынша көзге оттай болып басылады. Кеудесіне жағасын кір шалмаған əппақ көйлек, оның сыртынан қара көк түсті тік жағалы жұқа шапан киіп алыпты. Денесі бұрынғыша сергек те серпімді көрінеді. Орнынан қозғалғанда 60-тан аттап кеткен адам емес, əлі де жас жігіттерше жеп-жеңіл əрі ширақ қозғалады. Танымайтын адам оны əлі де 50 -дің етегінен ұстап жүрген адам деп қалатындай. Өне бойынан бір түрлі реттілік пен тазалық, ширақылық пен сергектік көзге ұрады. Адамға сол баяғысынша күлімсірей, жақын тарта, ойнақтай да арбай көз салады. Едемнің арасынша осыларды байқап үлгірген Зейнеп Байқараға қадала қараған беті аз үнсіз отырды да:

	– Бəсе, есіктен кіріп келгенімде-ақ көзіме жылы ұшырай кеткен едің. Маған қарағанда көп кəртеймеген екенсің,– деді осы рет Байқараға батылдау үн қатып.

	– Қайдағы, əбден жұбымызға жете кəртейдік қой, бұрынғы күй қайда? – деп қойды Байқара жалпақ алақанымен басындағы тақиясын желкесіне қарай сыра беріп.

	– Рас-ау, қу тірлік кімді тоздырмайды дейсің! –деп қойды жан дүниесінде жастық шаққа деген біртүрлі ынтызарлық сезім баяу оянып келе жатқан Зейнеп те Байқараға тағы бір рет көз тоқтатып қарап қойған соң.

	– Иə, солай, қазір қандай, күй-жайың жақсы ма? Денсаулығың мықты болар?

	– Құдайға шүкір, бір жақсысы денсаулығымнан əлі де ақау шыға қойған жоқ, – деді əлде неге разы болғандай жымия күліп қойған Зейнеп.

	– Оның жақсы екен. Кəртейгенде денің сау болғанына не жетсін!

	– Соны айтпайсың ба, екі жастың біріне келгенде ауру азабын тартқызғанша, Алла тағала үн-түнсіз ғана алып кет деп, құдайдан үш уақ тілек тілеп отырамын.

	– Иə, иə, оның да жөн. Дегенмен, əркімнің өз маңдайына жазылған жазуы бар ғой,– деді бірдемені ойлана қалғандай болған Байқара – алдымен ауыру өлерін, сау өлерін кім білсін!

	– Солай, менікі əйтеу айтқан сөз ғой,– деді жерге қарап күліп қойған Зейнеп, – жə, өзің қайда тұрасың? Бұл жаққа неге келіп жүрсің? – деп жөн сұрауға көшті.

	– Е, мені айтасың ба? Мен казір мына көрші аудандағы Мыңбұлақ деген ауылда тұрамын. Мына Қалиман бізге алысырақ барып қиылысатын жиеншар болып келеді, – деді Байқара Зейнепке түсінік бере сөйлеп, 3-4 жылдың алдында жолай бір соғып кеткен едім, осы жолы бұл жерге өзіңді іздеп əдейі келіп отырмын.

	– Мені іздеп дейді? – деді ойында ештеме жоқ Зейнеп Байқараға аңтарыла қарап, – неге?

	– Неге болушы еді? Өзіңді сағынған соң, бір көріп қайтайын деп келдім, – деді қарқылдап күліп жіберген Байқара тағы да орнынан жеңіл қозғалып, ойнақтаған көзімен Зейнепке қадала қарап, – жастық шақтағы сол бір бал шырынды күндерді сен ұмытқаныңмен мен əлі де ұмыта қойғамын жоқ!

	– Қойшы ары, ол қай заман! – деді ұялғандай болған Зейнеп жəне де төмен қарап .

	– Иə, оның 40 жылдың артында қалған іс екенін мен де анық білемін, – деді осы жолы байсалды кейіпке ауысып, басылып отыра берген Байқара – дегенмен жастық шақта бастан кешкен сол істер кеше ғана болған уақиғадай болып, адамның санасынан ешқашан да көтерілмейді екен.

	«Адамға тұңғыш махаббат ыстық болады. Ол өле-өлгеніңше есіңнен көтерілмейді» дейтін сөздер рас болса керек!

	– Ой, қойшы,– деді осы сəтте өне бойын бір ыстық сезім аралай жөнелген Зейнеп толқи сөйлеп, – осы күнге дейін «өзің кəртейсең де, мұрның кəртеймеген» болды ғой?

	– Тауып айттың, менің дəл бүгінге дейін өзім кəртейсем де, мұрным əлі кəртейе қойған жоқ, – деді Зейнепке қарай ұмсына қозғалып қойған Байқара – адам қаншалық қартайса да, бірақ, адамның сезімі мен көңілі мəңгі қартаймайтын секілді ғой, күні бүгінге дейін жастық шақты ойласам-ақ болғаны көз алдыма сен көлденеңдейсің де тұрасың.

	– Ойбой, қойшы ары, қайдағыны айтпай, сол баяғы қылығыңды əлі де қоймаған екенсің ғой,–дей бергені сол еді Зейнептің, осы кезде қолтығына дастарқанын қыстырып, оң қолымен шəугімін көтерген Қалиман үйге кіріп келді де:

	– По, мына қыз бен жігіттің əзілдері жараса қалған екен ғой, тек соңы қайырлы болсын! – деді де шəугімін жерге қойып, дастарқанын төр алдына баппен жая бастады. Бұл кезде екі беті ду ете түсіп, қысылып қалған Зейнеп те орнынан шапшаң қозғалып, оның дастарқан жаюына көмектесе жөнелді.

	– Мына Байқара біздің үймен байланысын саған айтқан шығар? Кеше осы араға келе салып, сені шақырып бер деп жан алқымға алғаннан кейін шарасыз өзіңді шақырып отырмын,– деді Қалиман шəй құйылып болған соң Зейнепке түсінік жасағандай болып, – оған ренжімейтін боларсың?

	– Е, оған несіне ренжимін. Мені бой жетіп, оң жақта отырған, əлі де беті ашылмаған қыз ғой деп пе едің? – деді алдына қойылған шыныны қолына ала берген Зейнеп күле сөйлеп.

	– Е, онда жарайды. Тіршілікте барлығы да қызық емес пе. Құдайым сол қызықтан айырмасын! – деді Қалиман орнынан көтеріле ұмсынып, кішкене қалақпен Байқараның шынысына сары май салып жатып, – бұл кісі 3 жылдың алдында осында бір келіп, қонып қайтқан еді. Сол кезде де маған сені шақырып бер деп жығыла жабысқанда мен ұнамай қойған едім. Өйткені ол кезде шалың тірі болатын.

	– Иə, – деді сары май салынған шынысын аузына апарып, «пісімілла » деп ұрттай берген Байқара да күле сөйлеп, – сол кезде Зейнепті шақырып берген болсаң, бұдан да жас көрінеді екем. Ол күні өзіңмен кездесе алмаған соң осы жерде бір айырылмас асыл дүнием қалып бара жатқандай əрең аттанған болатынмын.

	– Солай «өмір аққан су тəрізді» дегендей, бұл тірлікке тоқтау болған ба?! – деп қойды бірдемені есіне алғандай болып дірілдей сөйлеген Қалиман, – бұл жалғанда адамның басынан нелер өтпейді дейсің, ойлап отырсаң солардың барлығы да қызық, бəрі де алданыш сияқты.

	– Дұрыс айтасың, жиенжан, адам баласы бұл өмірде нелерді көрмейді? Бірақ, солардың кейбіреулері көп ұзамай адамның есінен көтеріліп кетсе, енді біреулері адамның жадында мəңгілік жатталып қалады екен, – деді осы арада Зейнепке көзінің қырымен қарап қойған Байқара.

	– Иə, «өткен күнде белгі жоқ» деген осы ғой,– деп қойды осы шақта үнсіз қалуды ыңғайсыз көрген Зейнеп.

	– Өткен күнде неге белгі жоқ болады екен? Белгі бар,– деді Байқара.

	– Сонда ол белгі қайда тұр екен ?

	– Көңіліңнің қатпарын асықпай ақтарар болсаң табылады, – деді Байқара кесіп-піше сөйлеп, – адамның көңілі деген қатпары қалың қарын секілді ғой, болмағанда соның бір құрышында өткен күннен бір белгі қалады.

	– Байқара дұрыс айтады, адам өмірінде өткен күннен қалайда бір белгі болады. Оны өзіміздің алжа-алжамыз шыққан осы кейпімізге қарасақ, оп-оңай біле қоямыз. Баяғыдағы жас кезімізде қандай еді, енді қайтып отырмыз? – деді осы кезде бір шыны шайды асығыс-үсігіс ішіп болған Қалиман – жə, Зейнеп, мына шайды сен құя отыр! Мен кешегіден қалған тамақты жылытып əкеле қояйын.



	– Ə, Зейнеп, сонымен мені əрең танығандай болдыңау, əйтеу, өткен күндер енді есіңе түскен шығар? – деді Байқара Қалиман шығып кеткен соң тағы да Зейнепке қадала қарап.

	– Өткен күндерді еске түсірдің не, түсірмедің не, қазір одан не пайда? –деді Зейнеп өз шынысына шай құйып жатып, – өткен күндер бейне соққан жел, көрген түс секілді, өтті де кетті ғой !

	– Сонда да одан жадыңда бір белгі қалған болар, мен есіңе түскен шығармын ?

	– Иə, түстің. Əлгінде өзің айтқандай адам өміріндегі алғашқы махаббат тірлік бойы есіңнен шықпайды емес пе?! – деді Зейнеп шынысын алдына қойып жатып, – содан қалған бір елес дəл қазір менің көңілімде бүршік жарып, тіріліп келе жатқан тəрізді.

	– Ал, сен сол айырылысқаннан бері қалай екені белгісіз, менің есімнен екі елі көтерілмей келе жатырсың! – деді Байқара шынысының түбіндегі шəйды қауып ұрттап, босаған шыныны Зейнепке қарай ұсынып жатып, – жастық шақтағы сол бір өкініш күні бүгінге дейін менің жүрегімнен өшкен емес. Бəрі де желі теріс соққан сол заманның кесірі, сол дəуірдің арамызға салған кедергісі ғой. Əйтпесе, дəл бүгін екеуміз бір отбасында отырып, бір дастарқаннан шəй ішіп отырған болар едік.

	– Ойбой, оның бəрін несін қайта-қайта қоқсытып айта бересің? Жоқ əлде, дəл қазір алдыңда біреудің алақанына салып əлпештеп отырған бұла қызы Зейнеп отыр ғой деп пе едің?

	– Сонда да дəл қазір менің көзіме сол кездегі қыпша белді, талшыбықтай бұраң қағып жүрген бойжеткен құсап елестеп отырсың.

	– О, шіркін деген, ол қай заман! – деді Зейнеп осы жолы терең тыныс алғандай соза күрсініп, – ол дəурен де бір күнгідей білінбей, өте шықты ғой, қазір алдыңда сол кездегі уылжыған жас бойжеткен емес, арса-арсасы шығып, бетаузын əжім басқан қайыстай қатқан қара кемпір отыр.

	– Иə, сол кезде сені менен тартып алған Қуанбай марқұм қандай бақытты еді десеңші! – деді Байқара өкінішті сарынмен назалана да мұңдана сөйлеп, – ол шақта «құланның қасуына мылтықтың басуы» дегендей, заман желі де ол марқұм үшін оңынан соғып, талайына дəл келе кетті ғой. Егер сол кезде заман аяқ-астынан кедейлердің заманы болып, бір-ақ түнде құбыла қалмаған болса, онда сен сөз жоқ менің қосағым болар едің!

	– Е, оны өзіңнің жамандығыңнан көрмесең, кімнен көруші едің?!

	– Жоқ, ол менің жамандығымнан емес, əлгі бір «мəдениет төңкерісі» дегеннің кесапатынан болды,– деді Байқара қолына ұстап отырған бауырсаққа кішкене қасықпен іліп алған сары майды жағып жатып, – егер сол кезде елдің бəрі «бай малшы» дегеннен құбыжық көргендей қашып, үрке жөнелмеген болса, онда екеуміз осы кезде бір дастарқанда шəй ішіп отырар едік.

	– Ойбой, өткен күнді қоңырсытып, қайта-қайта айта беріп қайтесің? Енді оны айта бергеннен не түседі?

	– Əншейін, бұл менің саған деген бір кездегі өкінішім мен өкпемді айтқаным ғой,– деді аз ойланып, бір сəт үнсіз отырып қалған Байқара – марқұм шалың ол кезде кедейдің баласымын деп, кердең басып, кекиіп жүрген еді. Кейін əтірет бастығы болды деп естігемін. Онымен отасқаннан кейін бақытты бола алдың ба?

	– Иə, қара жер құлағына жеткізбесін, марқұмның бір кездері тақыр кедейдің баласы болғанына буланып, асыптасып жүргені шын. Менімен отасқан алғашқы жылдары бірнеше жыл əтірет бастығы да болды, – деді Зейнеп өткен өмір үзінділерін бір сəтке болса да көз алдына əкелуге тырысып, ол екеуміз отбасылы болған алғашқы жылдары ол маған «байдың құйыршығынан қалған салаба неме » деп, аларын алып алса да тым түзу қабақ танытпай жүруші еді. Кейін балалы-шағалы болғаннан соң ол мінезін қойып кетті. Бір үйде отырып, бірге күн көргеннен кейін, шыны-аяғымыз сылдырламады деп айта алмаймын. Сонда да марқұм маған өле-өлгенше қолын көтеріп, саусағын тигізіп көрген жоқ. Баяғы ел қатары күйкі тұрмыстың əлегімен күн көрдік. Өзің айтып отырған бақытты күн көру тек жастық шақтағы құр арман екен ғой. Қиял мен тірліктің екі айырылып аққан өзен секілді екенін кім білген !

	– Қалиманның айтуына қарағанда, шалыңның қайтыс болғанына екі жыл болып та қалған екен. Сонда да ол кісі қалай қайтыс болды? – деп сұрады Байқара.

	– Иə, енді бір айдан кейін ол марқұмның көз жұмғанына да тұп-тура екі жыл болады. Рəк сынды дауасыз дерттен кетті. Үлкен жерлерге апарып дауалатуға шамамыз келмеді. Сонымен үйде жарым жылдай сартөсек болып, аурумен алысып жатып, етінен əбден айырылып, қу сүйек болып қалды да, тынысының соңында бір қалақ су ішуге де зар болып, көпе-көрнеу аштан өлді ғой, байқұс! – деді Зейнеп көзіне жас ала кемсеңдей сөйлеп.

	– Қалиманның айтуынша, ол кісіден үш бала қалған екен, қазіргі күйжайың жақсы шығар?

	– Құдайға шүкір, болады əйтеу, – деді Зейнеп осы арада кібіртіктей қалып, – қазір кенже ұлымның қолында күн көріп жатырмын. Ал, өзіңнің жағдайың қандай?

	– Е, менен не жағдай сұрайсың? Баяғыда өзіңнен шарасыз айырылғаннан кейін «тең-теңімен, тезек қабымен» дегендейін, сол кезде өзім сияқты «қасқырдың бөлтірігі», «бай малшының ұрпағы» атанып, көзге түрткі болып жүрген Нұрсара атты қызбен үйленгемін. Байқұс, тым жаман адам болып кездеспеді. Екеуміз тұп-тура 40 жыл бір отбасында құдай қосқан қосақ болып күн кештік. Өмірдің нелер ыстығы мен суығын бірге жолға салдық, – деді осы жолы Байқара да əлде нені ойлағандай аз тосылып барып, – қазір 2 ұл, 2 қыз, 4 балам бар. Барлығы да үйленіп, өз алдарына отау тігіп кетті. Қазір мен де өзің секілді кіші ұлдың қолында тұрып жатырмын.

	– Онда, кемпірің қайда?

	– Е, ол да бір жылдың алдында марқұм болып кетті. Бейшараның жас күнінде жабысқан өкпе сырқаты бар еді, оның кеселінен көз жұмды. Сонымен мен де əзір «жетім шал» атанып жүрмін.

	– Е, былай де, онда сенің жайың да тым жырғап тұрмаған екен! – деді өзінен-өзі сөйлегендей болған Зейнеп, енді Байқарадан сыр тарта сөйлеуге көшіп, – қазір балаларың мен келіндерің жақсы қарап жатқан шығар?

	– Болады, əйтеу, шамаларынша қабағыма қараған болады. Сонда да өз жайыңды əбден білетін кемпіріңдей қайдан болсын! – деді осы арада күдірге кезіккен аттай кібіртіктей, жасқана үн қатқан Байқара,– олар қаншама бəйек болса да, өзімнің көңілімді қас-қабағымнан айтқызбай-ақ түсіне қоятын, қара жон, қара кемпірімдей қайдан болсын! Кемпірім қайтыс болған бір жылдан бері байқағаным, адам баласы үшін қартайғанда қосағынан айырылған бəрінен де қиын болады екен. Бұрынғыдай жаныңды түсінетін жақын адамың болмағаннан кейін адам қарадан-қарап, жаутаңкөз болып, мүсəпірдің қаліне түсіп қалатын сияқты ғой. Осыған қарағанда бұрынғылар «Жол ортасына келгенде атың өлмесін, жер ортасына келгенде қатының өлмесін» дегенді тым бекер айтпаған секілді.

	– Е, онда бір жылдан бері марқұм кемпіріңді сағынып, зорға жүрген болдың ғой, – деді Зейнеп əңгімені қалжыңға қарай бұрғысы келіп.

	– Əлбетте, сағынамыз ғой, 40-жыл бойы бір отбасында бірге өмір кешкен кемпірімді сағынбадым десем өтірік болар,– деді осы жерде кеңккеңк етіп күліп жіберген Байқара, – өзің де əр күні кеште марқұм шалыңды сағынатын шығарсың?

	– Қойшы ары, шалын сағынғаны несі айтып отырған, – деді өзі де жымия күліп қойған Зейнеп, – солғұрдайын мені шымылдығы желбіреп тұрған жаңа түскен келіншек қой деп пе едің?

	– Е, айтасың ғой, баяғыда бір жас жігіт жолай кезіккен əлде бір шалдан «Ата, казір үйлеріңізде неше жан барсыздар?» деп сұраған екен, əлгі шал: «күндіз екеуміз, түнде төртеуміз» деп жауап беріпті де, бұл жауабын толық түсіне қоймаған жігітке «күндіз екеуміз дегенім үйде кемпіріміз екеуміз ғана бармыз, ал, түнде төртеуміз дегенім төсекке жатқан соң ол бұрынғы шалын, мен бұрынғы кемпірімді ойлаймын. Сонымен төртеу боламыз» деп шешіп беріпті. Сол секілді бұрынғы шалыңды ойламаймын дегенің өтірік болар?

	– Е, енді көз жұмар шаққа таяғанда маған шалдың не керегі бар? – деді Зейнеп мұңайыңқы үнмен, – ендігі Алладан тілейтін жалғыз ғана тілегім – балаларымның жамандығын көрмей, солардың алдында көз жұмсам ғана болғаны!

	– Қой, өйтіп жаман сөз айтушы болма?! – деді Байқара Зейнепке қарап, – адам баласы бұл дүниенің қызығына тойған ба? Пенде атаулы қашан көз жұмып, бұл дүниеден аттанғанша қызық пен қуаныш іздеумен өтеді. Қашанда өз өмірім бақытты болса екен деумен күн кешеді.

	– Е, «таздан тарақ қалғалы қашан» дегендей, бізден қызық пен қуаныштың əдіра қалғаны қашан! – дей берген еді Зейнеп осы кезде қолына табақ көтеріп, үйге кірген Қалиман:

	– Ал, қыз бен жігіт, бағанадан бері аз сырласпаған боларсыңдар?! – деп, екеуіне кезек қарап, алдыларындағы дастарқанға табағын тарта бастады.





VІІІ


	Ой Алла! Бүгін маған не болды, қалайша ұйқым келмейді, деп ойлады Зейнеп жанындағы немерелері баяғыда-ақ пысылдеп ұйықтап қалған соң түн ішіндегі жым-жырттыққа құлақ түріп жатып, бүгін денем қалайша жеп-жеңіл болып қалғандай сезіледі. Жүрегі түскірі бүгін неліктен аласата, аунақши соғады? Неге қайта-қайта алағыза беремін. Бүгін маған, расында, не болды? Жоқ əлде, бағана Байқарамен кездесіп, оңаша əңгімелескеннен кейін жүрегімде жастық шақтан жасырынып қалған түйірдей ғана бір ұрық қайтадан көктеп, бүршік жарып келе ме? Болмаса, Байқараның айырылысар кезде айтқан əлгі талабы көңіліме тыныштық бермей жатыр ма? Əйтпесе, неге ұйықтай алмаймын? Неліктен əлсін-əлі алағыза қобалжи беремін? Шындығында оның бойында бір сиқыры болып, жүрегімнің қатпарына жасырып тастаған сырымды түртіп оятып кетті ме? Неліктен көзімді жұмсам болды, көз алдыма жастық шақтағы Байқара елестей кетеді? Бəлкім, оның мені осы уаққа дейін ұмыта алмай келе жатқаны да шын шығар? Адамдар өміріндегі тұңғыш махаббат сол адамдармен бірге жасап, бірге өледі дейтін сөздің жаны болғаны ма? Сонда ол мені осы күнге дейін ұмыта алмай келген болды ғой!... Қатты жауған қарша қапалақтап, бірінен соң енді бірі туындап жатқан қалың сұрақ бір топ анталаған аш қасқырдай қамалап отырып осы араға келгенде Зейнеп бұл ойымды əлдебіреу сезіп қойды ма деген адамша жан-жағына ұрлана қарап қойған еді, тас қараңғы түнде көзіне ештеме де көрінбеді. Тек жанында жатқан немерелері ғана алаңсыз түрде қалың ұйқы құшағында пысылдап ұйықтап жатыр. Қойшы ары, адамның ойына қайдағы түседі екен ғой, енді кəртейгенде ойға оралып жатқан махаббаты несі?! Бұл ойымды ел-жұрт біліп қойса, мына қақпас, жасына жетпей алжиын деген екен деп арттарын ашып күлмей ме? Ал, анау балаларым сезіп қояр болса, олардың бетіне қалай қараймын. Қойшы осы «тауықтың түсіне тары кіреді» дегендей, адамның ойына қайдағы жоқ қиялдар келеді екен! Иə болмаса жастық шақтағы сол бір алғашқы махаббат желігінен мыйымда түйірдей ғана қалдық қалып, сол желік қысқы ұйқысынан оянған аюша ақырын-ақырын басын көтеріп келе жатыр ма? Байқараның бірнеше жол айтқан «сені осы күнге дейін ұмыта алмай келемін» деген сөздері тек көңіл үшін ғана айта салған өтірігі болар?! Əйтпегенде ол деген қай уақ! Менің оны ұмытып кеткенім қашан?! Бұның сыртында оның кетерімде маған:

	– Зейнеп, сенің жағдайыңды былтырдан бері сырттай естіпбіліп жүруші едім. Осы жолы бұл араға сен үшін арнайы келіп отырмын. Менің сен жөнінде бір ойлаған ойым бар еді, осы жерге келіп сенің жай-күйіңе қанған соң бұл ойыма онан ары белімді бекем буғандай болып отырмын.

	«Екі жарты қосылып, бір бүтін болады» дегендей, енді екеуміз бас құрап қайтадан шаңырақ көтерсек қайтеді?

	– Осы рет сені менімен тұрмыстана қой деп қысамаймын. Өзің де жақсырақ ойланып көр! Мен ары кетсе бір айда, бері болғанда екі аптаның ішінде бұл араға қайта айналып келемін. Сол кезде маған тиянақты бір жауабыңды беретін бол! – деп қиыла өтінуін қарамайсың ба? Сонда мен қайтсем болады? Неде болса тəуекел деп оның етегінен ұстап кете берейін бе? Əйтеуір, танымайтын, білмейтін адам емес, жастық шақта бір мезет болса да махаббаттасып, жақын өткен адамым ғой, өзі де «содан бері сені есімнен екі елі шығара алмай келемін» деп өзеленіп отырмай ма? Егер ондай атты күн болса, келіннің қабағы мен ұлдың аузына қарап отыратын мүсəпірлік қалден құтылып, қалған өмірімді алаңсыз да тыныш өткізер едім-ау! Ой, қойшы, қақпас неме, кəртейгенде шал іздеген деген не сұмдық! Егер ертең бұл шалдың етегінен ұстап кетер болсаң, онда ана балаларың қайтеді? Олар елжұрттың бетіне қайтып қарайды? Таныс-біліс, ағайын-туған не дейді? Əй, осылайша екі оттың арасында өртеп қойған тағдыр-ай десеңші! Егер шалым осы уаққа дейін тірі болса, бұндай күйге қалар ма едім? Онда Байқара да мені бөйтіп басына алмас еді ғой. Осының барлығы да маңдайымның тайқылығы мен сормаңдай болып жаратылған жазмышымнан емес пе?! Əйтпесе, бақыт пен қуаныш атаулы менен əдіра қалғаны қай уақ! Менің осындай екі ойлы болып толқыған көңіл-күйімді марқұм шалым білер болса, оның аруағы қараңғы көр ішінде де тыныш жата алмас-ау! Əй, отқа да, суға да түсірген қу тірлік, қу тағдыр-ай десеңші! Бүгін құдай айдағандай болып Байқараны қайдан кездестіре қойдың? Бағана əлгі бала шақырып келгенде неқып желп ете түстім екен деші! Сол кезде ол үйге бармай қойған болсам, бұндай күйге түспес едім ғой. Əй, адамның басын тауға да, тасқа да ұратын ойнамалы тағдыр-ай! «Көргеніңнен көрмегенің көп əлі» дегендей, енді көрсетпегеніңнен осы қалып па еді. Сонда қайтсем болады? Бағана Байқараның əлгі талабын естігенде, «оттама» деген бір ауыз сөзбен бетін қайтарып, ол үйден тас-талқан бола ашуланып неге шығып кетпедім екем деші! Сонда ғана оның беті қайтып, меселі кеміп қалмас па еді. Оның жастық шақты көлденең тартып айтып отырған шырын да тəтті сөздеріне алданып, жадыланып қалдым ба, болмаса ол айтқан сөздер менің жаныма да жағып кетті ме, немесе оның əлде бір жадысына жадыланып, сиқырланып қалдым ба? Енді о дүниеде қиямет маһшарда шалыммен кездескенде оған не бетімді айтамын? Оған қалай түсіндіремін? Жаздым, жаңылдым, кешіре көр дейін бе, жоқ əлде баяғыда мені одан сен тартып алғансың, əйтпесе, бұрыннан-ақ мен сондық едім деп өкпе-назымды білдірейін бе? Əй, Байқара, бүгін мені екі оттың ортасында өртеп, бұл араға сайтандай сап етіп қайдан ғана келе қалды, егер ол келмесе, менің көңілімдегі əлдеқашан ұмытылуға айналған сезім қоламтасы бүйтіп бықсып тұтамай, сол беті өле-өлгенше көміліп қалар ма еді кім біледі?!

	Осылайша жас күнінде бір мезет ғашық болып, аз уақыт болса да махаббат қызығына мастандырған Байқарамен кездейсоқ кездескен соң жан-жақтан анталай қаптаған қалың сұрақтардың қамауында қалып, оның мықты құрсалған құрсауынан шыға алмай жатқан Зейнеп, міне түннің бір уағы болса да əлі де көзін іліндіріп, ұйқы құшағына кіре алмай, бірінің артынан бірі келіп шіретке тұрған ойлардың қамауында жатыр. Көзін жұма берсе болды, көз алдына жастық шақтағы өзі мен Байқараның сұлбасы елестей қалады да, қайтадан көзін ашып ала қояды. Бұндайда ойына орала қалатын Байқараны санасынан қуып шыға алмай, əуреге түседі. Өстіп жатады да өзінен өзі «ол қай уақ» деп күрсіне күбірлеп қояды.

	Ол кез Зейнептің 17-ден 18-ге шығатын тал шыбықтай бұралған бойжеткен шағы еді. Қара торылау келген əдемі өңді, сымбатты да сындарлы, қалың шашын қос бұрым етіп өріп, артына сала салғанда қылтасына дейін баратын, 3 жылдың алдында там-тұмдап жүріп бастауышты тауысқаннан кейін жақын маңайда өрлеп оқи қоятын басқа мектеп болмаған соң, ауыл арасында былғақтап жүретін оған ауылдағы көп жігіттер сырттай ғашық еді. Көп өтпей сол жігіттердің арасынан Байқараның талап тайы оза шауып, бірнеше ай соңынан қалмай жүріп, Зейнепті мақұл деген жауапқа əрең басын изеткендей болған-ды. Ол шақтар Байқара 20-ға енді ғана іліне берген, аққұбаша өңді, сақалмұрты енді-енді тебіндеп шыға бастаған, керме иықты, қолаяғы балғаның сабындай жұп-жұмыр, ауыл ішіндегі қайдан салсаң содан шығатын, сен тұр, мен атайын дейтін, қырпулы да пысық жігіт еді. Өзі аздап домбыра тартып, əн салып дегендей ауыл арасындағы той-думан мен сауық-сайранның асабасы тəрізді болып жүретін. Зейнептің ата-анасы мен ауыл адамдары да оны тым жек көрмейтін. Қайта əр уақыт оның құмалағын 4-тен қойып, «қағылез де елпек, пысық та елгезек, бір отбасының жұмысын шырқ көбелек айналдырып кететін жігіт қой» десіп мадақтасып жататын.

	Маусым айының бір күні. Аспанда дөңгелене толысқан ай баяу ғана жүзіп, самаладай самсыған қалың жұлдыздар шоғырынан құралған құс жолы жүйесі оңтүстіктен солтүстікке қарай созыла көсіліп жатқан болатын. Мұқым аумақты маусым айының кешкі салқын самалы біртүрлі рахатты да маужыраған күйге бөлеп тұрған еді. Зейнеп қылтасын соққан қос бұрымын алдына қарай асыра тастап, кешегі уəдесі бойынша ауыл жанындағы қалың шілік өскен бұлақ жағасына қорқа да ентіге жеткенде бағанадан бері осы арада оны «келмей қоя ма» дейтін қорқынышпен сабырсыздана тосып тұрған Байқара:

	– Келдің бе, жаным, – деп құшақтай алғанда, өмірінде алғаш рет жігіт құшағына құлаған Зейнептің жүрегі атылып кетердей болып аузына кептеліп, сиқырлы да сырлы сезім өне бойын шырмап ала қойды. Табанынан қайқая өрлеген жылы да ыстық ағын тақ төбесіне дейін ұмтыла шауып, буын-буыны құрып, əл-дəрмені кетіп қалғанын өзі де сезбей қалған-ды. Осылайша оның жып-жылы жігіт құшағында сезім қазанында қайнап, балбырап балқып қанша уақыт тұрғанын кім білсін! Бір сəтте ыстық жалын бүріккен ыпыстық еріннің өзінің бетінен шөп еткізіп сүйіп алғанын сезді де, есін енді жиғандай болып:

	– Қойшы, қайтесің өзі! Біреу-міреу көріп қойса ұят емес пе, – деп оның құшағынан бұлқына шықты да, жап-жаңа ғана жігіттің ыстық ерні тиген бетін қос алақанымен басып, ақырын ғана баяу сылдырлап ағып жатқан бұлақ бойындағы қойтасқа отыра кетті. Əлгінде ғана жігіт ерні тиген беті бейне біреу от жағып жібергендей дуылдай өртеніп барады. Ал, Зейнеп осы бір лап еткен отты өшірейін деген адамша екі бетін əлсін-əлі алақанымен баса береді.

	– Не болды, жаным! – деді үздіге сыбырлап, Зейнептің мойнына білегін арта берген Байқара, – ақ тілегімді аттамай, жүрегімді қабыл көргеніңе шын жүректен рахмет!

	– Қойшы, сумақы қолыңды сумаңдатпай, ары тартшы! – деді Зейнеп мойнына артыла қалған Байқараның білегін ары сырып, наздана да бұлдана – біреу-міреу көріп қойса ұят емес пе?

	– Бұл жерде бізді көре қоятын адам тұрмақ сайтан да жоқ,– деді баяу үнмен тіл қатқан Байқара Зейнептің жанына отырып жатып, – оның үстіне екеуміздің көңіліміз қосылғаннан кейін елден несіне ұяласың. Көрсе көре бермей ме?

	– По, екеуміздің көңіліміз қосылды деп кім айтады?

	– Алдыңғы күні маған жазған тілдей ғана хатыңда «өзіңе өмір бойы серік болуға қосыламын» деген сөзді жазыпсың ғой,– деді Зейнептің бұл сөзінен жүрегі құрғыры бұлқына аунап қалған Байқара, – жоқ əлде, ол қағазды сен жазған жоқсың ба? Бірақ, ондағы жазу сенікі ғой!

	– А, сөйтіп пе екем? – деді Зейнеп бірдемеге аң-таң болған кісіше Байқараға аңқауси қарап.

	– Қойшы, өмірлік істе де өстіп қалжыңдай ма екен? Адамды бекер қорқытып! – деді бұлқына аунап кеткен жүрегі енді орнына түскендей болған Байқара Зейнепті тағы да құшақтай беріп,– жаным, күнім, ақмаңдайым сол, өзіңді өмір бойы сүйіп өтемін!...

	Осыдан кейін ай сəулесі мұқым маңайды əппақ нұрға бөлеген, тыптыныш, жым-жырт түн құшағыңда, сылдырай ағып жатқан бұлақ бойында Байқара мен Зейнеп бір-бірімен құшақтаса қауышып, өздерінің махаббаттары туралы, келешек өмір мен болашақ тірлік жайында көпке дейін əңгімелесіп, сырласып отырды. Өмірінде алғаш рет жігіт құшағына кіріп оның өне бойын жалын боп шарпыған ыпыстық ерніне кез болған Зейнеп осы сəтте қорғасын боп ери балқып, əлде бір адам байыбына бара алмайтын тылсымды сезімнің құшағында езіліп бара жатты. Жүйке-жүйесін лəззатты да тəтті сезім аралап, мұқым денесі пар моншаға түскендей бусанып, өне бойы шоқ болып күйіп, лапылдап жанып бара жатқандай сезінді ...

	Осылайша сонау тау бөктеріндегі ауылда тағдырдың маңдайына жазған жазулары бойынша табысқан екі жас бір мезет махаббаттың бал шырынды теңізінде бірге малтып, жастық шақтағы сүйіспеншілік сынды лəззəттің тəтті дəмін бірге сорды. Аз ғұмырларын тірлік бойы осындай бір кемеде өткізуге серттесіп, анттасып жүрді. Алайда, бұл дүниеде адам баласының ойға алған армандарының барлығы ешқандай кедергісіз орындала қойғаны қайда? Ондай болса, бұл дүниедегі адамдар арасында өкініш пен бақытсыздық атаулы да болмас еді-ау! Байқара мен Зейнеп табысып көп өтпей, бүкіл Жұңго (Қытай) қоғамында «тап талдау» деген қозғалыс жүрді де, сорына бола əкесі «бай малшы », «феодал қанаушы» деген қалпақ киіп шыға келген Байқара да осы аумақтағы адамдарға қарадан-қарап жек көрінішті болып, «байдың баласы», «қасқырдың күшігі» аталып, көз түрткі бола бастады. Бұрын өзін сондай жақсы көретін достары мен бала күнінен бірге өскен ауылдастары ол келе жатса, бейне бір жолап кетсе, жұғып кететін іріңді сырқаты бар адамды көргендей, одан ат бойларын ала қашысты. Құдды осы араға əлде бір қауіпті дұшпан кіріп кеткендей оған ала көздерімен ата қарап, сөйлеспестен-ақ өте шығатын болды. Көп өтпей қозғалыстың барған сайын тереңдеп, күн өткен сайын ішкерлеуіне байланысты адамдардың Байқараға деген позициялары жылығанды қойып, онан ары салқын тартып, мұз болып қатып бара жатты. Осыдан барып күн санап елжұрттан оңашаланып бара жатқан Байқара да жапан далада жалғыз қалғандай халге түсті.

	Бұл кезде сол заманның суық та сұрқай сұрқына сай Зейнеп те қайтерін білмей аласатып, екі нардың арасындағы шыбындай күй кешті. Жас жүрегінде арпалысқан сезім толқындары бірде махаббат атты құштарлық сезім арнасында, енді бірде «бай малшы» дейтін сүркейлі аттың арасында жөңкіліп жатты. «Былай тартса өгіз өледі, олай тартса арба сынады» дейтін қыспақта қалды. Оның сыртында Байқараның осында жиі келіп-кетіп жүруінен көңілдеріне күдік түскен ата-анасы да, енді хамелеонша құбылыс, бұрынғы Байқараны мақтап отыратын сөздерін ұмытып қалғандай-ақ күнде дерлік:

	– «Бай малшы», «жуан жұдырықтың» баласында нең бар?

	Одан тезірек шекараңды ажырат!

	– Байқарамен тұрмыс құрар болса, ертең-ақ «тап жауының келіні» аталып, күреске алынасың, – деп мыжыңдап отыратын болды. Барабара тіпті:

	– Осы күні анау актив болып, жұрт алдына шығып жүрген қып-қызыл кедейдің баласы Қуанбайдан жігіт өте ме? Оған барсаң, келешегің жарқын, болашағың ашық болады.

	– Қазіргі ел алдына шығып жүрген бейнесінен қарағанда оның алдағы күндерінен үлкен үміт күтуге болады, – десіп, оны əлде қайда күргейлейтін болып алды.

	Сонымен лаулай жанған екі оттың ортасында шоқ бола өртеніп, бірінебірі сүйкенген екі нардың арасына жаны шырқырай қысылып қалған Зейнеп те Байқарадан қашқалақтап, кездесе қалса болды, алдында бүкіл қоғамға зиянын тигізетіп, аса залалды жау тұрғандай оған шошына да үрке қарайтын əдетті тауып алды. Сонымен иен тау қуысында жасап жатқан көз аясы тар, көрген-білгені аз, ойсанасы ашылмаған жас бойжеткен Зейнеп, бірталайға дейін қайтерін білмей толқып, ары тарт, бері тарттың ішінде қалған жандүниесімен арпалыса алысып жүрді де, көп өтпей көптен бері артынан қалмай, қыр соңынан құлғанадай түсіп жүрген, осы арадағы «кедей кембағалдар ұйымының» бастығы болып, бір мезет тасы өрге домалай қалған Жəнімқанның ұлы Байтуғанға қарай бейімделе берді де, өзінің тұңғыш махаббатына опасыздық жасап тынды.

	Осыдан жыл айнала бере Қуанбаймен тұрмыс құрып, басына отау көтерген Зейнеп бұл кезде өне бойынан ірің саулап тұратын кеселді дертке кез болған адамдай ел көзіне түрткі болып, күрес объектісіне айналған Байқараны бүтіндей есінен шығарып жіберді. Зейнеп тұрмысқа шығып жарым жылдан соң отбасылары əлде бір себептермен бұл арадан басқа жаққа алмасып кеткен Байқара содан қайтып Зейнептің көз алдына көрінбеген еді. Ал, өз қалауы бойынша Қуанбаймен некеленген Зейнеп те бұл тірлікте бала шақта қиялдайтын тəтті армандарына кез болып, күндіз ойынан, түнде түсінен шықпайтын мұратына жете алғаны жоқ.Тағдыр ноқтасы оларды олай да, былай да сүйреді. Сан өзгеріп, мың құбылған қоғамдық өмір шындығы оларды олай да, былай да апарды, ең соңында міне Зейнеп күнделік күн көрістің күйбеңі мен балаларын бағып-қағудың əлегінде жүріп, құдай қосқан қосағы Қуанбайдан да айырылып, 60 атты асудың табалдырығын аттап отыр. Кей кездері ол олай бір, былай бір алып қашатын ой соңында жатып, ой-қиялы жастық шағына сүйреп апарғанда Байқараны еріксіз есіне алып қоятын. Бұндайда белгісіз бір сиқырлы сезім оның өне бойын ду еткізіп, жүрегі түскірін ары-бері аунатып жіберетін. Егер сол кезде Байқарамен бас құраған болсам, қандай күн кешер едім дегенді де ойлап қоятын. Дегенмен бұндай сезім тым тез де өте шұғыл еді. Бейне өткінші жаңбырдай сар етіп қана өте шығатын да, ол тірлік күйбеңдерімен тырбаңдап жүріп, Байқараны тағы да ұмытып кететін. Енді міне кəрілік атты соңғы өмірдің табалдырығын аттап, қосағынан айырылып, «жетім кемпір» аталып жүргенде жастық шағында бір мезет болса да махаббат балзəмын бірге ішкен Байқараның алдынан шыға келерін кім ойлаған?! Бұл да болса Алланың бұйрығы, жазымыштың жазуы ғой, деп ойлаған Зейнеп бұл жолы да «ту, ол қай заман!» деп күбірлеп қойды, тас қараңғы үйге тесіле қарап жатып.





ІХ


	– Қалай, ойландың ба, Зейнеп? – деп сұрады екі аптадан соң Қалимандыкінде қайта кездескен Байқара əнеу күнгі төр алдында малдас құрып отырып.

	– Нені? – деді Зейнеп түк білмегендей монтанысып.

	– Нені болушы еді, алдыңғы рет айтқан талабымды ?

	– Ой, қойшы, расында, сенің «өзің кəртейсең де, мұрның кəртеймеген» екен,– деді Зейнеп сəкі шетіндетөменқарап отырып, – ел-жұрт біліп қояр болса ұят емес пе? Сен өзі кəртейгенде мені қайдан тауып алдың? Басымды айналдырмай аулақ жүрсең қайтеді?

	– Жоқ, мен сенен енді аулақ жүре алмаймын. Əнеу күні айтқанымдай, сен менің есімнен əліге дейін екі елі шықпай келесің! – деді осы рет киіп келген қара түсті тақиясын маңдайынан ары көтеріп қойған Байқара, – жас күнімізде арманымыз іске аспай тағдырдың тəлкегі болып, шарасыз айырылысып кеткен едік. Енді кəртейгенде сол арманымызға жетіп, қалған өмірімізді бақытты өткізсек не бопты?!

	– Е, қайдағы бақыт дейсің? Бақыттың бізден ат басын ала қашқаны қашан!? – деді Зейнеп біртүрлі мұңайыңқы да мұңлы əуенмен – оданша, жас кезінде маған опасыздық жасап, далаға тастап кеткен еді, енді кəртейгенде ел-жұртқа күлкі қылып, сол өшімді алайын деп жүрген шығарсың?

	– Жоқ, ондай емес, олай деп тон пішсең, онда адасқаның! – деді Байқара шын ниетін танытқандай толқи сөйлеп, – сол кездегі ісіңе бола мен сені күні бүгінге дейін шəжылы етіп көргемін жоқ. Ол кездегінің бəріне де бір мезет құйын болып соққан заман кінəлі ғой. Расында, ол шақтары «бай малшы»,«бай малшының бөлтірігі» дегендер, көзге шыққан сүйелдей, қойдың арасына кірген қотыр ешкідей көрінетін бір заман болды ғой. Елдің бəрі, қылаяғы, туыс-туған, құда-жегжаттарға дейін бізден іргесін айырып жатқанда сен қайтушы едің?! Сондықтан ол істі ешқашан да сенен көрмеймін. Қайта бір мезет сайтанның отынша құбыла қалған заманнан көремін. Марқұм, Байтуғанға да өкпем жоқ! Оның да сол кезде кедей болғаны себепті бір мезгіл тасы өрге домалап, менен жұлдызы артық бола қалды емес пе?!

	– Əй, бұныңа кім сенеді?! Осы күнге дейін маған кектенетін шығарсың? Тіпті қазір де шайнап жеп, бүркіп жібергің келіп отыр ма, кім біледі?

	– Қойшы ары, сенде қайдағыны айтып, қайдағы жоқты ойлайды екенсің, – деді Зейнепке күле қараған Байқара көк түсті шапанының тамақ түймесін ағытып жатып, – əлгінде ғана осы күнге дейін саған кектеніп көргемін жоқ, оның бəріне заман кіналы демедім бе. «Байтал түгіл бас қайғы» болған ол кезде сені алмақ тұрмақ, жер бетінде пенде болып əрең күн көргенімізді сен қайдан білесің! «Тап жауы» болып, 10 неше жыл соғылып, ит көрмегенді көрдік қой! Мынау тыртық та сол кезде түскен еді. Ол кезде көрген қорлығымды айта берсем, таңға таусылмайды. Егер жазатын біреу болса, үлкен бір кітап жазуға да болар еді. Соны біліп отырып мен Байтуған екеуіңе несін ренжимін! Рас, оның бəріне де заман кінəлі! Сол кезде бізді «тап жауы» қып қойған сен емессің ғой.

	– Онда басыңа сондай ауыр күндер түскенде өзіңе опасыздық жасап кеткен мені несіне іздеп келіп отырсың? – деді Байқараның сөзі аяқтаған соң бірталайға дейін не айтарын білмей, үнсіз отырып қалған Зейнеп оған əлі де күдіктене қарап, – шынында, бас құрағың келсе, менен басқа да жас адам табылмай ма?

	– Ол айтқаның жөн ғой, бірақ, осы 60 неше жылдық өмірімде бір байқағаным, адамның өзі кəртейсе де, сезімі мен көңілі кəртеймейді екен,– деді Байқара дауысын баяулата мамырлай сөйлеп, – Өзіңе кездескеннен бері айтып келе жатқанымдай, өзіңді жəне жас күнімдегі тұңғыш махаббатымды əліге дейін ұмыта алмай келемін. Оның сыртында сенің шалың қайтыс болғаннан бергі жəй-күйіңді естіп, өзіңе жаным ашығандықтан сені іздеуге бел байладым. Əйтпесе, өзің айтқандай, бас құраймын деп ат сабылтып іздер болсам, сенен басқа да лайықты адам табылатын еді.

	– Сонда сен менің жайымды қайдан естіп жүрсің? – деді осы жолы Байқараға тағы да таңқала қараған Зейнеп.

	– Ойбой, кімнен естідің дерің бар ма? «Ел құлағы – елу» дегендей, осы үйдегі Қалиманнан естімеймін бе баяғы. Бұл кісімен телефонда үзбей хабарласып тұрамын, – деді Байқара алдыға қарай құйрығымен жылжи отырып, – оның үстіне өзің де бұл кісіге қал-жайыңды үнемі жасырмай айтып тұрады екен емессің бе?

	– Онда балаларың сенің қайтадан басқұрауыңа қалай қарайды? – деп сұрады Зейнеп осы рет тосын сұрау тастап .

	– Е, балаларды айтасың ба? – деді аз бөгеліп қалған Байқара бұны саған қалай түсіндірсем болады екен деген адамша Зейнепке қарап,– «Бала – адамның бауыр еті» дегендей, адам баласы отбасылы болып, отау көтергеннен кейін, өте-мөте бірер бала жүзін көргеннен соң өзінде бардың барлығын сол балалары үшін риясыз түрде арнап, сол балалары от пен суға түсіп кетпесін деумен күн кешіп жүріп өз өмірлерінің қалай өтіп кеткендігін де білмей қалады екен ғой. Ал, сол балапанын қорғаған мекиенше шырылдап жүріп өсірген балаларың есейіп ес біліп, бастарына отау көтеріп, бауырларына қазан асқан соң көп жағдайда сол өздерін аялап бағып, мəпелеп өсірген ата-аналарын естерінен шығарып, өз қамдарын қамдап, өз алдыларына кетеді екен емес пе? Бұрынғылар да «Əкенің көңілі балада, баланың көңілі далада» деген сөздерді бекер айтпаған сияқты!

	– Сонда кемпірің кеткен соң балаларың жақсы қарамайтын болған ғой, шамасы, – деп қойды Зейнеп не дер екен дегендей Байқарадан сыр тартып.

	– Бүтіндей қарамай қойды деп айтуға да келмейді, – деді Байқара – солай болса да өздері де балалы-шағалы болып, өз алдарына түтін түтетіп отырған олардың да өз алдыларына тірліктері, өз алдыларына ойлаған ойлары мен армантілектері бар. Сондықтан олардың көп жағдайда саған қарауға мұрсалары тимей қалатын кездері де болады. «Адам көңілден азып, көңілден семіреді» дегендей өте-мөте сенің көңіліңді шынайы түсінетін адамның болмай қалуы жаныңа қатты батады екен. Бұл жай өз басыңда да бар шығар? Оның үстіне қартайғанда келін баланың қолына қарап қалу да қиын екен. Құдды əкесі жоқ жетім балаша оларға жаутаңдап кеп отырасың. Ал, олар сенің жəйіңді түсінсе жақсы, түсінбесе оның өзі де бір азап. Істеген істеріне көңілің толмай, бірдеме деп ақыл айтып, жол көрсете қалсаң, олар айтқан ақылыңды ала қойса жақсы, ақылыңды алмай адыраңдап шыға келсе, жаның жасып, мүсəпір боласың да шыға келесің .

	– «Басқа түссе баспақшыл» дегендей, құдай салды, мен көндім деп, тып-тыныш қана отыра берсең болмай ма?

	– Ой, оған саудың тамағын ішіп отырып, қайтіп шыдайсың? Екі қолың алдыңа симайды.

	– Е, онда кəртейгенде қазан-ошақпен жағаласатын қатынбатша, қазымыр еркек болдың ғой? – деді мырс ете күле, басындағы жаулығын қайта тартып байлай берген Зейнеп, – баяғы балаларыңмен алысып, тыныш отыра алмаймын десеңші!

	– Ондай қазан-ошақпен жағаласатын оғаш əдет менде бұрыннан болған емес, – деді Байқара ақтала сөйлеп, – сөйтсе де балаларыңның кейбір істері ішіңе симай кетеді. Тіпті оны айтпаған күннің өзінде менің үлкен ұлым мен үлкен қызым аудан қаласында қабатта отырады. Анда-санда бір бара қалсам, өзімді қапасқа қамалғандай сезінемін де, қайтадан ауылға қарай тұра қашамын.

	– Келін балаларың қандай? Олар сені күте ме? – деп сұрады осы жерде Зейнеп бейне қолға түскен қылмыскерді тергеп отырған тергеушідей сұрақ дегенді арт-артынан бастырмалата жаудырып.

	– Шамаларынша күтеді. Өздерінше бəйек болған болады,– деп жауап берді Байқара – алайда, олар қаншалық жақсы қарағандарымен де, сенің барлық күй-жайыңа қанық, не айтқалы отырғаныңды қабағыңнан-ақ тани қоятын, құдай қосқан қосағыңдай болған қайда? Өте-мөте «шикі ет ауырмақ үшін», «жаман айтпай жақсы жоқ» деген секілді алдажалда ауырып-сырқап, төсек тартып жатып қалар болсам, өзімді келін балаға қалай қаратамын дегенді ойлағанда жаным шығып кете жаздайды. Сондықтан ғой менің сені ат терлетіп, арнайы іздеп келіп жүргенім. Қанша айтқанмен бұрын бір рет махаббаттасып, мені бір мезет болса да жақсы көрген, көз көрген адам емессің бе? Танымайтын, білмейтін біреуге қарағанда жайлы болар деп ойлаймын. Өйткені баяғыда мені жақсы көрген сезіміңнен жүрегіңнің бір бұрышында болса да бірдеме қалған болар?

	– Қартайғанда жанымда өзімді күтетін адам болса деген ойың ғой, онда болады екен,– деді Зейнеп Байқараның соңғы сөзіне мəн бермегендей емеуірін танытып,– сонда қайта бас құрауыңа балаларың қосыла ма?

	– Олар қосылады, алдыңғы жолы келгенде олардың барлығының алдынан өтіп, разылықтарын алып келгемін, – деді қос көзі ойнақ қағып, мəз бола жымиып қойған Байқара, – тіпті осы ойды есіме салған олардың өздері болатын. Бір айдың алдында қалада тұратын үлкен ұлымның үйіне барып 4-5 күн жатып қайтқан едім. Сол арадағы аудандық орта мектепте мұғалім болып істейтін үлкен ұлым, байқаймын, бірнеше күн менің қасқабағыма қарап, жайымды бақылап жүрді ғой деймін, бір күні шəй үстінде «ата, байқаймын, апам қайтыс болғаннан кейін бұрынғыдай емес, тез кəртейіп, барған сайын жүдеп бара жатқан секілдісіз, жағдайыңыз келмей жүр ме қалай? Егер жайыңыз жараспай жүрсе, өзіңізге жайлы, бір адам тауып, қайтадан бас құрап алыңыз» дейді жымия отырып, мен күтпеген тосын əңгіменің шетін шығарып. Мен бұл мені мазақ қылып отырмасын деген оймен «Тек ары, енді кəртейгенде əкеңді мазақ қылайын дедің бе» деген едім ол «Ой ата, бұл сізді мазақ қылғаным емес, көңілімдегі шын сөзді айтып отырмын. Газет-журналдан оқуымша, қартайғанда қосағынан айырылып қалған адамдар балашағалары қаншалық жақсы қараса да, бұрынғыдай жандарын жақсы түсінетін қосақтары қастарында болмағаннан кейін күндерін құлазу мен зерігу ішінде өткізеді. Бұл олардың денсаулығы мен рухани дүниесіне тым жақсы əсер етпейді. Сондықтан қартайған адамдар қайтадан некеленіп, бас құрар болса, олардың көңілдері орнына түсіп, өмірлері қайтадан қуанышқа кенеледі дейді. Соның үшін қазір елімізде қартайған адамдардың қайтадан қосақ іздеп, жаңа бастан некеленулері біртүрлі салтқа айналып бара жатыр. Тіпті ішкі өлкелерде қарттарды өзара таныстыратын арнаулы орындар да арт-артынан құрылып жатыпты. Ал, шетелдерде бұл ауқым бұрыннан-ақ бар екен. Тіпті оларда 80-ге келген шал-кемпірлер де өзара некеленіп жататын көрінеді. Дамыған елдерде қарттар əуелі балаларының қолдарында тұрмайтын да секілді. Олар балаларымызға ауыртпалық əкелеміз десіп, қосақ таба алмаған жағдайда «Қарттарды күту үйі»деп аталатын үйлерге барып тұрады екен. Міне осыған қарағанда ,сіздің де жайыңыз жарасып, жағдайыңыз келмей жүрсе, өзіңізге қолайлы адам тауып, қайтадан бас құрап алғаныңыз дұрыс. Өзіңіз таба алмасаңыз, біз тауып берейік» демесі бар ма? Ұлымның бұл сөзіне сенер-сенбесімді білмей отырған мен «Онда сендерден ұят болмай ма» деп сұраған едім, ол тағы да «Ойбой, сіз өмір бойы бізді бағыпқағу жолында маңдай теріңізді төгіп, самай шашыңызды ағарттыңыз. Енді міне сол сіз баққан бəріміз де азамат болып, ел қатарына қосылдық. Енді өміріңіздің соңында сіз де басқаларға жаутаңкөз, жалынышты болмай, алаңсыз да еркін тұрмыс кешуіңіз керек. Қалай тұрмыс кешуді таңдау өз еркіңізде. Біз оған ешқашанда қарсы болмаймыз. Қайта сіздің талғамыңызға ерекше құрмет етеміз. Өйткені сізді кəртейгенде алаңсыз да қамсыз тұрмысқа кенелту – біздің сөзсіз өтеуге тиісті балалық борышымыз. Соның үшін қалай өмір сүргіңіз келсе, солай өмір сүре беріңіз. Оған басқа балаларыңыз қарсы болса, оларға мен жауапты боламын» деп суырылады.

	– Онда ол балаң неткен ақылды бала еді!– деді Байқараның əңгімесіне ықыластана құлақ қойып отырған Зейнеп ішінен жалын атқылағандай күрсініп қалып.

	– Балаларымның ішінде ең ұзақ оқығаны, оқуға ынталысы да сол еді,– деді Байқара əңгімесін онан ары жалғастырып, – оның айтуына қарағанда, адам пендесі бұл дүниеге келген соң ең алдымен өзінің қамын қамдап, өзінің жөнін жөндеуі керек секілді. Осыны білетін əлгі шетелдегі сары шаштылардың кейбіреулері отбасының ауыртпалығын көтермейміз деп, өмір бойы үйленбей, салт басты, сабау қамшылы болып өтсе, енді біреулері өмір бойы бала бағудың жапасын тартар жайымыз жоқ деп, балалы болуды тым жаратып кетпейді екен емес пе? Ал, біз болсақ, сол балалар кəртейгенде бізді ұшпаққа шығаратындай-ақ тұрмыс құра салып, балалы болуға асығамыз да, алдыартымызға қарамай бірнеше балалы болған соң сол баланы бағып-қағудың əлегінде өз тірлігімізді бекер құрбандыққа шалады екенбіз. Бұл жайды ұлым «Көне қазақи идея, көне жосын, баяғы əдет» деп сөгіп отыр. Ұлымның осы сөздерін тыңдағаннан кейін маған, расында, ой түсті. Балаларымның қабағына жетім боташа жаутаң қағып қарап жүргенше, кəртейгенде өзіме серік болатын қосақ тауып алмаймын ба деген ойға келіп табан тіредім.

	– Сонымен не болды ?

	– Сонымен не болушы еді? – деді Байқара тамағын қатты кенеп, жөткірініп қойғаннан кейін, – тағы бір күні бұл ниетімді үлкен ұлыма барып айтқан едім, ол құрбан айт орайында қарындастарын кіші ұлымның үйіне шақырып жинап алды да, оларға менің ойымды түсіндіріп, ақыл сала отырып, разылықтарын алып берді. Дау да, дамай да болған жоқ. Сонымен мен де тартынбастан атқа мініп, бұл араға өзіңді іздеп келіп отырмаймын ба?

	– Е, бұндай болғанда сенің балаларың менің балаларымнан əлде қайда жетелі екен,– деді Зейнеп бұл жолы да соза күрсініп, – егер қайта бас құраймын деген сөз менің аузымнан шыға қалар болса, онда менің балаларым өз жандарын жөндеп баға алмай жүргендері есте жоқ, сені өзіміз бағамыз десіп шыға келер еді.

	– Əй, Зейнеп-ай,– деді осы арада өзі де байқамастан күрсіне дем алған Байқара, – жаңа айтқанымдай өмір бойы тыртыңдап, бала-бала деп зар қақтық. Сол балалар үшін отқа күйіп, суға түсуден де тайынбадық. Енді болды. Қазір олар да ержетіп, өз жандарын өздері бағатын ересек адам қатарына қосылды. Енді біздің өміріміздің соңында өз қалауымызша өмір сүруімізге неге болмайды екен? Менің айтарым сол əнеу күнгі сөз. «Екі жарты қосылып бір бүтін болады» дегендей, қайтадан бас құрап, өз алдымызға күн кешейік. Жас күнімізде қосыла алмай, бір-бірімізден арманда айырылған едік. Соны білгендей алла тағала да екеуі қайта қосылып, мұраттарына жетсін дегендей менің кемпірім мен сенің шалыңды екеумізден бұрын алып кетіпті. Бойымда əлқуатым болып, осы денсаулығым тұрса, сені өле-өлгенше бағуға менің шамам да, ауқатым да қаптал жетеді.

	– Е, Байқара, айтқаның жөн ғой, əнеу күні сенен осы сөзді естігенде мені басынып, бір кездегі өшін алғалы, мазақ қылып жүр ме деп қатты шамданып қалған едім. Бағанадан бері айтқандарыңды тыңдап отырсам, сенікі де жөн сияқты сезіледі,– деді Зейнеп көзі жасаурай кемсеңдеп отырып, – осының бəрі де шалымның менен бұрын кетіп қалғандығының кесірі ғой, əйтпесе сен де мені ат терлетіп, алыстан іздеп келмес едің. Мені əзірше қысамай тұра тұр! Қабырғаммен кеңесіп, жақсырақ ойланып көрейін. Оның сыртында ебін тауып, балаларыма да құлақ қағыс етейін. Олар недер екен?

	– Əй, Зейнеп-ай, мен несіне асығады дейсің? «Қырқына шыдап, қырық біріне шыдамайсың ба» дегендей, өзіңді іштей аңсаумен болып, 40 жылға шыдаған мен енді бірер айға шыдамайды дейсің бе? – деді Байқара орнынан көтеріле отырып, ішкі омырау қалтасына қолын сала беріп, – кіші ұлымның үйінде телефон бар. Оның нөмірін жəне қалай хабарласуды мына Қалиман əбден біледі. Бірер жұмыс болса, телефон соқсаң болғаны мен ертеңінде-ақ жетіп келемін. Болмаса қалай істеудің жөнін айтамын. Мə, мынау 300 юан ақша. Алда-жалда керек болып жатса, қажетіңе жұмсарсың!

	– Ой, бұның не? – деді Байқараның қолындағы ақшаны көріп, шошып қалған Зейнеп, – мені солғұрдайын қайыршылық қалге түсіп қалды ғой деп пе едің?

	– Жоқ, олай ойлағаным емес, алда-жалда бірер жұмыс болып керек болып қала ма деген ойым ғой,– деді өзі де сасқалақтап, не айтудың жөнін таппай қалған Байқара сөзінің соңын əзілге айналдырып, – есік көріп, үкі тағып келетін, болмаса құда болып, құйрық-бауыр жесетін баяғыдағы қыз кезің емес, құдалық өтеп, қалың мал беріп жатудың да жөні жоқ. Сондықтан мынау өзіңе силаған қарғыбауым болсын!

	– Е, маған қалың мал бергің келсе, казір-ақ үйге құда болып барсаң болды ғой?

	– Оған əлі де ертерек қой, мына алжыған қақпас қайдан қаңғырып жүр деп, балаларың үйден қуып шықса қайтемін? Оданша, қазір қашып жатқан қыздар құсап, менімен еріп қашып кетпейсің бе?...

	Байқара екеуінің арасында болған, басқа адам пендесі білмейтін, сырт көзден таса, осы бір əңгімеден соң Зейнеп бірнеше күнге дейін арпалысқа түскен жандүниелік тартыстың қыспағында қалды. Таразының бір басында балалары, енді бір басында Байқара отырып алып, таразының басын бірде балалары, енді бірде Байқара баса берді. Өзінің жас шамасын жəне балаларын ойлағанда, таразының балалар жақ басы ауыр келсе, ал, өзінің соңғы өмірі мен алаңсыз да қамсыз тірлігін ойлағанда таразының Байқара отырған жағы баса берді. Осылайша тағы да екі оттың ортасында өртеніп, екі нардың арасына қысылып, жан дүниесі шырқыраған Зейнеп, бірнеше күндер бойы үртіс ары бір бері бір толқып, қайтерін білмеген адамның күнін кешті де, бір күні неде болса тəуекел, алдымен үлкен ұлым мен қызыма барып, солардың аңысын аңдап қайтайын деген оймен «қызыма барып келейін» деп, Асаннан 10 юань ақша сұрап алды да, жолаушылап жүріп кетті.

	Алдымен осы кезде əлі де жайлауға көше қоймай, ауылдың маңындағы көктеуліктерінде отырған үлкен ұлыныкіне барған еді, ұлы мен келіні сол баяғыларынша «ана жоқ», «мына жоқ» десіп, жұттан шыққандай жұтаған тұрмыстың əлегінде отыр екен. Зейнеп үй ішіне кіріп барғанда-ақ бұл қақпас қайдан келді деген адамша қабағын қарс түйіп ала қойған келіні үйін бұрқылдата сыпырып, ыдыс-аяқтарын шарқылдатып ала жөнелді. Ал, ештемені де қəперіне алмайтын иіс алмас ұлы шешесі кіргеннен бастап-ақ өздерінің қолдарының қысқалылығы мен жоқшылықтарын, биылғы қуаңшылық пен қыстан көтерем болып зорға шыққан малдарының арықтығын айтып, мыжыңдады да отырды. Тіпті сөзінің арасында бірер ауыз болса да шешесінің күйжайын сұрап та қойған жоқ. Осы күні ұлының үйіне қатқан нан жеп қонған Зейнеп, түнімен ойланып, таңертең айтайын деп, белін буып шыққан еді, ұлы таң бозынан-ақ бес садырасының артынан еріп кетіпті. Ол келгенде-ақ қабағы қарс түйіле қалған үлкен келіні кешегідей ыдыс-аяғын жалғасты шарқылдатып, үйіне бір кіріп, бір шығып, жүріп алды. Тіпті Зейнеппен бірге отырып, бір шыны шəй ішуге де жарамады. Солайымен бекер-ақ келген екемін деп, бұл арада жата беруге дəті шыдамаған Зейнеп 5-6 шақырымдық жерді қайтадан жаяу басып, ауылдықта отыратын қызының үйіне келген еді, қызының қақпасына қара құлып салынып, тарс бекітулі тұр екен. Сонымен шөлден қаталап, бұл араға қаны кеуіп, дымы құрып əрең жеткен ол тағы да қызының үйінің қақпасының алдында күнге күйіп, бірнеше сағат отыруына тура келді. Күн еңкейе қызы келіп, оның клет үйінде қара шəймен таңдайын жібіткен соң қызының күйеуінің маскүнемдігі мен өзінің бақытсыздығы жөнінде төккен шеріне құлақ қойып отырғаны сол еді, бір кезде теңселе басып, қиқаңдап келген күйеу баласы үйіне келіп отырған енесін көрді де, оған амандаспастан-ақ жатын үйлеріне кіріп кетті. Күйеу баласының артынан бір мезет аңтарыла қарап қалған Зейнеп:

	– Немене, Сағындық бүгін де ашты суын ұрттап алған ба?– деп сұраған еді қызы Қалия :

	– Е, оған несіне таңырқап отырсыз? Оның күндегі қылығы осы емес пе? Таңертең үйден шығып кетеді де, тамақ уағында сенделіп жетіп келеді. Осы арақ деген пəлені қайдан ішіп келетініне миым жетпей-ақ қойды. Мына елдің бəрінің жан бағудың қамымен жанталасып жатқандары бұның кəперіне де кірмейді. Осы жақыннан бері жан баға алмай қалуға айналдық. Қайтсем болады? Осыған өзімнің де басым əбден қатып кетті. Болмаса не де болса ажырасып тыныш болайын ба? – деп көне жарапазанын қайталап, өз дертін айта жөнелді. Осылайша осы үйдің босағасын аттағаннан бері өзінің көрген қорлығын айтып, күйеуінің үстінен шер төге бастаған қызына лəм-мим деп жақ кірісін ашпаған Зейнеп бірер шыны қара шəй ішіп таңдайын жібіткен соң клет үйдегі төсекке жантайып жатқан еді, кешеден бері жүрген жəяу жүріс бойын əбден алып, шаршатып тастаған ба жастыққа басы тиісімен-ақ шұр етіп ұйықтап кетті. Осыдан қанша уақыт жатқанын кім білсін, бір кезде əлде бір даңғырлаған үннен шошып ояна келген еді, қызы мен күйеу баласы жатын үйлерінде əлде неге дарылдасып, егесіп жатыр екен. Бұлар неге бола ұрысып жатыр екен деп, құлағын тігіп аз отырған еді, олардың сөздерін анық естіп, нақтап ұға алмады. Сонымен төсекке қайтадан жантайып, бақытсыз балаларының халын ойлап, тағы да ой шүңетіне көміліп, əлде бір өкінішпен шықылықтай басын шайқап жатқан еді, бір сəтте екі бетінен көз жасы сорғалай төгілген қызы шешесі жатқан үйге долдана кіріп келді де:

	– Қап, мына маскүнемнің қорлығын-ай, осыдан тап сені қаңғыртып тастап кетпесем бе, бəлем! – деп өзінен-өзі сөйлеп, бұлан-талан болды да жүрді.

	– Е, не бола қалды? Тағы да ренжісіп қалдыңдар ма? – деп сұрады Зейнеп екі бетін көз жасы жуып жүрген қызына аңтарыла қарап.

	– Ана маскүнем неме жаңа ұялмай-қызармай-ақ шешең қайта-қайта біздікіне неге келе береді деген соң оның ит терісін басына қаптап келдім,–деді өзінен-өзі долданып жүрген қызы. Бұл сөзді естігенде Зейнеп жүрегіне біреу ине шаншып алғандай дір ете түсті де, «сідігіңді ішкір маскүнем неме» «тап осыдан сенен ажырасып кетпесем бе, бəлем» деп өз алдына бұрқ-сарқ етіп, жарқылдап жүрген қызына мүсеурей қарады да жатты. Осы сəтте өзінен-өзі қазандағы қайнап жатқан құрттай бұрқылдап, тұлан тұта ашуланып жүрген қызына қарап жантайып жатқан Зейнептің жан дүниесінде алай-дүлей боран соғып, өкініштен бармағын тістелеп, азап отына күйіп жатқанын қызы білмек тұрмақ сезген де жоқ. Көптен кейін жатын үйлерінің есігін тарс еткізіп қатты жапқан күйеу баласы тағы да теңселе басып, қақпадан шығып кетті де, осыдан таң атқанша қайтып келмеді. Ал, кешке жақын жəне де қатқан нан мен қара шайға қамалған Зейнеп түннің бір уағына дейін қызының маскүнем күйеуінен көрген қорлықтарын айтып төккен шерін тыңдауына тура келді. Өз ойын бірнеше рет айтайын деп оқталса да қызы оған сөз кезегін де бермеді. Қаңғырып кеткен күйеуін сыртынан қарғап-сілеп, сыбағасын берді де отырды. Ара-арасында «ажырасып кетсем қайтеді» деп, шешесінен ақыл сұрап та қояды. Сонымен қызы мен күйеу баласынан да əбден түңіліп, «мені қойып өздерін жөндеп алсын» деп көңілі қалған Зейнеп, ертеңінде қайтадан Асандікіне қайтып келуге мəжүбір болды.

	Егер кеше ғана келіні Күлашқанмен ұрысып қалмаған болса, онда Зейнеп тəуекел қайығына бұншалық өте тез қарғып мініп, бұндай жолға түспес пе еді, қайтер еді?!





Х


	Барлығы да бұл күндері көбедей көбейіп, қапалақтап жауған қардай қаптап кеткен той дегеннің əлегінен шықты. Бұрын Зейнептермен бір қыстақта бірге отырып, кейін əлде не себеппен көрші қыстаққа ауысып кеткен, осы қыстақта отырған кездерінде бұл арадағылармен ерекше силасып, бір адамдай жақын өткен Нүкеш атты əйел немересіне «сырға тойын» жасап, бұл арадағы Зейнеп ішінде егде əйелдердің бірнешеуін тойына шақырған екен. Олар қаптап жүріп Қалиманның баласының қол тракторын қалап алыпты да, Зейнепті де «барып келейік» деп əрбилей жөнелісті. Бұрын бұл арада тұрғанда бірталай да жақсы араласып өткен таныс адамдары болған соң, оның үстіне ол араға апарып-алып келетін дайын көлік болғасын Зейнептің де бəйгеге қосылар аттай қатындардың қатарынан қалғысы келмеген еді, алайда, əйел адам болған соң біреудің қуанышына құр қол барудың жөні жоқ. Сонымен елден қалмай неде болса барып келейін деп ойлаған Зейнеп үйіне келіп, келіні Күлашқаннан жасқана тұрып, бірер метр бұл мен бір бау тəтті сұраған еді, барлық пəле осыдан өрбіді де жүре берді.

	– Оны қайтесіз? – деп сұрады Күлашқан жатын үйлерінде əлде нені тасыр-тұсыр жиып жатып.

	– Мына көрші қыстақтағы тойға барып келейін деген едім,– деді Зейнеп күмілжи тіл қатып.

	– Осы сіздің-ақ жұмысыңыз таусылмайды екен? – деді Күлашқан өзінен-өзі кірпідей жиырылып, – кешке дейін көгалды қуған шегірткеше секеңдейсіз де жүресіз.

	– Ой, қарағым,– деді алдында тұрған келініне не айтарын білмей аңтарыла қарап аз тұрып қалған Зейнеп, – мен қашан көгалды қуған шегірткеше секеңдеген едім. Осы жердегі бірнеше қатындар барып келейік деп жанымды қоймағаннан кейін мен де барып келейін дегенім ғой, тегінде осы арада отырғанда тəуір араласқан адамдар еді.

	– Ақшалары қалталарына симай жүрген ол еріккен қатындарда неңіз бар еді? – деді Күлашқан, – төсек үстінен бірдемені еңкейіп алып жатып, тыжырына тіл қатып, – осы күні тойға бару деген оңай ма?

	– Бірер метр бұл, бір бау тəтті апарсам болды ғой, оған несіне тарыла қалдың, қарағым.

	– Оған несіне тарыла қалдың дейсіз бе? – деді басын көтеріп Зейнепке атып жіберердей алая қараған Күлашқан, – осы күнде ақшасыз дүние бар ма? Бір бау шекерді қойып, бір тал кəмпитті де ақшамен сатып аласыз.

	– Мен сенен ақша сұрап тұрғамын жоқ қой,– деді əлгі қатындар тосып қалатын болды ғой дегенді ойлап, асығып тұрған Зейнеп, – ол араға бізді Қалиманның баласы трактормен апарып келетін болды.

	– Сіз сұрап тұрған дүниелер де ақшамен келеді. Осы күні ақшасыз далада тегін жатқан дүние қайда? – деді жын тигендей бұрқылдай жөнелген Күлашқан – оның үстіне жақында ғана қызыма барып келемін деп, 10 юань ақша жұмсап келдіңіз.

	– Е, сол 10 юань ақшаны маған қимай тұр екенсің ғой,– деді тұйықсызда сайтандай сап ете түскен ашу кеуде қуысын қыса бастаған Зейнеп үнін көтере, – осы сендердің пейілдерің неліктен барған сайын тарайып барады? Əйтпесе, осы күні 10 юань деген неге тұрады?!

	– 10 юань деген неге тұрады дейсіз бе? – деді құдды сүзісетін текеше Зейнептің қарсы алдына тұра қалған Күлашқан, – жыл он екі ай қара топырақпен алысып, күн көріп отырған біз үшін 10 юань дегенің аз ақша ма? Онымен бір айға жететін шай-тұз алуға болады. Оны кешке дейін үйде бекер қарап отырған сіз қайдан білесіз?

	– Сонда мен бұл үйде тамаққа ортақ болып, бекер қарап отырған артық адам болғаным ғой?! – деді ашу өрті мұқым денесін аралай жөнелген Зейнеп күңірене сөйлеп.

	– Е, оны білсеңіз болды, əйтпесе, кемпір басыңызбен кешке дейін секеңдеп ойын-тамаша қуған не теңіңіз. Бір уақ болса да мына балаларыңыздың қамын ойласаңызшы?! – деді «орайы келгенде опырып қалмақ болып» іштегі барлық зəрін сыртқа төккен Күлашқан, – осы кезде үкіметтің алып жатқан алым-салықтары да аз емес. Ол аз болғандай енді оған сіз қосылайын дедіңіз бе?

	– Ақша тапса, оны Асан тауып жатыр. Оған сенің нең шығып кетті? – деді көптеп бері өне бойын құрсаулап, жанын жай таптырмай келген ашу оғы аузынан атылып шыққан Зейнеп, – сен де үйде босқа қарап отырсың ғой.

	– Міне бірдеме айтса болды, байыңды мен тапқамын деп шыға келесіз,– деді шарқылға көшкен Күлашқан алдында жатқан киім-кешектерді алай бір, былай бір лақтырып, – мені үйде бос отырып, ақша таппады дейді екенсіз де. Онда осы үйдің тамағын істеп, кірін жуып, жалдап алған малай сияқты отымен кіріп, күлімен шығып жүрген кім? Қылаяғы осы үйдің малына дейін мен жүгіремін. Бір топ арамтамақтарды да мен бағамын. Егер мен болмасам, осы үйдің шаңырағы баяғыда-ақ ортасына түсер еді!

	– По, шіркін-ай, сонда осы үйді тіреп тұрған діңгек сен болдың ғой? – деді осы арада келініне қарсы шындап айқасқа шыққан Зейнеп, – өзінің ұялмай-қызармай айтып тұрған сөзін қарашы!? Сенің байыңды мен таппағанда, оны бағып-қағып осы күнге мен жеткізбегенде кім жеткізді деп едің? «Байдың асын байқұс қызғанады» дегендей, енді келіп айтып тұрған сөзін қарашы, дүзқараның!

	– По, өзіңіз бүгін тəуірсіз ғой, тіліңіз де недəуір ұзарып қалған екен! Бəсе, бұл қалай десем, ұлыңызға арқаланып тұрмын деңізші?!

	– Иə, арқалансақ, арқаланамыз. Өйткені оны белдемемді үзіп, тоғыз ай көтерген, барлық михынаты мен азабын көтеріп жүріп баққан менмін!– деді Зейнеп ашу тұлпарына онан ары қамшы басып, – сондықтан бұл үй сенің үйің емес, менің ұлым Асанның үйі. Тіпті шындап келсем, бұл үй менің шалым Қуанбайдан қалған. Сондықтан бұл үйде менің де алуға тиісті бір кісілік еншім бар.

	– Е, бəсе, енді шыныңызға көштіңіз бе? Баяғыдан бері барлығын ішіңізге бүгіп тымпиып жүргенше, осы сөзді неге айтпайсыз? – деді Күлашқан долданғаннан екі беті қыпқызыл болып, еліре де есіре сөйлеп, – бұныңыз, бұл үй менікі, бұл арадан көшіп кетіңдер дегеніңіз ғой. Əй, қаңғыртқан құдай-ай, қайдағы жарымаған біреудің босағасына əкеліп, телмеңдетіп қойғаныңды қарашы?! Енді естімегенімнен осы сөз қалған екен ғой.

	– Мен сендерге үй менікі одан көшіп кетіңдер деп отырғамын жоқ. Бар жазығым ел барып жатқан тойға барып келейін деп, бірер метр бұл сұрадым. – деді осы сəтте өзін сабырға шақырып, дауысын бəсеңдете сөйлеген Зейнеп, – анау сандығыңның ішінде бұл деген жатыр ғой əне құрт жеп! Содан бірер метрін бере салсаң, жаның шығып кете ме?

	– Е, ол дүниелер осында тегін келді ғой дейсіз бе? Барлығы да қып-қызыл ақшамен келген. Ондай тегін жатқан дүние болса, даладан неге тауып алмайсыз. Енді келіп бүгін үй менікі деп шыға келіпті ғой. Бұл үйді қашан сіз салған едіңіз? Асан өзім салғам деп отыратын.

	– Ой, көкайыл, көкбет сол! – деді əлгінде ғана бір сəт сап бола қалған ашуы қайтадан арнасынан аса бастаған Зейнеп, – бұл үйді кімнің салғанында сенің нең бар? Осы сенің пейілің неліктен барған сайын тарайып, пиғылың қалайша бұзылып барады? Сенікі жөн, сенікі жөн деген сайын өзің басқа шығып барасың ғой. Жоқ əлде, сен шешеден тумай, иттен туып, іннен шығып па едің?

	– Өйтіп шешеме тіл тигізбей, жайыңызға отырыңыз?!

	«Түк таппаған тұз жалайды» дегендей, енді келіп айдалада жатқан менің шешеммен алысайын дедіңіз бе? – деді көз жасын төгіп жіберген Күлашқан, – өзіңіздің осы күні тамақты қайдан ішіп, киімді қалай киіп жатқаныңызды ойласаңыз болады. Өзіңіздің тауып жатқан бір тиын табысыңыз болмағаннан кейін бізбен жағаласып, отбасының шырқын бұзбай тып-тыныш қана отырғаныңыз жөн болар ма екен?!

	– Е, сонда осы үйдің берекесін кетіретін «қойға кірген қотыр ешкі» мен болдым ғой! Дұзқараның айтып тұрған сөзін қарашы!? Бұл үй сенің үйің емес, Асанның үйі болады екен, бұл үйде менің де сөйлеу құқығым бар. Менің аузыма сен қақпақ бола алмайсың!

	– Бүгін неқып қайта-қайта бұл үй Асанның үйі дей қалғансыз? – деді осы арада енді бір қырына аунап түсе қалған Күлашқан – Асанның үйі екенін білсеңіз, онда кешке дейін алақан жайып ақша сұрамай, сол ұлыңыздың қамын да бір уақ болса да ойлап қойыңыз?! Осы күні ол үшін де ақша тауып, бір үйдегі 5 адамды бағу деген де оңай болып па? Сізді қойып, ана екі баламызды əрең оқытып отырмыз.

	– Ой, мен сендерден қашан алақан жайып ақша сұраппын?... – дей бергені сол еді Зейнептің дəл осы сəтте үйге кіріп келген Асан:

	–Үй, сендерге не болған? Дауыстарың тіпті көш жерден естіледі ғой, – деп Күлашқанға қараған еді, ол:

	– Оны ана шешеңнен сұра! – деді де қос қолымен бетін басып,– бағанадан бері бұл кісінің маған айтпаған сөзі жоқ. Біресе бұл үй менікі, бұл арадан көшіп кетіңдер десе, енді бірде бұл үйді мен басқаратын адаммын деп əкіреңдейді. Тіпті сонау қиырда жатқан менің шешеме де тілін тигізеді,– деп құдды басына заман ақыр бұлты төнгендей еңіреп жіберді.

	– Əй, қарағым, бүйтіп бірді екі қылып, өтірік айтпа! Тойға барып келейін деп бірер метр бұл сұрасам, өзің емес пе шаптығып шыға келген,– деді осы жерде ұлынан араша сұрағандай болып, оған жаутаңдай қарап қойған Зейнеп.

	– Ой, апа, сізде бір кəртейгенде секеңдеп тыныш отырмайды екенсіз, отбасының шырқын бұзып! – деді Асан шешесіне ренжи тіл қатып, – осы күні ақша тауып, дүние-мүлік құрау дегендер оңай ма?! Өзіңіз тауып жатқан бір тиын табыс болмағаннан кейін, кешке дейін ойын-той деп секеңдегенше, үйде тып-тыныш қана отырсаңыз болмай ма?

	Ұлының аузынан осы сөздің шығуы мұң екен, жан дүниесі жасып, рухани əлемі күйреп сала берген Зейнептің өне бойын бақсының жынындай буып тұрған ашуы сап болып басылып, көзінен екі тамшы жас атылып шықты да, көңіл əлемі иен қалған жұрттай құлазып сала берді. Ұлы мен келініне қайтып лəм-мем деп аузын ашпастан қарсы үйдегі өз төсегіне келіп, жəй түсіп құлаған қарағайдай гүрс етіп, бүктетіле құлап кетті.

	Е, қу жалған-ай! Аузыма тістеп, арқама көтеріп баққан ұлдан естіген сөзім əлгі болса, онда бұл үйде, шынында, артық адамға айналған екенмін деп ойлады ол іші-бауырын əлде біреу суырып алып бара жатқандай солқылдай, өксік ата жылап жатып. «Бар сенген текем сен болсаң, мүйізіңе ұрайын» дегендей, енді келіп, бар сенген кіші ұлдан да ақыр аяғы осы сөзді естідімау! Əу, осы құлағы құрғырдың естімейтін сөзі болсашы?! Баяғыда осы ұлым 5 жастағы кезінде қатты ауырып, күйіп-жанып өліп қала жаздағанда оны ауылдан 7-8 шақырым жырақтағы Гүңші (Қытайша, Комуна) ауруханасына жаяу арқалап апарған едім ғой. Өзім де осы ұлым басқа балаларыма қарағанда əлде қайда жінтікті, аз да болса ойламы бар, мені кəртейгенде бір бақса, осы бағады ғой деп ойлаушы еді. Енді келіп міне қатынының екі ауыз өтірігіне сеніп, істің ақ-қарасын айырмай-ақ маған айтып тұрған сөзін қарашы?! Осыған қарағанда мен, расында, бұл үйде ас ішіп, аяқ босататын артық адамға айналып қалған екенмін. Əй, құдай, қу сорым-ай десеңші!

	Енді қартайғанда шалымның алдында кетіп қалмай, бұндай күйге неге түстім екен деші. Бұндай қорлықты көргенше сол шалыммен бірге өліп тыныш болғаным баяғыда артық емес пе еді. Енді келіп маған «қойдың арасына кірген қотыр ешкінің» күнін көрсетіп қойғаныңды қарашы!? Бұрынғылар

	«А, құдай, жас күніңде бейнет бер, кəртейгенде зейнет бер» деген сөзді неліктен ауыздарынан тастамайды деп ойлаушы едім, осындайдан айтады екен емес пе?! Енді қайтсем болады? Білімсіз ұл мен надан келіннің алдында көз түрткі болып жүре берейін бе? Жоқ əлде,... үлкен ұл мен қыздың кейпі анау,... Осылайша аузына дəн салмастан төсегінде бүктетіле бүрісіп, көз жасын жібінен үзілген маржандай төгіп жатып, алуан ойлар мен сан қилы қиялдардың басын шалып, ми шарында арпалыса жөңкілген ойлар тасқынымен жанталаса алысқан, тағы да екі оттың ортасында қалып, екі нардың арасында шыбыны шырқыраған Зейнеп, таң ағара орнынан тұрып, Қалимандікіне қарай асыға адымдап бара жатты.





ХІ


	Зейнеп отырған ауыл мен аудан орталығына қатынайтын автобус барар жеріне тез жетуге асыққандай жазық даладағы таспадай тартылған тас жолда зырлап келеді. Автобусқа қарсы кездескен алуан түрлі машиналар оның сол жағынан əлсін-əлі зу-зу етіп өте шығады. Жолдың екі жағында анда-санда кездесе қалатын топ-топ қарағандар мен түп-түп шеңгелдер де лып-лып етіп артта қалып барады. Автобустың ортанғы орындарының бірінде терезеден саулай құйылған күшті жел жаулығының шетінен үрпие шығып тұрған əппақ самай шаштарын үлпілдете желбіреткен Зейнеп əлі де баяғы сол таусылып бермес қалың ой мен қаптаған қалың сұрақтардың қамауында қамалып отыр. Ол бірде артында қалып бара жатқан ел-жұрты мен балаларын ойласа, енді бірде марқұм болып кеткен шалын ойлайды. Олардың барлығы да өзін «қартайғанда қағынған қақпас» деп айыптап жатқандай сезінеді. Тағы бірде баяғыда өтіп кеткен жастық шағын, сол жастық шағында бір мезет болса да басынан өткізген тұңғыш махаббатын есіне алады. Есіне алады да өзін аудан қалашығының жолаушылар бекетінде тақатсыздана тосып тұрған Байқараны көз алдына елестетеді.

	Автобус аудан қалашығына жақындаған сайын енді Зейнептің көңіл əлемін ол жерге барғанда ол араның елжұрты не дейді? Байқараның балалары нелерді айтып, оны қалай қарсы алады? Байқара балаларым қайтадан бас құрауыма қосылды деген күннің өзінде де балалары бұны көрген соң жанын баға алмай далада қаңғырып қалған жаман кемпір екен демесіне кім кепіл!... деген ойлар мен күдіктер жанын жегі құрттай кеміре мұжыса, жəне бірде осы Байқараның «Сені өмір бойы есімнен шығара алмай келемін. Жастық шақта басымыз қосылмай бір-бірімізден арманда айырылған едік. Енді кəртейгенде қайтадан басымызды құрап, арманымызға жетіп, соңғы өмірімізді алаңсыз өткізейік» деген сөздері шын ба, өтірік пе? Болмаса ол меннен «жастық шақта тұңғыш махаббатына опасыздық жасап, мені тастап кетіп еді. Сол өшімді кəртейгенде қайтарып алайын» деп отыр ма дейтін бір қорқынышты да аса үрейлі күдік ми шарында ойнақтап, асыр сала қалады. Осылайша зымырап келе жатқан автобус ішінде ұшығына жетуге болмайтын сан-сапалақ ойлар мен шешуі қиын қаптаған қалың сұрақтардың арасына қамалып келе жатқан Зейнептің жан дүниесі аласұрып, рухани əлемі сынған айнадай быт-шыт болып келе жатыр.

	Тек Қалиманның үйінде Байқарамен екі рет құпия кездескенін, сол кездесуде Байқараның өзіне айтқан сөздерін есіне алған сайын көңіліне бір қуаныш сəулесі төгілгендей болып, алда өзінің енді қалған азғантай ғұмырын алаңсыз да тыныш өткізетін бір бақыт күтіп тұрғандай сезіне береді.

	2005 жыл





	Оглавление

	І

	ІІ

	ІІІ

	ІV

	V

	VІ

	VІІ

	VІІІ

	ІХ

	Х

	ХІ





