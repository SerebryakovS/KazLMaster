ҚАЗАҚСТАН РЕСПУБЛИКАСЫ БІЛІМ ЖӘНЕ ҒЫЛЫМ МИНИСТРЛІГІ Ш.ЕСЕНОВ АТЫНДАҒЫ КАСПИЙ МЕМЛЕКЕТТІК ТЕХНОЛОГИЯЛАР ЖӘНЕ ИНЖИНИРИНГ УНИВЕРСИТЕТІ





	Әділет Қабылов





	КӘУСАР



	Әбіш Кекілбаев шығармаларындағы күлкі құбылыстары





	Монография





	Ақтау 2019





УДК 821. 512. 122. 0

	ББК 83.3 Қаз

	Қ 12



	Пікір жазған: Ж.Толысбаева,

	филология ғылымдарының докторы, профессор; А.Мұсаев,

	филология ғылымдарының докторы, профессор; Ж.Дүйсенбаева,

	филология ғылымдарының докторы, профессор





	ҚАБЫЛОВ Ә.Д.

	Қ 12 КӘУСАР. Әбіш Кекілбаев шығармаларындағы күлкі құбылыстары. Монография. Ақтау. 2019. 166 бет.





	ISBN 978-601-7349-27-1





	Бұл еңбекте қазақтың көрнекті жазушысы Әбіш Кекілбаев шығармаларындағы күлкі құбылыстары – сатира, юмор мен ирония қолданыстары ғылыми-теориялық, сыни-сараптамалық тұрғыдан талданады. Көркем бейне жасау мен өмір құбылыстарын бейнелеудегі сан алуан көркемдік құралдардың бірі ретінде күлкінің поэтикалық өрнегін түзудегі жазушы шеберлігі әдебиеттану тұрғысынан жан-жақты сөз болады.

	Кітап әдебиеттанушы мамандарға, жоғары оқу орындарының магистранттары, студенттері мен мектеп оқушыларына, әдебиетсүйер жалпы көпшілікке арналған.





	УДК 821. 512. 122. 0

	ББК 83.3 Қаз





	Ш.Есенов атындағы Каспий мемлекеттік технологиялар және инжиниринг университеті Ғылыми кеңесінің шешімімен баспаға ұсынылған (Хаттама № 4, 20 желтоқсан, 2018 жыл).



	ISBN 978-601-7349-27-1 © Қабылов Ә. Д.

	© Ш.Есенов атындағы КМТжИУ





КІРІСПЕ




	Күлкі – шабуын білмесең,

	өз тірсегіңді өзің қиып түсіретін

	наркескен қылыш сияқты қатерлі қару.



	Ә.Кекілбаев





	Көрнекті сөз зергері, мемлекет және қоғам қайраткері, Қазақстанның халық жазушысы, Мемлекеттік сыйлықтың иегері, академик-жазушы Әбіш Кекілбаевтың өмір жолы, қоғамдық қызметі мен шығармашылық еңбегі – адамзаттық құндылықтарды зерделеу, ұлттық сөз өнерін дамыту мен халыққа қызмет етудің жарқын үлгісі болып келеді. Жазушының қазақ әдебиеті мен рухани көркем ой кеңістігіндегі бедерлеген айшығы бөлек, алатын орны ерекше.

	Жазушылық қадамын «Алтын шуақ» (1962) атты жыр жинағымен бастаған суреткер «Бір шөкім бұлт» (1965), «Дала балладалары» (1967),

	«Тырау-тырау тырналар» (1974), «Бір уыс топырақ» (1974), «Құс қанаты» (1978), «Үркер» (1981), «Елең-алаң» (1984), «Шыңырау» (1982) прозалық кітаптарымен оқырман қауымның ыстық ықыласына бөленіп, көрнекті жазушы ретінде танылды. «Ұйқыдағы арудың оянуы» (1979), «Дәуірмен бетпе-бет» (1972), «Заманмен сұхбат» (1996), «Әдебиет әлемі, өнер өрісі» (1999) танымдық-публицистикалық еңбектерінде ел мен жер тағдыры, әдебиет пен өнер дамуы жайында тереңнен ой толғады. Кейін «Абылай хан» (1996) тарихи-драмалық дастанын, «Ғапыл дүние» (1999) өлеңдер мен драма кітабын, «Үш белес» (2001), «Талайлы Тараз» (2002), «Шандоз» (2003), т.б. танымдық еңбектерін жариялады. Жазушының «Екі томдық таңдамалы шығармалары» (1989), «Он екі томдық шығармалар жинағы» (1999), «Сыр десте» публицистикалық еңбектерінің бес томдық жинағы (2009) жарық көрді. Жазушы туындылары бірнеше әлем тілдеріне (орыс, неміс, болгар, поляк, чех, венгер) аударылған.

	Ә.Кекілбаев – өмірді терең зерттеген, қоғам шындығы мен адам болмысының сан қатпар қалтарыстарын қаламгер һәм қайраткер ретінде жете зерделеген тұлға. Тумысынан бойға біткен сирек дарын туған халқының тарихы мен салт-дәстүріне, рухани ділімен жан дүниесіне терең үңіліп, оны әлемдік мәдениет пен жаһандық тарих тұрғысынан пайымдаудың арқасында адам тіршілігінің түрлі ньюанстарын өзіндік көркем өрнекпен, философиялық пайыммен, азаматтық зердемен суреттеп келеді. Жазушының парасатты прозасының көркемдік-идеялық бітіміндегі ойшылдық пен сыршылдық, асқақтық пен сыншылдық, қарапайымдылық пен тереңдік, турашылдық пен астарлылық секілді кең арналы тоғыстар ордалы ойлардың асыл қорытпасындай жарқырап көзге түседі.





Кекілбаев феномені тарих пен бүгінгі заманды сәтімен сабақтастырып, тіршіліктің күрделі мәселелерін философиялық тұрғыдан терең талдауымен, өзіндік көркемдікпен суреттеп, өткеннің сабағын алға тарта отырып пайымдауымен ерекшеленеді. Жазушы өткен дәуір жаңғырығы мен қазіргі заман тынысын көркемдік қисынмен үйлестіріп,суреткерлік қуатпен тіршіліктің терең философиясына үңілтеді. Оның шығармаларында уақыт сырын, адамдар тіршілігін суреттеудегі талдаушылық, зерттеушілік пафос өзіндік поэтикалық өрнекпен келісті шырай алып отырады. Қаламгер адам өмірінің қайсыбір жақтарын жалаң көрсетіп қана қоймай, оның ішкі механизмдеріне барлау жасайды, жақсылық пен жамандықтың тылсым сырларын бейнелей отырып, оқырманды олардың туу себептерін, тамыр тартар бастаулары мен даму өрісін анықтауға ұмтылдырады.

	Қазақ әдебиеттану ғылымы мен сынында Ә.Кекілбаев шығармашылығы хақында пікір айтпаған ғалымдар мен қаламгерлер кемде- кем. Жазушы шығармашылығы туралы жүздеген мақалалар жазылды, ғылыми еңбектер жарық көріп, диссертациялар қорғалуда. Оларда жазушының шығармалары әр қырынан зерделеніп, ғылыми-теориялық, сыни- сараптамалық тұрғыдан талданып келеді.

	Әбіш әлемі күрделі де сан қырлы. Өмір-тіршілікті сөз өнерінің құдыретімен бейнелеудегі суреткер шеберлігінің бір қыры –оның сатирасы мен юморы деп білеміз. Жазушы шығармаларындағы күлкі құбылыстары, сатирасы мен юморының табиғаты, оның поэтикалық өрнектері мен мазмұндық-идеялық маңызы туралы кейбір еңбектерде сөз орайында аз-кем аталып өтілетіні болмаса, арнайы зерттеу нысаны болған емес. Сондықтан, біз «өмірдің арғы-бергісін түгел сүзіп, адам мінезіндегі шарпысқан жақсылық пен жамандықтың арғы жігін ажыратып, кісі санасындағы көзге көрінбейтін, сыртқа сезілмейтін сезім шырғалаңдарын рентген сәулесі секілді тап басып тани білетін жазушы дарынының» [1] бір ғана қырын – шығармаларындағы күлкі құбылыстарын – сатира, юмормен ирония элементтерін идеялық- мазмұндық, стильдік-көркемдік тұрғыдан зерделеуді мақсұт тұттық.

	«Күлкі – адамның өмірлік қажеті болып бағаланатын психологиялық ахуал. Жалпы күлкі элементтері өмір шежіресі болып табылатын әдебиеттің барша жанрларында кездесіп, әдеби-көркем туындының әрі мен нәрі болып отыратын қасиетке ие», – дейді сатиратанушы ғалым А.Мұсаев [2]. Шынында да, сатира мен юмор–көркем әдебиеттің өзегіне қан жүгіртетіндей, шығарманың жан-жүйесін аралап өтіп, адамгершілік ой, эстетикалық өрнек, көркемдік қуат қосатын ерекше жүйе. Әдебиеттегі күлкі – көркемдік дүниетанымның көп қатпарлы политрасындағы шындықты бейнелеудің көркемдік-эстетикалық табиғатына сай өзіндік ерекшелігімен көрінетін сюжеттік, тілдік, стильдік, поэтикалық болмыс-бітімнің жиынтығы. Шығарма бітімі сан алуан құрауыштардан тұратынын ескерсек, олардың қызметі мен мән-маңызын саралау белгілі бір суреткерлік тәжірибе мен көркемдік танымның нәтижесіне сүйенетіні анық. Сондықтан сатира мен юмор көркем шығарманың болмыс-бітімін анықтайтын категориялардың жиынтығы ғана емес, ол адамды зерттеудің құралы мен тәсілі, характер





белгілерін даралайтын өлшем-пішімдердің жиынтығы деуге әбден лайық. Зерттеуші ғалымдардың сатира мен юморды әдеби тек, түр, амал-тәсіл ретінде сан алуан тұрғыда қарастырып келе жатқаны да оның осындай сан қырлы көрініс-қуатын аңғартса керек.

	Ілкідегі ауыз әдебиетінен желі тартып келе жатқан күлкінің ұлттық дәстүрі жазба әдебиетімізде де тамыр жіберіп, бой көтергені баршаға аян.

	«Сатира – әдебиеттің барлық тегінде қолданылатын және лирика, эпос пен драмадағы құрылымдық элементтердің деформациясы нәтижесінде шыққан түрлі жанрға бейім шындықты бейнелеудің ерекше тұжырымы», – дейді И.Эвентов [3,123].

	Сатира мен юмор – қоғамдық болмысқа эстетикалық қатынастың ерекше типі, көркемдік ойды білдірудің өзгеше түрі, өмірлік құбылыстарды зерттеу, бағалау, тілдік-көркемдік тұрғыдан көрсетудің өзіндік амалы. Әзіл пародия түрінде көрінгенде, әдетте бір нәрсені, құбылысты басқаша қайта бағалау болып шығады, ол құбылыстың ішкі мәніне үңілтіп, өмір шындығының белгілі бір жақтарын күлкілі, әзіл-әжуалы түрде бағалау әдісі болып табылады. Әдебиеттегі әзіл-сықақтың шындықты бейнелеудегі өзіндік сыр-сипаты мен әдіс-тәсілдері жазушылық мақсатқа бағынып отырады. Әзіл- сықақ сөздің сипаты ішкі мағыналық астары мен тұспалдау немесе ашық мінеу, бетке айту секілді белгілеріне қарай да ажыратылады.

	Әдебиеттегі әзілдің мәні өмірде болуы мүмкін, сирек болса да кездесіп қалатын, тіпті әркімнің басында болатын жайлардың өзгеше өрнекпен, соны сипатпен, көркемдік қуатпен жеткізуінде. Ең бастысы, әзіл өзінің нәрімен оқырманына қуаныш сыйлайды. Шындық күйінде, салмақты да байыпты түрде жүрекке жеткізілуі қиын нәрсені әзілге жығып, күлкімен көмкеріп адамның жанына жақын қылуға болады,алайда сол әзіліңнің өзі ойлы да астарлы, түйсікті оқырман үшін қалжың қалтарысындағы ойды түсініп, ойлантатын, тәрбие беретін құрал болуы шарт. Бұл жерде жазушының шеберлігі мен юморлық сезімі бағыт беріп отырады. Әзілдің шындыққа ниеттестігі ғана емес, шындыққа ықпалдастығы оны белгілі бір биікке көтеріп, шығармадағы күлкінің тағдырын белгілейді. Шындықтың көзіне тіке қарау үнемі оңай бола бермейді, сондықтан көбінесе оны әзіл-қалжыңның жетегімен алып жүру тиімдірек. Әзілдің жұртшылыққа ұнауының, әзілге өрілген шығарманың оқырманның сүйіктісіне айналуының себебі де осында.

	Әдебиет – сөз өнері, адамды тәрбиелеу құралы, ол өмір шындығын бейнелеу арқылы жақсы мен жаманды парықтауға жетелейді. Әзіл сөз көбінесе шындықты астармен орап әкетіп, оған жол көрсетіп отыратын жолбасшы ролін де атқара алады. Әдебиеттегі әзіл-сықақтың интеллектуальдық деңгейінің жоғары болуы, терең ойшылдық пен кемел парасатқа негізделуі шарт.

	Кешегі кеңестік кезеңде социалистік идеологияның қатаң құрсауы әдебиетті де өз бағдарына салып, оны қатал шеңберде ұстап отырғаны мәлім. Социалистік реализмнің принциптерін саналы түрде ұстана отырып, кеңес әдебиетінің әлемге танылған таңдаулы шығармалары дүниеге келгені де рас. Сонымен қатар, тоталитарлық жүйе қатаң қадағалаған «бірден-бір сенімді





көркемдік әдіс» ретіндегі социалистік реализм әдебиет пен өнерді саясаттың шеңберінде ұстап,партиялық принцип пен догмалықпен ұғынылғанхалықтық сипат салтанат құрды. Осындай жағдайда кеңес жазушылары да түрлі амал- тәсілдерді қолданып, ара-тұра шындықты айтуға, астарлап болса да ақиқат болмыс суреттерін көрсетуге қол жеткізіп отырды. Мұндай көркемдік құрал, амал-тәсілдердің ішінде астарлы әзіл мен сыншыл да шыншыл сықақтың, астарына ащы шындық бүгіп, мақтамен бауыздайтын иронияның да өз орны болғаны анық. Өйткені, әдебиеттегі әзіл – көркем шығармадағы көкейтесті тақырып, өзекті идеяның ішкі мәнін тура тәпсірлеуден гөрі, түрлі ситуациялар мен құбылыстардың сыртқы қалыбын нобайлатып, көзге ұрар күлкіліліктің көрінісін пайымдату арқылы күрделі құбылысты жеңіл қабылдауға, етене сезінуге ықпал ететін көркемдік тәсіл. М.М.Бахтин айтқандай, «сатиралық жағдай кез келген жанрға заманәуи шындықтың, жанды өзектіліктің, саяси және идеологиялық қажеттіліктің түзетуін енгізеді. Сатиралық элемент, әдетте пародиялаумен және қалжыңға айналдырумен тығыз байланыста болып, жанрды өлі шарттылықтан арылтады» [4,10-13].

	Әзіл-қалжыңның бәрі бірдей уытты сықақ бола бермейді. Юмор әлеуметтік маңызды эстетикалық идеалдармен рухтанса, адам болмысы мен қоғамдық құбылыстардың бірін терістеп, екіншісін бекіте түсетін жарқын күлкі туғызады. Әзілдік элементтерді пайдалана отырып, ой-идея айту, образдың әсерлілігін арттыру мақсаты да жатады. Ойлы күлкі мен салмақты сын түзудегі суреткерлік комбинациялар қаламгер қаламының юморлық нәшін аша түседі. Оқырманын күлдіруді ғана мақсат етпей, күлкіні өмірді таныту құралы ретінде пайдалану – жазушы стихиясының бір қыры болып табылады. Бұл орайда орыстың белгілі жазушысы С.Довлатовтың мына пікірі орынды көрінеді: «Юмор – мақсат емес, құрал, оның үстіне – өмірді тану құралы: егер сен қандай да бір құбылысты зерттейтін болсаң, онда оның күлкілі жағын тап, сонда құбылыс саған толығымен ашылады. Мұның бәрі оқырман көпшілікті қызықтырсам деген тілекпен ешқандай қатысы жоқ» [5].

	Өткен ғасырдың 60-жылдарынан бастап өзіндік болмыс-бітімімен көрініп, әлемді мойындатқан қазақтың әдебиеттегі күлкісі бірыңғай сатиралық туындылармен қатар, байыпты прозаның идеялық-мазмұндық, көркемдік-стильдік болмысындағы астарлы әзіл, сыншыл сықақ түрінде қанатын кең жая түсті. Осы үрдіс барған сайын жаңа сапада дамып, замана мен дәуірдің рухани талаптарына лайық, өнердің көркемдік-эстетикалық жаңғыру сипатына сай дамып келеді. Қазақтың көркем прозасындағы Ж.Аймауытов, Б.Майлин, М.Әуезов, С.Мұқанов, Ғ.Мүсірепов шығармаларында көрініс тапқан сатира мен юмор кейінӘ.Нұрпейісов, Т.Әлімқұлов, Т.Ахтанов, А.Сүлейменов, Т.Нұрмағамбетов, Ә.Кекілбаев, М.Мағауин, С.Мұратбеков, Қ.Ысқақов, Ә.Тарази, О.Сәрсенбаев, Д.Исабеков, Е.Домбаев, М.Қаназов секілді көптеген жазушыларымыздың шығармашылығында тұрақты сипат алып, көркемдік тәсіл ретінде жан-жақты қызметімен айшықтала түсті. Мәселен, көрнекті ғалым Қ.Әбдезұлы Тәкен Әлімқұлов шығармашылығы жөніндегі зерттеу еңбегінде жазушының тіл шеберлігі, суреттеу тәсілінің бір қыры ретінде «юмор, сатира, сарказм





элементтеріне жазушының көп иек артатынын, кейіпкер мінезін даралаудағы оның қызметін орнымен ұтымды, ұтқыр пайдаланатындығын» атап өтеді [6,169].

	Қазақстанның халық жазушысы Ә.Кекілбаев шығармаларында да сатира мен юмор, ирония мен сарказм элементтері мол әрі концептуальдық қуатымен де, көркемдік-эстетикалық байлығымен де ерекшеленеді. Сараптап талдап, саралай зерттесек, Кекілбаев күлкісінің ауқымы мен астарынан мол қазынаға кенелеріміз хақ. Бұл жағдай жазушының идеялық ұстанымының, стильдік өрнегі мен поэтикалық репертуарының табиғатына бойлататын әрі жалпы әдебиетіміздегі күлкі құбылыстарының тылсым сырларын пайымдауға мүмкіндік беретін көркемдік арналардың бірі деп түсінеміз.

	Бұл еңбекте жазушының сатиралық-юморлық бейнелер жасаудағы шеберлігі, әзіл әңгімелерінің идеялық-көркемдік болмысы, жазушы қолданысындағы ирония сипаттары, әдебиеттегі ойын мен күлкінің арақатынасы, әзіл сөздегі ойшылдық пен пайымдаушылық астарлар, поэзиялық шығармаларындағы кейбір күлкі элементтерінің қолданысы туралы ой-пайымдарымызды жеке тарауларда көрсетуге тырыстық.

	Үлкен таланттың шығармашылығы – жан-жақты зерттеуді қажет қылатын күрделі құбылыс, әр тамшысынан тұшынып, әрі мен нәрін бойға сіңіру үшін қыруар еңбек, талмай ізденіс талап ететін телегей-теңіз дүние. Оны әр оқыған сайын өзіңе рухани азық олжалатып, жаңа бір қырымен таңғалдыра, тамсанта түсуі заңды. Көзі қарақты әр оқырман – оның тереңінен ой теретін зерттеушісі де. Жазушы шеберлігінің бір қыры – оның шығармаларындағы күлкі құбылыстары туралы зерттеуіміз де – суреткер шығармашылығы туралы сөзіміздің басы болады ғой деп ойлаймыз.





ОБРАЗ ТАБИҒАТЫ





	Мен өз басым әдебиеттің негізгі міндеті әшкерелеу де, дәріптеу де, ақыл айту да, алдарқату да емес,

	адамдарды, адамдық тіршілікті әуелі өзің жете түсініп, сосын оқушыңды жете түсіндіріп, оның өзін-өзі рухани

	шыңдай білуіне түрткі болу деп ұғамын.



	Ә.Кекілбаев





	Көркем әдебиеттегі өмір шындығының негізгі арқауы – адам, яғни өмір-тұрмыстың сан алуан құбылыстары, адам ұғына алатын, түйсініп баға беру мүмкін болатын көркем дүние адам бейнесі арқылы жасалады. Жазушы суреткерлік шеберлік пен көркем қиялының арқасында көркем сөздің қуатымен түрлі адам образдарын сомдайды. Әр образ (көркем бейне) – өзінше бір әлем. Сандаған кейіпкерлердің адамдық болмысы да, өмір-тірлікте атқаратын қызметі де, шығармадан алатын орны да әр түрлі болады. Әр кейіпкердің қалыптасу, даму, кемелдену тарихы болуымен қатар, әрқайсысының ақыл-ойы, темпераменті, психологиясы, білік-танымы, наным-сенімі, өмірлік позициясы, өмір салты, т.б. түрліше сомдалмақ. Көркем шығармада сондай кейіпкерлердің бейнелері жасалып, олардың сан алуан жағдайлардағы қарым-қатынасына негізделіп, түрлі қақтығыстар арқылы өмірдің өзекті мәселелері бейнеленеді, елеулі-елеусіз жайлардан туындаған қайсыбір өзекті идеялар ұсынылады.

	Шығармадағы негізгі, қосалқы кейіпкерлердің (персонаждардың) көркем бейне дәрежесіне көтерілуі жинақтау және даралау секілді көркемдік тәсілдер арқылы жүзеге асырылады. Жинақтау жеке образды осы тектес адамдарға тән болатын белгілі бір сипаттармен толықтыру жолымен тип жасауға мүмкіндік берсе, даралау – образдың даралық ерекшелігін айқындаудың, оны басқалардан белгілі бір жағынан айрықша етіп көрсетудің жолы. Демек, образ – әдеби шығармадағы, жалпы өнер туындысындағы типтік сипатымен және даралық қасиетімен көрінетін адамның көркем бейнесі. Өнер туындысы образды сананың жинақталуының көрінісі ретінде өзінің көркемдігімен әсер етеді. Орыстың белгілі әдебиет теоретигі Л.И.Тимофеев: «Образ – ойдан шығарылған және эстетикалық мәні бар нақты, сонымен қатар жинақтау арқылы жасалған адам өмірінің суреті», – десе [7,61-62], П.В.Палиевский: «Образ – это мышление с помощью индивидуальности, созданной воображением художника. Такая индивидуальность строится им в соответствии с потребностями жизни и выводится в мир для их обоюдного самораскрытия», – деп жазады [8,88].





Әрбір көркем бейне – өзінің тарихи-танымдық, қоғамдық-әлеуметтік, психологиялық-тәлімдік мәнімен қайталанбас құбылыс. Реалистік әдебиеттегі адам образдары көркемдік сипаты жағынан түрліше жасалатынымен, солардың барлығында да суреткердің ұстанатын әлеуметтік бағдары, діттеген межесі біреу-ақ, ол – осы кейіпкерлер арқылы оқырманға әсер ету, көңіліне ой салу, жақсылыққа тәрбиелеу. Тәрбиелік ықпал етудің жолы да сан тарау: тікелей үлгі ұсынып, дұрыстықты көрсету бар да, бұрыстық пен небір сөлекеттерді бейнелеп, одан жирендіру бар. Сатира мен юмордың ұстанатыны, негізінен, осы екінші бағыт. Яғни сатира «кесір- кесапат атаулыны сынауға, дертті мансұқ етуге, қол соғылмайтын көріністерді әшкерелей отырып, тәрбиелеуге тиіс» [9,192].

	Әлбетте, әдебиеттегі әзіл-сықақты тек құбылысты немесе субъектіні терістеу, жоққа шығару, күлкі ету құралы деп біржақты қарау жаңсақтық болар еді. Классикалық сатираның міндеті мен бүгінгі әдебиеттегі әзілдің арналымы аралығында елеулі айырмашылық бар. Мұны, ең алдымен, адамдар санасындағы ментальды өзгерістермен, бүгінгі озық мәдениет пен қоғамның әлеуметтік-интеллектуальдық деңгейінің арасалмағымен түсіндіруге болады. Екіншіден, әдебиет пен өнердің қазіргі жеткен межесі, даму тенденциясы автор мен оқырман арасындағы сұхбат формасы мен автор интенциясына елеулі өзгерістер енгізгені ақиқат. Жаңа кезең әдебиеті авторлық мақсат бағдары мен икеміне, көріну формасы мен қабылдану психологиясына өз бедерін айшықтауы заңды құбылыс. Осы тұрғыдан қарағанда, қазіргі әдебиеттегі күлкі табиғатына баға беру – күрделі мәселе. Мұнда, әсіресе, сатираның, юмордың, ирония мен пародияның сан қырлы бұрылыстары мен бұлтарыстары, терең қатпарлары мен нәзік иірімдері орын алып отыратынын әрдайым есте ұстау лазым.

	Адамның дүние құбылыстарын эстетикалық қабылдауының төрт түрлі сипаты болатыны белгілі. Олар: әсемдік (прекрасное), асқақтық (возвышенное), трагедиялық (трагическое) және комикалық (комическое). Образдың табиғатын жасалу тәсілі тұрғысынан саралағанда, юморлық, сатиралық және комедиялық образдардың негізінде комикалық сипат жататыны мәлім. Сонымен қатар, мұндай образдардың әлеуметтік- эстетикалық табиғатына басқа да сипаттардың белгілі бір шамада ортақ болатынын жоққа шығара алмаймыз. Мысалы, сатира мен комедиялық образда трагедиялық сипаттың да болуы бек мүмкін. Өйткені, сыншыл күлкінің, өткір мысқылдың аржағында адамдық қасиеттердің әлсіреуіне деген ашыну, күні өткен кесір тоғышарлық зардабының қасіреті жатады. Жеке кейіпкер арқылы көрінетін сатиралық сипаттардан бүкіл қоғамның бойындағы трагедиялық халдің орын алуына А.Байтұрсыновтың: “Ақындардың адам мініне, кемшілігіне күліп шығарған сөздерін тек күлкі үшін шығарған сөз деп қарамасқа керек. Ондай сөздердің көбінің-ақ бергі жағы ғана күлкі болып, арғы жағы адамды мұңайтатын, қайғыртатын сөз болуы ықтимал” [10,320], – дегені дәлел бола алады.

	Ал юморда әсемдік пен асқақтықтың элементтері кездесуі ықтимал. Олай болатыны – юморлық күлкі тек қайшылықтар мен кереғарлыққа





негізделген мансұқтауды жалаң қамтымай, сонымен қатар, адам санасы мен мінез-құлқының бір қыры ретінде өмірге құштарлық пен рухани асқақтықты да, адами күрескерлік парасат пен жан тазалығының талабын да көтереді. Юмор – өмір-тіршіліктің сан алуан қатпарларына жарық түсіретін, адам болмысының небір ньюанстарын қамтитын құбылыс. Юморды туғызудың қозғаушы күші юморлық сезім десек, юморлық сезімталдық көбінесе көкірек көзі ашық, айналасына сын көзбен қарайтын әрі дүниенің кіршіксіз болуын қалайтын, замандастарына биік талап қоятын жасампаздық рухтағы жандарға тән болады.

	Қай елдің әдебиетін алсақ та, қандай әдеби ағымдар мен бағыттардың өкілдері шығармаларын зерделесек те, комизм көріністері, сатира мен юморлық элементтері автор баяндауының да, персонаждар тілінен де, шығарманың идеялық-мазмұндық сипаттарынан да, философиялық- психологиялық талдаулардан да көрініп отырады. Көркем шығарманың сатира, юмор, сарказм, ирония, пародиямен өрілетін тіндері, мағыналық астарлары суреткердің авторлық позициясынан бастау алады. «Комического в жизни не меньше, чем прекрасного, возвышенного, трагического. Но человек не всегда способен воспринять его. Для этого нужно быть близким к жизни, уметь видеть действительность во всем богатстве его красок», – дейді орыс ғалымы Ю.Борев [11,106].

	Әдебиет пен өнердегі күлкі элементтерінің ең бір өнімді қолданылатын тұсы көркем бейнелерге қатысты. Жазушы өз кейіпкерлерін сомдауда суреткерлік мақсатына сәйкес түрлі сатиралық құралдарды пайдаланып отырады. Ол тек сатиралық немесе юморлық образдарға ғана қатысты емес, қаламгер кез келген бейненің кейде тұтас болмысын, кейде жекелеген жақтарын ашуда күлкі элементтерімен әрлеп отыруы да орын алмақ. Әдебиеттегі сатиралық, юморлық образдар мен персонаждар бейнесін сомдаудағы сатира мен юмор элементтерінің қызметіне талдау жасау – көркем шығармадағы адам бейнелерін идеялық-мазмұндық, көркемдік- стильдік, тілдік, психологиялық тұрғыдан танудың бір жолы.

	Заманымыздың заңғар жазушысы Ә.Кекілбаев шығармаларындағы сатиралық-юморлық тұрғыдан сомдалған образдардың бірі – жазушының

	«Үркер», «Елең-алаң» романдарындағы Итжемес образы. Итжемес – «қой түгіл тай тауысатын аран құрсақтан басқа ештеңесі жоқ», қарын тойдырудан өзге уайымды білмейтін, бар арманы қол тимеген табақтан ет жеп, ерін тимеген ыдыстан қымыз ішу болып табылатын мешкейлігімен көрінетін кейіпкер. Қай қоғамда да Итжемес секілді қарын тойдырудан басқаны ойламайтын ойсыз-уайымсыз адамдардың аз болмағаны аян. Қай кезде де мұндай тоғышарлар халықтың қалың тобынан да, ат төбеліндей азғана таңдаулыларының ішінен де кездесе береді. Тоғышарлық – кең мағынадағы ұғым. Ол – рухани жұтаңдықтың жемісі. Оның алуан түрдегі көріністері болады. Тоғышарлықтың түп тамыры қайдан шыққанын кім білсін, әйтеуір оның сан ықылым қоғамдардан көктей өтіп, бүгінгі күнге дейін жоғалмай жетіп отырғаны ақиқат. Заман мен қоғам өзгерген сайын оның да ішкі мазмұны мен сыртқы түрінің өзгеріп, қоғамға икемделіп, заманмен үйлесіп





отыратыны белгілі. Автор өзі суреттеп отырған қазақ қоғамындағы тоғышарлықтың бір көрінісі ретінде Итжемес образын сомдаған.

	Тарихи романдардағы қым-қиғаш тартыстар мен үлкенді-кішілі эпизодтық қақтығыстардан қағыс тұрса да, елеусіздеу кейіпкерлердің ішіндегі тоғышарлықтың бір сипатын танытатын кейіпкер – осы Итжемес дедік. Итжемес – күлкілі кейіпкер. Ол негізгі кейіпкерлердің санатына кірмегенімен, диалогияның әр тұсында оқтын-оқтын қылаң беріп, өзіндік қылық-әрекетімен, таным-өресімен көрініп отырады. Оның іс-әрекеті, ой- арманы, бағалау-пайымдауының қай-қайсысы да оқырманның күлкісін туғызады.

	Итжемес бейнесімен оқырман романның алғашқы беттерінен-ақ танысады. Жоғалған тайлағын іздеп жолға шыққан Итжемес құба жонда бурыл байталымен келе жатып бір түсініксіз көрініске тап болады, соның ішінде жүріп Әбілқайырдың аң қағушы жігіттеріне жолығады. Мұның өзін автор қызықты ситуацияда бейнелейді.

	Айдаладағы Итжеместің қаптаған құландарға кезігуі тұсында-ақ жазушы әп дегеннен оның құлқынқұмарлық аужайын былайша ишаралайды:

	«Құба жонды бір жылқы, бір адам екеуден-екеу бөкітіп тартып келеді. Биыл құла түзде құланнан басқа тірі мақұлық кезіксейші! Ал құлан дегенің жерге сыймайды. Ыңып жүр-ау, ыңып жүр. Жаман тұғырмен ит бүлікке салып келе жатқан жалба тымақ Итжеместі келеке қылғандай жолын олай бір, бұлай бір кес-кестеп әбден жынын келтіргені. Жөңкіліп бара жатқан тағы үйірге ызасы келгенде көз алдына қазан-қазан қуырдақ, тегеш-тегеш ет елестеп кетеді. Ол үшін әуелі анау шапқылап жүрген төрт аяқтыны ұстап алып, шарта буып жығып салуы керек. Тай қазанға тақ толтырып асып-қуыруы керек. Кең даланы еркін шарлап жүрген төрт аяқтының көкірегіндегі шыбын жан қоңыр үйдің түрулі іргесінен кең дүниеге көзін сатқан екі аяқтының кеудесіне ұшып қону үшін содан басқа ештеңе қажет емес. Бірақ айдалада жалғыз жортқан Итжеместің қолынан оның бірі де келмейтін еді. Енді, міне, көз алдынан бұл- бұл ұшып, сағымға сіңіп жоғалып жатқан қазан-қазан қызыл қуырдақтан қарадай қағылып, аузының суы құрып, соры әбден қайнап келеді» [12,8-9].

	«...Сосын әлгі отырған жерінен жел жаққа қарай қырық қадам ұзап, шалқасынан түсіп жата кетсін... Көз алдына тағы да тай қазан ет пен мөлтеңдеген сірке сорпаның тұра қалғаны» [12,9].

	Автордың ирониялық-пародиялық баяндау стиліндегі сөйлеудің алуан түрлерініңтоғысуы (разноречивость) жазушы стилінің ерекше сипаты болып табылады. Келтірілген бірінші үзіндіде әуелі авторлық баяндау орын алып, ол «Жаман тұғырмен ит бүлікке салып келе жатқан жалба тымақ Итжеместің» ойымен (жасырын кейіпкер сөзі) жалғасады. Сосын кейіпкердің көз алдына елестеп, ішкі ойына негіз болған жәйт(тірі құландардың дайын тағамға айналу процесі) қайтадан авторлық ашық баяндауға ұласып, Итжеместің ойы мен ісінің арасындағы қайшылықтың сипатын ашады («Бірақ айдалада жалғыз жортқан Итжеместің қолынан оның бірі де келмейтін еді»). Құба жонда жөңкіліп ығып жүрген құландарды

	«ит бүлікке салып келе жатқан жалба тымақ Итжеместі келеке қылғандай»





етіп көрсетуінің өзі автордың кейіпкердің ұнамсыз ұсқыны мен оның болымсыз болмысын аңғартатын әуелгі ишара, персонажды танудың

	«бастапқы баспалдағы» іспетті.

	Бұл үзінділерден оқырман «қазан-қазан қуырдақ, тегеш-тегеш етті» армандағаннан басқа қолынан ештеңе келмейтінИтжеместің «өмірлік арманы» туралы мәлімет алса, автор одан әрі кейіпкердің кенеттен келген қауіпке амал таппас шарасыздығын көрсетіп, қорқынышын бейнелейді. Кенеттен шыққан дүбірден әлемтапырақ боп кеткен айналада не болып жатқанын түсінбеген Итжемес қатты сасады: Мына көрінген тегін шаң болмас. Жау шапты ма? Әлде башқұрт, әлде жоңғар? «Итжемес жағасын ұстады. Кәлимасын қайырды. Үш рет қайталаудың орнына отыз рет қайталаған шығар. Әйтеуір тозған кебістің жұлдығындай жайын ауызыәлдене деп күбірлеумен болды».«...Кәлиманы қайталап айта берсе, жаны жай табатындай, Итжеместің жалақ ерні жалпылдап бір тыным тапқан емес». Кейіпкердің басындағы халді ашып көрсету үшін оның кейбір қылықтарына қайта айналып соғып, қайталау арқылы өткірлей түседі. Итжеместің бойындағы қорқынышты оның жалғыз-ақ қолынан келер кәлима қайтара беруімен аңғартады. Жазушы стилінде кейіпкердің мінез-құлқы мен жай-күйін кеңірек ашу үшін баса назар аударылатын жәйтті қайталап көрсету көркемдік тәсілдің бірі болып табылады. Мысалы, «Жөңкіліп бара жатқан тағы үйірге ызасы келгенде көз алдына қазан-қазан қуырдақ, тегеш-тегеш ет елестеп кетеді», «Көз алдына тағы да тай қазан ет пен мөлтеңдеген сірке сорпаның тұра қалғаны» немесе «Кәлимасын қайырды. Үш рет қайталаудың орнына отыз рет қайталаған шығар», «Кәлиманы қайталап айта берсе, жаны жай табатындай, Итжеместің жалақ ерні жалпылдап бір тыным тапқан емес» деген қайталаулар кейіпкер характерін ашуға әрі комизмді күшейтуге қызмет етіп тұр.

	Итжеместің құба жонда құланды оқ шығармай жайратуға арналған аранға тап болуы қызық. Құландар өретін оңтайлы жерден ор қазылып, әбден кепкен нар қамыстың басын үшкірлеп, ордың өне бойына істік қып шаншитын болған. Сосын қайтармашы жігіттер жайылып қаннен-қаперсіз жүрген құландарды қиқу салып қайырады. Жан-жағынан қапталдаса шауып отырып, құландарды әлгі аран орға секіруге мәжбүрлейді. Сөйтіп құландар орға опыр-топыр секіріп, істіктерге шаншылып өледі. Мұндайдан хабарсыз Итжемес қайда барып бас сауғаларын білмеген далбасалықпен алдынан тап болған аран орға өзі күмп береді. «Қарғуын қарғығанмен көзі атыздай болды. Ордың түбі андыздап тұрған көп істік найза. Қазір-ақ біреуі мұның талай- талай тоқты-торымның обалына қалған құзғын құрсағын жайратып жарып түсетіндей».

	Ордағы андыздап тұрған істіктердің бірде-біріне шаншылып қалмай, дене-басының аман-сау қалуын айтсаңшы! Бұған Итжеместің өзі де масаттанады: «... Сол самсаған сансыз істіктің ортасына топ етіп домалап түссе де, тікен кіргендей зақым көрмегеніне масаттанып Итжемес отыр.

	«Бүйтпесем, Итжемес болам ба!» – деп қояды ішінен». Кейіпкердің тар кезеңде де өзіне көңілі толып, мақтанышқа бой алдыруының өзі оның





мінездемесін толықтыра түседі. Бір ғана штрихтің өзі қорқыныштың арасында да мақтаншақтық аралас жүретін адам табиғатына үңілтіп, күлкі туғызады.

	Жазушының осы бір тапқыр ситуациясы комизмді бейнелеуімен қатар, образ табиғатын юморлық тұрғыда тәпсірлеудің әлеуметтік-психологиялық бағытын да айқындайды. Итжеместің орға секіріп түсуі мен ондағы сансыз көп істіктерге ілінбей дін аман қалу көрінісі – шығармадағы Итжеместің тұтас тағдырына қатысты концепциялық шешімді ишаралайтын сәтті деталь. Ал ауқымды тұрғыдан қарастырғанда, «Аранға түсіп қырылған құландар трагедиясы – халқымыздың сол тұстағы ауыр трагедиясы» [13,163], – деген сыншы С.Жұмабектің пікірі де орынды көрінеді.

	Бұл жерде автор кейіпкер болмысын ашатын тағы бір детальды орынды пайдаланады. Жан қысылар шақтағы кейіпкердің ойы арқылы оның ішкі табиғатын, ақылының өресін анық танытады: «Енді, міне, ол өзінің қалай аман қалғанына емес, осынша көп істікті ерінбей-жалықпай кім шаншыпты екен деп басын шайқап қояды. Бірақ соның бәрі қандай мақсатпен істелді деген сауал ойына кіріп те шыққан жоқ». Әуелі қаптаған сансыз істіктерге қарналып қалмай, аман құтылғанына таң қалып, тәубе етудің орнына, бұл істіктерді көріп таңғалады. Және олардың не үшін, қандай мақсатта шаншылғаны емес, кімнің шаншып қойғаны қызықтырады. Осының өзі кейіпкердіңжағдайға баға беріп, жете талдамайтын, шолақ қайырып, жете ойланып жатпайтын таяздығын танытады.

	Автор кейіпкер туралы тура мінездеме беруден гөрі оның іс үстіндегі стихиясын танытып, болмыс қырларын бірте-бірте ашып отыруға бейіл. Яғни, кейіпкер образы нақты іс үстінде, атап айтсақ ситуациялық жағдайда көрінеді. Авторлық баяндау оның бойындағы сипаттарды арагідік бірер деталь, штрихтармен үстемелеп отырады: «Итжеместей олпы-солпы адамдардың дүниедегі сухандары сүймейтін екі нәрсесінің бірі – көз де, екіншісі – сөз...». Көз бен сөзден тайсақтау да – өзіне сенімсіздіктің белгісі, айтар ойы мен сөз таластырар уәжі жоқ, көзге басар көркі мен көпшілікке ұсынар өнері жоқ бейшаралықтың көрінісі. Алайда, өз кемшілігін мойындау

	 	– тоғышарлыққа жат болса керек. Итжеместер де мақтанатын жерін біледі. Әбілқайырдың етке тойып, кеңк-кеңк күліп отырған жігіттері: «Қандай өнеріңіз бар?» –деп сұрағанда: «Бір қазақтың қолынан келетін нәрсе біздің де қолымыздан келетін шығар», – деп жауап береді. Одан әрі диалог былайша өрбиді:



	« – Итекесі, сонда өнеріңіз ауызыңызда ма, қолыңызда ма?

	Итжеместің қызыл көзі тағы бір бағжаң етеді.

	 	– Аузымда.

	– Ән саласыз ба?

	– Жоқ.

	– Билік айтасыз ба?

	– Жоқ.

	– Сонда ол қандай өнер болғаны?

	– Анау бүтін құланды бері әкелші...»





«Тай тауысар» мешкейлігінен басқа, қолынан ештеңе келмейтін Итжеместің басқаға керегі болмаса да, бәтуасыз қызық қуған ортада оған да лайық орын болады екен. Қазақтағы ас пен тойға желмен жарысқан жүйрігін жетелеп, күреске салар палуанын, бәске түсер әнші-күйші, мешкейін ертіп бақталастыратын, соның даңқымен атын шығарып, айбынын асыратын қоғамда Итжеместей мешкейдің де орны табылмағанда қайтеді! Сөйтіп Итжемес хан ордасының маңына біржола тұрақтап, Әбілқайыр елінің адамына айналады.

	Итжемес образын сомдауда автор зілсіз иронияға жүгініп отырады. Автор кекесіні кейіпкердің ішкі ойымен орайласып жатады: «Кейде жүрек жұтқан батыр тәуекелінен таппайтын қайырды қорқақ үрейінен табады екен. Өкшесі күнге шағылысып зытып бермесе, Итжемеске қазір мынандай ылжырап піскен тәтті тамақ бұйырар ма еді, бұйырмас па еді», «Хан ордадаға қанқасапқа тап болып жатқан қазақ көп қой дейсің бе? Ондай нәпақа да бұйыратын кісісіне бұйыратын шығар. Итжемеске құдай берудей-ақ берген екен».

	Қарынның ғана қамын күйттеп, ел аралап күн көрген, уайымсыз, ойсыз, құзғын тірлікті сынауды автор көбінесе кейіпкердің ішкі ойы арқылы жүзеге асырады.Уылжып піскен құланның семіз мол етіне тап болған Итжемес нағашыларының тайлақ жетектетіп жібергенінен бастап, осы жағдайға тап келуіне себепші болған өткен оқиғаларды тізе келіп, соларды бәріне шүкірлік қылып, айналып-толғанады. Яғни авторлық ирония кейіпкердің ішкі ойы арқылы беріледі.

	Бұл жерде автордың сол жайлардың бәрін түгел рет-ретімен тізбелеп көрсетуі, бір жағынан, Итжеместің өткен тұрмысынан хабар беретін шегініс есебінде болса, екінші жағынан, кейіпкердің ойы арқылы оның мінез- болмысының күлкілілік сипатын (өзіне-өзі риза болушылықты) ашуға қызмет ететін юморлық-ирониялық сипатымен анықталады. Үзіндіні толығырақ келтірелік: «...бұрнағы жылы көрісе барғанда екі өркеші баладай тайлақ жетектеткен нағашыларынан, арасына жыл түспей жатып жоғалып кеткен сары тайлағынан, тайлағыңды іздеп кел деп астындағы байталын түсіп беріп, жөн сілтеп жіберген жамағайынан, содан бері тақымында салпақтап келіп, бүгін айдалада бетіне лағып жүрген есірік тағылармен бірге қанды ауыз араннан бір-ақ шыққан бурыл байталынан, жыл он екі ай бойы қоналқыға түнделетіп келгенінде тартынбай табақтас қылған мынау ұлы түздің қарақалпағы мен қазақтарынан, жер түбінде жатып ап, жеткізбей қойған башқұрттар елінен, мына ойда жоқта зәресін ұшырып тап бола кеткен қою шаңнан, соншама бір беткей боп қыңыр жаратылған әрі аңқау, әрі ақылсыз түз тағыларынан, оларды осылай оп-оңай жем етудің жолын біліп алған мынау шақша бас екі аяқтылардан, шырқ айналып келгенде, осының бәрінің орайын келтіру үшін жыл жарым уақыт бойына бір хабарын шығартпай қойған тағы да сол баяғы сары тайлағы мен бірер ауылды айналып, еліне қайтып кетпей, не де болса күдерін үзбей, қазаннан қазан сағалап, қазақты қойып башқұрт асып кете жаздаған өзінен жүз айналып, жүз рет садаға кетсе де болмас па!» – деп масаттанды Итжемес» [12,18].





Осыншама ұзақ сөйлемнің синтаксистік құрылымының өзі кейіпкердің психологиялық ішкі «тебіренісін» паш етуімен қатар, шығыс септікті баяндауыштармен келетін бірыңғай үйірлі мүшелі конструкциялар арқылы авторлық интонациямен ирониялық астар үстеп тұр.

	Жалпы, Ә.Кекілбаевтың көркем прозасында да, публицистикасында да талқыланып отырған мәселеге, талданып отырған фактіге, суреттеліп отырған көрініске, пайымдалатын құбылысқа қатысты жекелеген жайларды бір сөйлемде бұлайша кең қамтып, кемел пікір білдіру жиі кездеседі. Ол жазушы шығармашылығындағы ой жүйесі мен сөз желісін бір ырғақпен, бірегей бітіммен қамтып, қоғамдық-әлеуметтік, философиялық- психологиялық байсалды тұжырымдар түзуге, қоғамдық құбылыстар мен өмірлік өзекті мәселелерді қисынды дәлел-дәйектермен бекітуге қызмет ететін әдеби-публицистикалық, философиялық ұтымды әдіс ретінде орнықты. Бұл Кекілбаев-суреткердің өзіндік стилінің бір қыры болып табылады.

	Ал жоғарыдағы үзіндідегі осындай «алыстан орағытып, ауқымды толғау» юморлық колоритімен ерекшеленеді. Шынында да, жанды мен жансыз нәрселерді бір қатарда алып, жаппай «айналып-толғану» алогизм тудырып тұр. Адамдардың өзін түрлі атаулармен алуы (нағашы, жамағайын, қарақалпақтар мен қазақтар, башқұрт елі, шақша бас екі аяқтылар), олар мен жан-жануарлардың (тайлақ, байтал, түз тағылары) қатарында айдаладағы түз тағыларының тұяғынан көтерілген қою шаңды атап, оларды да мият тұтып сөйлеу мәтіннің комикалық әсерін күшейтіп, күлкі туғызады. Алайда, бұл мәтіннің эффектісі тек күлкілілігінде ғана емес. Күлкі өмірмен байланыссыз, сана-сезімнен алшақ, танымдық-тәрбиелік әсерден ада болса, көркем шығарма үшін құнды болмайды. Күлкінің өзінде эстетикалық талғам, тәрбиелік нәр, танымдық қуат сияқты әлеуметтік қажеттілікті өтейтін қыруар құндылықтар үндесіп, көркем сөздің құдыретімен үйлессе, соның бәрі мәтіндегі ерекше «мен мұндалап» тұрмағанмен, парасатты оқырманның жүрегімен жылы қабылданатын негізгі арқауға тоғысса ғана әдебиеттегі әзілдің жүгі салмақты, бағдары бекем болмақ.

	Осы бір шағын үзіндінің өзі халықтың салт-дәстүрі мен өмір салтынан да (нағашының жиенге тайлақ атауы, жамағайынның қамқорлығы, қоналқыға келгенге асын ұсынатын қырдың қонақжайлылығы), күнкөріс кәсібінен де (түз тағыларын қағу тәсілі), дала көрінісі мен түз тағысының болмысынан да (қою шаң, әрі аңқау, әрі ақылсыз түз тағылары), ұлттық мінез ерекшелігінен де («бірер ауылды айналып, еліне қайтып кетпей, не де болса күдерін үзбей, қазаннан қазан сағалап, қазақты қойып башқұрт асып кете жаздаған» Итжемес) хабар береді. Мұның баршасы соның бәрін жинақтап келіп өзіне телитін, «өзінен жүз айналып, жүз рет садаға кетсе болмас па» дейтін кейіпкердің мақтангөйлік болмысымен тоғысады.

	Мұндай ілкімді сипаттау одан әрі кейіпкер болмысындағы қайшылықты ашатын көрініске жалғасады. Қазақтың бойындағы басқаны білмесе де, жеті атасының тарихын жаттап өскен, ру тармағын індете таратып беретін ұлттық қасиет қонбаған Итжемес өз руын жете білмеуімен





тағы сүрінеді. Әйтсе де ондайға оңай жығыла қоятын Итжемес пе, «Сары ала таңнан тұрып ап, тірсегіңді суға кестіріп кетпен шапсаң, руың түгілі қатыныңның атын ұмытып қаларсың», – деп өзін ақтамақ боп, жұртты күлкіге көмеді.

	Итжемес бейнесі шығарманың әр тұсында қылаң беріп, жаңа сипатпен толығып отырады. Алайда, алғашқыда соның көпшілігінде оның тамақсау, мешкейлігі әйгіленіп, бар ойы мен ынтасы «сары ала астауларға» ауып тұрады: «Итжемеске айтқызсаңыз, шіркін, қазақтың шаншыла толған сары ала табағынан асқан әдемі нәрсені екі дүниеден таба алмайсыз. Бірақ сол әдемі нәрсе Итжемеске сол әдемі қалпында бұйырмай тұр ғой?» [12,128].

	Итжемес образын сомдауда автор халықтық дәстүрлер мен ұлттық мінез, психологияға табан тірей отырып, қызықты аналогиялар жасау арқылы авторлық баяндауды кейіпкердің ішкі ойымен сабақтасатын тұрақты ирониямен өріп отырады: «Ата дәстүрі ақсақалдардан қайтқан табақты сәлем етіп келіндер алуы керек дейді. Хан ауылының келіндері жұрттың малшылап тастаған табағын қайтсын, ошақ басындағыларға асырады. Ошақ басындағылар ең малшынды табақты мұның аузына тосады. Сонда бұл ауылдың ең жаңа түскен кенже келіні Итжемес боп шыға келеді. Игі жақсылар жас келінге табағын сарқытымды жеп мендей бақытты болсын деп беретін көрінеді. Ханның да, сұлтанның да, бидің де, байдың да сарқытын жегенмен хан болып, сұлтан болып, би болып, бай болып жатқан Итжемес жоқ. Бірақ кейде түн ортасында іш құрғырының су ішпеген жылқыдай шұрқырап қоя беретінінен құтылады. Келін табақ жесін, кепшік табақ жесін – қарны тойса болмай ма! Алдына келгенді көкесіне көрістіріп қақшып бағады» [12,129]. Сосын қоңыр үйдің оң жағында шалқасынан түсіп жатып алып, қиялға шомады. Енді тоқ басатын бірер сапты аяқ қымызды аңсайды. Тіпті түсінде де сол қиялы шындыққа айналып, ылғи игі жақсылар тізе қосқан мәслихаттарға қатысып жүреді. Алдына шаншыла толған үйме табақ келгенде: «Қазір ет жеп отырғанда қамқа шапанымның жеңіне май тигізіп алмасам жарар еді», – деп уайымдап жүреді. «Құдай берді ғой!» – деп қояды ұйықтап жатып та» [12,130].

	Дилогиядағы Итжемеске қатысты «жарқын сәттер» Итжемес – Мәриям арақатынасына байланысты өрбиді. «Сүйікті» кейіпкерінен біраз уақыт көз жазып қалған оқырман Итжемеспен бірінші кітаптың соңына қарай қайта жүздеседі және оның тұрмысындағы өзгеріске қанығады. «...Қырықтық басына иірілген жұрт кеш құрым аттарына мініп ауылдарына қайтады да, тау-тау боп үйілген жүннің қасындағы қоңыр үйде Итжемес пен орыс қызы Мәриям ғана қалады. «Құдайдың бергені ғой!» – деп қояды Итжемес, қырықтықшылар жал-жалдың тасасына сіңіп, қараларын батырып, тағы да екеуден-екеу оңаша қалғанда. Оның мына сөзін естігенде Мәриям да ыржың етіп бір күліп қояды» [12,494]. Содан кейін автор шегініс жасап, бұдан екі ай бұрын болған, Итжеместің өміріне өзгеріс әкелген оқиғаны баяндайды.

	Романның Итжемес-Мәриям тарихына байланысты беттері нанымды да көркем жазылған. Мұндағы екі мұңлықтың тағдырының тоғысу талайын бейнелеуде езу тарттырар әзіл мен мысқыл да, қорғанышсыз жетім қыздың





тағдырына қатысты алаң мен мұң да кездеседі. Екі ұдай сезім алмаса келіп, оқырманның оқиға шешіміне тілеулестігін тудырады. Екеуін қара түлейдегі ну жыныстың арасына апарып тастағаннан кейін, қасындағы «үстіне әлем- жәлем бірдеңе киген» кісінің кім екенін білу үшін бір күн, ал онымен тіл қатысып сөйлесу үшін екі апта, қызбен жақындасуға батылы барғанынша бір айдан астам уақыттың керек болуы да Итжеместің характеріне лайық, кейіпкер болмысын ашатын штрихтар. Осы беттерде Итжемес пен Мәриямның психологиялық өзгерістері, адами ішкі сезім толқыныстары ашылады. Кейіпкердің ішкі болмысын беруде автор ішкі монологпен қатар кейіпкердің «сана ағымын» бейнелеуді де сәтті пайдаланады. Мысалы, қасындағы серігінің әйел екенін білгеннен кейін Итжеместің алғашқыда сезімді ақылға жеңдіріп, сабаға түсуін: «...бұның көкірегіне бір сұр көжек кіріп кеткендей жүрек тұсы лүпілдей ала жөнелді. «Апырай, менде де ес жоқ екен, – деп ойлады, – Сендей көн тулағы бұтына қатқан жаман жалшыны ол қайтсын! Найсаптың көк демесең, көзі қандай жайнап тұр! Салып ұрып қасына жетіп барса, не болар еді? Әй, бірақ сырын білмеген аттың сыртынан жүрме деген бар емес пе!? Жанынан пышақ суырып алып, қарнап алса, текелік құрам деп жүріп, текке көмусіз қалар... Одан да басының амандығына, қарнының тоқтығына тәубе деп тыныш жүргені тәуір шығар?» [12,500], – деген сөзімен сипаттайды. Ал Итжеместің ұйықтай алмай, дөңбекшіп жатқандағы жағдайын не түсі, не өңі екенін білместей шым- шытырық елес-суреттер арқылы көрсетеді: «Біресе, сары сайтан қыз алмас кездік суырып ап кезеніп жүреді. Біресе, бас төлеңгіт сегіз өрме қамшысын сумаңдатып ауыл айналдырып сабап жүреді. Біресе басы дағарадай молла сәлдесі селкілдеп теріс бата беріп қарғап жатады» [12,501].

	Осы жолдардың бәрінде күлкі бар. Ол күлкі Итжеместің жан дүниесіндегі психологиялық ағыстарды, аласапыран толқыныстар мен алмағайын қорқыныштарды бірде кейіпкер сөзімен, бірде көңіл-күй, ішкі ойымен, бірде елес-суреттермен алмастыра отырып берудегі жазушының жылы юморы туғызып отырады.

	Мәриямның жапан түзде «хан ордасының төңірегі сыртынан шек- сілелері қатып жүретін осы бір күлкілі адаммен» табысуы психологиялық жағынан да, нақты әлеуметтік-тарихи тұрғыдан да сенімді уәжделеді. «Осы кезге дейін талай қысталаңнан құтқарып келген құдай бұл жолы да қол ұшын бермес дейсің бе?», – дейтін Итжеместің тәубешілдігі әзіл-мысқылдық тұрғыдан айтылса да, жалпы шығарманың бойындағы образдың қалыптасу, даму тарихымен тығыз сабақтасып, кейіпкердің рухани әлеміндегі бос кеңістікті тобашылдықпен толықтырып отыратындай. Жалпы Итжеместің

	«А, құдай, бергеніңе шүкір!» деп жиі қайталайтыны романның өне бойындағы юморлық образдың дәрменсіз рухани дімкестігін де, қиянаттан ада адамдық пейілін де аңғартады. Итжемес-Мәриям табысуының салдарына баға беретін Ұзынтұраның: «...Әй, бәсе, ауызың әуелден де итаяқтай еді-ау. Сөйтсе, ырысың мол пақыр екенсің ғой. Тек қапы қалып жүрме! Мына пәлеңнің қайыс қажауы жаман. Талғақ шығар. Енді бірер айда ішін бұлтитып шығарсаң, сенің мұртыңды балта шаппайды, – деуінде Итжемеске





жанашырлықпен қарап, жаңа тұрмысына тілеулестік білдіру де, алдағы тағдырына алаңдаушылық танытуы да жатыр және бұл бір ғана Ұзынтұраның сөзі емес, сол арқылы берілетін «жалпының» жанашырлығы ретінде ұғынылады.

	«Үркер», «Елең-алаң» секілді халық тарихының елеулі тұсын бейнелеген, ұлт тағдырының алмағайын кезеңіндегі Әбілқайыр секілді тұлғаның ақылмен де, айламен де әрекет етіп, қол астындағы халқын, ұлан- ғайыр атамекенін жан-жақтан анталаған ашкөздердің қомағай құлқынынан аман алып қалуының жолдарын терең философиялық-психологиялық тұрғыда талдап суреттеген шығармаларда Итжемес секілді қарапайым,

	«кішкентай» кейіпкерлерге де орын берілуі заңды. Бүл орайда, кезінде Итжемес образына наразылық айтқан сыншылардың уәжімен келісу қиын. Халық тағдырын шешуге тікелей атсалысатын ұлылы-кішілі хан-сұлтандар, батыр-билер, бай-бағландармен қатар, сол ұлыстың бұқаралық негізгі діңгегін құрайтын мыңдаған қарапайым халық өкілдерінің ішіндегі ең мүжәлсіз, елеусіз, аты айтып тұрғандай ешкімге керексіз Итжемес секілділердің де өз орны болмақ керек. Халық өкілдерінің еркек кіндігі жасанып жауға шабуға не атойлап барымтаға аттануға мұқым болуы, ең болмағанда мал бағуға, жылқы қайыруға жарамақ керек.Итжеместе мұның бірі де жоқ, «...қай ауылға келсе де, тап бұны қолды қылғысы кеп сұқтанған ешкімді көре алмады. Өйтіп, бұны қайбір жаубасар қып барымтаға аттандырам десін, қайбір қысы-жазы елдің шетіне, желдің өтіне қойып жылқымды қайыртам десін. Ол үшін, ең құрығанда, сойыл көтерер білек керек. Итжеместе қой түгіл тай тауысар аран құрсақтан басқа ештеңе жоқ еді. Ал аран құрсақ пен апандай ауыз, құдайға шүкір, кез келген қазақтың өзінен де табылады... Енді, міне, бағы жанайын десе, қиын ба?» [14,20].

	Мұндай кейіпкерді автор шығарманы күлкілі жайттармен байыту үшін жай әншейін ала салмағаны анық. Жазушы «кішкентай» кейіпкерге де өзіндік салмақ жүктеп отыр, оның шығарманың көркемдік-идеялық политрасында жалпы әлеуметтік те, жеке тұлғалық та өз оны бар. Біріншіден, қазақ қоғамының сан қатпарлы әлеуметтік ортасындағы Итжемес секілді қаналушы таптың іздеушісі жоқ, қаңғыған қарапайым өкілінің алғашқыда «ошақ басын күзеткен сімсік көз көп төбетпен» бірге сүйек-саяқты олжалайтынқұнсыз тірлігі суреттелсе, екіншіден, хан ордасының маңынан өз орнын тауып, бірте- бірте барып кел-шауып кел болса да, әйтеуір пайдалы бір іске (өз орнына қарай) араласауы көрінеді, үшіншіден, осындай өз ортасына зияны болмаса да, пәтуасы жоқ пендені қажет жерінде пайдалы іске тартудағы Әбілқайырдың сұңғыла саясатының қарапайым бір қырын танытады, төртіншіден, Итжемес-Мәрия арақатынасы арқылы «екі жоқтан бір бар болған» («екі жарты бір бүтін» деу бұл жерде асыра айтқандық болар еді) отбасылық, балалы-шағалы тірліктің даму диалектикасы нанымды баяндалады, бесіншіден, хан ойлаған саясат жүзеге асып, Итжеместің орысқа күйеу болып, жиендерін өсіріп отырған жағдайы кейбіреулердің қызғанышын тудырып, тіпті кісі қызығарлық үлгіге дейін көтеріледі. Осының





бәрі сатиралық сарынмен басталған Итжемес образының келе-келе юморлық бояуы қалыңдап, шығармаға өзіндік өрнек қосатыны шындық.

	Итжемес – юморлық образ, жеңіл әзіл-әжуамен іліп-шалынатын күлкілі кейіпкер. Итжемес образында сатирадан гөрі юмор басым жатады. Суреткер романның басында кейіпкердің кісі қызықпайтын көңілсіз тірлігін мысқылмен бейнелесе, шығармадағы түрлі оқиғалар, шиіленістер тұсында жанама түрде қосалқы арқаумен Итжеместің «эволюциясын» да бірте-бірте диалектикалық сатымен бірде ирония, бірде жеңіл, зілсіз әжуамен ширатып отырады. Оқырман классикалық әдебиеттегі немесе қазақтың жаңа прозасындағы сатиралық кейіпкерлер секілді Итжеместің «тірлігіне» - іс- әрекеті мен амал-айласына, ниет-пиғылына лағнет айтпайды, одан жеккөрініштілікпен сырт айналмайды, қайта оның күлкілі қылықтары мен талайсыз тағдырына жанашырлықпен қарары сөзсіз, ал қайыптан тайып,

	«тасы өрге домалайтындай» болса, оған тілеулес болары анық. Кейде сатиралық құралдар, көбіне ирония мен юмор арқылы кескінделетін Итжемес бейнесіне деген авторлық позиция да осы айтылған межеден алшақ кетпейді.

	Қоғамдағы кемшіліктер мен адам бойындағы міндерді мансұқтауды мақсұт тұтатын сатира мен юмор өзара тығыз байланысты, ағайындас болғанымен, екеуінің елеулі ерекшеліктері болады. Екеуі де сыни күлкі, әйтсе де авторлық позиция тұрғысынан, көркемдік өткірлігі, сын нысанасына шүйлігу, әсер ету мақсаты жағынан сатира мен юмордың шалымдылығы әр түрлі. Сатира қоғамдық болмыстағы, өмір-тұрмыстағы кесірлі, аса зиянды, дамуға кедергі жасайтын, төзуге болмайтын құбылыстарды ащы күлкімен, ызалы түрде өткір сынайды. Мұндай құбылыстардың үзілді-кесілді жойылуын, түбіріне балта шабылуын мақсат етеді. Сатирада аяушылық болмайды. Ол жексұрындықтың барлық көріністерін семсер сөздің түрлі амалдарымен, гипербола, гротеск, ирония, сарказм, карикатура, шарж секілді небір өткір құралдармен сүмірейте соғады, аяусыз мінейді. Онда күлкіден гөрі ашу, зіл, жиіркеніш басым жатады. Сатирада көрінетін күлкі көбінесе ондағы юмордың үлесі болады. “Юморсыз сатира болмайды, ең өткір, ең ызалы, ең қайғылы сатираның өзінде әзіл нышаны жүруге тиіс, әйтпесе, ол сатира болудан қалады” [15,135]. Абайша айтсақ, «ызалы жүрек, долы қол»

	«ащы сия, улы тілмен» сын нысанасының жер-жебіріне жетеді.

	Ал юмор айналадағы, өз ортамыздағы аса зиянды болмағанмен, құптауға келмейтін, адамдық болмысымыздың кемелдене түсуіне, қоғамның түзелуіне кері әсерін тигізетін жағымсыз жайларды, ұнамсыз мінез- құлықтарды зілсіз күлкімен мысқылдап сынайды. Мұндағы автордың мақсаты – сын нысанасын жер қылу емес, оның кемшілігін көзге түртіп, одан арылуына жөн сілтеу, зілсіз әзіл, кексіз кекесін, жанға тимейтін мысқыл, жарқылы басым бояулар арқылы ниеттестікпен, достық рәуіште сынау, риясыз тәлкек ету.

	Сатира құбылысты түгелімен, түп тамырымен жоқ қылуға бағытталса, юмор оның жекелеген сипаттарын, бірлі-жарым кемшілігін күлкімен іліп- шалып, түзетуге тырысады. Алайда, сатира мен юмордың арасының қатаң шекарасын белгілеу қиын, яғни таза сатира, таза юмор түрінде үнемі кездесе





бермейді, ол екеуі бір-бірін толықтырып, күлкінің бір сипатынан екіншісіне ауысып та отырады. Юморлық әңгіменің кей тұстарында сатиралық құралдардың пайдаланылуы немесе бірлі-жарым ащы айтылып қалуы болатыны сияқты, сатира да, жоғарыда айтып өткеніміздей, юморсыз өмір сүре алмайды. Белгілі сатира зерттеуші Д.Николаев, Я.Эльсберг, В.Озмитель, Л.Ершов секілді ғалымдар сатира мен юмордың бір-бірінсіз түсініксіз болатынын, жеке-дара өмір сүре алмайтынын айтады. Орыстың классикалық әдебиетінің мысалында қарастырсақ, мұны Н.В.Гоголь, М.Е.Салтыков- Щедрин, А.П.Чехов шығармашылығынан айқын танимыз. Яғни, көбінесе шығармаларда сатира мен юмор элементтері аралас келіп отырады: бірінен екіншісіне алмасып отыру, әшкерелей отырып әзіл-қалжыңмен іліп-шалып өту немесе керісінше, юмордың өзімен терең әлеуметтік мәселелерге барып, кемшіліктің түп тамырын аршып, қоясын ақтару да болады. Мәтіндегі сатира мен юмордың салмақтық арақатынасына, комизм құралдары мен күлкі ету әдістерінің пайдаланылуына, күлкінің сипатына қарай, авторлық позиция тұрғысынан сатира мен юмордың сипатын парықтаймыз.

	Сатиралық образдың маңызды бір ерекшелігі туралы «Қысқаша әдеби энциклопедияда» былай делінеді: «...Сатирический образ – это результат направленного искажения, которое обнаруживает в предмете дотоле скрытый комический аспект и тем самым возврашает ему неприглядный сушностный вид» [16.673]. Демек, сатиралық образдың бейнелеу тәсілінің басты ерекшелігі шындық болмыстың жан-жақты табиғатының ішіндегі тек жағымсыз-комикалық жақтарының алынатындығы екені анық. Юморлық бейне – жеңіл әзіл-әжуаға негізделген күлкілі кейіпкер болса, сатиралық образ – ұнамсыз тип, сатирамен суреттелген құбылыс – кесірлі, керексіз құбылыс иесі (З.Қабдолов).

	Итжемес образының юморлық сипатына Ә.Нұрпейісовтің «Қан мен тер» романындағы Судыр Ахмет пен Қарақатын, С.Адамбековтың «Атылған қыз туралы аңызындағы» Жаманқара образдарымен салыстыра отырып көз жеткізуге болады. Әсіресе, ұлттық әдебиетімізде толыққанды сомдалған сатиралық типтік образ ретінде Судыр Ахмет бейнесі өзінің өткірлігімен, жан-жақты кестеленуімен ерекшеленеді. Ә.Нұрпейісов Судыр Ахметтің бойына адам мінезіндегі сасық ойлар мен жүрек айнытар небір сұмдық әрекеттерді жинақтап, сол қоғамдағы қарапайым қаналушы тап ортасынан шыққан кейіпкерге небір қисық-қыңыр мінездерді жинақтап береді. Образды типтендіре отырып, оның даралық ерекшеліктерін де айнытпай қалыптайды. Тоғышарлықтың мұндай тоңмойын өкілінің табиғатын парықтай келе, жазушы Ә.Нұрпейісовтің өзі Судыр Ахмет туралы: «...Бұның тұңғыш рет дүниеге келген түпкі атасы қай дәуірде тірлік кешкенін кім біліпті. Қалайда, біздің бір анық білетін нәрсеміз – әрбір қылығы кісі көңілін қытықтап күлкі шақырып тұратын осы бір тұрмысынан берекесіз трагикомедиялық тоғышар жандардың ұрпағы қай кездерде де өмір сүре алатынына көзіміз анық жететін сияқты», – дейді [17].

	Ә.Нұрпейісов трилогиясындағы Судыр Ахмет – сатиралық кейіпкер. Оның барлық іс-әрекет, ой-ниетінен тек жаманшылық пен жағымсыздық қана





көрінеді. Оның бәрі өз пайдасы жолында нені болса да құрбандыққа шалудан тайынбайтын өзімшіл психологиясымен ашылып отырады. Өзінің ештеңеге икемі жоқ, есепсіз ешкімге де жақсылық жасағысы келмейді. Шаруаға қыры болмаса, отбасында да берекесіз, бірмен бірді шағыстырып, арадан пайда табуға бейіл, ауырдың астымен, жеңілдің үстімен оңай тіршілік етуді ғұмырлық мақсат еткен жан. Өзінің қара құлқыны үшін, қандай жаманшылық істеуге де дайын. Сөйте тұра өзін еш уақытта кіналап көрмейді, барлық қателіктер мен сәтсіздіктерді әйеліне не басқаға жабады. Оның әрекеттері күлкілі болғанмен, ол – нағыз уытты сатираның күлкісі. Автор мұндай кейіпкер арқылы адам бойындағы азғындықты, қолынан іс келмесе де тілімен қара суды теріс ағызатын судырақтықты, істегі олақтық пен сөздегі пәтуасыздықты, сайып келгенде қоғамдағы, адам бойында орын алған қасірет пен қасиетсіздікті жинақтайды. Адам қолынан шығатын небір сұмдықтар мен зұлымдықтың тамыр тартар көзі осы қасиетсіздікте жатыр. Трилогияның соңында Судыр Ахметтің із-түзсіз жоғалып кетуінде де символдық мән бар. Онысымен автор Судыр Ахметтей кесірлі, қасиетсіз типтің қоғамның алға басуына, жаңа қоғам құру жолындағы күресте кедергі болатынын ишаралайтын сияқты. Алайда, Судыр Ахметтердің бір-ақ күнде, ізім-қайым жоғалып тынуы неғайбыл. Ол бүгін бұл жерден жоғалса, ертең басқа тұстан бас көтеруі ықтимал. Мұндай жандар қашан да ауырдың астын, жеңілдің үстін іздеп, өздері өмір сүруге ыңғайлы ұрымтал тұстарда қайта түлеп отырады.

	Ә.Кекілбаев ертеректе жазған «Қан мен тер» романы туралы мақаласында Судыр Ахмет туралы: «Сырт көзге күлкілі көрінгенмен, Судыр Ахмет – сатиралық образ. Олай болуы заңды да. Тоғышарлық – әншейін әзілдің нысанасы емес, жер-жебіріне жете сынайтын қоғамдық күрескер күлкінің нысанасы. Демек, Судыр Ахметтің юморлық образ болуға қақысы жоқ. Осыны ұққан автор оны сатиралық өреге жеткізген», – деп жазады [18]. Демек, Судыр Ахмет образы – сатираның сын тоқпағына алынған, жазушының шебер қаламымен жан-жақты сомдалған жағымсыз бейне, күні біткен, азып-тозған тоғашарлықтың жиынтық бейнесі. Мұндай бейнені романға енгізіп, зәрлі күлкінің нысаны етудегі жазушының мақсаты – ондай тоғышарлықтың түбіріне балта шабу, бұл секілді жаман әдет, ой-пиғыл, арамдық-арамзалықтан оқырманды сақтандыру.

	Ал Ә.Кекілбаев романдарындағы Итжемес образының табиғаты бұдан мүлдем бөлек. Итжемес пен Судыр Ахметті көркемдік сомдалуы, күлкілі түрде бейнеленуі тұрғысынан туыстас деуге әсте болмайды – екеуінің арасы жер мен көктей. Бұған екі кейіпкердің автор тарапынан суреттелу сипаты да, шығармадағы образ ретінде көтерер жүгі де, оқырмандар тарапынан екеуіне берілер баға да айқындай алады.

	Итжемес – қазақ қоғамындағы кері кеткен рухани болмыстың кенжелеп қалған төл баласы. Пайдалы іске икемі жоқ, алға мақсат қойып, соған жетуге талпынбайтын, тек аш құрсағының қамын ойлап, құрғақ қиял қуғаннан басқа ойға алғаны болмаса да, Итжеместің басқаға бәлендей зияны жоқ, өзімен-өзі жүрген бір пенде. Ешкімге жақсылық жасамаса да, қиянат ойламайтын, ниет-





пиғылы таза демеске шараң жоқ. Романда оның тарапынан зиян көрген, қиянат тартқан ешкім көрінбейді. Оның барлық «іші-тысын» автор айнаға түсіргендей ашып берсе, ол – Итжеместің барып тұрған болмысы. Ондай жандардан күдер үзуге болмайды. Өзгеге қиянаты жоқ, «тойғанына тоба қылатын» жандарға тағдырдың ұсынар «тосын сыйы» да болмай қалмайды. Келе-келе Итжемес Бәйбек төлеңгіттің қосшысына айналып, орыс арасына жұмсауларға барып жүреді. Тамақтарының тойғаны мен шаруаларының тынғанын біліп, қалған жағына қапа боп жатпайтын екеуінің тірлігіне автордың іштей симпатиясы да аңғарылады. Жұрттың пыш-пыш өсек- әңгімесін «елеп жатса, Итжеместің аты Итжемес болар ма еді? Қашан көрсең, қаперінде ештеңе жоқ, ыржия күліп жүргені...». Сөйтіп, «Елең-алаң» романында Әбілқайырдың «іш есебі бір кезде аяқ жастанып жүрген Итжеместі де кісі қатарына қосады». Хан «әлі сыр мінез бола қоймаған бір ені ішінде орыс арасына ондай-ондайды ойына ала бермейтін жаттекі Бәйбек пен жабытекі Итжеместі жүгіртеді»: «Итжемес те нағыз іздегенге сұраған. Оған да тап пәлендей бап пен сыйдың қажеті шамалы. Ауылда да қайбір жабағының шекесін, бағыланның басын ұстап қарық болып жүр! Қайта сол бозасы мен ботқасы мол қаласының өзі дұрыс» [14,145].

	Бұл екеуінің ауылда жүргендегі әңгімелерінде де юморлық сипат басым, қазақтың дәстүрлі қалжыңы, бірде тауып сөйлесе, бірде «қауып» сөйлейтін, қалай айтса да ойындағысын бірде ашық, бірде астарлы оймен аңдататын зілсіз күлкі жүреді:

	« – Байеке, құмалақ ашпадың ба? Жол түсіп тұрған жоқ па? Ертелі-кеш айран-шалаптан басқа нәр көрмей, ішім қатып қап, ауылдың ық жағының шөбін бір өзім түбірімен жұлып тықырлап бітуге айналдым, – деп бас төлеңгітті жағалайды.

	Ал Бәйбек:

	 	– Апырай, мына сығыр жыл он екі айда үйіне ең көп дегенде екі рет түнейді. Соның өзінде сар қатыны бұдан аумайтын жайдақ ауыз бір томар басты атып салып отырады. Осы екеуінің не сиқыры бар?! – деп күледі» [14,145].



	«Отағасы болып қалыптасса» да, үш баланың әкесі болғанша инабат біте қоймаған Итжемес жер түбінен ит қуған ешкідей тілі салақтап, жетіп кеп, төлеңгіттің бір сөзін өзгертпей сол қалпында қайталап айтып беріп, Бопай бәйбіше енді не сұрар екен деп, аузына қарайды. Ақыл-ойының өресі сол қалпында қалған, әйтсе де тапсырылған жұмысты сол күйінде орындауға бейім Итжеместерден ендігі жерде одан артықты күту де орынсыз сияқты. Дегенмен, өмір өзгерткен, тұрмыс шыңдаған, тағдырдан өз аласын алған Итжемес енді ел көзіне түзелген қалпымен түседі, кейбір көре алмайтын қылжақбас ағайынның қызғанышын да қоздырып қояды: «Не де болса баяғыдай емес. Ылғи ит жұлған торғайдай боп жүретін үсті-басы түзеліп қапты. Ылғи жалақ-жалақ, айғыз-айғыз боп жүретін бет-ауызына шырай жүгіріпті. Өзіне әлгі бір сары қатын құт болып жолыққан. Жұрт: «Салпы ауыздың сары қатыны итше күшіктеп, ауылымызды өңшең бір жарғақ құлақ жалқан сарыға толтырып жіберетін түрі бар. Оған бір тыйырым табылмаса,





көп ұзамай, бір рулы елге айналады», – деп шуласады. Қай ұрғашының да іші бұлтиғанына қуанбаса, ренжімейтін қыр салтында сары қатынға тыйырым қайдан табылсын! Қазір Мәриям тағы да ішін теңдеп алып, ырс-ырс етіп әзер жүр. Бір кездегі жұлма тұлым жұпыны қыз қазір сауырына бір үйір жылқы иірсең де сыйып кететіндей жайқалған жалпақ жон сары бәйбіше. Жайнақтаған көзінің өзі-ақ талайдың көкірегіне құрт боп түсіп, қылжақбастар: «Патшадан елші шақыртам деп, Әбілқайырдың не тапқанын өзі білсін! Шын олжалы осы Итжемес. Екі жыл бойы хан ордада қаңтарылып елші жатып алмағанда, мұндай салпы ауыз немеге тап мынадай қатын қайда? Қызылын қызыққан көріп, қолды болып кетпес пе еді!» – деп пыш- пыштайды деседі» [14,144].

	Жазушы Итжемес бейнесін сомдағанда, гипербола, гротеск, шарж, карикатура секілді құралдарды қоюлатып, жағымсыз кейіпкерді «сүмірейтіп» көрсететін әдіске бара бермейді. Итжемеске қатысты әр тұста «жалақ ерні жалпылдап», «ит қуған ешкідей тілі салақтап», «ит жұлған торғайдай боп жүретінүсті-басы», «жалақ-жалақ, айғыз-айғыз боп жүретін бет-ауызы» секілді теңеулер мен эпиттеттер арқылы күлкілі көрініс жасайды. Сондай-ақ кейіпкердің далаңдаған қалпын бейнелеуде «қарай-қарай көзі де бұлдырап кетіпті. Итеңдей-итеңдей белі де талып қапты» деген сөйлемдермен зиянсыз күлкі үстейді.

	Итжемес образын «Үркер», «Елең-алаң» секілді кең тынысты романдардағы саяси-әлеуметтік, тарихи-философиялық сипаттағы қым- қиғаш оқиғалар, шиеленісті тартыстар, психологиялық коллизиялар, үлкенді- кішілі сандаған кейіпкерлер арасында елеусіздеу, шығарманың композициялық ширығуына маңыз үстемейтін, ол болса да, болмаса да орны ортаймайтын, басы артық көрінетін кейіпкер деп қарауға бола ма? Біздіңше, мүлдем олай емес. Жоғарыда айтып кеткеніміздей, диалогияның кең тұрпатты полотносындағы Итжеместің өз орны бар деп ойлаймыз. Ол шығарманың негізгі арқауынан аулақ тұрған жоқ. «Үркер», «Елең-алаң» романдарында Әбілқайырдың тұлғасымен ширығып, соның ақыл-парасаты, айла-амалы, іс-әрекеті, күресі мен күйініші арқылы өтетін композициялық арқауға параллель өрілетін, соны өз хал-қадырынша толықтырып отыратын, азды-көпті сәуле түсіріп, айқындап тұратын қосымша екі арна бар десек, соның бірі – Мәті бидің даналық арнасы да, екіншісі – Итжеместің

	«шалалық» арнасы дер едік (Шығармада оқиғаның дамуына үлес қосатын, негізгі кейіпкерлерді толықтырып отыратын, түрлі суреткерлік мақсатта алынған бірнеше тіндер болуы мүмкін. Біз өзіміздің мақсатамызға орай тек осы екі арнаны атап өтуді жөн көрдік). Мәті – көпті көрген көреген, алаштың арын ту еткен ақылман, ханның абыройы мен халықтың қамын қатар ойлаған дана болса, Итжемес қарапайым қарашаның ортасынан шыққан бейшара, бәтуәлі сөз айтпақ түгіл шыққан тегін жөнді білмейтін шөре, бір тойғанына тәубә ғып, қарын қамын күйттеген адам санатындағы мақұлық іспетті. Ел ішінде дана да бар, шала да бар. Бірақ соның бәрі қоғам дейтін бір үлкен ағзаның клеткалары, әрқайсысының атқаратын қызметі, қоғам мүшесі ретінде алар орны, биологиялық тірлігі мен рухани саулығы әр түрлі. Бұл екі





параллель рухани болмыс тұрғысынан бір-біріне кереғар болса да, бірақ көркемдік-идеялық тұрғыдан қайшылықты емес. Мәті (Тайлан, Тұяқ, т.б.) арнасы мен Итжемес (Мариям, т.б.) арнасының екеуі екі түрлі сипат- сыбағамен бұқара халық өкілдері ретінде екі жақтан Әбілқайыр образының эволюциялық арқауын ширатып отыратындай көрінеді. Әрине, қосалқы екі арнаның көтерер жүгі мен көркемдік-идеялық салмағын барабар деуге келмес, бірақ әрқайсысының өз қадырынша бас кейіпкердің рухани болмысы мен іс-әрекет динамикасына, жалпы шығармадағы тартыс, күрес эволюциясына қосар үлестері барлығы даусыз. Жазушы бір сұхбатында бұл кейіпкерлердің барлығының тарихи деректері жоғын, яғни ойдан қосылған, жазушы қиялы тудырған кейіпкерлер екенін және олардың «бұқара өкілдерінің айтылмыш оқиғаларға қатысын көрсету үшін алынғандығын» айтады [19]. Демек, «Романдағы кішкене тағдырлар үлкен тартыстарға қалай тартылғанын өздері де аңғармайды. Өз руының атын да білмейтін, туғалы қорлықпен күн кешкен Итжемес мешкей де саясат ойынына қатысуға тиіс бопты. Және ол бұл ойыннан олжалы шықты. Көкірегіндегі мүлдем тұншыққан сезімдері оянып, орыс қызы Мәриямның алдында кісілігін аңғартты. Екеуі де күң, ұлты басқа болғанымен, тірлігі бір, тағдырлас еді, бір-бірін адамшылық биігінен таныды», – деп жазған жазушы А.Жақсыбаев тұжырымына қосылмасқа болмайды [20,185-186].

	Итжемес – күйкі тірлікті талғажу қылып, тағдырдың толқынымен ығып, жағаға жаңқаша соқтыға беретін жай пенде болса, Мәті – тірліктің мән-жайын парықтаған, ақыл-парасатты ту етіп, адамшылықты жоғары ұстаған адам. Бұл екі кейіпкердің адами кереғар болмысы туралы әңгімемізді Т.Әлімқұловтың «Сейтек сарыны» кітабы туралы жазған мақаласындағы Ә.Кекілбаевтың адам мен пенденің айырмашылығын ашып көрсететінмына пікірімен тұжырымдаған жөн ғой дейміз: «Пенде – қоғамдық ортаның қалыбында соғылып, қоғамдық ортаның ықпалында кетіп, ығына жығыла беретін, өз ырқы, өз еркі жоқ жан иесі. Адам –қоғамдық ортаның құлқын тану үстінде оны жақсартып, жаңғыртуды көздейтін күрескер рухтың иесі. Қоғамдық болмыстың бірден-бір саналы өзгертуші күші. Пенде не істесе де дәуірге, уақытқа арқа сүйейді; қылмыс екеш қылмысын да уақытқа, дәуірге артып ақталады. Олар еш уақытта өзінің азаматтық орнын, өз өмірінің азаматтық мән-маңызын ойлап басы қатпайды. Ал адам үшін өмірдің мән- маңызы азаматтық жауапкершілік. Азаматтық жауапкершілік адамнан қандай қиын жағдайда да, қандай қиын кезеңде де әділеттің басынан аттамауды, қиянаттың аяғына жығылмауды талап етеді» [21].



	* * *

	«Бір шөкім бұлт» – бас-аяғы жинақы, сюжеті шымыр, шап-шағын хикаят. Классикалық әдебиеттің игі дәстүрлерін бойына жинаған осы хикаят Кекілбаевтың кемел талантын танытқан алғашқы шығармаларының бірі болды. Соғыс қасіретін: жеке бір адамның – қосылмаған қос мұңлықтың – жұбы жазылмайтын қос шаңырақтың – шағын ауылдың тағдыры мысалында байыппен бейнелеген «Бір шөкім бұлт» – аты айтып тұрғандай, соғыс салған





қасіреттің бұлты, Аққаймақ секілді жас ғұмыр, балғын жастығын соғыс жалмаған жанның қайғы-қасіреті, мұң-наласы. Хикаяттағы Аққаймақ пен Қаржау махаббаты – шығарманың негізгі арқауы болмаса да, аса бір тебіреніспен ұғынылатын, қыз жүрегінің жұмбақ сезім иірімдері мен жан арпалысы нәзік сезімталдықпенсәтті өрнектелген құбылыс.

	Ә.Кекілбаевтың шығармашылық лабораториясына тереңірек үңіліп, жазушы шығармаларындағы өмірбаяндық деректерді (автобиографизмдер мен географизмдерді) пайымдап, тамаша кітап жазған жазушы Ә.Спан мұндағы кейіпкерлердің дені туралы: «...Өңшең бір мейірімнің, мейірбандықтың қайнар көзі. Жазушының ойдан қосып, қиялмен жөргемдеген ешқайсысы жоқ. Кейбірінің аты-жөні сәл өзгергенмен, затында өзгеріс жоқ. Бәрі кешегі Ондының жандары. «Бір шөкім бұлт» шыққанда ауыл адамдары бәрін дөп басып тани кетті [22,42], – деп жазады. Хикаяның басында берілетін автордың арнау сөзі де мұндай тұжырымды бекіте түседі. Шығармада автордың рухани-өмірбаяндық тәжірибесінен қорытылған жайлардың (оқиғалардың) нобайы суреткерлік көркемдікпен кестеленгенде, авторлық экзистенция алдыңғы планға шықпаса да, «айрықша аяулы балалық шақ» суреттері әдемі өрнек тауып, ерекше сүйіспеншілікпен бейнеленетінін аңғару қиын емес.

	Хикаяттағы орталық кейіпкерлер – қайсар да қажымас қазақ әйелдерінің өкілдері – Аққаймақ пен Шайзаданың бейнелері қандай жарқын бейнеленсе, олармен қатар мейірімді ана Жаңылсын, бітімі бөлек кесек тұлға Ожан, қайырымды басшы Шынжырбек, еңбекқор қарт Досан мен Ержан шал бейнелері де оқырманның көңілінен лайықты орын табады. Сондай-ақ, Теңге кемпір, Ораз нағашы, Тайбағар бейнелері сараң сомдалса да өз орындарында ойсырап тұрған жоқ, өзіндік бітімімен бөлек. Бұлардың арасында әлеуметтік сатираның жүгін көтеріп тұрған бейнелер – Түсіп пен Күлдәрі.

	Жазушы Түсіптің образын жан-жақты көрсетіп, психологиясының астарларын терең ашып көрсетуді мақсат тұтпаған, нақты ситуациялар мен әрекет үстінде бірде тура, енді бірде жанамалай шолып өтеді. Алайда оны толыққанды бейне емес деп әсте айта алмаймыз. Оның шығармадағы орнын айқындап, адамдық ұсқынын танытуға осы да жетіп жатыр. Жазушы шеберлігі кейіпкердің барша болмысын мінез-құлқы, ой-өрісі, ниет-пиғылы, портреті, сөзі мен ісі арқылы қажетті детальдар мен үнемді штрихтар арқылы шыншыл да шымыр етіп бере білген. Шығармадағы Түсіптің образына байланысты негізгі сәттерге назар аударалық:

	 	1) «Өзінен боқтығы бұрын жүретін» пошташы Түсіпті алғаш рет соғыстың басталған хабарын әкелетінінде көреміз. Соғыстың суық хабарының Түсіппен ере жүретіні кездейсоқтық па? Және осы жайдың табиғаттың да жайсыздық көрсете бастаған, «құйқалы жердің биттеп-құрттап кеткен» кезімен тұспа-тұс келуі де тегін емес. Осындай беймаза күндердің бірінде келетін Түсіптің үйге енуінің өзі күлкі тудырады: «Бірдеңе үй сыртына кеп топ ете қалды. Артынша-ақ ауыздықтың сылдырағаны естілді. Ши есік желпілдей берген соң, жел жағына шылапшын байланған-ды. Даңғырай жөнелді. Етегін топырақ көміп, белуарын аспа тас басқан ауыр





есікті аша алмай біреу мысықша тырналап жүр. Бір кезде ық жақ етегі көтеріле беріп еді, қырық құйқылжып тұрған ұйытқыма жел, есіктің етегі түрілгенін пайдаланып жалпылдата бастады. Шаң топырақ басқан зіл есік сықырлауықтан енді ұстай берген қолды сарт-сарт соғып-соғып қалды.

	 	– Алда қызыңды ұрайын-ай! Бұны осынша қоңыраулатып...



	Өзінен боқтығы бұрын аттаған адам басын енді сұға бергенде, қаскөй есік бөксесін басып қап, зорға босатты» [23,255].

	Түсіптің келуі қалай тез болса, кетуі де сондай тез. Жаманат хабарды тоқ еткізіп айта салып, міндетінен құтылғанына көңілі тоқ. Өзінің көңілі жай, қарны тоқ болса, Түсіпекеңнің басқаның қайғысына басы ауырып несі бар!? (Оған әлі көз жеткізе түсеміз). Тіпті, қашан, кіммен соғыс басталғанын сұрағанда да: «Қызыңды ұрайын, әйтеуір біреумен де. Ертең байыңа оянкоматтан пәбескі әкелемін. Сонда білерсіңдер кіммен екенін», – деп бар- ақ қайырады.

	 	2) «Ұртын бұлтаңдатып, ылғи кезеріп жүретін жарық-жарық көк сұр ернін шүйіріп шырт-шырт түкірген болады. Шын мәнінде мінезсіз қоспақ түйедей маңайына көк ала қоймалжың жын шашып тұрады. Сөйтіп бір шай ішім уақыт малжаңдайды», – деп Түсіптің насыбай атқаны суреттелетін жері оқырманның жиіркенішін туғызса, одан әрмен кейіпкер мінездемесін Түсіптің насыбайын өтірік мақтауымен дамытады:



	« – Бұл шіркін мына Шетпедегі Қожағұл, Шолақты түгел тамсантқан атақты Қартбай ақсақал баптаған насыбай. Ондыда менен басқа ешкімде жоқ. Кеңсірігіңді тіліп түсетін көк бұйраның нағыз өзі, – деп бас бармағының тырнағына үйіп, екі танауына кезек тосқан» кездегі «оның тышқақ лақтың шанашындай әр жағынан күн көрінген, жер тістеп жатқан қағанақ кеңсірігі қылп етпейтінін» де автор шалып өтеді. Одан әрі қарай осы мақтап отырған насыбайының «әнеу күні Шетпенің дүкенінен сатып алған су тиіп шіріп кеткен махоркаға пештен шыққан қидың күлін қосып жасай салғаны» әшкереленеді.

	Теңге кемпірге: «Әй тоқал, ішің күйсе, тұз жала. Колхозға Шынжырбекжан үкімет болып тұрғанда, қызыңды ұрайын, Түсіп дәуренді сүріп қалады», – дейтін сөзінде Түсіптің пенделік өресі, тірлігінің позициясы, кері кеткен «кісілігінің кредосы» жатыр.

	 	3) Түсіптің адамдық болмысының ең бір ашылатын жері, кісіні түңілдіретін тұсы – «Жалақ келіннің қолына телміріп қалған Түсіп қолына қара қағаз түссе қойқаңдап үйден бір шығып, бір кіріп отыра алмайтыны». Осы арада автор кейіпкердің арам ой, сасық пиғылын ащы сарказммен сипаттайды: «Поштадан келе жатып, Шетпеден Қызылтамға жеткенше ойлайтыны: «Үйге барып, тағы да келінге жаутаңдағанша, Ержанды ертіп ап естіртуге баратын қара қағазы құрғыр бар ма екен?» Соны ойлағанда көз алдына балбырап піскен жылы жұмсақ пен әр дәні баданадай-баданадай жүгері бөртпек елестеп кетеді. Артынан бір нән зерең күңірсіген ақ сорпаны қағып салып, өне бойың шып-шып жіпсіп жылы төсекке құлай кетсе, шіркін...». Осы бір шағын детальдің өзінде кейіпкер болмысының сұмдық драматизмі жатыр. Адамның өмірі, кісі қайғысы, пенденің көз жасы дегенді





сезінбейтін, адамшылыққа жат пиғылдың мұнан сорақысы болар ма!? Бір тойғанының құнына арыстай азаматтың өмірінің қиылуын тілеуден өткен жиренішті не бар!? Оның артында қалған бала-шағасы, ағайын-туыс, ауыл- аймағының қайғы-қасіретін түсіне алмау адам болып жаратылған жұмыр бастыға қалайша сыйымды!?

	Осындай жандардың да жер басып, адам санатында жүретінін әшкере қылуға суреткер көркем әдебиеттегі сатира құралдарының көмегімен қол жеткізбек. Әрине, шығармада автор Түсіптің жат мінез, жағымсыз қылықтарын сын нысанасына алуда сатиралық тосын тәсілдер іздеп, әсірелеулерге жүгініп әуреленіп жатпайды, өмірдің өз суретін шынайы бейнелеу арқылы анықтық пен танықтық таныта отырып-ақ, салмақты прозаның фонында қасиетсіздікті келекеге ұшыратады. Кейіпкердің сатиралық болмысы оның сөзі мен іс-әрекетінің түрінен де, өзгелердің берген бағасынан да, баяндалу интонациясынан да, авторлық интенциядан да аңғарылады.

	Соғыстың өзі «Түсіптің киіз дорбасына ілесіп, осы ауылға жетіп келеді». Бүкіл ауыл адамдарына Түсіптің жеккөрініштілігін Теңге кемпірдің:

	«Мына шелтеңбайдың құтыруын-ай!», – дейтін репликасы, Жаңылсынның:

	«Мына ит кез келген жерде жүре береді екен», – деп күбірлейтіні, ауылдағы үй-үйдің бәрінің де: «сол кәпір есігімізден аттамаса екен», – деп тілейтіні бекіте түседі. Ал соның бәрінің жиынтығы әрі ең зоры тағы да Теңге кемпірдің: «Бұл күнде бұл ауылдың Китлері Түсіп болды ғой», – дейтін тұжырымында жатыр. Ауыр, ауыр да болса шындық, Түсіптің тұлғасына лайық ащы метафора!

	 	4) Түсіптің сөздері. Алғашқыда соғыстың басталуын хабарлай келгенін көрсек, енді бірде Ожанның қазасын естіртуге Ержан шалды ертіп келетіндегі әр сөзді бір шалып, жоқты-барды бір шатып отырып: «Келін шырақ, Ожанның қара қағазы келді. Соғыс болған соң өлім-жітімсіз жүре ме?» – деп төбеден түскендей қойып қалатын парықсыздығын танимыз. Жоқты-барды әңгіме қып, қиюластыра алмай отырған қалпы оқушының күлкісін келтірсе, мына парықсыздығы ызасын тудырады. Түйсіксіз Түсіптей да адамдар бар-ау деп жағаңды ұстайсың.



	Ал соғыстың хабарын сұраған Ержан шалға ғұлама кісідей білгішсініп айтатын әңгімесі тіпті күлкі келтіреді: «Бүкіл жерді билеген ақ патша Мекелайды жеңгенде, суды билеп, күні кеше түкірігі жерге түспей тұрған Зәкірді жеңгенде, одан қала берді Мәскуадан шыққан банды Троскей мен мына біздің Ондыдан шыққан, атқан оғы айырпланды құлатқан банды Құрмашты жеңгенде есірік Китлерді жеңбес деп отырсың ба? Әй, қараңғылық-ай?».Кейіпкердің бұл сөзінде, Ресей патшасы Николай мен Қарашекпеннің атақты көпесі Захарды, Троцкий мен осы Ондыдан шыққан Тоқабай Құрмашты бір деңгейде қарастырып, оны Гитлермен салыстыра қарауында терең алогизм жатыр.

	Автор Түсіпті бір көрген жерде таныстырып, оның бет-бейнесі мен мінез-құлқын әп дегеннен ашып салмайды. Оны оқиға ортасында, іс үстінде жекелеген деталь, штрихтарды үстемелей отырып толықтыра түседі.





Шығарманың әр тұсында Түсіпке қатысты айтылатын «тұла бойында жалғыз тал қылшығы жоқ жарғақ басы», «ылғи кезеріп жүретін жарық-жарық көк сұр ерні», «тышқақ лақтың шанашындай әр жағынан күн көрінген, жер тістеп жатқан қағанақ кеңсірігі», «ылғи індетіп із бағып жүретін жылтың көзі» деген жолай сөйлемдер жинақтала келе, кейіпкердің портретін түзеді. Ал мінез-құлқы хикаяттағы ірілі-кішілі оқиғалар үстінде ашыла береді.

	«Дүкеннің қасында пошташы Түсіп пен майданда ефрейтор болған Еліктің билік таластырып тұрып төбелесіп қалғаны» секілді гәптің өзі оның мінездемесін толықтырып тұр.

	Алайда, солардың бәрінен бұрын, Түсіпке байланысты екі жерде нысананы дәл көздейтін, жеріне жеткізе түйрейтін екі тілдік оралым бар. Олар – «табыннан қалып шама шайнап семірген үй күшік бұзаудай жаман Түсіп» деген теңеу менТеңге кемпірдің аузынан шығатын: «Бұл күнде бұл ауылдың Китлері Түсіп болды ғой» деген метафора. Бұлар – Түсіптің бүкіл болмысын терең ашатын, тұспалды ой, тура соққымен кейіпкер бейнесін жинақтайтын керемет айшықтар.

	«Бір шөкім бұлттағы» Түсіптердің сойынан өрбитін тағы бір бейне – оның келіні, Шынжырбектің әйелі Күлдәрі. Күлдәрі – басқарма күйеуі Шынжырбектің «нанының желіне» семірген, шығармада өзінің одағай іс- әрекетімен, зәрлі сөздерімен, қарғысымен көрінетін кейіпкер. Оның эпизодтық көріністердегі «пештің түбіне сызданып отырып алатыны»,

	«ернінің ұшын зорға қыбырлатып әзер амандасатыны», «екі қолын тарақтап, оң тізесін құшақтап алғанының» өзі олқы ой-пиғылы мен таңқы таным өресін айғақтайды. Автор оның Жаңылсындікіне кірген кездегі түрін: «Жирен бетінің ояң-ояң жолағына дейін жоғалтып, көгеріп тұр. Шағырмақ ашу тұнған ала көзі әпірейіп кеткен. Құдай әу баста-ақ кежегесін кейін тартқан кертік мұрын тіптен шығынып әуелеп қалған» [23,258], – деп сипаттаса, шап етіп беттен алып, аузынан ақ ит кіріп, көк ит шыққан долы қалпы мен оның сөздерінің Жаңылсынға найзадай қадалған әсерін былайша бейнелейді:

	«Кәпірің ділмар екен. Ерні қайқиып, жөнеп берді дерсің. Әр сөзі миыңды шаққандай. Жүрегінің күлпаршасын шығарған зәр сөздерді қанша естімейін деп, құлағын басса да, көкірегін тіле берді, тіле берді» [23,259].

	Шығармада Күлдәріге қатысты «ерні түрік сары қатын», «жалақ қатын», «жалақ ерін сары қатын», «жырым балақ, жаман сары келін», «сары тоқал»секілді эпитеттер қолданылады. Күлдәріден басқа да, повестегі

	«Боқыштың қоңқақ мұрын, дудар қатыны Әлиса», Зибаш пен Әділдің әлгі Шағадамда қалатын нағашы жеңгесі – сұрша қатын, бастықтың үйінің төрінде отырып ап өсек соғатын бес қатын – «тәмпіш мұрын сары қатын»,

	«бұжыр қатын», «кебіс ауыз шабдар қатын», «опырық кемпір», «самай шашы қобыраған қара қатын» – бұлардың бәрі тұтас бір «қатындар галереясын» құрайды. Осылардың қай-қайсысы да шығарманың әр тұсында бірер штрихтармен сюжет дамуына өзіндік өрнек қосып отырады. Мұндай образ- портрет, образ-штрихтарды жазушы көбінесе олардың өздерінің іс-әрекетіне, көбінесе сөздеріне орай шолып өтеді. Мысалы, бес қатынның Күлдәрінің төрінде отырып айтатын бір-екі ауыз сөздері олардың ішкі психологиясын





ашумен қатар, қырдағы ауыл әйелдеріне тән келеңсіз мінез-құлықты жайып салады әрі Күлдәрі характерін аша түсуге қызмет етеді: «Бұл бес қатын келгелі екі сағаттай болған. Бірақ бұл үйдің шайы әлі қайнамаған. Шидемдері, жадағайлары саудыр-саудыр етіп, бесеуі бірдей кіріп келгенде жылы пештің түбіндегі жалақ ерін сары қатын іштерінде үлкен бар-ау деп айылын жимай, емшегін салақтатып бала емізіп отыра берген-ді. Сондағы шытынай қалған екі елі маңдайы қатындардың мына сөзінен кейін жазылып кетті» [23, 245].

	Тайбағарға еріп келетін балалары Зибаш пен Әділдің нағашы жеңгесі туралы бір ғана эпизодтық суреттемемен: «Нағашы жеңгенің жұдырығы өтіп кеткен ғой. Сызданған біреу еді. Күйеуі де аузынан сөзі түскен бозым. Екі жиені кетіп бара жатқанда мұрны дымданып, балқылдаңқырап қалып еді, сұрша қатын көз алартқанда жым болды. Күллі Небит-Даг жағасын ұстап отырған...» [23,232], – деп шолып өтеді.

	Хикаядағы Шайзаданың Күлдәріні сабайтыны, Оңайтқан милисаның Шайзаданы Шикаловқа айдатпақ болғанда, Шынжырбектің ара түсіп, он сом айып төлеп құтыларында Шайзаданың: «Милисе шырағым, бір қатын сабағанға он сом төлесең, ештеңе емес екен. Қалтамда әлде де бір он сомым бар еді. Сары тоқалды тағы бір сабап, ел-жұрттың сауабын алсам қайтеді?» – деп күлкі қылуы оқырманның айызын қандырады.



	* * *

	Әдебиетте сатиралық, юморлық кейіпкер бар да, кез келген кейіпкердің образын сомдауда сатира мен юмор элементтерін пайдалану бар. Әзіл- қалжың, жеңіл іліп-шалу, достық рәуішті күлкімен көмкеру шығарманың кез- келген жерінде, түрлі көркемдік-стильдік ракурста, идеялық мақсатта пайдаланыла береді. Мұның өзі негізінен жазушы стилінің ерекшелігіне, суреткерлік мақсатына орай, образ табиғатына лайық жасалады. Романдағы Мәтінің портретіне қатысты осыны айтуға болады. Мұндайда М.Горькийдің:

	«Мен кімді жазсам да, мейлі дәуірдің ұлы адамын жазсам да, міндетті түрде оның ерекше, тіпті бір қарағанда таң қаларлық, әдет-дағдысын табуға тиістімін. Соны сығалап көру арқылы мен оқырманды іштей жымиюға мәжбүр етемін», – деп жазғаны еске түседі.

	Ә.Кекілбаев – портрет жасауға шебер жазушы. Суреткер тілінің көркемдігі қай тұста да, суреттеу, сипаттау, мінездеу, пайымдау сипаттарында кейіпкер бойындағы елеулі-елеусіз ньюанстарды жіті көзбен іліп әкетіп, келісті сөзбен өрнектеп отырады. Әбілқайыр алғаш көрген кездегі Мәтінің портретін жасағанда оның алпамсадай денесі мен бет пішінін былайша суреттейді: «Алпамсадай кісі бұтындағы жарғақ шалбардың тізесінен жоғары шиыршықтап түріп қойыпты. Малдасын құрып отырғанда, екі жіліншігінің дәл қыр арқасына біткен қалың түк құлынның жалындай жалбырап көрінеді. Еңгезердей денесі буылтық-буылтық. Екі емшегі апай төсті қақ бөліп, екі жерден салбырай құлапты. Еңгезердей дене жұдырықтай өндіршек арқылы ересен үлкен басқа барып жалғасқан. Қалған бас сүйектен дөңкиіп бөлініп шыққан ай маңдай. Қалақтай ат жақ. Шықшыттығы да





мынау бет деп аталатын ұлан-асыр кеңістікте жымпиып жатып қалғылары келмегендей екі жақтан ереуілдей бой көтеріп, соқиып-соқиып шығып тұр. Дегенмен мырза құдай осынау мол пішілген кісіге де есебін тауып қытыңқылық жасап бағыпты. Шықшыт сүйектің тасасында бұғып жатқан шұнақ құлақты ешкім көре қоймастай. Дәл мынау шарадай бетке анау келте танаудың да тап онша жарасып тұрғаны шамалы. Бірақ, осы бір ұлан-асыр мол дүниені бет-бетіне шашыратып жібермей, бас-аяғын жиып ұстап тұрған әлде бір сиқыр күш бар. Ол алақандай ала көзі сияқты. Қарсы алдынан келгенде, кірпігін қақпай тіке қарайтын үлкен көз қапталынан қарасаң, бір қиығынан сағалай қарайтын санампаз саңылауға айналып кетеді екен. Сол бір екі санампаз саңылаудың манадан бері мұның үсті-басын түгел тінткілеп шыққан түрі байқалады» [12,51].

	Шебер сомдалған бұл портрет Әбілқайырдың сыншыл көзімен қабылданып, жақсы әсер қалдырады. Жазушы жаугершілік замандағы қазақтың хас батырының тұлғасын ұлттық сипатымен қапысыз бейнелегенде аз-кем әзіл араластырып, оқырманының езуін тарттырып отырады. Юмор элементінің жағымды кейіпкер, Мәті секілді нағыз халықтық тұлғаның портретінен орын алуы, бір жағынан, қазақтың ұлттық ұғымына етене жақын теңеулер, эпитеттер арқылы оқырманға нанымды қабылдануына, екіншіден, баяндаушының (бұл жерде қабылдаушы-баға беруші кейіпкер Әбілқайырдың) көзі тойып сүйсінуін, іш тарта ұнатуын көрсетеді. Шынында да мұндағы күлкі – сүйсінуден туған күлкі, жайма шуақ юмор. Мұндай күлкі туралы З.Қабдолов: «...ой көзеу, бой сергіту құралы ғана емес, автордың оқырманға өзі суреттеп отырған өмір шындығын жинақтау, адам мінезін ашу, әдеби образды даралау тәсіліне де айналады. Сонымен қатар, мұндай жағдайда күлкі оқырманға айрықша әдемі әсер етеді, көркем шығармаға өзгеше эмоциялық жылылық әкеледі, жарқын, жайдары шырай береді. Бұл тұста өнердегі юморлық тәсіл (эстетикалық категория) мен өмірдегі юморлық сезім (мәдени фактор) ұштасып кетеді», – дейді [24,135].

	Сондай-ақ, автор «Бір шөкім бұлт» хикаясында Қаржауды оқуға алып кетпек болып келген нағашысы Оразды былайша суреттейді: «Қақ ортадан көсілте жайған кең дастарханның арғы басында, шаршы төрде, шиедей қызыл мықыр білекті қайта-қайта созып, ши барқыт қара шалбарының кең балағының аузынан шымшып ұстап, желпіп-желпіп қойып бір қасқа бас сары кісі жатыр. Ересен қарнының бір бүйірі астына төсеген күрең көрпешені мыж-мыж қып тастапты. Тығыншықтай құс жастықтан да ес кеткен. Жүк үстінде құлағын қамшылап едірейіп тұрушы еді. Қазір солып қалыпты. Семіз сары кісінің қысыңқы күлгін көздерінің астында екі білем ет көлбепті. Сол екі айғыр жалдың ортасынан сызаттана басталған мұрынның сұлбасы сұлқ басын шарадай беттің орта тұсына келгенде сәл еріне көтеріп, тұмсықтың ырымын жасапты. Көлдей-көлдей екі тесікке кептеле шуылдаған дем дыбысына жайын ауыздан жанталасып шыққан ырсыл қосылып, бір шылапшын тобыршықтың қызыл күрең шоғына бөксесін тығып көңілдене әндеткен кебеже бүйір қара шәйнектің үнін әрең естіртеді. Қонақтың тұмсығы мен қара шәйнектің шүмегінен басқаның бәрі тыйылып қалған...».





* * *

	Орыстың сатира теоретигі И.Эвентов: «...Художественное произведение – всегда система образов, гамма тонов, сочетание красок. Сатира в произведениях сложной структуры – одно из средств решения общих задач. Но это средство не пассивное, а активное... Сатира является подчиненным элементом, ее-то выделить труднее всего. Она как бы растекается по многим каналом, вторгается во многие области и не поддается отциясению от их изобразительных средств», – деп жазады [25,132-133]. Шынында да, көркем шығармадағы күлкі элементтерінің көріну сипаты қаншалықты көп болса, оның күші мен әсері деәр алуан, атқаратын қызметі де сан салалы, мәтіннің ішкі құрылымына кірігуі мен кейіпкер бейнесін жинақтау мен даралауға ықпалы да әр қилы.

	Көркем шығарма өмірлік құбылыстарға эстетикалық қатынастардың мәтіндік жинақталуы болатындықтан, оның көркемдік-эстетикалық сипаттамасы да жан-жақты әрі сан қырлы көрініс табады. Қаһармандық, трагизм, комизм, идиллиялық, т.б. секілді «эстетикалық сана модальдылығы» [26,241] көркем мазмұнның пафосынан, идеялық-эмоциональдық бағалаудан, авторлық көзқарастан айқындалмақ. Көркемдік модуста сатира, юмор, ирония, сарказм, пародияның да өз орны болады. Қаламгер суреткерлік мақсатына орай кейіпкердің белгілі бір мінез сапасын айқынырақ таныту үшін сатира мен юмор элементтерін тиімді пайдалана алады. Сатира элементтерінің образдың мінез-құлық сипаттарын типтендірудегі маңызы да айрықша. Б.М.Храпченко: «Реалистическая литература включает в себя и гиперболу, и гротеск, и аллегорию, которые используются здесь в целях глубокого обобщения, реальной жизни», – дейді [27].

	«Үркер», «Елең-алаң» романдарындағы жазушының сатиралық- юморлық бояумен қанықтырып, күлкілі жақтарымен танытатын кейіпкерлердің бірі – Әбілқайыр ханның немере ағасы Нияз сұлтан. Нияз сұлтанның өзінің ақсүйектік шыққан тегіне сәйкес келмейтін болмысын автор роман-дилогияның әр тұсындағы оқиғаға қатысты бірте-бірте ашып отырады. Ең әуелі оқырманға сұлтанның болмыс-бітімін қысқаша таныстырып өтеді: «Хандай емес, ойқы-шойқылау қара кісі. Атқа отырғанда екі тізесі аттың алдыңғы екі тірсегін қағып келе жатады. Ерге отырысы да қолқ-қолқ. Сөйлегенде де қоңқылдап сөйлейді. Сонысынан ба, жұрт оны төре тұқымынан екендігіне қарамастан басынып, қомсынып бағады. «Әй, сол Ниязды қойшы... Соның қолында не тұр дейсің. Оның айтқаны не, менің айтқаным не?» – дейді. Ел ішінде елеусіз осы сұлтан аяғы салақтап ауыл аралайды да жүреді» [12,369]. Үзіндідегі «хандай емес, ойқы-шойқылау кісі» деп оның Әбілқайырдан өзгеше және хан сипатына кереғар екендігінен хабар берсе («ойқы-шойқылау» деген эпитеттің өзі көп нәрсені аңғартады), әрі қарай бірер сөйлеммен жүріс-тұрысы мен «қоңқылдап» сөйлейтінін айтып, жұрттың ол туралы бағасын білдіреді. Комикалық реңктегі осы портреттік- мінездемелік штрихтарды келесі беттердегі сұлтанның нақты характерін айқындайтын авторлық баяндау толықтыра түседі: «Ақыр заманды орнатып





Нияз да жөніне тайып тұрды. Пәтшағар, осынша сұмдықты айтып отырғанда бет-ауызы бір бүлк еткен жоқ. Ертегі айтып отырған кісідей екі көзі жылт- жылт етеді» [12,374].

	Тегінде, кейіпкердің бүкіл болмысының немесе мінез-құлқының бірер қырының ғана ашылуы оның шығармадағы алар орнына байланысты болмақ. Автордың суреткерлік мақсаты кейіпкерге қандай міндет жүктейді, қоғамдық-әлеуметтік немесе жеке тұлғалық болмыстың қайсы жағына сәуле түсіріп, көркемдік талдаудың нысанасы қылмақ – мәселе осыған байланысты. Роман-дилогиядағы Нияз сұлтан – қосалқы кейіпкер ғана, ол шығарманың кейбір тұстарында ғана көрінеді. Нияз сұлтан – қазақтың сөзуарлығының, даңғой бөспелігінің, оспадар мақтангөйлігінің үлгісі. Автор бұл бейне арқылы осындай мінездерді көрсетуді мақсұт тұтқан. Сондықтан ол ханның інісі бола тұра, билік-бітімге араласуымен емес, өз жаратылысына сай ел аралап, әрнені айтып мақтанатын бөспелігімен әйгіленеді. Оған көз жеткізу үшін автор Ниязға бірер сөзбен қысқаша мінездеме берумен қатар, оның мақтаншақтық қасиетін қайталаулар арқылы үстемеліп, оған мысал ретінде өткен уақыттың бірер оқиғасын ретроспективті тұрғыдан еске салады: «Нияз ағасы қауқылдаған ақкөңіл адам болғанмен оспадарсыз. Қайдағыны қайдан шығарып, тұнық суды лайлауға келгенде одан шебер кісі жоқ. Ауызы қарап отырмайды. Ит жылғы сүйегі қурап қалған бабаларды айтып мақтанады. Қазіргі гүрлеп тұрған інісі бұны айтып мақтанады. Нұралыжанның салиқалы сұлтан боп өсіп қалғанын айтып мақтанады. Орыстың қолындағы Ералыжанның аптасына неше рет іш киім ауыстыратынын айтып мақтанады. Тіпті мақтанатын ештеңе таба алмаса, Тұрсын хан баласының ауылы қонған жердің жан-жағының жылмағай тегістігін айтып тиіседі: «Пақырлар-ау, көсенің иегіндей қып мына жазықты қайдан тапқансыңдар? Ойламайсыңдар ма, түге... Әйел пақырлар шапан бүркенсе де бір айласын табар. Ал бөкселеріңді шөккен түйенің ту сыртындай бұлтитып өздерің қалай түзге отырасыңдар?! Бұл жағынан біздің орданың қонған жері рахат. Ауылдың желкесі терең сай. Түзге отырмақ түгілі кісі өлтірсең де ешкім көрмейді». Былтыр керей мен уақтың біреуінің аулына барғанда: «Жарықтық, осы шалғынды жердің малы-ай. Қаңқайған сүйегі болмаса, етінің нәрі жоқ. Жесең, аузың су татиды. Қоғаның басындай үлпілдеген неменің кенеуі қайдан болсын! Жарықтық ет деп әне бұйрығын мен изенге жайылған біздің елдің малын айт. Аузыңа салсаң болды, жүрегіңнің басына шық етіп жетіп барады», – деп айтам деп таяқ жеп қала жаздапты» [14,290].

	Нияздың мінездемесіндегі комикалық эффект автордың «мақтанады» сөзін қайталауымен (бабаларымен мақтану, хан інісін айтып мақтану, Нұралы мен Ералыны айтып мақтану) берілетін Ниязға тән мінездеменің бірте-бірте өткірлене түсуі мен одан әрі кейіпкердің «тіпті мақтанатын ештеңе таба алмағанда» өз жері мен басқа жерді, өз елінің малы мен басқа жердің малын салыстырып, пайданы (артықшылықты) өз пайдасына шешіп бөсу «тәжірибесінде» жатыр. Және мұның нақты оқиғаға негізделіп көрсетілуі оқырманның күлкісін туғызып, қазаққа тән мінездің бір қырын алдына жайып салады. Тегінде, бұл романдарда, жазушының жалпы





шығармашылығындағы сияқты, уақыт пен кеңістіктің көркемдік ұйымдасуы осындай кейіпкер мінездемесіне немесе оқиғаның тарихи-әлеуметтік маңызына орайласып отырады. Жоғарыда келтірілген мәтін ішіндегі мәтіндердің (интекст) көркемдік қызметі кейіпкер бейнесін ашуға жұмыстанып тұр. Атап айтқанда, Нияз сұлтанның мінездемесіндегі басты сипат – сөзуар-мақтаншақтығын дәлелдеу үшін автор екі бірдей оқиғаны фрагменттік түрде мәтінге енгізеді: мұнда Нияздың мақтаншақтығы әуелгіде дерексіз түрде – үнемі болып тұратын, тұрақты сипат түрінде алынып, оны

	«Тұрсын хан баласының ауылындағы» оқиға фрагментімен жалғастырады (бірақ бұл фрагменттің уақыты нақтыланбайды, тек өткен шақтық сипаты ғана белгілі). Ал одан әрі баяндалатын «керей мен уақтың біреуінің аулындағы» уақиғаның уақыты «былтыр» үстеуі арқылы нақтыланады. Кеңістіктік тұрғыдан да оқиғаның орны ілкіде нақты дерексіз (жалпылай), яғни ұдайы орын алып тұратын тұрақты сипат ретінде көрсетіліп, бұл мінездемелік сипаттар белгілі бір рулардың аталуымен («Тұрсын хан баласының ауылындағы», «керей мен уақтың біреуінің аулындағы») біршама нақты дәлелдене түседі. Мәтіннің хронотоптық ұйымдасуындағы мұндай уақыт пен кеңістіктің шұғыл ауысып отыруы кейіпкер стихиясын ашудың бір көркемдік амалы қызметіне жұмыстанып тұр.

	Жазушы романның өн бойында Нияз сұлтанның мінездемесіндегі сөзуарлық-бөспелік, мақтаншақтық қасиеттерді нақты іс үстінде, өтіп жатқан нақты оқиғаларға орай толықтырып отырады және бұл жағдай кейіпкердің романда көрсетілетін осы бір негізгі мінез қырын өткірлей түсу үшін жасалады. Автор кейде кейіпкер сөзін пайдалану арқылы оған пародиялық мінездеме беріп те отырады. Мына үзіндіден кейіпкердің «тұмсығын шүйіре қарайтын» «паңдық» қалпын айшықтау «Біз баяғыда патшаға барғанда» тіркесін бірнеше қайталаумен және әр қайталауға «мұндайдың көкесін (көргенбіз)», «мұндайдың әкесіндейін (жегенбіз)», «мұндайдың бабасындайды (естігенбіз)» күшейткіш мәндегі тіркестерді бірінен-бірін асыра түйдектете қолданумен градациялық эффект үстеу арқылы жүзеге асатынын көреміз: «Мынау Нияз сұлтан ана жылғы Петерборға барып келгелі дүниедегінің бәріне тұмсығын шүйіре қараушы еді... «Біз баяғыда патшаға барғанда мұндайдың көкесін көргенбіз».., «Біз баяғыда патшаға барғанда мұндайдың әкесіндейін жегенбіз».., «Біз баяғыда патшаға барғанда мұндайдың бабасындайды естігенбіз»... «тәйірі бәрі біздің баяғы патшаға барғандағымыздың қасында не дейсің!»... Аузын ашты-ақ айтатыны әлгі. Жұмақтың есігінен басын бір сұғып алып, қайта шығып кеткен адамша өз әңгімесіне өзі таңдай қата болатын да жүретін...» [14,391].

	Жазушы Нияз сұлтан бейнесін авторлық баяндау, портреттік мінездеме, кейіпкер сөзі арқылы көрсетуімен қатар, бас кейіпкер Әбілқайыр ханның ішкі ойымен де шегелей түседі, бұл орайда кейіпкер болмысы аусар даңғойлық, құр сөзді желдей есетін желбуаздық мінездердің фонында алынып, оны сол көптің бірі, типтік мінездің өкілі ретінде көрсетеді. Суреткер Нияздың осы қасиетін Әбілқайырдың өз орнына пайдалану ниетімен уәждейді. Жәнібек пен Бараққа жұмсайтын шабарман іздестіргенде





хан таңдауының Нияз ағасы мен Мырзатай балдызына түсетіні осыны аңғартады. Сондағы Әбілқайырдың ой-есебі былайша өріледі: «Құдайға шүкір, дақпырта сөйлемесе басы ауыратын даңғойларға, түймедейді түйедей қып көкитін желбуаздарға қазақ арасы қашан да кенде болып көрген емес. Ондайлар мұның төңірегінде де жыртылып айырылады. Ал Нияз ағасының қай төренің үйінде де: «Бір көрген біліс, екі көрген таныс деген осы ғой. Ақ патшаның өзі Әбілқайыржанға жұмсаған адамдарына: «Нияз сұлтан, Ералы ханзадаларға да арнайы сәлем айтыңдар» деп арнайы тапсырып жатады. Құдайға шүкір, нұр сипатын көзімізбен көріп, қолынан дәм таттық қой. Бізді қайдан ұмытсын. Осы жолға да алдияр падишаның сол көңілін қимай шығып кеттім. Әйтпесе, басымның сақинасы бар. Шәйі қою емес ауылдарға барсам, өліп қала жаздаймын. Сусынның көкесі шәй ғой. Құдай, әлгі қымыз дегенің мал соңындағы жалақ еріндердің ғана таңдайына татиды ғой!», – деп бөсіп берері кәміл» [14,291].

	Мына жолдар да Әбілқайырдың ішкі есебінің туралығын дәлелдей түседі: «Торғай бойындағы Барақ Әбілқайыр шаңырағының астынан өретін екі адамды көргенде әйелінің теріс қылығының үстенен шыққан еркектей шарта түйіліп шамырқанып бағыпты. Бірақ оған бола айылын жиған Нияз бен Мырзатай бола қоймаса керек. «Осы сенің баяғы әулиеден әулие қоймай түнетіп жүретін үлкен балаң қайда? Жазылып кетті ме? Жақсы болса, болсын пақыр. Сойыл ұстайтын еркектің есінің дұрыс-терісін кім байқап жатыр! Дегенмен ертең қатын-баласының обалына қалмағаны дұрыс қой! – деп қайдағыны қайдан айтып, көкжал барақты қашан апарған қағаздарына қолын қойып, атқа қондырғанша асығуға мәжбүр қылыпты» [14,291].

	Бұл сөздерде аңқаусыраған аңғалдықпен қабаттаса өрілетін сайқымазақ кекесін жатқан жоқ па?! Әбілқайыр ойының дұрыстығында шүбә жоқ, демек Нияз сұлтанға жүктелген бұл миссияда кейіпкердің мақтанғойшылығы мен сөзуар-бөспелігі жарнамалық әрі «жалғамалық» қызмет атқарып, ханның пайдасына шешілмек.



	* * *

	Сатиралық мінездемеде психологиялық деталь да маңызды роль атқарады. Көркем бейнелеу құралдары комикалық тәсілдерге негізделіп отырады. Жазушының «Аңыздың ақыры» романындағы эпизодтық кейіпкер,Жаппар шебердің жатқан үйінің қожасы Ахмет байдың қызын ұзату тойы алдындағы сәнденіп жасануын автор былайша суреттейді: «Тамаша десе ішкен асын жерге қоятын саудагер тойға бір апта қалғанда-ақ сандықтың түбінде жатқан тойға киетін киімнің бәрін алдырды. Сосын айнаның алдына барып ұлы сәскеге дейін отырады да қояды. Әуелі басына сәлде орайды. Былай орайды, айнаға қарайды – келмей тұрған тәрізді, олай орайды, айнаға қарайды – келмей тұрған тәрізді...» [28,71]. Адам мінезінің сырттай қарағанда күлкілі көрінетін бір қыры осылайша той қарсаңындағы қарбаластағы байдың сәнденуін, тойшылдығын суреттесе, одан кейін бойын кернеген қуанышын сыртқа шығарып, жұртқа естірте мақтануымен әйгілейді:

	«...тіпті күллі дүниеге түгел естілсін, Ахмет байдың бүгін базарданне бітіріп





қайтқанын бәрі де түгел білсін дегендей даусы саңқылдап, қай саудагердің дүкеніне кіріп, киімін көрсеткенін, кіммен балағаттасып, кіммен тәжікелескенін, кімге тіл тигізгенін, шайханада неше құман шай ішкенін, әскияда кімнің шамына тигенін, кімнің бөденесіне бәс тіккенін – бәрін-бәрін түк қалдырмай тәптіштеп түгел айтып береді...» [28,73].

	Көзі қарақты қазақ оқырманына бұрыннан таныс мінез. Бұл жолдарды оқығанда оқырманның есіне С.Көбеевтің «Қалың мал» романындағы Итбайдың қылығы түсері анық. Немесе Ғ.Мүсіреповтің «Ақан Сері – Ақтақты» драмасындағы Қоңқай көңіл-күйі де осыған жақын келеді. Әйтсе де мұндай ортақ мінезді бір қалыптан шыққан дей алмаймыз. Осы үш кейіпкердің адами болмысының өзіндік айырмашылықтары да бар. Итбайдың сөзі мен есер қылығынан Тұрлығұлмен құда болғанына жаны семіріп, құдайын ұмытқан әумесерлігі түрлі ситуацияларда айқындалса, Қоңқай монологынан кешегісі мен бүгінгі жайын салыстыра пайымдап, қазіретті пір тұтып, осы күніне жеткізген тағдырына шүкірлік еткен тәубашылдығы басым көрінеді. Ал Ахмет байдың басындағы жағдай үйреншікті мінезінің осындай қуаныш үстіндегі сыртқа тепкен бір көрінісі дерлік. Әр жазушының кейіпкер бейнесін сомдау қалыбының әр қилы болуы да – кейіпкер типін саралау шеберлігіне тән қасиет. Мінез тұрғысынан тектес кейіпкерлердің ұқсастықтары мен айырмашылықтарын осындай реминисценциялық сипаттардан анық аңғарамыз.

	Көркем бейнелеудің фонында алынатын бірер детальдың юморлық, ирониялық баяндау діңгегіне айналуының мысалына «Елең-алаң» романындағы Кириловтың көзімен берілетін императрицаның портретін атауға болады: «...Салтанат залында бар асылды үсті-басына үйіп-төгіп жарқ-жұрқ кіріп келгенде жұрттың көзі ең алдымен императрицаның қолапайсыз үлкен мұрнына түсетін. Шексіз билік иесі монархтарға тән астам мінезбен айналасына көзі түспей шекелей қарайтын. Сонда қолақпандай үлкен мұрын көкке шапшыған шу асаудың алдыңғы тұяғындай шодырайып аспанға ілініп тұра қалушы еді. Соның өзі-ақ мәрмәр залдың, хрусталь шамдардың, асыл таж, алтын тақтың, жақұт пен меруертке малынып келіп отырған зиялы қауымның барлық сән-салтанатын бірден тәрк етіп мәнсіздендіріп жібергендей көрінетін. Ал енді, міне қасына отырып қарағанда тап ондай ерсі ештеңе байқалмайды екен. Рас, қорасан талап тастаған күлгін қызыл құж-құж бетті әдемі деп айта алмайсыз. Мынадай қылдырық аяқ қыл белдікті қымбат диванның мынадай батпан денені сынып кетпей қалай көтеріп отырғанына қайран қалмауың мүмкін емес. Алайда, осыншалық сұрықсыздықтың бәрін бір басына соншама үйіп-төгіп берсе де, тап мына әйел тап анау айтқандай адам шошырлық құбыжыққа айнала қоймапты. Ол әлде, қанша дегенмен, таж иесі патшалығынан ба екен?.. [14,33].

	Бұл үзіндіде императрицаның қолапайсыз үлкен мұрыны күлкі нысанына алынып тұр. Автор «көкке шапшыған шу асаудың алдыңғы тұяғына» теңейтін қолақпандай үлкен мұрын мен «қорасан талап тастаған күлгін қызыл құж-құж бет» – қыр халқының тұрмысына етене таныс





суреттер. Мұндай ұсқынсыздықты салыстыру, шендестіру арқылы суреттеулермен көркем тәпсірлеп шығу портреттік мінездемеге коллизиялық сипат берген. Императрицаның сұрықсыз бейнесін сән-салтанатты, қымбат жасауға толған әсем зал мен асыл қиімдерге малынып келген зиялы қауым ортасының фонында алып, кереғарлықты бір шалып өтсе, қасына отырып қарағанда оның әлгіндей ерсі болып көрінбеуін «таж иесі патшалығына» меңзеп, ирониямен түйіндеп жібереді. Үлкен билік иесі патша әйелдің сиықсыздығының «жанынан қарағанда» ерсі көрінбеуінің ішкі астары да жоқ емес секілді. Биліктегі кейбір «сұрықсыздықты» сырттай сынап, одан тазалық пен әділдік, әсемдік пен үйлесім талап ететін сыншы пенденің сол биліктегіге өзі «жақындап», көзі үйреніскесін, бәрі де орынды көрініп, мидай араласып кететінін меңзей ме екен?!

	Ә.Кекілбаевтың қарымды қаламы даланың жөргегінде тербеліп өскен қазақтың олпы-солпы тірлігін де, небір мінез қырлары мен дарқан табиғатын да сол қазақтың өз көңіліне жақын суреттермен, айшықты теңеулермен сипаттап, езу тартқызар ақжарқын күлкімен әдіптеп отырады. Жарқын құбылыс, жағымды кейіпкерлерге қатысты мұндай юморлық нышандар өмірдің өзінен туындап, баяндаушы субъектілік интенцияны да, авторлық симпатияны да көріктеп отырады. Мысалы, «Шыңырау» повесіндегі Еңсептің ағасы Дәржанның портретін былайша береді: «Қаба қара сақалды қалай болса солай қағусыз бетімен жіберген. Үлкен басына тым құрдым көрінетін шұнақ құлағы уда-дуда самай жүнінен атымен көрінбей қалады. Таңқақ танаудан шыққан дем шиыршық атқан бұйра мұртқа малтығып жатқандай. Әр талы сояудай қатты сақал жұдырықтай-жұдырықтай екі емшектің ортасын тырнай құлаған. Осынша қалың қара жыныстың үстінде қақ төбесіне дейін ай қасқа дөң маңдай жылтырайды. Қос иығы қанталаған алақан көз айналасына алақ-жұлақ қарағанмен, ештеңеге тоқтамайды; ылғи айдалаға лағып жүреді.» [28,366-367]. Кейіпкердің түр-тұлғасы оның мінез- құлқын сипаттаудың бірер штрихымен толығып отырады: «...Сөз дегенді атымен білмейді. Үйінің ішінің де, сырт жұртқа да не тәтті, не қатты тілі жоқ. Қатарларынан біреу-міреу көңілінен шықпаса: «Көріңді ұрайын!» деп бір дүңк еткізеді де, сосын қайтып жақ ашпайды.» [28,367].

	«Бір шоқ жиде» повесіндегі Тілеудің үйіне түсетін адай қонақты суреттегенде кейіпкер портретін гиперболамен әсірелей сомдайды:

	«...Жаратылыс мына мейманды жаратқанда я мынау Тілеуге ұқсап іштей масаттанып, я мынау Күдеріге ұқсап қырыстанып отырған түрі бар. Не де болса, ол онша қырнап, жонып, егеп, безеп әлек болмаған, олақ қатын иірген домалақтай домбалдай, доғалдай салған. Кеспектей-кеспектей екі аяғы жер- көкке сияр емес. Бүкіл оң жақты бір өзі толтырыпты. Денесі де сол қос кеспектің үстіне қонжита салған зілбатпан қанар сияқты. Ал енді домбал денеге қондырылған домбал баста да дұрыстап мүсінделген ештеңе жоқ. Атшаптырым ай жазық маңдайды қиған жомарт табиғат мұрынға келгенде сараңдығы ұстапты. Келте мұрынға тап анадай кең танаудың керегі қанша еді?! Таңырайып қапты. Алақандай екі көзі өңменіңнен өтіп барады» [29,141].





Жазушы шығармаларында кейіпкердің өзін-өзі сипаттауы да кездеседі.

	«Бәсеке» повесіндегі Балпан байдың портреті кейіпкердің өзі туралы ойымен өріліп, өзін-өзі сипаттау деңгейінде танылады, мұнда өзіндік сипат әуелі өзгелер туралы ой-пайымдаудан өрбіп, өз бейнесіне ауысады және бірте- бірте оның адамгершілік қасиетін қамтып, нақты бір детальмен отбасына орнықтылығын, махаббатқа адалдығын дәлелдеп шығады: «Жұрты құрғыр сайтанмен табақтас болып қалғандай, осындай ылдым-жылдым ұры қулықты қайдан үйреніп ала қояды. Анада бір мұртын қағып отырып, айнаға көзі түсіп кетіп еді, тұсында бұ да тап жұрт үркетіндей жігіт болмапты. (Портреті) Анау екі самайдан ай қасқаланып, торсиып бөліне шыққан жалпақ кең маңдайы, періштенің аузынан түскендей мүп-мүсінді болмаса да еркек кісіге лайық етті қыр мұрыны, сәл бұйығылау болғанмен, ылғи күлімсіреп тұратын қой көзі, етті-етті қайқайған еріндері, соның бәрін молынан сыйғызған үлкен дөңгелек беті, қанды қоңыр жүзі, қатарларынан ертерек шыққанмен, ерсі қайқайып кете қоймаған еркек адамға біртүрлі орнықтылық бітіріп, егделік сән беріп тұратын қозы қарыны, ортадан жоғары бойы, етті-женді денесі – осының бәрін құдайекең кез келген еркекке құшақтатып жатыр ма? Әйелдер еркектің бұдан артық келбеті мен сымбатын шайына езіп іше ме... Сөйтсе де мұның Маржаннан басқа әйелдің көйлегіне қолы тиіп көрген жоқ. Асылы, бұған әйел қарамайды емес, мәңгі кісідей маңқиып жүріп, мұның өзінің көп нәрсеге көзі түспейтін тәрізді. Баяғы жас жігіт кезінде құрдастары Балпан қызы бар үйге қонғанда қу кемпірлер қонақ түнде қозғалар ма екен деп, ұйықтап қалған соң көрпесінің үстіне бір уыс құмалақ қойса, таңертең сол құмалақ бір сынық құмалақ шығыны жоқ, әлгі орнында тұрады екен деп күлісіп жүретін. Сол қалпымен әлі келеді» [29,273].

	Ал жағымсыз бейнені суреттегенде сатиралық бояуды қоюлата түсіп, кейіпкер бойындағы оспадарлық пен оғаштықты түйреп өтеді: «Жалғыз келіп, жалғыз ішіп, жалғыз сөйлеп «жел таратып» кететін Өтемағанбет кейінгі бір жолы жігіт боп қалған баласын ертіп келді. «Жұрттың ішіне киімшең кіріп-шыға береміз», – деп мақтанатын су жұқпас Өтемағанбеттің баласы Оразмағанбет әңгідіктеу көрінді. Жүріс-тұрысы түгіл сөйлеген сөзінің өзі келі түйгендей дүңк-дүңк етеді.

	Әкесінен төмен жайғасқан дүрдік ерін қара жігіт дастарқан жайылар- жайылмаста келсаптай-келсаптай екі борбайды шай құйып отырған бойжеткеннің ту сыртынан босағаға қарай созып тастап, қолтығындағы құс жастықты өші бардай умаждап, дастарқан жиылар-жиылмаста елден бұрын атып тұрды...» [29,9].

	Кейіпкердің дара тұлғалық ерекшеліктерін мейлінше терең ашып көрсететін және бұл ретте субъективтік-психикалық болмыс қырлары барынша айқын да шыншылдықпен танылатын көркемдік құралдардың бірі – кейіпкер тілі. Персонаждар тілі сөйлеуші субъектінің адамдық өресі мен рухани байлығын, интеллектуальдық деңгейін айқын аңғарта алады. Кейіпкер тілінің сипаты монолог, диалог, полилог, ішкі ой ағыны (ой толғаныс) түрінде беріліп отырады. Монологтарда кейіпкердің ішкі жан сырының мейлінше айқындалуы, ой ағыны арқылы терең психикалық





арналар аңғарылса, диалогтарда мінез-құлық құбылыстары кейіпкер сөзінен сыр тартады. Мұндайда Ф.Шиллердің: «Когда человек говорит, мы видим, как вместе говорит его взгляды, черты его лица, его руки, часто все тело, и нередко мимическая сторона разговора оказывается наиболее красноречивой» [30,131], – деп тұжырымдайтыны бар.

	Ситуациялық жағдайларға қарай ауысып, тереңдеп, өзгеріп тұратын кейіпкер көңіл-күйінің нәзік құбылыстары ондағы сөйлеушілердің сөз ыңғайынан, интенциясынан персонаждар бойындағы психологиялық өзгерістердің динамикасын айқын көрсетеді. Демек, диалогтер де – психологиялық анализ жасаудың да бір жолы.

	Мысалы, «Үркер» романындағы Сырлыбайдың Тевкелевтің сый- сияпатына риза болмай айтатыны мен оның өкпесіне орай сый үстемелей түскендегі айтқан сөздерінен кейіпкердің психикалық құбылыстарын көреміз. Бір ғана үзіндіден әуелі айбаттана-ашына айтқан сөзі мен бірте-бірте сабасына түсетін үш түрлі күйін танимыз. Жазушы Сырлыбай туралы жеке- дара мінездеме бермесе де, дүниеқоңыз бидің шүберек үшін жанын сала өңмеңдей сөйлеген осы сөздері кейіпкердің қоясын ақтарып-ақ салады. Оқырман мұндай гәптің астарындағы елшіден алған екі кез матаны жұртқа көрсетіп мақтану, өзінің қоғамдағы орнын аңғартып, абыройын асыру үшін пайдаланатын бишігендердің саясатын да аңғарады. Үзінді ұзақтау болса да, Сырлыбайдың осы үш рет сөйлеуін толықтай келтіре кетелік: «...Айт, мына ноғайыңа... Бұл неме біз келгенде неғып тауыққа жем шашқандай шөпектеп қалған. Ана сандығына қолын батыра түссе, түбінде шаян жатқан жоқ шығар, шағып алмас. Қасындағы мына жуынды ішіп семіріп, есірген башқұрттардың бұдан үш жұма бұрын немере інімді өлтіргенін ұмытып қала қойды дейсің бе? Қазақтың санда жоқ жаны, санатта жоқ азаматы болмайды. Қанға қан, жанға жан деп бір башқұртын ұстап алып, ертең қырқын беретін күні қаралы ошақтың басына апарып, маңдайын құбылаға қаратып, кеңірдегінен шалып, қара қанын шашайын деп едім, бәрің кеп «әке-көкелеп» қолыма жабыстыңдар. «Шырық бұзса, солар-ақ бұзсын, біз ертең елдің бетіне шіркеу салмайық», – дедіңдер. Ағайын ғой, жаман болсын деп тұрған жоқ шығар деп айтқандарыңды қылдым. Сондағы жасаған жақсылығымның қиуазы мынау бес елі көк шүберек болғаны ма! Қазақтың бетіне шіркеу түсірмеймін деп, қағынды алып қарайған жүрегімнің жарты қанын жерге төгіп, қолыма түсіп тұрған қандықол қарақшыға кешірім жасап, кеңпейіл болғанымда, ертең, ең болмаса иығым жарқырап бармайтын болса, елге не бетімді айтам. Ойбай-ау, ағайын екен десем, өңшең жау ма едіңдер, түге!..»

	Тевкелев оның алдына тағы да елу сомның матасын тастағанда жүзі жыли түсіп:

	« – Пәлі, бұларыңды мен ана жақта қанды қол қарақшыны тік бастырып апарып, он екі жілігін, отыз омыртқасын, қырық қабырғасын саудыратып түгел санап бергенде қолтығына не қыстырып қайтар екен деп жалаңдап жолыма қарап отырғандарға таратып берем ғой! Сонда менің өзім ше... От төсеп, оқ көсеп жүргенде иінім қурап құр қол барам ба? Маған берсең, ана үстіңдегідей асыл жағаңнан бер. Көк ала шүберекті жұрт сенен туғанынан





айрылып бауыры күймей-ақ «ассалаумағалейкүм» – деп алдыңа кіріп шыққаны үшін де киіп жатқан көрінеді ғой...» – дейді.

	Ал елші орнынан тұрып, беліндегі деңмент белбеуін, алқызыл мауыты шекпенін шешіп бидің алдына тастап, сосын күрең барқыт бешпетін шешіп ұсынғанда Сырлыбай:

	 	– Пәлі, баяғыдан бері осылай істемедің бе? – деп, үйіліп жатқан дүниенің бәрін алдына тартады. «Сақал-мұрты селтиген дәукес бидің қызара бөрткен жалпақ беті біреу майлап кеткендей аяқ астынан жылтырап қоя береді». [14,404].



	Жазушы полилогтерінде де белгілі бір жәйтқа көзқарасты білдірудегі көпшіліктің ой-танымына сәйкес қазақ менталитетін танытатын репликалармен ойнақы әзіл араластыра өрнектеп жібереді:

	 	– Мынау бірінен-бірін өткізіп жұтындырып киіндіріп қойған әдемі жігіттер патшайымның балалары ма екен?

	– Патшайым қанша төлшіл болса да, тап осынша көп баланы топырлатып бір өзі қайдан тапсын!

	– Енді қалай деп ең? Жер түбінен келген ханзаданы патшазадалар шығып қарсы алмай, қайдағы бір қаратаяқтар шығып қарсы алып тұр ғой дейсің бе?

	– Қара таяқтарға мынадай киім қайда! («Елең-алаң»), [14,5].



	Ғалым А.Мұсаев: «Образ – болмыс, тіршілік келбетінің, қоршаған орта мен жағдай, уақыт және адамдар арасында туындайтын құбылыс, құпиялардың жинақтаушылық мәнге ие бейнелі көрінісі. Егер антикалық дәуірден бүгінге дейінгі образдар жүйесін кезегімен көз алдымызға елестететін болсақ, адамзат дамуының бай картинасын – рухани дамуын, көркемдік сана мен психикалық пішіндер диалектикасын да, қоғамдық- әлеуметтік прогрестің қозғаушы күштері мен кертартпа қалдықтарын да көрер едік», – деп жазады [31,105].

	Өткен ғасырымыздың 60-90 жылдарындағы көркем прозадағы сатиралық, юморлық образдарды байыптағанда ауыз әдебиетіндегі көркемдік дәстүр мен әлемдік жазба әдебиеттің соны табыстарын сабақтастырған көркем сөздің көл-көсір байлығын таба аламыз. Олардың ең басты ерекшелігі

	 	– адам бейнесін жасауда күлкі элементтерінің жан-жақты қызметін мейлінше пайдаланып, суреттелетін кезеңнің әлеуметтік-қоғамдық сипаты мен моральдық-этикалық нормалары аясында идеялық-көркемдік бірегей суреттеудің тың тәсілдеріне қол жеткізуі. Жоғарыда талданған Ә.Кекілбаев шығармаларындағы бейнелер сыры осы сөзіміздің дәлелі бола алады ғой деп ойлаймыз.





ӘЗІЛ АЙШЫҚТАРЫ





	Күлкі формасы арқылы

	байсалды түрде айтуға болмайтын көп нәрсенің кілті табылмақ.



	М.Бахтин





	Қазақ прозасының көрнекті өкілі Ә.Кекілбаевтың әңгіме-повестерінде күлкімен көмкерілетін сыншыл ой сілемдері, сатира элементтері, әсіресе юмор мен ирониялық баяндау машығы жиі кездесіп отырады десек, жазушының кейбір шығармаларында юморлық пафос, ирониялық көзқарас- пайым, сатиралық уыт, шынайы да наласыз күлкі басым жататыны бар. Әсіресе, «Бәсеке», «Шеткері үй» повестері мен «Есболай», «Керек адам»,

	«Міне, керемет!», «Ақырғы аялдама», «Ауыз» әңгімелерінде Кекілбаев- юмористің өзіндік стилі айқын танылып отырады. Бұл шығармаларда мәтіннің көркем ұйымдасуының түрлі деңгейлерінде бір реңнен екіншісіне ауысып, бірде оқырманын ойға жетеліп, көңілге түрлі күй жүктейтін, кейде байыпты да көркем тұздықты тұжырымдармен жымдасып жататын күлкі нышандары ерекше көзге түседі. Жазушының баяндау мәнері, туындыдағы юморлық колорит, ирониямен өрнектелетін астарлы ой, жүздегі күлкі мен көңілдегі мұңның көрінісін юмормен, ирониямен көркем кестелейтін ойнақы тіл жазушы мәнерінің ерекше сипатын аңғартатын тәсілдердің бірі екенін айту лазым.

	Өмір-тіршіліктің күрделі, тылсым сырлары мен қалтарыс-қатпарлары шексіз мол, сондықтан оны танып білу де көбінесе салыстырмалы түрде жүзеге асырылады. Өмір құбылыстарын философиялық терең пайымдау бар да, оны баршаның қарапайымдылықпен қабылдануына қолайлы тәсіл – әзіл- қалжыңға жыға, күлкінің әсеріне сүйей баяндау бар. Өмірді қарапайым түрде тану диалектикасы – юмор мен иронияның басты міндетіне жатады.

	Тегінде, әдебиеттегі күлкі құбылнамасы көбінесе тұрмыс-тіршілік пен адамдық болмыстағы комизм көздерін нақ басып, өзіндік өрнекпен ашып көрсеткенде, көркем мәтіннің ішкі ирониямен суарылып, ойнақы да ойлы, астарлы да ауыспалы түрде түзілітіндігінен, өмірдің алуан жағдайларын, тіршіліктің түрлі түйткілдерін қарапайымдықпен бейнелеуге бейім келеді. Сондықтан ол байсалды ой, терең философиядан гөрі икемді те түсінікті. Өйткені ол нақты өмір тәжірибесінен туындап, көзге елестетерлік сурет- елестермен шыңдалып, адамның ұғынуына жеңіл, тұрмыстық болмысына етене жақын болып жатады.

	Сонымен қатар, сатирадағы, ирония мен юмордағы астарлы пайымдауды, психологиялық иірім, философиялық қайырымдарды да жоққа шығаруға әсте болмайды. Алайда, күлкінің ыңғайымен байыптау сын





объектісіне тура тиісіп, тікелей сынаудан гөрі, түйткілді тұстарды басқаша бейнелеп, өзгеше ракурста талдап, төтенше тәмсілдеуімен ерекшеленеді. Задында, әзіл-оспақ – адамды күлдіре отырып күрсінтетін, болмыстың түрлі түйткілдеріне ерекше сәуле түсіріп, пенденің мінез-құлық қырлары мен әлеуметтік-психологиялық құбылыстардың ішкі сырлары мен өмірлік сипаттарын өзіндік пайымдауға өзгеше соқпақ салатын тәсіл. Әдебиеттегі күлкінің ерекше бір қасиеті – адам болмысының түйткілді тұстарын айнаға түсіргендей бейнелей отырып, оқырманның ішкі көңіл-күйіне айрықша әсер етіп, «кері байланыс» орнатады, яғни оқырман шығармада бейнеленетін жайларға тек күліп қана қоймайды, одан өзінің таныстарын да таниды, кейде тіпті өзін көргендей де болады. Ең болмағанда, «осындай кемшіліктер, кілтипандар осы менің бойымда жоқ па екен?», «жазушы мен секілділерді қағытып отыр-ау?» деп сескенеді һәм сақтанады. Л.Фейербахтың: «Юмор жанды тұңғиықтан алып өтіп, оны өзінің қайғысымен ойнауға үйретеді», – дейтіні де сондықтан болса керек. Демек, шынайы суреткердің қаламынан туатын көркем күлкінің өзіндік сын мен сыншылдық көзқарасты ұштайтын қуаты ересен.

	Әзіл-қалжыңның бәрі бірдей күлкі бола бермейді. Әзілдік элементтерді пайдалана отырып, ой-идея айту, образдың әсерлілігін арттыру мақсаты да жатады дедік. Жекелеген құбылыстарды суреттеудің, талдап көрсетудің әдіс- тәсілі ретінде жазушыларымыз кейде юморға жүгініп отырады. Көбінесе ойдың ойнақылық сипаты қаламгер қаламының юморлық нәшін аша түседі.

	Сатира мен юмор адамның түрлі көңіл-күйімен, сезім толқыныстарымен, әлеуметтік-тұрмыстық қарым-қатынастарымен тығыз байланыста болатындықтан, осындай жан-жақты әрі шым-шытырық байланыстардың жай көзге байқала бермейтін нәзік тіндерінің өнерде көрініс табуы болып та табылады. Ол жай әшейін көңіл көтерудің, күлдірудің амалы емес, қоғамдық пікір қозғаудың, жалпыға ортақ маңызды әлеуметтік мәселе көтерудің, әлеуметтік ой тастаудың құралы болмақ.

	Юмор әлеуметтік маңызды проблемалардың сілемін, жекелеген жайлардың өзін өзгеше бейнелеп, эстетикалық идеалдармен рухтандырып, дұрыстық пен бұрыстықты, жақсылық мен жамандықты, жөнділік пен жөнсіздікті нәзік өрнектермен ажырататын болса, әсерлі де жағымды күлкі туғызады. Бұл ретте Н.В.Гогольдің мына пікірін келтіргеніміз орынды болмақ: «Нет, смех значительный и глубже, чем думают. Не тот смех, который порождается временной раздражительностью, желчным, болезненным расположением характера; не тот также легкий смех, служащий для праздного развлечения и забавы людей, – но тот смех, который весь излетает из светлой природы человека, – излетает из нее потому, что на дне ее заключен вечно бьющий родник его, который углубляет предмет, заставляет выступить ярко то, что проскользнуло бы, без проницающей силы которого мелочь и пустота жизни не испугала бы так человека» [32,169].

	Әдебиет қашан да өз дәуірімен өмір сүреді, өз дәуірінің сөзін айтады. Жазушы, мейлі тарихи тақырыпты жазсын, мейлі өз заманының шындығын жазсын – ол бәрібір өз дәуірінің көкейтесті проблемаларын, жалпы





адамзаттық мәселелерді алға тартады, замандастарының өмір-тіршілігінің маңызды мәселелерін парықтайды, өткеннің сабағын зерделейді – бір сөзбен айтқанда, мәңгілік мәселелерді көркем шығарманың алтын діңгегі етіп ұстайды.

	Адам тағдыры туралы, жақсылық пен жамандық туралы шынайы, алаңдаушылық пайым жоқ жерде, нағыз суреткерлік де болмайды. Адам бақыты, қоғамдық жарасым, тірліктегі татулық пен адамзат тағдыры – Ә.Кекілбаев шығармашылығының да алтын арқауы. Жазушы үшін өзі өмір сүріп отырған қазақ қоғамының сан тарау тарихы мен жүріп өткен жолын терең пайымдап, бүгінгі өмірін көркем-философиялық тұрғыда бейнелеу мен кемел келешегіне идеялық бағдар беру – күрделі әлеуметтік, ұлттық және адамгершілік ұғымдардың тоғысуы. Алма-кезек түсіп жататын жақсылық пен жамандық, махаббат пен зұлымдық, әсемдік пен сұрықсыздық мәселелерін көркемдік тұрғыдан бейнелеп, олардың сырына үңілту, ішкі механизмдерін ашу, философиялық-психологиялық астарын пайымдату – қарымды қалам қуатымен ғана іске асатын қасиетті парыз. Адамдар қарым-қатынасының мұндай күрделі кешені сөз зергерінің бүкіл шығармашылығының лейтмотивіне айналып отырады.

	Мұндай мақсатқа халық өмірін жете білу, таңдаған тақырыбын бүге- шігесіне дейін зерттеу ғана қол жеткізеді. Халық өмірі мен тағдырының ұңғыл-шұңғылын терең суреттеген жазушының көркемдік әлемі оның өзіндік суреткерлік болмысымен, қайталанбас көркемдік әлемімен астасып жатады, суреткердің әлеуметтік-философиялық көзқарасына негізделеді.

	Оның кейіпкерлері кейде көңілді де өмірге құштар, пайымшыл да оралымшыл, кейде тұйық та біртоға, ал бірде аңғал да алаңғасар, сонысымен қызық та күлкілі, кейде мұңды, ойшыл болып келеді. Мұның бәрі – ақиқат өмір суреттері. Соның бәрін де суреткердің қаламы өзіндік сипатымен өзгеше қамтып, алымды да шалымды көркемдік қуатпен бейнелейді.

	Зерттеушілердің пайымдап жүргеніндей, әдебиет пен өнердегі күлкі – әрқашан жоғары дамыған сыннан бастау алады, яғни, күлкі – сынның эстетикалық формасы. Алайда, кейде күлкіні байсалдылыққа, байыптылыққа қарсы қою кездеседі, күлкілі сөзді, әзіл-сықақты парасатты пайымнан гөрі жеңіл-желпі нәрсе, әшейін көңіл көтерудің құралы деп қараушылар да табылады. Бұл – әдебиеттегі күлкінің көркемдік күші мен қоғамдық маңызын жете түсінбеуден, төте бойламаудан туатын жайт. Әдебиеттегі күлкі – тірлік- тұрмысымыздың сан алуан мәселелерін өзінше өрнектеп, ерекше комбинациямен бейнелейтін ерекше тәсіл. Сонымен қатар, «күлкі – шабуын білмесең, өз тірсегіңді өзің қиып түсіретін наркескен қылыш сияқты қатерлі қару» (Ә.Кекілбаев) да. Демек, әзіл-сықақ пен кекесін-мысқыл – нысананы дәл нысаналап, дөп көздеуді әрі сыншылдық ойды аса сақтықпен, бұлтартпас та шыншыл дәйекпен өрнектеудегі жоғары жауапкершілікті қажет етеді. Әдебиеттегі күлкінің көркемдік-стильдік құралдардың ішіндегі басты ерекшелігінің бірі осында.

	Күлкі – табиғаты жағынан демократияшыл. Ол адамды атақ- мансабына, қоғамдағы орнына, қалтасының қалыңдығына қарап бөлмейді,





алаламайды. Нағыз күлкі қайшылықты жасырмайды, қайта ашып көрсетеді. Бірақ оны көрсетудің түрлі жолдары болады. Күлкі реңктері де осыдан келіп пайда болады. Бергсон айтқандай, «нағыз күлкі – қатыгез емес, мейірімді болады, оның адамгершілдігі мен күштілігі сонда» [33,8].

	Шындық, көбінесе, әділ де адал, қатал да ащы болып келеді. Көз қарықтыратындай өткір болатындықтан, оның жүзіне тіке қарау үнемі оңай бола бермейді. Сондықтан көбінесе оны әзіл-қалжыңның жетегімен алып жүру ыңғайлырақ. Әзіл-оспақ, қалжың мен мысқыл шындыққа биязылық сипат береді, ойнақылық өң дарытады. В.А.Жуковский: “Философиялық көз жеткізудің барлық түрінен гөрі табанды кертартпалыққа келеке-мазақ күштірек әсер етіп, кемшілікті әшкерелей алады: күлкі етілген жайт біздің көз алдымызда жер болады”, – дейді [34,256]. Шығармадағы күлкінің салмағы суреткердің көркемдік-эстетикалық принциптеріне және комизм көздерінің табиғаты мен оның сөз арқылы өнер туындысында бейнелену сипатына байланысты болмақ.

	Әдебиет – әрқашан өмір шындығын көркем сөзбен бейнелеу арқылы жақсы мен жаманды парықтауға жетелейді. Алайда шындықты тікелей көрсетудің кейбір жолдары кейде қасаң қалып алып, онсыз да белгілі нәрсені сол күйінде қайталауымен оқырманды қызықтыра алмауы мүмкін. Осы кезде юмор айтатын шындықты әзілмен орап әкетіп, өзіндік амал-тәсілдерімен шындыққа жол көрсетіп отыратын жолбасшы ролін де атқара алады. Әзіл аяқталған жерде шындық әзілдің жолбасшылығымен тыңнан жол салып, ақиқат аулына апаратын тәуекелге бел бууы бек мүмкін.

	Әдетте әдебиеттегі сын-сықақ нысанасы қашан да тоғышарлыққа келіп тіреледі. Тоғышарлық – қай заманнан бері қоғам дамуымен бірге келе жатқан кесірлі құбылыс. Қай қоғамда да адам санасынан бой көрсететін тоғышарлықтың әлеуметтік сипаттары да, құлықтық-психологиялықбелгілері де сан түрлі болып келеді. Әр заманның қоғамдық-әлеуметтік болмысы, идеологиялық ұстанымдары да тоғышарлықтың кейбір сипаттарына өзгерістер енгізіп, бет-бейнесін өзгертіп отырады.

	Марксизм идеологы Г.В.Плехановтың «Идеология мещанина нашего времени» атты еңбегінде келтіретін «Ұрыс даласынан жеңімпаз болып шығатын социализмнің өзі тоғышарлыққа келіп малтығады» («Социализм, оставшись победительем на поле битвы, сам выродится в мещанство») деген концепцияның авторы А.И.Герценнің: «И тем больше жаль, что мыслящим людям – и не только в России, но и во всем мире, – как видно, вообще не суждено когда бы то ни было окончательно победить мещанство. Многие думают, что торжество социализма было бы окончательным поражением мещанство. Но это большое заблуждение», – дейтіні тегін емес [35,18]. Орыстың революцияшыл-демократ сыншысының мұндай пікірге социалистік қоғам теориясын терең зерттеу негізінде келгені анық. Социализмнің теориялық бағдарламасы мен идеологиялық концепциясында қоғамға масылдық пен әсіре ұраншылық тенденциясы жатқаны, оның салдарының тоғышарлықты түбірімен жоймайтыны былай тұрсын, сөзсіз әлеуметтік- психологиялық «катаклизмдер» тудыратыны туралы айтушылардың





болжамдары да негізсіз емес. Кезінде әлгіндей солақай саясатқа негізделген көзқарастан туындаған «тартыссыздық теориясының» терістігі кейін әйгіленіп, зардаптары далелденбеді ме?!

	«Әдебиеттің мазмұны бүгінгі шындығымыздың трагедиялық қайшылығы болып табылатыны» туралы 1905 жылы айтқан М.Горькийдің кейінірек жаңа кезеңдегі жаңа мещандықтың бет-бейнесі мен өзгешеліктері туралыбылай деп жазғаны бар: «У нас начинает слагаться новый слой людей. Это – мещанин, героически настроенный, способный к нападению. Он хитер, он опасен, он проникает во все лазейки. Этот новый слой мещанства организован изнутри гораздо силнее, чем прежде, он сейчас более грозный враг, чем в дни моей молодости» [36].

	Тоғышарлық құбылыстың сан түрі болады дедік. Ол тек мінез-құлық, ниет-пиғыл мен іс-әрекеттен ғана көрініп қоймайды, мақсат-мұрат пен өмірлік ұстанымдарданбастау алып, соның негізінде кісіліктің адымын аштырмай, адамгершілік пен ізгіліктің аяғына тұсау болатын, қара құрттай қаулап өсіп, жан-жағына жайыла отырып, жақсы нышандарды жалмап тынатын қауіпті індет.

	Тоғышарлықтың әр кезеңдердегі түрлі көріністері Ә.Кекілбаевтың да талай шығармасының өзегі болып келеді. Олар кейде көркем ой орамдарының арқауында, эпизодтық көріністерде кестеленіп, жекелеген адам образдары арқылы бейнеленсе, кейбір шығармаларының мазмұндық- концептуальдық өзегінде тоғышарлықтың түрлі симптомдары мен синдромдары әзілдік өрнекпен де бейнеленеді.





	* * *

	Ә.Кекілбаевтың юмористік таланты туралы айтқанда, ең алдымен ойымызға оралатыны – суреткердің ілгеріректе жазылған «Керек адам» мен

	«Міне, керемет» әңгімелері. Бұл шығармалар қаламгердің көркемдік әдіс, сыншылдық-эстетикалық құрал ретінде сатира мен юморға да иек артқанын және бұл бағытта өзіндік қолтаңбасымен ерекше өрнек тапқанын дәлелдейді. Суреткердің көптеген шығармаларында сан түрлі күлкі өрнектері - орынды да орайлы әзіл-әжуа, қарымды қалжың, пайымшыл кекесін, мінеуші мысқыл кездесіп отырады десек те, жазушының юмористік шеберлігі тұрғысынан алғанда, бұл екі туындының орны бөлек. Ә.Спанның: «Әбекең атына сатирик деген атақ тимегенмен, ол қажет жерінде семсер сөздің иесі де бола кеткен жайы бар. Сонда оның қаламы қандауырдай осып түскен дерт күйкі тірліктің кәдуілгі көп кемшін, міні емес, қоғамдық санадағы қабындап келе жатқан қатерлі ісік болыпты», – деуінің үлкен мәні бар [22, 295].

	Жазушы «Керек адам» және «Міне, керемет» әңгімелерінде ақиқат өмір суреттерін әзіл-сықақ ырғағымен бейнелейді. «Керек адам» да, «Міне, керемет» те зиялы қауым өкілдерінің өміріне арналған. Екеуінде де бір сәттік көріністер арқылы өмір-тіршіліктегікейбір келеңсіздіктердің қоғамдық санағадендеп еніп, қатерлі ісікке айналып бара жатқан қауіпті дертінің





симптомдарын шебер бейнелейді. Юморлық қуатпен бейнеленетін қоғамдық шындық өз кезеңінің шынайы суреттерін қапысыз қамтиды.

	Бұл шығарманың екеуі де бір мезгілде, 70-жылдардың соңына қарай жазылған, екеуі де алғаш рет «Жұлдыз» журналында жарияланды. Бұл жылдардың «жаппай басталған әлеуметтік тоқырау мен адамгершілік тоғышарлану» кезеңі болғаны белгілі. Мұндай заманда орын алған қоғам ауанын кейінірек жазушы бір мақаласында терең әлеуметтік-психологиялық таныммен былайша дөп басып, айна-қатесіз сипаттайды: «Бір кездегі қатаң тәртіп күйреген. Ендігі талап қойғыштық – сөз жүзінде бар, іс жүзінде жоқ, жәй әншейін құлақ алдарқатар мимикрияға айналды. Ұзақ жылдар ұстанып келген мұраттары көзді ашып-жұмғанша түбірімен қате болып шығып, тақырға отырған тас маңдай екендерін енді сезген әлеумет те еселерін қалай қайтарудың ебін енді келтіргендей... Жоқтан өзгеге имандай сенетін ақкөңілділікті алданған бола салатын аярлықпен, жан алып, жан беріп жанталасатын жанқиярлықты жұмыс істеген болып көрінетін жанаярлықпен айырбастап, мінез-құлықта мимикрияға, жұмыста имитацияға жаппай көшуге жұмыла бел буғандай. Оның жолы да, бас қатыратын да ештеңесі жоқ, оп- оңай екен: айтқанға көне сал, жұмсағанға бара сал, алдағанға сене сал – бәрін де жан қинамай істей сал. Сонда сені сазға отырғызам деп жүргендердің өздері сазға отырады» [37].

	Мұндай кезеңнің санада қалдырған салқынының біраз уақыт зардабын тарттырары анық. Санадағы осындай тоғышарлықтың белгі-бедерлерін әзіл өрнегімен айқын танытуда жазушының тақырыптас осы екі әңгімесі ерекше көзге түседі.

	Бұл екі әңгіме – бір-бірімен тақырыптас қана емес, бір-бірімен сабақтас, үндес, өзектес шығармалар. Мазмұны жағынан да бірін-бірі толықтырып тұр десек те қателеспейміз. «Міне, керемет!» әңгімесінде институтта бірге оқыған екі жігіттің арада он жеті жыл өткенде екеуі екі бағыттағы поезда келе жатып, жолайғы бір станцияда кездейсоқ ұшырасып қалуы, аз ғана уақыт ішінде әңгіме-дүкен құрып, хал-жағдайларын білісулері сөз болса, «Керек адам» әңгімесінде сондай екі курстастың Алматыдағы кездесуі, ауылдан келген жігіттің қалалық досының үйінде қонақ болуы, зиялы қауым өкілдері дейтін шағын ғана топтың ортасында болып, біраз сырға қаныққан жайы әңгімеленеді. Екеуінде де сәттік суреттер мен ішкі ой шарпысуларынан – бірнеше минуттық немесе бірер сағаттық кейіпкерлер іс- әрекеті мен рефлексиясы арқылы олардың ішкі психологиясын, ой- толғамдарын, іс-әрекет дағдысы мен мінез-құлық стихиясын ашып көрсетеді. Демек, екі шығарманы бір тақырыптың екі түрлі ракурста бейнеленуі,

	екі жақты суреті десек те болады. Яғни, «Міне, керемет!» – тысы болса,

	«Керек адам» – астары секілді. Олай дейтініміз, «Міне, керемет!» әңгімесінен адамның мінез-құлқының бір қыры – іштей бәсекелестіктің, ойша бақталастықтың, сырттай қызғаныштың өзіндік бір сипатын аңғарамыз. «Осы қалай өзі!» дейтіндей тірлік және көпшілікке жат та емес, таныс жайт. Бұл –

	«күле кіріп, күңірене шығудың» өз заманына лайықталған, ең мәдениетті, аса инабатты метаморфозасы. Ал «Керек адамда» осы тақылеттес жағдайдың





ішкі механизміне барлау жасалады, қаладағы өздерін зиялымыз деп есептейтін ортаның «тірлігін», кейбір қайшылықты құбылыстарды әзіл-сықақ араластыра отырып, ішкі ирониямен әдіптейді. Бұл шығармада қарым- қатынастағы жағымпаздық, мінез-құлықтағы көзбояушылық, қызмет- тұрмыстағы имитация анық көрініп отырады.

	Бір ғажабы, осы екі әңгіме, бір қарағанда юморлық колоритпен жазылғандай көрінгенмен, терең бойласақ, әзілдің астарындағы сатиралық уытты анық байқауға болады. Демек, бұларды жай әзіл әңгімелер деуден гөрі, өз кезеңіне орай зілсіз әзілдің орайымен қоғамда орын алып келе жатқан әлеуметтік мерездерді терең пайымдататын, сөйтіп астарына бүккен сыншыл сықақпен тиген жерін ойып түсіретін сатираның шоғын да үрлеген ерекше ракурстағы, өзіндік тәпсірлеген әзіл-сықақтық шығармалар демеске лаж жоқ. Басқаша айтқанда, Ә.Кекілбаевтың сатириктік-юмористік талантының тағы бір қырын – ашық сатирадағыдай (біріңғай сатиралық шығармалардағыдай) улы да уытты сықақтың екпінімен тура шабуылдаудан гөрі, әсерлі әзілдің ыңғайымен баяндай отырып-ақ, қатерлі ісікті қандауырмен сылып тастауға аса пейіл, алайда клиентінің көңіліне тиіп, қорқынышын туғызғысы келмеген мәдениетті де жанашыр дәрігердей аласұрған автордың суреткерлік әрекетін, көркемдік-стильдік амалын танығандай боламыз.

	«Міне, керемет!» – шағын ғана әңгіме. Шығарманың құрылысы мен сюжеттік өрнектері өзіндік сипатымен ерекшеленеді. «Әлгі бір арифметика оқулықтарында жазылатын еді ғой. Дәл сондай. Бір үлкен тораптық станцияға екі жақтан екі поезд келе жатты. Екеуі де аттары әлемге әйгілі екі үлкен қаланың арасына күнбе-күн қатынап тұратын ұшқыр поезд. Екеуінің де келе жатқан жылдамдығы бірдей. Екеуі де әлгі тораптық станцияға бір шамада барады...», – деп ойнақы баяндаумен басталатын әңгіме әлдебір параллель өріммен дамып, кейіпкерлердің ой әлеміндегі қосарланған пікір- түйіндермен жалғастық тауып отырады. Және сол параллель шығарманың соңына дейін бір тінін сетінетпей, қарама-қарсы кездесіп, екеуі екі жаққа бағыт алған составтардай алыстай береді. Қатар төселгенмен, ешқашан бір- бірімен түйіспейтін шойын жолдың екі рельсіндей, қарама-қарсы бағытқа қарай жүйткіген поездардай екі курстас жігіттің де пайым-пейілі мен ой- тұжырымдары бір қалыптан шыққандай ұқсас болғанмен, адамдық болмыс, кісілік парасат тұрғысынан түйіспей жататыны-ай!

	Әңгіменің басталуындағы тілдік қайталаулардың, синтаксистік параллелизмнің астарында шығарманың концептуальдық ой өзегіне алып баратын әлдебір иірім бар. Екі курстас достың өмірдегі түсінік-талғамдарын, қоғамдағы қол жеткізген «орындарын» шамалауға осы детальдың өзі-ақ оқырманын икемдей береді.

	Екі поезда келе жатқан екі «үштіктің» жастары да, пошым-бітімі де, таным-талғамы да шамалас: еркегі, әйелі мен баласы үшеуінің күй-жайларын бірер сөйлеммен-ақ танытып өтеді: «Жастар жағы темір еденді добалдай бәтеңкелерімен дүрс-дүрс тепкілеп, «емін беріп бағуда». Әйелдер жағы нәзік танауларын лүп-лүп желбіретіп ыңырси әндетеді. Етженді еркектердің үрген доптай жуан қарындары да бүлкілдеп қояды».





Кейіпкерлердің портреттік-мінездемелік сипаттарын бірте-бірте ашып, шығармадағы жеке оқиға, жалқы құбылыстар тұсында толықтыра түсетін жазушы әсіресе портреттік суреттемелерге әзілдік өң үстеп отырады: «сақа жігіттерден гөрі «ересектеу», «жігіт ағасыларынан» гөрі «балаңдау» жұмыр мойын, қозы қарын екі еркек электр ұстарамен қырынып тұр. Екеуі де ойнақы әуенге елтіп, піскен помидордай томпақ ұрттарын қайта-қайта бұлтыңдата береді». «Әйтеуір, қазекемнің доғал шықшыт, дөңгелек жүз екі шара беті корольдің қабылдауына барса да, ешкім мін таға алмастай боп қапысыз ысқыланды, майланды, сыланды». «Шаштарын төбелеріне қоқайтып сәндеп түйген «шөмеле» прическалы, жастарын паспорттарына ғана қарап ажыратуға болатын, өңдері тая қоймаған қос келіншек тістерін ақситып қолдарын ұсынды».

	Мұндай ойнақы өрнек кейіпкер сөздерінде де небір теңеулермен толығып отырады: «Кейінгі жылдары жүрегі құрғыр шортан балықтың құйрығындай шошаңдай беретінді шығарып жүр. Оның үстіне қан қысымы жоғары. Осы тұрғанның өзінде қос құлағым айран толы местің пұшпағындай кілкіп тұр», «Қасындағы әлгі бір ит талаған дәруіштей жалбыр балақ, дударбас немені дөкей қаладағы институтқа апара жатып, демалатын едік деп көлгірсиді».

	Бас-аяғы жеті-ақ беттік осы бір шымыр әңгімеде юморлық-ирониялық сипаттардың бәрі бар: баяндаудағы ирониялық параллелизм мен талдаудағы қайшылықты драматизм, мінез-болмыстағы комизм, көзқарастағы коллизия, ой жүйесіндегі алогизм, танымдағы абсурд... Жұп-жұмыр әңгіме шағын комедияның жүгін көтеріп тұр. Ізденімпаз режиссер мен шебер актердің қолына түсіп, драмалық көркемдік шешімі табылып жатса, сахнада жұтынып-ақ шыға келер еді.

	Шығармадағы екі параллель өзара етене ұқсастығымен де, сонымен қатар ішкі қайшылығымен де күрделі. Ілкіде тілдік қайталаулармен өрнектеліп, өзара қатынастық-ассоциативтік сипатта дамитын бұл параллель арқау екі жігіттің бір-бірімен қош айтысып, поезға қайта мінгенінен кейінгі уақытта енді басқа бір сапаға – іштей өзара бақ сынасып, өздерінің қоғамдағы орны мен тұрмыс жағдайларын салыстыратын психологиялық- әлеуметтік арнаға ауысады.

	Автордың атынан баяндалатын әсерлі баяндауды айтпағанда, әңгіменің мазмұнын екі бөлімге бөліп қарастыруға болады: уақыттық тұрғыдан поезд жүргенге «дейінгі және кейінгі» (немесе кеңістіктік тұрғыдан сырттағы және іштегі десек те болады). Және бұл екі параллельдің мәні тақырып-мазмұн жағынан етіктің екі сыңарындай қаншалықты ұқсас болса, көріну формасы әуелі (екеуі көзбе-көз сөйлескенде) ауызша, сосын іштей-ойша (біріне-бірі сырттай тон пішкенде) түрде келіп, ал бағалау-көзқарас тұрғысынан бір- біріне қайшылықты қалып алады.

	Институтта бірге оқыған екі жігіт ойда жоқта кездесті. Айқара құшақтасып, арқадан қағып, жылыұшырай көрісті. Амандық сұрасып, жағдай білісті. Әйелдері мен балаларын таныстырды. Олардың арасындағы диалог те өте қысқа, сөйтсе де жеткілікті еді. Өйткені уақыт тығыз. Поезд аттанатын





болғасын, амалсыздан қоштасуға тура келеді. «Екі еркек қол алысты. Екі әйел сүйісті. Екі бала бірінің қолын бірі үнсіз сілкіледі. Екі поезд аңыраған гудок беріп бірі батысқа қарай, бірі шығысқа қарай жөнеп кетті».

	Енді осы жігіттердің арасындағы диалогке құлақ түрелік: «Екі еркек қауқылдасып жағдай сұрасып келеді.

	 	– Аудандағы азғантай бастықтың біреуімін, – дейді шалғай облыс жақтан келе жатқан поездан түскен жолаушы.

	– Тресте орынбасармын, – дейді астана жақтан келе жатқан поездан түскен жолаушы.

	– Әйелім – дәрігер, – дейді алыс ауданның азғантай бастықтарының бірі.

	– Менің зайыбым оқытушы, институтта сабақ береді, – дейді астанадағы трест бастығының орынбасары».



	Бұл диалогтер – ақпараттық деректер беретін шығарманың қосалқы көркемдік компоненттері. Автор көркемдік талдауға негіз болатын мұндай ақпараттарды өзі баяндаудан бойын аулақ салып, кейіпкерлердің өз аузынан айтқызу арқылы аса бір тиімді әдіс тапқан. Бұл мәліметтер – кейіпкерлердің болашақ талдау-пайымдауларына негіз болатын негізгі ақпараттар.

	Поезға мінгеннен кейін екі жақ та, олардың еркектері де, әйелдері де әлгі қысқа ғана кездесудің қалдырған әсерінен бірден арыла алмай, бір- бірінің жағдайына іштей баға беріп, өзара атақ-дәрежелерін салыстырып, әлекке түседі:

	«Өзі баяғысындай емес, тым сырбаз боп кеткен екен», – дейді екі еркектің екеуі де кенет үнсіз ойға шомып.

	«Аудандағы азғантай бастықтардың бірімін дейді. Жаман емес. Енді бір секірсе, бірінші бастықтың өзі боп кетуі де мүмкін. О баста-ақ аузымен орақ орған неме еді. Біраз жерге бармай қоймас», – дейді астанада тұратын лауазымды жігіт.

	«Бұл өзі жымиып жүріп-ақ шаруасын бітіретін жымысқы неме еді. Белді треске орынбасар боп апты. Аман болса астанадағы талай-талай жұмсақ креслоға бір-бір отырып шығатын шығар», – деді ауданда тұратын лауазымды жігіт.

	«Осы неме баяғыда сауда техникумында оқитын қызбен жүрмейтін бе еді. Әйелі бір керік. Төркіні де осал болмас. Шапшаң сөйлеп, шапшаң қимылдайтын ұрыншақ неме орта жолда ши шығарып алмай, мұнша өскеніне қарағанда, қолтығында бір тегеурінді алақан жүрсе керек», – деп кесіп-пішеді астанадағы араластық жөніне жетік орынбасар жігіт.

	«Баяғыда студент кезінде қызымның әке-шешесі белгілі адамдар, анау- мынау жерлерге жібермейді деп, отырмақтарға ылғи басы сорайып жалғыз келуші еді. Мұны өрге сүйреп жүрген көк өгіз сол дуалы ауыз қайын жұрты болды ғой. Әйтпесе, асып бара жатқан ештеңесі жоқ көп құба төбелдің бірі емес пе еді? – деп топшылайды ауылдағы араластықтың жөніне жетік аудан азаматы...».

	Әркімнің ішкі ойы оның таным-түсінігінен хабар береді. Мұндай талдауларда екі жақтың пікір-пайымдарының бір жерден шығып жататынын қайтерсіз! Жігіттердің әуелі қызметін, сосын әйелін, одан кейін барып





балалары мен солар арқылы болашағын болжайтындары секілді, әйелдердің де үй-жай, дүние-киім жағын қаузай ойлайтындары, іштей бақ салыстыратындары өмірдің өз заңдылығындай. Нағыз адами және қазақы психология көріністері. Және, айтқандай, екі бәйбішенің де ойлары бір жерден шығып жатады:

	«Астананың қақ ортасында мынау деген пәтері бар. Тауда дача тағы тұр. Өмірден сыбағасын ойып тұрып алды деп, әне соларды айт», – деп тамсанады қаладағы «мұңлық».

	«Өз алдына особняк. Теңізге шығамыз, құс атамыз дейді. Шіркіндерің шолпып-ақ отыр екен», – деп тамсанады қаладағы «мұңлық».

	«Институтқа сабақ берсе, әлгі замандасымыз нағыз сауын сиырдың өзі боп шықты ғой. Арақ ішіп барып, топалаң асып, экзаменді әке-көкелеп жүріп қайта тапсыратын студенттердің өздері-ақ аузыңды ақ май қылатын көрінеді ғой», – деп кесіп-пішеді ауылдағы көріпкел.

	«Ауылдағы дәрігер дегенің өкіметтің қалтасын теспей сорады. Өтірік- шынды екі-үш ставкамен істейді. Олар табыс жағынан анау-мынау доцент- профессорларыңды шаңына ертпей кетеді», – дейді қаланың көріпкелі...».

	Ниеттестіктің орнын қызғаныш, тілеулестіктің орнын күншілдік алмастыратын пенделік көңілдің ішкі ньюанстарын автор суреткерлік байқампаздықпен өрнектейді. Қарапайым ғана, өмірде жиі кездесетін, баршаға дерлік таныс осындай жайды тосын бір ситуацияда алып, адам табиғатын өзіндік көңілділікпен, сезім шарпыстарын езу тартқызарлық ерекшелікпен әдіптейді. Шығармадағы абсурдтық-комикалық әлем өзіндік көркем ырғағымен, жеңіл әзілмен жылы қабылданады. Автордың нақышты да көркем тілі, шынайылығымен елес беретін сәтті суреттер, адамның ішкі болмысы мен сыртқы жағдаятты аз сөзбен келістіре жеткізе білу шеберлігі тәнті етеді. Автор кейіпкерлердің ішкі ойларын ашу арқылы әлеуметтік бағалау мен психологиялық талдауды ұштастырып отырады және мұндай анализ автор баяндауының, кейіпкерлер пайымының, оқырман қабылдауының сипаттарымен тоғысып, күрделі бір шешім табады: «Сосын екеуі де мүдіріп қалады. Енді екеуі де теңдеудің түбірін таба алмай отырған студенттер құсап, көзілдіріктің мүйіз сабын кеміріп кетеді. Лауазымның логорифм кестесіне сап, бастарындағы бақ пен дәрежені салмақтайды, қайсысының ұлық, қайсысының кішік екенін білгілері келеді. Сөйтсе, әр қайсысының қызметінің өзіндік «минус», «плюстерін» былай қойғанда, бағалы кадрлардың есебінде екеуі де бір деңгей, бір топта жүретін боп шықты. Енді өздерін қоя қойып, әйелдерін салыстырады».

	Ақырында екеуі де долбар-жобамен бір-бірінің сапарының мақсатын болжап «біле қояды» және ол ойлары бір-біріне баға берушілік әрі оған өздерінің жайларын негізге алушылық сипатымен комизмді ұштай түседі:

	«Өзі де қу екен, – деп мырс етті екеуі де ақырында, – Қасындағы әлгі бір ит талаған дәруіштей жалбыр балақ, дударбас немені дөкей қаладағы институтқа апара жатып, демалатын едік деп көлгірсиді. Осы күнгі жұрт арам боп кеткен!».





Жазушы әлеуметтік құбылыстың психологиялық аспектісін зерттейді, өмір-тіршіліктің кейбір түйткілдері жеңіл әзілмен іліп-шалынса да, адамға тән мінез-құлық қырлары өз көрінісімен оқырманын безіндірмейді, сөйте тұра «Неге біз осындаймыз?» деген сыншыл ойға жетелейтіні хақ. Жазушылық мұрат та сол – адамға өз мінін көрсетіп, ой салу, бағыт көрсету. Өйткені, адамға деген махаббат, оның болашағына деген сенім – жазушы шығармашылығының орталық тақырыбы. Қазіргі замандастардың бойындағы этикалық коллизиялар, олардың ішкі қайшылықтары мен моральдық адасулары, жағдайлармен, өзімен күресі, жеңілістері мен сенімдері көрінеді. Соларды оқи отырып, оқырмандар уақыт туралы, өзі туралы ойланады.

	Ә.Кекілбаев – адам эмоциясын бейнелеудің шебері. Оның шығармашылық қолтаңбасында адамның жан жүйесінің, пайымшыл табиғатының, таным-көзқарасының терең иірімдеріне бойлаудың сан алуан әдіс-тәсілдері тоғысып жатады. Кейіпкерлердіңбір сәттік алып-ұшпа сезімдерін, көңіл-күй түйткілдері мен сезім шарпысын аңғартуда әсерлі әзіл мен әдепті әжуа да араласып келіп отырады. Мұны екі жігіттің ой- танымынан да айқын аңғарамыз: «...Кейде сондай әйелің тегеурінді болмаса, бұл еркек деген немелердің кежегелері кейін тартып, құдайдың берген бақытынан айырылып қалып жатқандары аз емес...», «Қазіргі басшылардың я өзіңе, я әйеліңе көңілі бітуі керек. Әйтпесе бұрынғы дастарқан тұзақ, курорт пұл, картадан жорта ұтылу дегендерің бүгінде пішту болмай қалды деп жүр ғой білгіштер. Алтын басты әйелдің арқасында бағы жанып жүрген бақа басты еркектер де баршылық емес пе...».

	Жазушының суреттелетін жайларды әзілмен әдіптей отырып, әсерлі әңгімелеуге бейім көркем де айшықты тілі бұл шығармаларында да өз келісімімен жарқырай көрінеді. Кейіпкер тілінде де, авторлық баяндауда да экспрессиясы мығым, ішкі эмоциялық қуаты терең, суреттік бояуы қанық сөз орамдары молынан қолданылып отырады.

	Екі еркек, екі әйел, екі бала. Әрқайсысы өз ойларымен әлек. Үлкендер жағының ойлары бір деңгейден шығып жатса, балаларының ойы басқада. Иә, олардың санасы үлкендердей сырын ішіне бүкпейді, «әлгі бір күтпеген кездесудің көкіректеріне желімше жабысып алған ыңғайсыз әсерінен тез құтылғысы келгенін» білдіртпейтін жасандылықтан ада. Не айтса да ағынан жарылып, ақтарып салатын бейкүнә аңғал балалық-ай!

	Осы кезде радиодан саңқылдап қоя беретін «Қайдасыңдар, достарым?!» әнін кейіпкерлеріміздің қабылдау ыңғайы – персонаждар болмысындағы коллизияның ең бір ширыққан тұсы, арадағы өткен уақыттың көңілде қалдырған ізін көрсететін көркем деталь. Ән мәтінінің кейіпкерлердің ішкі ойларымен, көңіл-күйімен қабыспай жатуы, тіпті олардың ренішін тудыруы осыны көрсетеді: «Апырай, мына біреу біздердің баяғы студент кезімізде айтылатын ән еді. Осы артист деген ағайындарды қанша төбемізге көтергенімізбен, баяғы «әләлуләйлерімен» әлі келеді. Репертуарларын жаңартса, іштері кебе ме екен, – дейді екі еркек те радионың тиегін сырт еткізіп жауып жатып».





«Пародирование, вышучивание, травестирование лозунгов, призывов, всем известных фраз – это одно из самых частых средств выразительности»,

	 	– дейді Е.А.Земская [38]. «Репертуарды жаңартып отыру» да – әншіге арналып айтылғанымен, кейіпкерлердің өздеріне де қатысы бар, олардың уақытқа ілесіп отыру, заман мен ортаға лайықталу, өткеннен қол үзіп, қазіргінің қамымен өмір сүру секілді өмірлік пендешілік қағидаларын астарлайтын пародиялық сипаттағы тілдік конструкция. Жастықтың жалынды күндерін аңсау, өткен күндерге деген сағыныш, достық пен жолдастықтың мәңгі үзілмес алтын арқауы мен уақытқа бағынбайтын алғаусыз тазалығы дегеннің адыра қалған бір кебі!



	«Міне, керемет!» әңгімесінің атының өзі мәтіннің көркем мазмұнына тура келмейтін ирониялық сипатпен кестеленген. Құба далаға қарап, қауын жемегендеріне өкініп отырған екі баланың ойлары осы қайшылықты ашқандай болады: «Керемет! Керемет! Несі керемет? Құшақтасты, сүйісті, қол алысты. Жымиысты, жалтарысты. Сонда тұрған не бар?». Бұл – тек сырттай әсер ғана. Ал екі кейіпкеріміздің ішкі әлемін – ой арпалыстары мен іштей сезімдік шарпысуларын ескерсек, екі баланың пікірінің растығы тіпті нақтылана түседі. Автор әңгіменің финалдық сөйлемін осы пікірді бекіте түсетіндей ойнақы леппен тиянақтайды: «Өз көлеңкесін өзі таптап тауыса алмай келе жатқан ұзын поездың доңғалақтары орысша ойлайтын екі бала жігіттің көңіліне қашқан әлгі күмәнді растағандай: «так, так», – деп үсті- үстіне тақылдап бақты».



	* * *

	«Керек адам» әңгімесінің орталық кейіпкері Ержанов – астанадағы белді қызметкер, ғылымның адамы. Өз «шаруасына» мығым, баршаға жұғымды, жұртпен араласқыш, «елпілдей сөйлеп, лекілдей күлетін», аңқылдаған ақкөңіл жан. Сөйтсе де, көрпесін тұйықтамайды, төңірегіне қайырымды. Автор оның осы мінездерін бірер штрихпен нақты іс-әрекет жүйесінде бекіте түседі. Оның жан-жақты хабардарлығын «жер-жаһанның хабарын естиді. Президент Фордтың үйінде дәл қазір кімдердің қонақта отырғанын білмесе білмес, қалғанының бәрінен хабардарлығымен», үйірімсектілігін «абитуринеттен бастап, министрге дейінгі жұртпен түгел әмпейілігімен», ал жұғымдылығын анада Қияндыға командировкаға келгенінде «Шараға соңғы сәндегі шет ел гарнитурасын, жаңа тоңазытқыш пен парсы кілемін тауып беретінімен» аңғартып өтеді.

	Жазушы Ержановтың мінез-құлық қырларын таныстыруда авторлық баяндауларға көп жүгініп жатпайды, оның Сәрсеновпен телефон арқылы сөйлескеніндегі өз сөзімен-ақ ішкі дүниесінің біраз қырын жайып салады:

	«Ой, қайда жүрсің? Мәссаған! Білдей бас инженер болсаң да, қасталығың қалмайды-ау. Шығарда хабарласпадың ба? Жә-жә, ақталма. Аманшылық қой, әйтеуір. Бопты-бопты. Шара бүгіндері неше тонна тартады? Торайларың қалай? Өсіп жатыр ма? Өй, шошқа... Ал, енді неғып тұрсың? Вокзалдамысың? Не дейді? Министрлік? Ау, мынауың енді... Сенен шығар- ау бәрі. Қонақ үйге орналасып қойғаны несі? Кісі деген бес жылдан бері





көрмеген досына соғып, тойына түспеген замандасына көрімдік, үйіне байғазы дегендей, жол-жоралғысын жасап, сосын кіріспей ме іске? Министрлік көшіп кетеді ғой дедің бе? Ахметовке... барып та қойдың ба? Қап... Бүлдіргенің-ай! Ол сорлы солай енді. Жә, әлі де кеш емес. Тек тезірек жет. Таксиге отыр. Көп болса, тиын-тебенін өзім төлермін. Ешқайда бұрылма. Тура үйге кел. Даусымды естіді ғой, сол да жарар деп, тағы бір жаққа тайып кетіп жүрме, сен сығыр?»

	Кейіпкер сөзі арқылы көптен көрмеген досқа деген арқа-жарқа ақ көңіл мен тілеулестікті шынайы көрсетеді. Оның мінездемесін бұрынырақта Қияндыға командировкаға келгендегі сөзімен де толықтыра түседі әрі бұл сөзінде адресаттың мінез-болмысын бірер сөзбен аша кететін сипат та жатыр

	 	– оқырман Сәрсенов туралы да соның сөзінен аңғарады: «...Баяғыда экзамен алатын машиналар ойлап табылғанын естіп, саныңды шапалақтап қуанғаның жаман еді. Кәсіпшіліктерің автоматтандырылған шығар. Бәсе, кісіге үйірімі жоқ, бұл неме қайтіп озаттар қатарына қалай ілігіп жүр деп едім-ау. Шіркін, саған пионер жасын тоқсанға дейін созса қандай жақсы болар еді»;



	«Сәрсеновтың жаңа әдісі, Сәрсеновтың жаңа ұсынысы деп газет-журналдың бетін бермегенде жақсысың. Қияндының Архимеді боп жүре бермей, ғылымға да аралас...».

	Автор тіршілік суреттерін табиғи қалпында баяндауға шебер. Жазушының суреттеу шеберлігіндегі деталь даралығы әр нәрсені өз күйінде шынайы бейнелеуімен, түрлі ньюанстарды әр қилы көркемдік әдіс- тәсілдермен тура немесе жанамалай қамтып отырумен ерекшеленеді. Қарапайым суреттеулер арқылы-ақ мінез-әрекетке жан бітіреді: «Мына бір ауыз сөзден соң көкшіл телефон тіптен көгереңдеп кетті. Аржағындағы гүрілдеген еркектің түкірігі трубкадан сыртқа шашырап бара жатқандай, Ахметов оны алақанымен басып алды да, тыңдай берді, тыңдай берді»,

	«Ахметов табалдырықтың астынан тасбақа шығып келе жатқандай тесіле қалыпты».

	Кейіпкердің көңіл-күй динамикасын, ішкі психиканың сыртқа тепкен көрінісін шағын штрих-көріністер арқылы бейнелі түрде жеткізеді:

	«Ахметовтің сұлқ жатқан керме қасының әуелі ұшы жыбыр етті. Сосын ортасы бір бүлк етті. Біраздан соң сұп-сұр маңдайынан әлде бір қара бүркіт қанатын қағып-қағып қалғандай болды. Бірақ кең маңдайда шарт түнеріп тұрған сол бір бұрқақ дауыл әлі көздің маңына жайыла қойған жоқ. Шаралы қой көзін көлегейлеп тұрған ұзын кірпіктері сұлқ қалпы».

	Әңгімедегі кейіпкерлердің әрқайсысының мінез-болмысы өзіндік қырымен ерекшеленеді. «Елпілдей сөйлеп, лекілдей күлетін» Ержанов, министрлікте істейтін Ахметов, алғашында елпектеп жүріп, кейін қабағына кірбің кіріп, маңғаздана түсетін дөкей Әлекең, ақсия күлген қалпынан жаңылмайтын «алтын көзілдірік», «еркек жал» қараторы Жәмила ханым, ақ борық келіншек Алма – осылардың бәрі ежелгі таныстарыңдай көзге жылы ұшырайды. Тіпті Сәрсеновтің өзі сіздің сыралғы туысыңыздай әсер етеді. Әңгіме үшінші жақтан баяндалғанмен, авторлық интенция мен оқырмандық байлам осы Сарсеновтің көзқарасымен ұштасып жатады.





Адам бойындағы жағымпаздық психологияның аумалы-төкпелі көріністері Ержановтың іс-әрекетінен айқын танылады. Ол тек жағампазданудың жолдарын ғана емес, керек жерінде «маңғазданып қатар жүрудің» де, «мәймеңдеп алға түсудің» де жөнін білетін жырынды. Өзінің ішкі есебінің жаңылмас құлы, көзге қалай түсу керектігінің жайын қапы жібермейтін, имитациялаудың нағыз шебері. Өмірден қалағанын алмай тынбайтын, ол үшін неден болса да тайынбайтын, тас-түйін жігердің адамдары болады ғой. Мұндай кейіпкер жазушы шығармаларында жалқы емес. «Ақырғы аялдамадағы» Ертай Есенов те, Саурықов та – осы Ержановтардың сойынан екені анық.

	Ержанов қандай тип? Баяғы ескі сарынмен «жағымды», «жағымсыз» деп қасаң қалыпқа салуға, сірә, келмейді. «Жоқ-жітіктеу өсіп, әскерден қайтқан бетінде оқуға түскен», «вахтерден бастап ректорға дейінгі жұрттың бәріне де оңқай асықтай үйіріліп тұратын», ылғи старосталыққа сайланып, курстастарының ешқайсысын стипендиясыз, жатақханасыз қалдырмауға жанын салып бағатын Ержанов қазір де бұрынғысындай үйірімсек, баяғысындай қайырымды!

	Ержанов шынымен өзгермеген бе?! Бәлкім, ортасына сай, заманының талабына лайықталып «қайта жасақталған» болар? Әлекеңмен «ауладан шыққанша маңғазданып қатар бара жатып, бұрыштан айналған соң қайтадан мәймеңдеп алға түсетіні», «әлгінде ғана құрақ ұшып келе жатып, кенет аяғына қорғасын байлап қойғандай салмақты бола қалатыны» ғана сол өзгерістің, өмірге бейімделуінің, ортасына қарай қайта құрылуының белгісі болар! Әйтсе де, баяғы студент кезіндегі аңқылдақ, елгезек, үйірімсектігі өзгермеген. Қайта қазіргі қалпына бейімделуіне сол мінезі негіз болған ба дейміз. Өйткені, Ержановтың «әрдайым асып-төгіліп жататын лақылдақ күлкісі» – ашық мінездің, елгезектіктің, кісінің көңілін тапқысы келіп тұрудың белгісі. Алайда, баяғы студент кезіндегі Ержановты өзгермеген дей алмаймыз. Тіршілік ағымына еріп, ортаның ыңғайына бейімделген, өмірдің сабақтарынан өзінше тағылым алған – бір сөзбен айтқанда, өзіндік «өмірлік қағида» қалыптастырған тип.

	«Керек адамға» жағынуды, қалбалақтап соның ығында жүруді көздеген мақсатына жетудің ең бір төте жолы, табысқа жетудің бірден-бір құралы санайтын жалғыз Ержанов па екен?! Мұндайлар қайдан шығады, хамелиондық қалып, жағымпаздық сананы тудыратын не? Қоғамда қалыптасқан осындай жағымсыз жағдай, әлеуметтік санадағы жалбақайлық үрдіс қайда апарады? Азаматтық болмыс пен ұлттық мінездегі өрлік, ар-ұят, намыс секілді тектілік қасиеттер қайда жоғалып барады? Сөз жоқ, Ержановтың мінез-құлқы мен іс-әрекетіне баға берер оқырманның бұл сұрақтарға бір соғып, жауап іздері күмәнсіз. Жан-жағымыздағы жетіп артылатын Ержановтар мен елдіктің еңсесін көтертпейтін ержановшылдықтың кесапатын өздеріне пайымдататындай көркем тәмсіл ұсынады автор.

	Әңгімедегі оқиға өз атынан баяндалатын кейіпкер Сәрсеновтің адамгершілік, кісілік сипаттарын Ержановтың бағалауынан және





шығармадағы авторлық интенциядан оқырман айқын тани алады. Оның аудандағы бір мекемеде істейтін, білім-білігі жоғары, беделі де дәрежесіне әбден лайық іскер инженер, адал еңбегіне ғана сенген, нәпақасын маңдай терімен тапқан, қылтың-сылтыңы жоқ орнықты адам екеніне күмән жоқ. Сәрсенов азғана ғана уақыт ішінде аз нәрсені көрсе де көп кепті аңғарды, іші сезді. Енді, міне, сол Ержановты «неге екені белгісіз бір түрлі аяп келеді». Аямай қайтсін, бұл екеуі – екі «майданның» адамдары. Алған білім, тәрбиелеген орта, қоғамдық идеологиялық бағдар бірдей болғанымен, мінез- болмыс тұрғысынан Сәрсенов– Ержановтың антиподы десек те болады.

	Автор кейіпкерлер қарым-қатынасының мән-жайын көпке созып, сала- құлаш баяндаулармен тәптіштеп жатпайды, кейде сырғыта өтіп, сипай соғып отырып-ақ тұспалдай ұғындырады. Мысалы, ақ борық келіншек Алма мен Әлекеңнің арасындағы құпия кілтипанды қаракөлеңке кухнядағы көзге шалынар-шалынбас сұлбаны суреттейтін екі-ақ сөйлеммен аңғартады: «Бас сұғып қалып еді, шамын күңгірт жаққан тар бөлменің ішінде дөңкиіп қарауытып тұрған әлдене бір қапталға қарай ыршып кеткендей болды, аржағынан бірдеңе бозараңдады. Ақ борық келіншек сусып түсіп кеткен самай шашын түзей бастады».

	Суреткер отбасылық тұрмыстың әдеттегі қарапайым жайларын шынайы бейнелейді. Нәзік байқағыштық, өміршең фантазия, жанды диалог – бұл әңгімелердегі жазушы шеберлігінің ажырамас құрауыштары. Егер шығарманың экспозициясында Ержановтың отбасындағы идиллиялық көрініс қылаң беретіндей болса, финалында оның имитациялық сипаты әйгіленіп, ерлі-зайыптылардың жасырын жүрістері мен ылдым-жылдым тірліктерінің аужайы аңғарылады, сөйтіп сатиралық пародияға ұласқандай әсер қалдырады.

	Автор адам мінезінің қайшылықтарын ашуға, сананың сартап сипаттарына үңіле отырып, сезім ньюанстарын оқырмандық түйсікпен ұғындыруға небір нәзік өрнекпен, жекелеген деталь, штрихтардың көмегімен анық қол жеткізіп отырады. Пенделік тіршіліктің кейбір жүрек сыздатар ахуалдарын тап басып танып, көркемдікпен көзге елестетеді. Кейіпкердің мінез иірімдері жазушы қолтаңбасында айрықша өңмен айшықталып, өмірдің өз қалпынан туа қалған бірегей тынысты құбылыс көз алдымызға келеді. Мұндағы күлкі – оқығанда жүзің күлгенмен, ішің жылап тұратын, кейіпкердің біріне жаның ашып, аяп, біріне кінә артып, жазғырып – бәрібір осының бәрі өмірдің ақиқат суреттері екеніне қол қойдыратын, өмірді түзету алдымен өзіңді жөндеу екенін ұғындыратын нәзік те қуатты күлкі.

	Дастарқан басындағы еру әңгіменің астарынан кейіпкерлердің мінез- құлық ерекшеліктері мен ішкі ой-пайымдарын да, адамдар арасындағы көзге ұрып тұрмаса да іштей бұғып жататын апатиялық сезімдерді де, сөзі мен ісінің арасында туындап жататын қайшылықтарын да әдепті әзіл өрнегімен, мәнді мысқыл араластыра отырып ұтырын тауып, ұрымтал жеткізеді автор:

	«Әлекең кеше шаруасы шығып бір үлкен мекемеге барғанда сондағы емен есіктерді жағалап жүрген бір «сұмпайыны» көргенін айтты. Мұны көзі шалып қап, теріс айналып кетіпті. Бұл оның күдірейген желкесін көріп-ақ





әлгінде ғана мекеме басшысына не айтып шыққанын аңғара қойыпты. Басшы да бұл барғанда бір жымиып қойды дейді, шамасы әлгі «сүмпайының» сөздері есіне түссе керек. «Апырай-ай, бұ қазақ осынысын қашан қояды!» – деп қыстырылды Ержанов, құдды бір өзі Өзбекстанда отырғандай. «Әй, қайдам...Шамалыда қояр дейсің бе. Құдай да қызық-ау, басқалардың басы мен қолын жарылқағанда, біздің қазақтың көзі мен сөзін жарылғапты ғой, – деді Әлекең майы туырылған семіз қазының бір кескенін өз тарелкасына қарай секіртіп жатып».

	Осындай сезімтал да жалтарғыш, сыртқа ғана емес, кейіпкердің өзіне де бағытталатын лирикалық ирония автор концепциясының негізгі бір түйінін құрайды. Жазушының күлкісі оқырманда жай езу тартқызып немесе көңілін көтеріп қана қоймай, оны терең ойға қалдырып, күлкінің сырын ұғуға жетелейді.

	Зиялы ортадағы ауыл адамының көзімен қарағандағы кейбір тосын қабылданатын жайлар Сәрсеновтің пайымдауында ауыл өмірінің сәттік көрінісімен де салыстырылады. Мұндай суреттеуде лиризм басым қалып алып, әдемі әсер береді: «Сәрсеновтер Қияндыда жүргенде мұндай отырыстарда бір-бірінен тоқсандық жоспардың орындалу барысын, не тың облыстардағы ауа райын сұрастырар еді, уақыт қалып жатса, Синай түбегі ауданындағы саяси ахуалға аз-мұз аялдап, әңгіме соңында ойын кестесінің кеуде тұсынан аяқ жаққа бір-ақ сырғыған «қасиетсіз «Қайраттың» сыбағасын бір беріп, карта жеткендері тәпелтек журнал столының төңірегіне жайғасып, карта жетпей қалған «джентельмендеу» жағы кітап шкафынан «Қазақ әндерінің» үш кітабын тауып ап, пианино тұрған жаққа қарай көшіп-қонған

	«ханымдар» қауымына барып қосылар еді. Олар ендігі не «Арыстың бойында танысып», не «Баянның май гүліндей» әсем қыздарымен күлімдесіп, не

	«бармағалы көп болған» Ақ Жайыққа қарай көшіп бара жатар еді...».

	Жалпы кейіпкерлердің бет-бейнесі олардың сөйлеген сөздері мен іс- әрекеті және солардан танылатын мінез-құлық қырлары, таным деңгейі, мәдениет дәрежесі, қарым-қатынас дистанциясы т.б. арқылы ашылып отырады. Кейіпкер образын беруде автор тікелей баяндауға аса мырзалық танытпай, қайта қосалқы әдеби амал-тәсілдерге жиі жүгінеді және оларды сәтті пайдаланады. Мұнда әсіресе кейіпкер сөздері аса ілкімділік танытса, сондай-ақ альбомдағы суреттерді пайдаланып, олардың мазмұндық- көріністік сипаты мен орналасу реті секілді жағдайларға талдау жасай отырып, кейіпкерлеріміздің «өсу, жетілу жолдарын» тұспалдап-ақ әдемі жеткізеді.

	Осы альбомдағы суреттерден-ақ оқырман біраз жайларды аңғарады. Алтын көзілдірікті кісінің ақ борық келіншек Алманың інісі екендігін де осыдан білеміз. Ал суреттер қатарында кенеттен пайда болатын Ержановтың ақ борық келіншек екеуі ілкіде артқы қатардың арасында жүрсе, адам азайған сайын бұлардың алдыңғы қатарға қарай жылжи бастауы, ең алдымен алдыңғы қатарға іліккен ақ борық келіншектің «әуелі Әлекеңнің оң жағындағы Жәмила ханымның оң қапталын именшектей иемденіп, көп ұзамай Әлекеңнің сол қапталынан бір-ақ шығуы», ал Ержановтың «ылғи





екінші қатарда ақсия күліп тұратын Алтын көзілдіріктің қасынан біржола орын тебуі» – кейіпкерлеріміздің өсу жолының, зиялылық ортадан орын алуының жұмбақ сырын аңдататын суреттер. «Үлкен фигура» Әлекеңнің бойындағы «магнитизм», оның өзіне тартқыштық қасиетінің астары, ақ борық келіншектің Әлекеңнің сол қапталынан орын алуы – өмір-тұрмыстың кейбір ньюанстарын әйгілейтін, адамдық қарым-қатынастардың сырт көзден тасада ұсталатын кейбір жұмбақ жақтарын өзгеше ишаралайтын қызғылықты суреттер.

	Суреттердегі «фигуралардың қозғалысы» бейнебір шахмат тақтасындағы фигуралардың жүрісіне ұқсай ма, қалай!? Шынында да, шахмат тақтасындағы ұрыстардан кейінгі жеңімпаз фигуралардың салтанаты секілді, адами тірлікте де пенделердің сұрыптау-іріктеулерден өтіп,

	«пешкілердің» далада қалып, тек «мықтылардың» «жеңіске» жақындайтыны да – өмірдің өз «заңдылығы» болса, Ержановтай жанкештілердің одан өз орнын алмай тынуы (әйелін алдына түсіріп жіберсе де!) мүмкін бе?!

	Ал альбомда алғаш ұшырасатын суретіндегі Ержановтың көзіндегі

	«ішіңдегіні ішпей-жемей біліп тұратын қуақы ұшқыннан» байқалатын міней күлімсіреу мен жымысқы күлкінің араға уақыт салып бірте-бірте мәз-мейрам күлкіге ауысып, ақыры марғау күлкіге айналуы, ал оның қасындағы сұлу келіншектің де күлкісіндегі осындай өзгерістер, «қалқан құлақ жігіттің көзіндегі қуақы жылттың келіншектің көзіне көшіп қонуы» секілді нәзік құбылыстар – кейіпкерлердің өмір сүру дағдысының, ортаға бейімделуінің, тұрмыстық-құлықтық имитацияның формалары, суреткердің адам психологиясының нәзік иірімдерін боямасыз, аса дәлдікпен көңілге сенімді ұялататын штрихтар екендігіне дау жоқ.

	Ал альбомдағы соңғы суреттегі бес адамның бес түрлі күлкісі бейвербальдық сипатымен көп нәрсені аңғартады: «Жақпар тастан атқылай құлаған тау бұлағына таласа ұмтылған Жәмила ханым, Әлекең, ақ борық келіншекке анадайда Алтын көзілдірік пен Ержанов мәз боп тұр. Бәрі бір нәрсеге күліп тұрғанмен, бесеуінің күлкісі бес ыңғай. Алтын көзілдірік қашан көрсең де ақшыл тістерін ақситып аузын ашып тұрғаны. Әлекең мен ақ борық келіншектің жүздеріне бір жылт еткен ойнақы ұшқын ұялапты. Ал, еркек жал қараша әйел Жәмила ханым мен кең маңдай дөң мұрын, қара мұрт Ержанов мынау мәз-мейрам дархан тіршіліктің буына елтігендей бейғам күлімдейді».

	Осы әңгімеде кездесетін жазушының суреттеуіндегі жымысқы күлкі, марғау күлкі, мәз-мейрам күлкі, бейғам күлкі, жайдары күлкі секілді күлкі реңктері – кейіпкердің ішкі сыры мен көңіл күйін сипаттайтын сәтті суреттер. Ал суреткердің жалпы шығармаларында мұндай күлкі реңктерінің бейнеленуі мен олардың көркем мәтіндегі айшықты қызметі туралы айтпай кетуге әсте болмайды.

	Біздің тіліміздегі күлкінің әзіл, оспақ, әжуа, сықақ, қалжың, келеке, кекесін, келемеж, мазақ, мұқату, мошқау, шенеу, қағытпа секілді толып жатқан реңктері барекенін жоғарыда айттық. Олардың бәрі де күлкінің түрлері болғанмен, араларында өзіндік айырмашылықтары болады. Бұлар





синоним сөздер емес, олар күлкінің табиғаты, алуан түрлі реңктерін білдіреді, сатира мен юморды ажыратуға көмектеседі. Күлкінің мұндай түрлері адамның күлу себебіне, мақсатына, күлкінің сипатына, күлкі оъектісіне қатынасына, күлкілі сөздің мән-мағынасына, күлу кезінде адамның өзін ұстауына, т.б. байланысты айқындалады. Әзіл-сықақ сөздің сипатын ішкі мағыналық астары мен тұспалдау немесе ашық мінеу, бетке айту секілді сырт белгілеріне қарай да айыруға болады. Әдебиеттегі күлкі негізінен сатира, юмор, ирония, сарказм, карикатура, шарж деген терминдермен анықталады.

	«Сүтке сүт қасылса – сүмесін, сөзге сөз қосылса – демесін» дегендей, тілдегі бір сөзге, ұғымға қатысты көптеген қолданыстар болатыны белгілі. Ондай сөздің мәні мен мағыналары өзге сөзбен тіркесіп келуі, контекстегі мағыналық орны арқылы түрленіп, құбылып отырады. Әдебиет тіліндегі жазушының сөз қолданыстары – тілдің сөз байлығын, бейнелілігін, көркемдік мүмкіндігін анықтайтын маңызды фактор. Белгілі бір ұғымды білдіретін сөздердің басқа сөздермен тіркесіп келіп, түрлі мағыналарды беруі, модальдық реңк алуы – поэтикалық мәтін түзуде айрықша мәнге ие. Ғ.Мүсіреповтің: «Сөзге сөз жарығын да, көлеңкесін де түсіріп тұрады» [39,121], – дегеніндей,сөздердің бір-бірімен қатынасқа түсуі арқылы ұғымдық-түсініктік мағыналары айқындалып, мәтіннің поэтикалық өрнегіне бірегей стильдік колорит үстейді.

	«...Әрбір жаман кісінің қылығына күлсең, оған рахаттанып күлме, ыза болғаныңнан күл, ызалы күлкінің өзі де қайғы. Ондай күлекіге үнемі өзің де салынбассың, әрбір жақсы адамның жақсылық тапқанына күлсең, оның жақсылықты жақсылығынан тапқандығын ғибрат етіп күл. Әрбір ғибрат алмақтың өзі де мастыққа жібермей, уақытымен тоқтатады. Көп күлкінің бәрін де мақтағаным жоқ, оның ішінде бір күлкі бар-ау – құдай жаратқан орныменен іштен, көкіректен келмейді, қолдан жасап, сырты менен бет- аузын түзеп, бай-бай күлкінің әнін сәндеп, әдемішілік үшін күлетін бояма күлкі» [40,100-101], – деген ұлы Абайдың өзі рахат күлкіден бастап, ызалы күлкі, ғибрат күлкі, бай-бай күлкі, бояма күлкілерді атап, олардың ішкі- сыртқы сипаттарына шолып өтеді ғой.

	Ә.Кекілбаев шығармаларындағы бір ғана күлкіге қатысты поэтикалық қолданыстарды саралайтын болсақ, жазушы шеберлігінің тағы бір қыры мен сырына тап боларымыз сөзсіз. Мәселен, қаламгер шығармаларынан күлкіге қатысты бір жүзден астам (100-ден астам) түрлі поэтикалық қолданыстарды кездестіргенімізді (бұл да толық тізім емес)айтсақ та жеткілікті. Оларды пайдалану арқылы жазушы көркем мәтіндегі кейіпкерлердің түрлі психологиялық күйлерін бейнелейді. Мысалы: тәкаппар күлкі, жұмбақ күлкі, сиқыр күлкі, монтаны күлкі, жымсиған күлкі, болмашы күлкі, жымың күлкі, жымысқы күлкі, күмілжі күлкі, сылқ-сылқ күлкі, ду-ду күлкі, қыран-топан күлкі, қылмың-қылмың күлкі, жымың-жымың күлкі, бүлк-бүлк күлкі, ашық күлкі, ұры күлкі, сілімтір күлкі, жымиған күлкі, қарқ-қарқ күлкі, әдемі күлкі, сыпайы күлкі, қақақу күлкі, сақ-сақ күлкі, дуылдаған күлкі, кекесін күлкі, тыжырынған күлкі, жексұрын күлкі, қарқылдасқан күлкі, жайдары күлкі,





жайраң күлкі, қуақы күлкі, кеу-кеу күлкі, лақылдақ күлкі, сылқылдақ күлкі, лекілдек күлкі, мәз-мейрам күлкі, марғау күлкі, масаттанған күлкі, зірк-зірк күлкі, т.б.

	Осындай жазушы тіліндегі сөздер мен сөз тіркестерінің поэтикалық қолданыстары – өз алдына ғылыми-теориялық тұрғыдан қарастырылуға тиіс қызғылықты құбылыс деп білеміз. Әйтсе де, ол мәселе біздің зерттеу мақсатымызға жатпайтындықтан, осы тіркестердің сөйлемдегі көркемдік қызметін көрсететін бірер мысалдар келтірумен шектелеміз және осы еңбектің соңында «Ә.Кекілбаев шығармаларындағы күлкіге қатысты поэтикалық қолданыстардың тізбесін» келтіруді жөн көрдік (қосымшада).

	Жазушының күлкіні бейнелеуінің алуан түрлі амалдарының кейбіріне көз жүгіртелік: «...Сөзінен өтірік тапқысы келіп, аяқтан шалып мұқатып, кекеп-мошқап баққан кер ауыздардың да бірте-бірте мысқылшыл мысық мұрттары салбырап, көздеріне жылт қаша бастады» [12,405]; «Бірақ, қашан көрсең де асығыңды алдап ұтып алғысы келіп жүретін жылмаңтөс балалардай, сыр бермей, жымиып жүретін жылмақай неменің бүгін езуіне ие бола алмай, жымыңдай амандасып, жымыңдай қоштасуында бір гәп бар шығар...» [14,11]; «...Адам түгілі құдайдың өзін көзіне бір көрсетсең, оның бойынан да бірдеңе тауып ап, шиге шаншып миығынан күлетін мысқылшыл неменің езуіне біреу әдейі желімдеп қойғандай жабысып ап түспейтін үйреншікті кекесін күлкісі қайда құрыған?» [29,49]; «Кеңсірігіне керги біткен келте танауы таңырайып, басы қосылмай бет-бетіне қашып тұрған күл өңдес мұртына күлкі үйірілді»; «...Ендігәрі бұның көзінше жарық жалғандағы жан біткенге миығынан күлетін мекерлігін көрсете алмастай болған шығар» [29,50]. Мұндай қолданыстардың күлкіні бейнелеудегі көркемдік бітімі, адамның ішкі психологиясы мен сыртқы жай-күйін, мінез қатпарларындағы сана-сезім ағыстарын бейнелеудегі стильдік қызметі өз алдына зерттеуге тұрарлық дүние.

	Сонымен, арналы әңгімемізге қайта оралалық. «Керек адам» әңгімесінің басындағы Сәрсеновтің Ахметов кабинетінде телефон арқылы сөйлесіп жататын кісінің Дәулетов болып шығатыны, оның мінез-құлқының аужайын автордың ілкідегі телефондағы даусы арқылы ишаралауы («Мына бірауыз сөзден кейін көкшіл телефон тіптен көгереңдеп кетті. Аржағындағы гүрілдеген еркектің түкірігі трубкадан сыртқа шашырап бара жатқандай, Ахметов оны алақанымен басып алды да, тыңдай берді, тыңдай берді. Бір уақытта барып гүрілдек дауыс «қош» дегендей болды») характер болмысын ашуға да, шығарманың сюжеттік арқауын ширатуға да қызмет етіп тұр.

	Бұл әңгімелерде ширыққан оқиға, әнебір шиеленіскен тартыс жоқ. Қарапайым ғана оқиғаны әзіл-сықақ ыңғайымен әсерлі баяндау арқылы тірлік түйткілдерін оқырманның көз алдына әкеліп, адамның рухани болмысын аша отырып, сана қатпарларынан суыртпақтап сыр тартады. Жазушы кейіпкерлердің іс-әрекеті мен мінез-құлқын әзіл-сықақтың өрнекпен бейнелегенмен, оларды әсте жазғырмайды, әшкерелеушілік пафос та жоқ. Келеңсіздікті іліп-шалып, оқырманға ой салу мақсат етіледі. Оларда адам





болмысына барлау жасай отырып, өмір шындығының көңілге кірбің түсіретін жақтарын ашу арқылы заманның әлеуметтік күйінің беталысына налу бар...

	Ә.Кекілбаев әңгімелерінің құрылымы да ерекше жинақылығымен, кейіпкерлерді қарапайым ситуацияларда да жан-жақты танытуымен ерекшеленеді. Оларда кейіпкерлердің ой ағыны мен сезім шырғалаңдары, көзқарас-таным арналары терең көрінеді, адамдар арасындағы қарым- қатынастар мен субъектінің ішкі қайшылықтарын жіті қадағалайтын авторлық байқампаздық пен сана сүзгісі ең елеулі жайттарды ғана қамти отырып, оларды талғампаздықпен көркем мәтіннің арқауына шебер қиюластырады. Сөйтіп әрбір сәт, әр деталь өз орнын бекем иемденіп, сюжеттің шымырлығы мен көркем композицияның тұтастық арқауын шыңдай түседі. Мұның өзі көркем әңгімені «ешнәрсені қосуға да, алуға да болмайтындай етіп жазудың» (Сомерсет Моем) әдемі үлгісі екені ақиқат.

	Жазушы өзі көп сөйлеуден, көш-құлаш баяндаулардан бойын аулақ салумен қатар, кейіпкерін де көп сөзділікке ұрындырмайды. Жалпы, Ә.Кекілбаев диалогты мейлінше аз қолданатын жазушы десек, салыстырмалы түрде әсіресе, осы екі шығармасында диалог біршама қызметке жегіледі.

	«Әңгіме – қиын жанр, – дейді З.Қабдолов, – Алдымен көлемі шағын. Ол жазушыдан барынша жинақы болуды талап етеді. Содан соң оқырманды бірден үйіріп әкету үшін, сол шағын көлемдегі өмір эпизодының өзі соншалықты тартымды, сюжет желісі қызғылықты болуға тиіс. Сюжетке ене бастаған бетте-ақ оқырманның көз алдына іші-сыртын, мінез-құлқын, іс- әрекетін аттаған сайын аңғартып адам келе бастауы керек. Ол адам өзіне тән ең бір елеулі өзгешелігімен шұғыл даралана беруге тиіс. Адам тұл көрінбейді; оның өзін қоршаған айналасы айқын көзге түсуі, сол арқылы белгілі бір әлеуметтік топ, қоғамдық орта танылуы шарт. Әлгі адам – соның өкілі, типтік тұлға болуы қажет. Осының бәрі жазушының өмірді терең білуімен қабат, сөз байлығын, байқағыштықты, аса талғампаздықты, тілдегі тамаша суреттілікті, ...бір сөзбен айтқанда, шеберлікті, талап етеді» [24,307- 308].

	Ә.Кекілбаев әңгімелерінен де осындай шағын көлемнің ауқымында

	«өмірдің бір бөлігін жарқ еткізіп жайып тастап, оқырман алдына қилы-қилы мінездің адамын жетелеп әкеп, жақсысына сүйсінтіп, жаманынан түңілтіп отыратын» хас шеберліктің қолтаңбасын қапысыз танимыз.





ИРОНИЯ ИІРІМДЕРІ





	Я не могу понять,

	где оканчивается ирония и начинается небо!



	Г.Гейне





	Өмір құбылыстары мен адам болмысына идеялық-эмоциялық баға беруде суреткер түрлі эстетикалық категорияларға жүгініп, көркем шындыққа айналдырған «өмір суреттерін» оқырман назарына ұсынады. Авторлық бағалаудың түрі де сан қилы – жазушының қолында әдеби әдіс- тәсілдердің орасан әлеуеті бар – кейіпкерді қаһармандық дәрежеге көтеруге де, болмыстың комизмді қайшылықтарын ашуға да, романтикалық немесе трагикалық өңмен айшықтауға да, сентиментальдық сезіммен өрнектеп немесе драматизммен шиеленістіруге де баруы мүмкін. Суреттеу құралдары арқылы жүзеге асырылатын әдеби амал-тәсілдер ашық түрде де, астарлы- тұспалды мағынада да діттеген межені көздеп отырады. Мұның бәрі суреткерлік мақсаттан туатындығымен қатар, жазушының жалпы шығармашылығында бой алдырып отыратын, өзіндік жазу мәнеріндегі стильдік шеберлік қырына да байланысты. Стиль – «шығарманың мазмұндық түрінің барлық элементтерінің бірлігі мен тұтастығының жиынтығы ретінде (образдар жүйесінің ішкі байланысы, көркем тіл, жанр, композиция, фабула, ырғақ, интонация) суреткердің шығармашылық даралығы мен оның көркем ойлау формасының көрінісі» [41,10], – десек, шығарманың жалпы мазмұнынан да, оның жекелеген компоненттерінен де, әсіресе тілдік-стильдік даралығынан көрініп отыратын өнімді стильдік-көркемдік тәсілдердің бірі – ирония.

	Қазақ әдебиеттанушыларының ирония туралы пікірлері бір арнаға тоғысып отырады. А.Байтұрсынов атақты «Әдебиет танытқыш» еңбегінде:

	«Сөздің тысқы лебіз мағынасына ішкі астыртын мағынасы қайшы келсе, кекесін болып шығады. Кекесінмен сөйлеуді кекесіндеу дейміз», – дейді [10,68]. Қ.Жұмалиев: «Сөйлем құрылысының түріне қарағанда, адамға, нәрсеге сырттай жақсы баға берсе де, ішкі мағынасы оған қарсы шығып, жақсы бағаны жоққа шығарса, және сол нәрсені келекеге айналдырса, ирония дейді», – деп жазады [42,129]. «Ирония – «кемшілікті, мін-мүлікті астармен перделеп сынау, сықақтау, мысқылдау, кекету. ...жоқ жақсылықты өп-өтірік бар ету арқылы әдейі сол жоқ нәрсенің орнын ойсырата көрсету, мазақ қылу, оның өзін астарлап, объектіні тәлкек ету», – дейді З.Қабдолов [24].

	«Әдебиеттану. Терминдер сөздігінде» (З.Ахметовтің мақаласы) иронияға мынадай анықтама берілген: «Кекесін (ирония) – сөзді тура мағынасында айтылғандай қолдана отырып, бірақ оған қарама-қарсы мағына беру, сөйтіп





ойды жеңіл әзіл-қалжыңмен, зілсіз кекесінмен керісінше айту тәсілі. Қай сөздердің осылай астарлы мағынада, керісінше қолданылып отырғаны олардың айтылу қалпынан, ой желісінен, сөйлеу интонациясынан сезіліп отырады. Кекесін тәсілін қолданудың әсерлілігі жағымды, жылы сөздермен айта отырып, жағымсыз мінез, іс-әрекеттерді көрсететін тапқырлықты, қарама-қайшы жайларды тартыстыру арқылы ойды жасырын түрде жеткізе білетін көркемдік шеберлікте» [43,25].

	Ирония – сан-салалы қоғамдық құбылыстар мен мың құбылған өмір- тіршіліктегі түрлі келеңсіздіктерге, тоғышарлық пен рухани қысымның барлық көріністеріне қарсылық әрекеті ретінде қалыптасып, сыни ойлар мен әлеуметтік талдаушылық көзқарасты өткізудің астарлы көркем амалы ретінде орнықты. Иронияның негізінде дүниеге сыни көзқарас жатады, қоғамдағы әділетсіздікке, әлеуметтік қысымның жойқын күшіне қарсылықты ерекше эстетикалық әдіспен берудің шығармашылық әдісі болып табылады.

	Ирония – ауыз әдебиетінен бастау алатын көркемдік құбылыс. Жазба әдебиетіміздің арғы бастауларында ауыз әдебиеті тұр десек, қай елдің де фольклоры мен ел аузындағы аңыз-әңгімелерде иронияның көркем мысалдары көптеп кездеседі. Н.А.Добролюбовтың: «біздің сөз өнеріміздегі ең тәуір нәрсені – бірде аңғырт да ашық, бірде қулықты де сабырлы, енді бірде ашулы да ұстамды ирониядан табамыз», – дейтіні бар [44,187]. Н.В.Гоголь халық поэзиясындағы ирония реңктері туралы айта келіп, иронияға бейімділікті орыстың ұлттық мінез сипаттарына байланысты деп санайды: «У нас у всех много иронии. Она видна в наших пословицах и песнях, часто там, где, видимо, страждет душа и не расположена во все к веселости», – деп жазады [45,168].

	Қазақ халқының мінез-құлық пен дүниетаным, сыни талдау мен баға беру дағдысы да иронияға өте бейім келеді. Ирония мақал-мәтелдердің өзінен молынан ұшырасады. «Өзің білме, білгеннің тілін алма», «Апама жездем сай, ағама жеңгем сай», «Бай үйінің мұржасы қисық болса да, түтіні түзу», «Аузы қисық болса да, байдың ұлы сөйлесін», «Әкімің соқыр болса, бір көзіңді қысып өт» секілді мақал-мәтелдерде жеке адамға бағытталған әрі әлеуметтік мәндегі кекесін, парадокстық тұрғыдан, ирониялық сарынмен астарлап мұқату, тұспал-ишарамен мазақ етушілік бар.

	Абайдың қара сөздерінде [40,126-127] сыналатын («Жиырма тоғызыншы сөзі») мақалдардың дені осындай ирониялық астармен айтылатын сөз мәйектері екенін ескеруіміз керек. Мысалы, «Жарлы болсаң, арлы болма», «Қалауын тапсаң, қар жанады», «Атың шықпаса, жер өрте»,

	«Жүз күн атан болғанша, бір күн бура бол», «Алтын көрсе, періште жолдан таяды», «Ата-анадан мал тәтті, алтын үйден жан тәтті» дегендердің қай- қайсысы да – өткір кекесінді нақылдар.

	«Қандай мақалды алсақ та, оның шығуына үлкен уақиға, мәнді әңгіме себеп болған. Мақал соларға берілген баға, жасалған қорытынды, яғни

	«тоқсан ауыз сөздің тобықтай түйіні» есебінде жүреді» [46,78]. Тегінде, жоғарыда келтірілген мақалдар да жеке бір оқиғаға байланысты айтылған. Тұрмыс-тіршіліктегі кездескен нақты бір жөнсіз жәйт, орынсыз оқиға,





кешірілмес күнә, құптауға болмайтын көріністерге орай туындаған кекесін түрінде айтылған нақыл сөз уақыт өте келе ғибратты мақал-мәтелге айналған. Ал мұндай нақыл сөздер барлық уақытта тура мағынадағы өсиет түрінде ғана емес, кейде осылай астарлы-тұспалды кекесін, мұқату, мошқау түрінде айтылып, ел есінде жатталатыны бар.

	Әдеби мұраға таптық көзқарас тұрғысынан қараған кешегі кеңестік кезеңде кейбір мақалдардың «үстем тап шығарып, оған таптық идеясын қосқан, идеологиялық құрал еткен» деп түсіндірілгені мәлім. Алайда, сол

	«Аузы қисық болса да, байдың ұлы сөйлесін», «Құм жиылып тас болмас, құл жиылып бас болмас», «Алтын басты әйелден бақа басты еркек артық» деген секілді мақалдар сол кешегі «байы менен кедейі жоқ, теңдікті» заманда да, бүгінгі күні де ұмытылмай келеді. Асылы, осы мақалдардың да өзегінде ащы әжуа, кекті кекесін жатқаны анық.

	Халық – қашан да сыншы, қапысыз тәлімгер, ал мақал-мәтел –жекенің мұрасы емес, халықтың ғасырлар бойы сүзгіден өтіп, өмір-тұрмыс тәжірибесімен дәлелденген, еленіп-екшелген ақыл-ойының тұнбасы. Ендеше,

	«Малым – жанымның садақасы, Жаным – арымның садақасы», – деп мал- мүлік, тапқан-таянғанын жаны үшін қиятын, ал сол жанын арының жолында құрбандыққа шалып, ар-намысты жоғары ұстаған қазақтың «Ата-анадан мал тәтті, алтын үйден жан тәтті» деп (тура мағынасында ұғынсақ), ата-анасынан гөрі малды ардақтайтындай не жөні бар!? Олай десек, мұндай гәп халықтың ой-тұжырымы емес, бірлі-жарым түйсіксіздің ғана «пәлсапасы» болып шығар еді. Демек, соңғы мақалды алдыңғысының нақты бір кезеңге икемделген метаморфозасы емес, керісінше, белгілі бір жағдайға сәйкес ирониялық тұрғыда тәмсілденген парадокстік нұсқасы деп түсінбек лазым.

	Алайда, әуелгідегі шығу тегі мен қолданысы осындай болғанмен, өз ісінің жөнділігіне «уәждеме» қылу үшін кейбіреулер сөз төркініне үңілмей, мақалды тура күйінде қабылдауға бейім тұрса ше!? Абайдың өзі айтпақшы,

	«жұбанышы: жалғыз біз бе, елдің бәрі де сүйтіп-ақ жүр ғой, көппен көрген ұлы той, көппен бірге болсақ, болады-дағы деген сөзді жұбаныш қылатын» («Жиырма үшінші сөз») қазекеңнің осы мінезін, қарапайым халық өкілдерінің балаң ой-өресін ескерді ме екен, ұлы ақын осы мақалдардың тура мағынасынан сақтандырып, әрқайсысын жеке-жеке талдап көрсетеді ғой. Дана ақынның мұндай «профилактикалық алдын-алу уәжіне» дәлел бола алатын мына бір жайды айта кеткен артық болмас дейміз.

	Баршаға таныс, орыс әдебиетіндегі психологиялық романның басы боп есептелетін М.В.Лермонтовтың «Біздің заманның геройының» алғысөзінде автор: «...Біздің халқымыз сондай жас, сондай ақкөңіл ғой, мысалдың аяғынан ақыл айтатын сәуегейлікті таппаса, оны ұға алмайды. Олар қалжыңды түсінбейді, мысқылды сезбейді: олар асылында қисық тәрбиеленген. Олар осы күнгі білімпаздық бұрынғыдан гөрі өткір және көзге түсе қоймайтын, мақтау пердесін жамылып отырып, қарсыласуға мұршасын келтірмей, тура соғатын құрал тапқанын, сондықтан тәуір орта мен тәуір кітапта балағатқа орын болмайтынын әлі білмейді...» [47,7], – деп жазды емес пе?! М.В.Лермонтов романының атауының өзі иронияға құрылған ғой. Бас





кейіпкер Печориннің адамдық табиғатын, «қаһармандық» іс-әрекеттерін жинақтап, өз кезеңі адамының, «ғасыр қаһарманы» феноменінің бейнесін береді. Автордың кейіпкер іс-әрекетіне көзқарасы ашық көрінбейді, негізгі идея шығарма атауы мен оның идеялық-мазмұндық болмысынан байқалатын ирониядан танылады. М.В.Лермонтов иронияны «бұрынғыдан гөрі өткір және көзге түсе қоймайтын, мақтау пердесін жамылып отырып, қарсыласуға мұршасын келтірмей, тура соғатын құрал» ретінде атап көрсетіп: «...Жұртты тәттімен сыйлау жеткілікті болды, одан бұлардың іштері бұзылды: енді ащы дәрі мен удай шындық керек», – деп кесіп айтады емес пе!?

	Ирония белгілі бір құбылыстарға эстетикалық баға берудің амалы ретінде көрінеді. Адамдық тұлғаның эгоцентризмін сыни тұқырту мен әшкерелеу ежелгі заманнан бері келе жатқан тәсілдердің бірі. Ежелгі грек философы Сократтың пікірталас жүргізу құралының маңызды ерекшелігі оның ирониясы болғаны мәлім. Сократтың ирониясы – өзін көп білемін деп санайтын даңғойларды астарлы келекемен «отырғызып тастау» құралы болды. Қарапайым аңғалдықпен сұрап отырағандай көрініп, ұдайы сауал қоя отырып, Сократ өз сұхбаттасын тұйыққа тіреп тастайтын, сөйтіп олардың білімсіздігін дәлелдеп беретін болған. Сократ ирониясының ерекшелігі де сонда, оның мақсаты – біреуді жер қылу емес, адамның өзін-өзі тануына, сұхбатта еркін болуына, шығармашылық мүмкіндіктерін ашуына көмектесу болды. Ф.Шлегельдің пікірі бойынша, иронияға бейімділік адамды тұрмыстың қайшылықтарынан, әсіресе күнделікті күйкі тірліктен жоғары қояды. Сол Ф.Шлегель Сократқа қатысты «ирония бүкіл дүниені әжуалайды» дегенді айтады [48,286-287,360].

	Ирония – қоғам мен адам кемшіліктерін қабылдамаудың бір көрінісі. Автор қолдап, қостап отырғандай болып, оны бекіте түскендей көрінгенімен, шын мәнінде, оны күлкі етіп, теріске шығарып отырады. Басқаша айтқанда, ирония – өзінің сипаты жағынан дүниедегі ұсқынсыздық пен қауіпті саналатын көріністерге қарсы бағытталған субъективті, эстетикалық өзгеше қатынас болып табылады. Ирония – кемшілікке кемелділік тұрғысынан қараудың этикалық-адамгершілік көрінісі.

	Ирония құбылысын бір сөзбен «сырттай қоштап отырғандай көрінгенмен, ішкі мағынасымен кемітіп, кекетіп отыру» деп түйгенімізбен, оның көркемдік-поэтикалық өрнегі де, ішкі мағына-мәнері де сан алуан, иірімдері мол. Ол туралы А.Байтұрсыновтың: «Кекесіннің түрі толып жатыр. Бірақ толып жатқан түрін екі топқа бөлуге болады: 1) Зілсіз кекесін (ойын, қулық, қалжың, әзіл), 2) Зілді кекесін (мазақ, сықақ, мысқыл, келемеж, келеке, әжуа), – деп көрсетеді, сөйтіп иронияның ішкі мағыналық реңктерінің сан алуандығына көңіл аударады [10]. Қазақ тілінде де иронияның келеке, кекесін, мазақ, әжуа, мысқыл секілді нұсқалары бар және олар халық шығармашылығында да, қазіргі прозада да түрлі өрнекпен кеңінен ұшырасып отырады.

	Иронияның ұлғайған түрі – сарказм. Яғни мысқылдың ызаға айналған түрі, зілді де ащы кекесін. Сатира зерттеуші орыс ғалымы Л.И.Тимофеев ирония мен сарказмды юмордан сатираға өтудегі аралық форма дейді. Демек,





ғылым тілінде, күлкі реңктерінің жаймашуақ әзілден бірте-бірте қаһарлы, мансұқтаушы күлкіге өтуі юмор – ирония – сарказм – сатира баспалдағымен көтеріледі. Ғалым Т.Қожакеевтің сөзімен айтсақ, «нысанаға қайырымды түрде, симпатиямен, әзіл-оспақты араластыра күлу жеткіліксіз болып, оны кекете, келемеждей сынау керек болғанда, иронияға ауысамыз, ал кекетіп қою жеткіліксіз деп табылып, объектінің шаңын қағып әшкерелеу қажет болғанда, кектен, ызадан, тепсінуден туатын сарказмға ойысамыз. Осыдан барып юморлық дүние сатираға айналады» [49,61].

	Иронияны ділмәрлық-стильдік әдіс ретінде де, эстетикалық категория ретінде де қарастыруға болады. Немістің ұлы ақыны И.В.Гете ирониядан үлкен әдебиеттің әмбебап қасиетін таныған. Гетенің: «Ирония – онсыз кез- келген астың дәмі кірмейтін бір салым тұз секілді», – дегенін Томас Манн қайталап айтып отырады екен [50].

	«Дүниеге ирониялық көзқарас адамды ойлаудың догмалық қасаңдығынан, біржақтылықтан, шыдамсыздықтан, фанатизмнен арылтады. Сонымен бірге, «иронияға шектен тыс құмарлық» нигилизмнің тұйығына, арсыздыққа, жауапкерсіздікке соқтыруы да мүмкін» [51,78]. А.Блок

	«Ирония» деген мақаласында (1908 ж.) өз кезіндегі (ХІХ ғасырдың соңындағы декеденттік көңіл-күйдегі, сондай-ақ кейбір символистерде орын алған) орыс әдебиетіндегі иронияның талғамсыздығына қынжылыс білдіріп, оны «әзәзіл, арандатушы күлкіден басталып, сотқарлық пен қорлыққа апаратын қалжыратушы күлкінің көрінісі» деп бағалайды [52,209-213]. Қай нәрсені де шамадан тыс талғаусыз қолданса қадірі кететіні, тіпті қауіпті тенденцияға айналары рас. Иронияға шектен тыс құмарлық та адамның мінезін бұзып, ешкімді көзге ілмейтін, барлық жерден кемшілік іздеп, тепсініп кекеткісі келіп тұратын өзімшілдікке ұрындыруы, Ф.Ницще айтқандай, «тістеп тұрып та күлуге үйренген қабаған итке ұқсатып жіберуі» әбден ықтимал [53,411].

	Әлем әдебиетінде Гомердің әйгілі «Иллиадасы» мен «Одессеясынан» бастап, ирониялық баяндау Шекспирде де (ХҮІ ғасыр), Гоголь мен Бальзакта (ХІХ ғасыр) да кездеседі, түрлі ағымдардағы арғы-бергі көптеген қаламгерлердің қай-қайсысының шығармашылығында ұшырасып отырады. А.Уайлд пен И.П.Смирновалардың пікірінше, қазіргі әдебиеттегі постмодернистік ағым да өмірдің барлық көріністеріне өзгеше ирониямен қарауға ден қоюда.

	Абайдың:

	...Кісімсі қайда жүрсең, олжаға тоқ, Шұқыма халық көзінше қарғаша боқ!

	Жұрт – жас бала, жылатып тартып алма, Білдіртпей ептеп алсаң, залалы жоқ.

	Жат елге жадағайда сөйле шәргез, Тар жерде тайпалудан танба әр кез. Жатты жау деп еліңді үрпитіп ап,

	Жауға жабдық деп жиып пайда қыл тез, –





дейтін өлең жолдары да ақынның ирониялық түрдегі сыншылдық көзқарасын көрсететін поэтикалық өрнектер екені хақ. Немесе Қашаған ақынның

	«Оразалы байға айтқанындағы»:

	...Бет терісін түлетіп, Төбесінен күн өтіп,

	Шыбын жанын пида етіп, Шаруаға жанды жүдетіп Жүргенде кетпесе игі еді

	Біздің аршыланға тіл өтіп, –

	деген жолдарында бір қарағанда жанашырлық танытып отырғандай көрінгенмен, қайырсыз байдың дүниеқоңыз, сараңдығын тілдеген өткір кекесін жатыр.

	Ирония біздің қазіргі өмірімізде, күнделікті тірлігімізде де жиі ұшарасады. Кейде оңынан оралмаған ісімізге «Жетіскен екенбіз!» деп кекесінмен қарайтынымыз бар емес пе, тап осы лебізімізде өзімізге-өзіміздің көңіліміздің бітпеуі, алайда соны тікелей емес, іске көңіл толғандай ғып күмпитіп айтатынымыздың өзі нағыз иронияның ең қарапайым, сайқымазақ, өзін-өзі кекету (самоирония) түрі болып табылады.

	Ирония негізінен шығармадағы пафостың түрі, идеялық-эмоциялық баға берудің амалы, авторлық эмоциялық көзқарас секілді көркем мазмұнның субъективтік ұйымдасуынан көрінеді. Бұл жағынан ол комизм, трагизм, қаһармандық секілді «эстетикалық сана модальдылығына» жақын келеді. Көркем шығармадағы ирониялық көзқарас пен көңіл-күй, негізінен авторлық баяндаудан көрінеді, кейде ол кейіпкер сөзімен, ішкі монологымен астасып жатады. «Баяндаудың жаңа типі ондағы «жартылай кейіпкер, жартылай автор» баяндаушылардың ирониялық, сарказмдық бейнеленуімен Жаңа дәуірдің сатиралық әдебиеті жағдайында пайда болды», – деп жазады В.Мысляков [54,27].

	Модернистік және постмодернистік әдебиетте түрлі сипатта көрінетін ирониялық бейнелеу (баяндау) социалистік реализм әдебиетінде де өзіндік үйлесімімен көрінді. Әдебиет пен өнерде, әсіресе, адамдар мен олардың тұрмысындағы, тарихи тәжірибелеріндегі қайшылықтарды өзінше қабылдаудан туындап, нақты әрі терең пайымдайтын көркем ирония сатиралық және юморлық шығармалардағы (немесе бейнелеу түріндегі) өнімді тәсіл ретінде кеңінен қанат жайды. Көркем әдебиеттегі ирония өзінің жылы сөзді алдына салып, ащы сөзбен ептілікпен әдіптеп кемітушілік қасиетімен, астарлы-тұспалды сыншылдық сипатымен қазіргі прозамыздағы сыншылдық көзқарастың, әшкерелеуші-бағалаушылықтың әмбебап құралына айналды.

	Әдебиет әлеміне 1960-жылдардағы жылымық кезінде келген орыс ақын-жазушылары – қазіргі орыс әдебиетінің мойындалған классиктері А.Вознесенский, В.Аксенов, В.Войнович, Ф.Искандер, Б.Окуджава, Е.Евтушенко, В.Астафьев, А.Синявский, т.б. шығармашылығы ирониялық сарындарымен ерекшеленсе, бұл буын туралы сыншы М.Ремизова:

	«Характерными чертами этого поколения служат известная угрюмость и, как





ни странно, какая-то вялая расслабленность, располагающая больше к созерцательности, нежели к активному действию и даже незначительному поступку. Их ритм – moderato.Их мысль – рефлексия. Их дух – ирония. Их крик – но они не кричат...», – деп жазады [55].

	Қазақ сатирасын зерттеуші ғалым А.Мұсаев кешегі кеңестік кеңістіктегі ұлт әдебиеттерінде де ирониялық-философиялық прозаның дамығанын, әсіресе эстон прозасы мектебінің өкілдері Э.Ветемда, Э.Бээкман, А.Вальтон, П.Куусберг, грузин әдебиетінде Н.Думбадзе, Ч.Амирэджиби, А.Сулакаури шығармаларында иронияның сан қырлы қасиеті жарқырап көрінгенін айтады [31].

	Сыншыл реализм әдебиетінде өзіндік өрнекпен көрінген ирония қазақтың көркем прозасында Ж.Аймауытов, Б.Майлин, М.Әуезов, Ғ.Мүсірепов шығармаларындағы сатира мен юмордың қатарында бой көрсетіп, ХХ ғасырдың 60-80 жылдарынан бері көркемдік әдіс ретінде өнімді қолданылып келеді. А.Сүлейменов, Т.Нұрмағамбетов, Ә.Кекілбаев, М.Мағауин, Т.Әлімқұлов, Қ.Ысқақов, Ә.Тарази, О.Сәрсенбаев, т.б. шығармаларында ирониялық өрнектер жан-жақты қырымен ұшырасып отырады. Ирония, әсіресе, М.Мағауинның суреткерлік стилінің көрнекті бір қыры ретінде ерекше танылды. Жазушының алғашқы әңгімелерінен бастап, иронияның иірімдері түрлі көркемдік қуатымен тұрақты орын алып келеді. Жазушының «Тұлымханның бақыты» әңгімесінде ирония шығарманың тұтас идеялық-көркемдік болмысының өзегін құраса, көптеген шығармаларында ирониялық баяндау түрлі аспектіде көрініп отырады. Бұл туралы ғалым Б.Майтанов былай деп жазады: «Кейіпкерлерінің өзіне-өзі немесе өзгеге қатысты кейде ызалы, кейде бейтарап әжуалай тіл қатуы М.Мағауиннің 1970 жылдарғы әңгіме, повесть, романдарында кездесетін. «Көк мұнардағы» Едіге,

	«Қара қыздағы» Бексейіттің сұхбаттасу сәттерінде әдебиеттегі юмор ауқымынан тыс психологиялық мезеттер салмақты жағдайды басқа саналар аясымен сабақтас күлкіге жақын әсер арқылы толықтыратын. Бұл көркемдік- эстетикалық бағыт жазушының кейінгі туындыларында сайқымазақ-пародия тәрізді стильдік сипатқа жақын бедер тапты» [56].

	Иронияның көркем мәтіннің ауқымы мен астарындағы мағыналық өресі мен ішкі иірімдерінің молдығы соншалық, оны кейде бірден байқай алу, мынау ирония ғой деп дөп басып көрсете қою да оңай емес. Өйткені, ирония үнемі сатира мен юмор аясында ғана емес, кейде мәтіннің эстетикалық өрнегінде, концептуальдық мәйегінде орын алып, эмоционалдық-психологиялық инерциямен күтпеген жерден бой көтере келіп, күлдірмейтін – қайта тіксінтетін, шенемейтін – бірақ секем алдыратын, комедиялық күлкінің орнына трагедиялық халді аңғартатын ерекше стильдік құбылыс болып та танылады. Қазіргі ирониялық-философиялық прозадағы ирониялық баяндау – жүзге үйірілген күлкі мен көзге ұялаған мұңды, қабаққа түйілген ашу мен жүрекке түскен қасіретті қатар қамтып, қапсыра орайтын күрделі құбылыс. Мұндай ирония езу тартар жымиыс тудырғанмен, шын күлкі, ашық әзіл-сықаққа жете бермейді, ашу-кек туғызбағанмен, ойлылыққа жетелеп, пайымдылыққа үндейді, парасатқа шақырады.





Халық жазушысы Ә.Кекілбаев шығармаларында да иронияның стильдық-көркемдік өрнегі жан-жақты, бағалаушы-талдаушылық қарымы да әр қилы болып келеді. Жазушы өмір құбылыстарын, әлеуметтік тіршіліктің кейбір көріністерін бейнелеу мен бағалауда түрлі ауқымдағы мысқыл, келеке, әжуа, кекесін элементтері мен ирониялық баяндауды өте шебер пайдаланады. Жазушы шығармаларында ирония сатира мен юмор қатарында да, кейде сатира мен юмор ауқымынан да тыс қалып алып, бейнеленуші объектіге авторлық қатынастың (көзқарастың) ерекше бір көрінісі болып келеді. Мұнда автор иронияның көрініс-құбылысты қоштағандай болып отырып, оның бойындағы жағымсыздықты іліп-шалып өтетін, бірақ оны тура мінемей, мысқылмен шолып өтетін қасиетін тиімді пайдаланып, суреткерлік сыншылдық нысанасы ретінде қамтып отырады. Бұл жағдай жеке кейіпкердің іс-әрекетін баға беруде ғана емес, сонымен қатар, жалпы көпшіліктің сипатын, адам мінез-құлқы мен пендешілікті, ұлттық характер мен халықтық қасиеттегі кейбір түйткілдерді дөп басып, оқырманға ой салып отыруда маңызды роль атқарады.

	Мұндай баға берудің сыншылдық қуаты, әлеуметтік уыты мен интонациялық екпіні де сан алуан болып келеді. Жазушы шығармаларында бір кейіпкердің басқа кейіпкерге қатысты сырттай айтатын кекесінді ой- пікірінің берілуі хабарлаушылық сипатымен бірге, оған жеке біреудің немесе көпшілік атынан сыншылдықпен баға беру, көзқарасын білдіру амалы болып келеді: «...Имек мұрын агенттің жоғалып кетті деп жүрген інісі табылыпты. Ту Сібір асып кеткен екен. Бұрынғы күйеуінен кішкентай қызы бар бір маржаның етегінен ұстапты. Құр тақым қысып жүргенде құлынды биеге қолы бір-ақ жетіп әбден қарқ болып қалыпты...» («Бір шоқ жиде»).Ал «Бір шөкім бұлт» хикаятындағы «кебіс ауыз шабдар қатынның» Күлдәрінің қылығына орай айтатын: «Айналайын кеңес үкіметі талай сары тоқалды талтаңдатты ғой!» – дегенінде сөйлеуші субъектінің тарапынан қоштау, ризашылық рәуіште болса, концептуальдық тұрғыдан қарағанда, бүкіл қоғам сипатын ашып әжуалайтын өткір ирония жатқаны анық.

	Кейіпкердің өзіне қатысты айтылатын, өз болмысына үңіліп, тұрмыс- тіршілігін, тағдыр-талайын толғайтын ішкі ой-толғамдарында налалы кекесін, сайқымазақ күлкі (самоирония) жатады: «...Қара пышақ манағыдай сусылдамай кібіртіктейін деді. Мынау жауырын. Жауырын қарап, бал ашатындай мұның қай бір алыс жолда жүрген жолаушысы бар... Қақшиған кәрі жілік... Мұны босағаға іліп, мал-басы аман болсын деп тілейтіндей, қай әулетіне дәулет жимақ... Шаққанда майына алақаның толатын ортан жілік... Мұны тесіп түбекке шүмек қылатындай, қай келінің жүкті болып отыр...» («Бір шоқ жиде»)

	«Елең-алаң» романындағы Әбілқайыр мен орыс елшісінің арасындағы мына диалогтегі хан сөзінде саясаттың салқынын салмақты ойдың орайына алып, сыпайы сөздің астарымен мәселенің мәніне, тақырыптың төркініне меңзейтін сыр алдырмас салиқалы әжуа, зілді кекесін болса, оны автор қаламы да орынды ескертіп, салмақ түсіріп отырады:

	«Елші тайсалмаған қалып танытты.





	– Орыс императрицасы өз тұтымындағы халықтарды ұстап тұра алар ақыл мен күш таба алатынына сенетін шығарсыз.



	Хан күліп жіберді.

	 	– Әрине. Оған менің күмәнім жоқ. Әсіресе, ақыл жағына кенде емес деп білем. Бірақ, күш... Күш те әрине жетеді. Бірақ орыс ғаскері әр сайдың басында, әр бұтаның тасасында, әр қойдың артында қаңғырып жүрген қаймана қазақтың соңында бір-бір зеңбірегін сүйретіп тоз-тоз боп тозып кете қояды деп және айта алмаймын.



	Сып-сыпайы, бып-биязы айтылған мына сөзде қанша әжуа, қанша зіл жатыр?!» [14,169].

	Ирониялық баяндау әдісі – автор қолтаңбасындағы эпикалық кең қарымдылықтың әлеуметтік-психологиялық талдау мен сыни баға беру сатысына тұрақты қатысып отыратын ерекше стильдік қолданым. Мұндай қолданымдар, әсіресе қазақы ұлттық мінез-құлықты, бітім-болмысты суреттеуде, күлкілі қылық, мін-мүлтікті әжуа, кекесінмен шалып өтуде кеңінен қолданылады. Автор кейде көпшілікке ортақ осындай кілтипандарға арнайы «ат басын бұрып», тура тоқталып, терең талдау жасап жатпаса да, нақты оқиға, көрініс, характер сипатын беру тұсында жол-жөнекей, сөз арасында сипай өтеді, сыналай қағады. Мысалы, кейде авторлық баяндаудағы сөз арасында «Қазекеңнің ең аяғы белін босатып алу үшін де биік жер іздейтін әдеті ғой» [12,9], – деп бір ауыз сөзбен зілсіз шалып өтсе, енді бірде «...Қотанындағы малды құдай айдап келе қалған кезбе қонақтың аузына ұстауға жиятын, кейінгі ұрпаққа сол қонақтың ел арасына жайып кеткен әңгімесін мирасқа қалдыратын қазекемде ат шығарғаннан артық мұрат болушы ма еді!» [12,56], – деп қонақжайлылық пен мақтанғойлық секілді халықтық қасиеттерді шендестіре отырып әжуалайды. Кейде: «Бір нәрсені әуелі жақтары жыртылғанша кергілесіп, дауласып алып барып мақұлдамаса, қазақтың ішіне ас жаққан ба?» [14,264], – деп ашық түрде кекетуге ұластырады. Енді бірде: «Құдайға шүкір, дақпырта сөйлемесе басы ауыратын даңғойларға, түймедейді түйедей қып көкитін желбуаздарға қазақ арасы қашан да кенде болып көрген емес» [14,288], – деген ащы әжуасын көреміз.

	Жазушы белгілі бір көріністі бейнелегенде оның шынайы суретін бере отырып, әлеуметтік болмысын байыптап отыруға шебер. Мұндайда көбінесе құбылыстың астарын пайымдауда ирониямен тәпсірлеуге жүгініп отырады:

	«Шыжыған шілдеде қызылсырап, тісі қышып жүрген қазақтарға мынандай қанқасап күнде тап бола бермейді. Жұрт жазда жиын мен той болмаса, алыстан бір аса қадірлі қонақ келмесе, бостан-босқа қан шығармайды. Сонда ащы іркітке арам шеміршектерімен керелеген еркектер жағы: «Шіркін, осындайда тіс шұқитын қажаң-құжаң табылмайды-ау», – деп таңдайларын қақса, әйелдер жағының: «Терлеп-тепшіп ішетін бір тостаған жас сорпа-ай»,

	 	– деп ауыздарынан суы құриды. Дәу де болса, осы жер басып жүрген қазақтардың көпшілігін шешелері бір тостаған жас сорпа мен аяқ қаптың түбінде қыстан қалған қақпыш боршаға толғаған шығар...» [12,17].





Суреткер кейде зілді кекесінді сарказмға ұластыра суреттеп өмірдің ащы шындығын алдымызға жайып салады: «Қазақтан шапағат көргің келсе, мүсәпір бол! Сәл дәулет, сәл қасиет, сәл абырой, сәл бағыңды көре алмай қыржыңдап қалғыш жұрт, мүсәпірлерге дегенде қандай кешірімпаз, қандай кеңпейіл, қандай шапағатшыл!» [12,548].

	Жазушының ирониясы кейде мысқылдан тура сыншылдық назарға көшіп, қоғамдық-әлеуметтік келеңсіздікті, мінез-құлық дағдыларын ашық айыптайтын сыншылдық ұстаным түрінде көрінеді: «Он қазақты бір дастарқанға жинасаң, бәрі де бір-бір бас, бір-бір жамбас ұстайтындай он басты, он жамбасты, қырық аяқты, жиырма көз, жиырма құлақты қой тауып союың керек. Ондай қой қандай таптырмайтын болса, қазақтың бабы да сондай таптырмайды. Бас-басына шалқаюды, бостандық, бет-бетіне шіренуді еркіндік көреді» [12,76].

	«Күй» повесінде: «Түрікмендердің бәрі түнерген қалпы: үйге тастаса, біреу ұрлап әкететіндей, бәрі де қылышы мен қанжарын салақтатып асынып келіпті», – деген бір-ақ сөйлеммен ұлттық болмыс көрінісін жеңіл мысқылмен шолып өтеді. Жазушы мұндай шеберлік қыры туралы Б.Нұржекеев: «Оның кекесіні кісіні қорламайды. Мысқылы мен мүсіркеуінің өзі езу тартқызып отырады» [57,58], – деп атап көрсетеді.

	Кейде ирониялық байлам мәтін ішіндегі кейіпкер сөздерінде келіп, оның ой-танымының өзегін құрайды. «Күйші» повесіндегі Көкбөрінің інісі Дәулетке қарата айтылатын: «...Күйші, өлеңші дегендерің де күлімсіреген еркекке емешегі құрып, есі кетіп қалатын жел қуық ұрғашы сияқты ғой. Солардан не пәтуа табылады. Әй, намыстың найзадан басқа қорғаушысы бар ма, тәйірі! Күн кеше бір жиынның үстінде бұл не қып жүргенің деп бопса айтып еді, інісі миығынан күлді. Жайына қарап отырмай: «Аға-ау, күпсініп көкірегіңізбен жер айырып барғанда көп болса бес-алты қазақты өлтірерсіз, бір үйір жылқыны үркітерсіз. Сол бес-алты бейкүнә пенденің жайбарақат өз тіршілігімен жүргенінен, сол бір үйір жылқының өз өрісінде жайылғанынан сіздің намысыңызға шоқ түсетіндей не бар?» – деп кейуаналық айтады. Бұл атаның аруағын айтса, ол: «Қапысы кетіп құрыған ата-баба жоқ, тұстарында алысқанмен олар да алысып, жұлысқанмен олар да жұлысқан шығар; қазір қолыңыз қышыса, кешегі ата-бабаны көрден қозғаған да сауап па екен?» – деп кекетеді» [28,228], – деген жолдарда кейіпкер танымы арқылы шығарманың концептуалдық-мазмұндық арқауына тартатын терең философиялық байлам жатыр.



	* * *

	Ә.Кекілбаевтың «Бәсеке» повесінің баяндалу машығында шуақты да сәулелі күлкі мен байыпты ирония жатады. «Қыз өссе қырсық көбейеді деген рас екен. Әйтпесе тап бүгінде Балпан байдың мұрты қисаятын жөні бар ма!» деп басталатын алғашқы сөйлемдерінің өзімен-ақ оқырманын қызғылықты оқиғаға негізделген, ойнақы әзілмен өрнектелетін байыпты пайымдауға бейімдей бастайды.





Жазушы шығармашылығы туралы азды-көпті пікір айтқан кейбір зерттеушілер (Г.Бельгер, С.Әшімбаев) бұл шығарманы аңыз желісімен жазылған десе, енді бірінің пікірі (Ә.Спан) повестің негізінде болған оқиғаның ізі жатыр дегенге саяды. Ғалым А.Ісмақова шығарма сюжетінде халық ертегісінің фабуласы өзіндік өңмен өзгертіле дамытылған деген қызғылықты пайымдауын әдебиеттанушылық тұрғыдан дәлелдейді: «Сюжет сказки, возможно, и не имеющий конкретного аналога в фольклоре, стал развернутым сюжетом реалистической повести. Интерес представляет именно трансформация фольклорной фабулы в сюжет, внутренне развивающийся в пронстранстве повести. Из фабулы казахской бытовой сказки о том, как один бай выдавал замуж свою единственную дочь, писатель строит сюжет художественного произведения, который с фольклорным аналогом ничего общего не имеет» [58,306].

	Шығарманың фабулалық негізі туралы айтылғандардың қай-қайсысын да бекерге шығаруға болмайды. Повестің ертегілік-аңыздық негізі оның «бір бай өзінің жалғыз қызын күйеуге бермек болады» дейтін ертегілік бастауында ғана емес, басқа да қырларынан танылады. Мәселен, Балпанның

	«қызымды өнері асқан, жүйрігі озған, күші басым жігіт алсын» деген үш шарты да дәстүрлі фольклорлық эпизодты еске түсіреді. Тек бәсекенің мазмұны мен жүрісі бірдей болғанмен, талапкерлердің ішінен озып шығатын

	«таңдаулының» сиқы бөлек, жеңіске жету жолы да бөтен. Ол елді таңқалдырған тапқырлығымен танылатын ертегілік Тазша бала немесе терең ақылымен тамсантатын Жаман («Аяз би»), болмаса асқан өнерімен, күшінің басымдығымен ерекшеленетін Адақ (Сәкеннің «Көкшетауы») секілді батыр емес, кездейсоқтықтан жан қинамай жеңіске жететін, «жолы болғыш» есірік Есен. Повестің сюжеттік ширатылымының, сол арқылы көрінетін әлеуметтік уыты мен ирониялық тұспалының негізі осындай әлеуметтік-тұрмыстық парадоксте жатыр.

	Повестің фабуласы қарапайым, қазақы өмір-дағдымызға таныс, бәлкім өмірде болған, болмаса да өзінің шыншылдығына күмән қалдырмайтын қызғылықты оқиға алынған. Мыңды айдаған, мыңғырған бай Балпанның ұлдан кейінгі жалғыз қызы Ажарды ұзату жолындағы шырғалаңдары, талай құда түсуге келген сәлемшілерді кері қайтарам деп ел ішінде сөзге қалып, жағымсыз жағдайға тап болуы, сөйтіп жүргенде «қызымды өнері асқан, жүйрігі озған, күші басым жігітке берем» деген ақыл тауып бәсеке ұйымдастыруы, ақырында қызының кездейсоқтықпен жолы болып, бағы жанған Есен деген есірік біреуге кете баруы шығарманың фабулалық сүйегін құрайды. Ал осы оқиғаның көркем сюжетке айналу қисыны, композициялық жүйесі, тартыс табиғаты мен көркемдік-логикалық уәждемелер асқан шеберлікпен қиюласып, бас-аяғы жұп-жұмыр реалистік шығарма тудырған. Шығармадағы ахуалды «таңдаған тазға жолығады» деген мақалдың нақты жағдаятқа сай көркем тәпсірленуі десек те, мұндағы жағдай мен оқиғаның орын алуының өзіндік себептері мен дәлелдемелері жеткілікті.

	Рас, Балпан бай артын ойламаған парықсыздықтың, даңққұмар дарақылықтың құрбаны болды. Әйтсе де, Балпан – бай болғанымен, сол





байлығына мастанған, кердеңдікке салынған көп малдының бірі емес. Өзіндік кісілік ұстанымы бар, ішкі есебі түгел, бас пайдасын бір кісідей білетін, ұлыққа да жұғымды, ел ішінде де беделге кенде емес жан. Шығармадағы Балпанның мінездемесін автор жылы юмормен әдіптей отырып жеткізеді. Қызы бой жеткесін, салған жерден бәсекеге салам деген Балпан жоқ. Бәсеке ұйымдастырудың көркем мотивировкасы қисындылықпен беріледі. «Кеше ғана еркелеп, мойнына асылып жүретін» қызының бой жетіп қалғанын білмей қалу, құдалар келгенде ғана аңғару кімнің басынан өтпеген? Ең бірінші құда түсе келген Можанға беріп жібермегені үшін оны кіналай алмайсың. Ал... «енді құда түсе келген біреуіне беріп жіберсе, бұған дейін құда түскендер одан сайын өшікпей ме...»? Бәсеке ұйымдастыру Балпанның тығырықтан шығар жолы, қысылғанда ойлап тапқан жалғыз-ақ амалы ретінде уәжделеді. Повесте дарақылық, шашпалық, әсіре мақтанқұмарлық секілді пендешілік қасиеттер айыпталса да, Балпан әрекетінің шығарма экспозициясындағы логикалық дәлелдемесі мығым. Балпанды құда түсіп, жолы болмаған Можан, Даржан, Шүрендер табалағанмен, оқырманның таба қылуы екіталай, қайта аяушылықпен, жанашырлықпен қарары хақ.

	Есен – малмен бірге өріп, бірге түнеп жүретін Сапақ деген сасық байдың есірік баласы. «Бір құлағы шұнақ, бір көзі әпірейіп аспандап біткен. Малдан басқа қара көрмей әбден милау боп кеткен неме пәлендей бәсеке болып жатыр деген соң, далақтап шаба жөнелген ғой. Жасы қырыққа таяп қалса да, әлі үйленбеген. Сапақ байғұс ана ауыл, мына ауылға шапқылап- шапқылап ешкім қызын бермеген соң, күдер үзіп қойды деп еді. Әкесі күдер үзгенмен, бұл неме күдерін әлі үзбепті. Мынадай жойқын топта жол тиіп, бәйге қолыма түседі деп жүрген дәмесін қара шіркіннің. Не қырар дейсің, түссе түссін».

	В.Г.Белинский: «Күлкіліліктің қайнар көзі өмірлік құбылыстар мен парасатты болмыс заңдылықтары арасындағы қайшылықтарда жатады», – дейді [59,480]. Есеннің бәсекеде озып шығып, Ажар сұлуға қолы жетуінің сыры да кездейсоқтықта, күтпеген қайшылықта жатыр: әуелгіде «Мен ән сала алмаймын, ән-күйге берсе, Балпан бай қызын жын-сайтанға берсін», – деп өнер сайысынан бас тартқанда, оған бәсекеден күдерін үзіп тұрған Даржан: «О, халайық, өңшең жігіт ортасындағы бір қырма сақал қырқылжың ғой, дегені ақ болсын. Осынша жігіт тұрып, қызды қырма сақалға беріп қоя берсе, обалдары өздеріне», – деп сөзге жел беріп, Есенекең бәсекеге түскен ауылдың ақсақалдарының рұқсатымен ән салудан құтылып кетеді. Екінші сайыс – күресте қарсыласының мұның «иегіне біткен бес тал қылды шап беріп ұстай алғанын» қайтерсіз. Іздегенге – сұраған, сыныққа – сылтау,

	«мынау көргенсіз немең сасқанынан менің сақалымнан тартып, аруағымды қашырды. Бұл жеңілді, мен жеңдім», – деп сартабайды салмай ма! Асанбай қазірет бастаған қазылар алқасы мұсылманның сақалына жармасқан әумесерді қалай жақтасын – жеңісті бұған алып береді. Бәсекенің үшінші күні аламан бәйгеге түскен жиырма аттың ішінде Есеннің бурыл аты да кетеді. Тасадан тап берген қарақшылардың сойылы көлденең килігіп, бәйгенің алында келе жатқан Байсалдың ақ бозы да, онымен құйрық тістесе





кеткен құла қасқа да көрінбей, тіпті бәйгенің басында келе жатқан Шүреннің күрең қасқасынан да Есеннің сүмең бурылы құрық бойы озық келеді. Ел аң- таң, не болып, не қойғанын біліп болмайды. Жөнімен басталып, айқын анықталып келе жатқан бәсеке көрінісі әп-сәтте «абсурд театрына» айналып кеткендей.

	Балпан бай аң-таң, ешнәрсеге түсіне қоймайды. Ажар отырған ақ үйден әйелдердің жылаған даусы шығады. «Сол екі ортада жаңа бәйгеден озып келген буырыл атты жетелеп қазылар шықты, соңдарынан есірік Есен еріпті, жапырық бөркімен маңдайын оңды-солды сүйкей береді. Буырыл аттың тізгіні қазыларда, есірік Есен қыл құйрықтың ұшынан уыстап ұстап, шөпітіп- шөпітіп сүйіп қояды. ...Жұрт азан-қазан, естіртпейді. Біреулер аттарына мініп, сонау көз ұшындағы нар қоспақ жалдарға қарай шауып ала жөнелді. Асанбай хазірет қасына жақындап, тізгінінен ұстады, қолынан құран шығарып көрсетті. Балпан бай әлденеге жүрегі суылдап, көз алдына қан шауып, жан-дәрмен көк жорғаның жалына еңкейді. Сосын қайтіп төңіректе не болып, не қойып жатқанын білген жоқ». Неше күннен бергі арманы адыра қалып, «Әйтеуір мықтың озады ғой!» деген сенімінің күл-талқаны шықты! Сөйтіп, есірік Есеннің бәсекеде жолы болып, бас бәйге – жасауымен Ажар сұлуға қолы жетеді.

	Бәсеке де – өмірдің бір заңдылығы. Өмірдегі күрестің, соған сәйкес, өнердегі тартыстың бір парасы осы бәсекеден туындап жатады. Өмірдің өзі – бәсеке. Өз қатарыңнан қалып қоймауға тырысуың, шамаң келсе, алда болуға ұмтылуың да – бәсекенің алғашқы баспалдақтары. Демек, бәсеке – адам тіршілігінің алға ұмтылдырар қозғаушы күші. «Шамаң келсе, өз заманыңның алдында жүр, оған шамаң келмесе ортасында бол, бірақ артта қалып қойып жүрме» дейтін дүниауи даналықтың да мегзеп отырғаны – осы бәсекелестік. Бүгінгі қоғамның талабы, жаһандық өркениеттің көшінен қалмау үшін өз орныңды, қажеттілігіңді, өнімділігіңді мойындатудың кепілі – бәсекеге қабілеттілік екені күн тәртібіне қойылып отырғаны белгілі.

	Алайда, ісіңмен, талантыңмен, өнеріңмен, кәсібіңмен «жұрттан қалмайыннан» «өзгеден озық тұрайынға» дейінгі күнделікті қарапайым (табиғи) бәсекелестік бар да, «басқаны жер қаптырып, атымды шығарсам» дейтін дақпыртшылдық, даңққұмарлық, бақталастық қай кезде болмаған. Адам баласы «қойдағы қошқар мен қорадағы итті таластырып қызықтаудан» бастап, мешкей жарыстырып, аламан бәйге ұйымдастыруға дейін атақ шығарудың нешеме түрін ойлап тапты. Мұндай бәсекеқұмарлықтың ақыры кейде пендені бақталастыққа, мансапқорлыққа, тіпті таққұмарлыққа апармаса неғылсын!

	Ал бүгінгі өмір-тұрмысымыздағы неше түрлі даңғаза-мақтанның да түп негізі осы бәсеке-байрақта жатқан жоқ па! Ұлы Абайдың: «Біздің қазақтың қосқан аты алдында келсе, күреске түскен балуаны жықса, салған құсы алса, қосқан иті өзгеден озып барып ұстаса, есі шығып бір қуанады. Білмеймін, содан артық қуанышы бар ма екен? Әй, жоқ та шығар!» – деп қапаланатыны қайда? Сол Абайдың «Тегінде, адам баласы адам баласынан ақыл, ғылым, ар, мінез деген нәрселермен озбақ. Онан басқа нәрселерменен оздым ғой





демектік – ақымақтық» («Он сегізінші сөз»), – дегенін бүгінде баршамыз бірдей ескеріп, өмірлік мұрат қылып отырмыз ба!?

	Жазушы шығармаларындағы бәсекелестік мәселесі тек «Бәсекемен» ғана шектелмейді. «Үркер» мен «Елең-алаңдағы» хан-сұлтандардың бақталастығы, «Шыңыраудағы» Қалпақ құдықшыдан өнерін асырып, ол қазғаннан да терең құдық қазып, атын қалдыруға бел буатын Еңсептің жанкештілігі, «Күй» повесіндегі Дәулет пен адай күйшісінің өнер жарыстыруы мен Шопан атаның Темірбабамен құдірет таластыруы туралы аңыз, «Міне, керемет!» әңгімесіндегі он жеті жылдан соң кездесіп қалған курстас екі жігіттің өз дәрежелерін бір-бірімен іштей салыстыруы секілді жайттардың қай-қайсысы да түрлі деңгейдегі бәсекелестіктің көріністері. Атақ асырып, даңқ шығармақ болған бәсеке «Шыңырауда» Еңсепті мерт етсе, «Бәсекеде» Балпан байдың қызы Ажар сұлудың тағдырын тәлкекке ұшыратты.

	Бәсекенің салдары тек осылар ғана ма? «Осынау түнерген түннің астында көкірегін ит жыртқандай боп, беті ауған жаққа тентіреп келе жатқан жаңғыз ол емес еді» деп суреттелетін күресте жеңіліс тауып, иіні түсіп, тауаны шағылғандарды, «Өзінің обалына осынша қалып, адамдарға не көрінгенін түсіне алмай өлім құшқан жануарға» қатысты айтылатын «мынау аламан-асыр айғай-сүреңнің соңы немен тынарын, бұл өлген соң екі рулы елдің ішіне қан қатып, бірін-бірі оқты көздерімен атысып өтерін» қайда қоямыз!

	Сөйтіп, жазушы жеке бір тұрмыстық драмадан туындайтын әлеуметтік мәні зор трагедияға әкелер халді көркем тәмсілдейді. Феодальдық заманда өткен бір оқиға ретінде баяндалатын осы шығармадағы тұрмыстық коллизия әлеуметтік парадокске ұштасады, орынсыз мақтан, көзсіз әрекеттің адам болжап білмес салдарынан сақтандырады. Ертелеу заманның оқиғасын суреттесе де, суреткер бүгінгі күннің де көкейтесті әлеуметтік-тұрмыстық проблемасын көтеріп отыр. Ертегілік фабуланың финалдық жаңаша трансформациялануы әлеуметтік-тұрмыстық парадокстік сипатымен кесапатты метаморфозаға ұштасады. Тақсіретті тағдырдың тағылық сабағын толғайтын тағылымды тәмсіл бұл!

	Г.Бельгер: «Шыңырау», «Бәсеке» повесінде кейін суреткердің біздің заманымызға арналған шығармаларында айқынырақ көрінген қолтаңбасы бар еді, ол ерекшеліктер: композициялық шымырлық, тұрмыстық және этнографиялық детальдардың дәлдігі, терең психологизм, кейіпкерлердің әрекет-қимылдарын жан-жақты талдап көрсету, кейде сатиралық, кейде жеңіл күлкі шақыратын сыпайы, сұлу баяндау тәсілі деп білеміз», – деп, шығарманың стильдік ерекшелік белгілерінің ішіндегі сатира мен юмордың орнын орынды атап өтеді [60].

	Шығарманың оқиғасы ойнақы леппен баяндалады. Автордың байыпты баяндауының тінінде өтіп жатқан оқиғаны оқырманның көз алдына әкелетіндей келісті жанды сурет те, ретроспективтік эпизодтық шегіністер де, кейіпкердің кейде жан күйзелісіне, енді бірде бір сәттік романтикалық шалқуларға тап болатын ішкі толқыныс-толғаныстары да, автор мен





кейіпкердің қосүнді пайымдаулары да өзара жымдасып, ара-жігін білдірмейтін бірқалыпты арқау тартып отырады. Авторлық баяндау көбінесе орталық кейіпкер Балпанның ой ағысымен сабақтасып жатады. Негізінен, мәтіннің юморлық-ирониялық баяндау ырғағы сақталып отырады, кейде жеңіл әзіл мен наласыз күлкі, енді бірде мүсіркеуші-жанашыр ирониялық интонация басымдық алып жатады. Оқиғаның даму кезеңдеріндегі жағдаяттардың сипатына орай, тартыс пен характер болмысына көзқарас, негізінен, езу тартқызар ирониямен әдіптелген астарлы әуеземен әрленіп, бірде авторлық тура, бірде субъектілік пайымдау түрінде келетін психологиялық талдау әдісімен зерделенеді.

	«Юмористический стиль требует такого живого движения автора к языку и от него, такого непрестанного изменения дистанции между ними и последовательного перехода из света в тень то одних, то других моментов языка», – дейді М.Бахтин. [61]. Жазушының юмористік стилінің бір сипаты

	 	– көркем тілдің оралымы арқылы суреттелетін мінез бен құбылыстың бойындағы елеулі-елеусіз алогизмді нәзік өрнекпен іліп әкетіп, авторлық баяндауға юморлық, ирониялық ойнақылық дарытып отырады. Мұндай гәптің өзі контекстегі ой ағымы мен сөйлеу өрнектерінде түрліше сипатта өрістейді. Мысалы, солардың кейбірін талдап көрелік:



	 	– Балпан байдың байлығын суреттеуде, бірнеше субъектінің көзімен (әрекетімен) бағалай отырып, молшылықтың шамасын қашықтық, мөлшер ұғымдарының аясында ассоциациялық қатынаста алып, оны Көшен ақынның көтеріңкі поэтикалық суреттеуімен астастыра әсірелеп бейнелейді: «Құла сағым көп жылқының алды суды Шіліктіден ішкенде, арты сонау алты көштік Тасқайнарға жаңа құлап, аспан астын ақ шаң қылып жатысы анау. Қойдың саны қазір қаншаға жеткенінен өзі де бейхабар. Әйтеуір жабағы жүн қырыққанда саудагер Шүрен күніне он арбадан қалаға жөнелтіп тұрып, жарты ай дегенде зорға тауысты. Көшен ақын Балпан байдың көшкен жұртында әр бұтаның төбінде бір-бір түйе ұмыт қалады деп жырлап жүр»;

	– патша ұлығына қатысты эпизодтарда түрлі кезеңдердегі адам көңіл-күйі мен мінез-құлықтарын салыстыра суреттеу арқылы, олардың қайшылықты мәнін ашып, коллизиялық қатынастарға негіздей отырып, пендешілік болмыстың қалтарыстарын күлкілілікпен сипаттайды: «Осы анада жаз басында ғана соғып кеткен ақ патшаның ұлығы астындағы көк арбаның тертесін жерге кіргізіп жіберетіндей маңғазданып келіп еді, қоңыр марқалардың зауза айындағы туырылған уыз еті мен жарықтық қымыздың жібітпейтін пейілі бар ма! Әлгі сабазың кетерінде бұны қалыңдығынан бетер аймалап, қайта-қайта құшып зорға қоштасты».



	«Сосын ол көкесінің атын ұмытса ұмытар, тап Балпанды ұмыта алмас. Бұдан былай о бәлемнің қарыны шұрқыраса да, Балпан деп шұрқырайтын шығар».

	«Балпан бай бұ патшағар жаңағы қызды тауып әкел деп бақырып-шақыра ма деп жаман қорқып еді, айналайын, олар біздің мына өз атқа мінерлеріміздей қыз көрсе, құлқыны құрып, босағаңды мойнына іліп





жүрмейді екен, етке тойып ап, қымызға қанып алып, торсиып жатты да қойды».

	 	– өмірдің нақты сабақтарын кейде мақал-мәтелдердегі дегдар ой- пайымдар арқылы парықтағанда, танымдық талдауды лирикалық юмордың аясында өрістетеді: «Асылы әйел алсаң анасына қара, жолдас ертсең әкесіне қара» дегенде баяғы шалдар қымыз ішіп, қызара бөртіп, шалықтап отырып емес, бастарына бірдеңе мықтап тиген соң айтқан болды ғой. Әй, аруағыңнан айналайын ата-баба, мал бағып, мақал шығарудан басқаны білмеген сендердің айтқандарыңды түгел орындап жүрсек те, басымыз бүйтіп айналмас еді-ау. Ести тұра ұқпай, ойымызда сайрап тұрса да ұмытып кетіп, құдай атады ғой бізді»;

	– диалогтік орамдарда кейіпкер сөздеріне авторлық ремарка қолдана отырып, бірі мен екіншісіне мағыналық жағынан қисындық сәйкестік дарытып, ұлттық мінез бен даралық психологияны аша бейнелейді: «Әкесі байғұс өзі әйел алғанда да тап бүйтіп қуанбаған шығар. Есіктің алдында жападан-жалғыз асық иіріп ойнап отырған бұны шақырды. «Әй, жаман, жасық, доңыз неме, қатын аласың ба?» – деп сұрады. Бұл да әкесінің сөзінің ыңғайына қарап, «жасық, доңыз» атанғанша, қатын алып, құлағымды тыншытайын деген болу керек: «Алам!» – деді»;

	– Балпанның әйелі Маржанға мінездеме беруде оның осы шаңыраққа ырзық әкелген жайын көрсету үшін, жай долбарлай салмай, нақты дәлелдемелерге жүгінеді, сөйтіп бір-жар шығынды да (қызыл маяның өлуі мен ыдыс-аяқтың шетінеуі сияқты) айтып өтіп, бұрынғы мен бүгінгіні салыстыра отырып, анық суретті көз алдымызға әкеледі: «Ол осы үйдің есігінен аттағалы бұл ауыл бір жұтап көрген емес. Ана жылы соңғы баласының үстінде қиналғанда арғы түбі түркменнен келген сауса бұлақ қызыл мая ғана табан астынан іші тасырайып жарылып өлді. Содан басқа Маржан ұстаған ыдыс-аяқ сынса сынғаны бар шығар, оған біткен мал мен баста шығын жоқ. Бұрындары ырғалып-жырғалып жұрттың ең соңында қалатын бұл ауылдың көші ол келгелі елдің алдымен аттанатын боды»;

	– Балпанның отбасылық тірліктегі орнықтылығын көрсету үшін өзі тұрғылас Сайып, Зейнел, Сеңгірлердің «теріс» жүрістерін Балпанның ойымен әзілдік қалыпта талқылай отырып, субъективтік байламға иек артады: «Осы жұрттың қайтіп қақпаны шапқыр, тазысы алғыр болатынына бұл түсінбейді. Анау жылтыр көз, тәмпіш мұрын Сайыптар өзінің қара орманы бұйырмағандай, өзге үйлердің көрпесін тоздырып жүр. Сырт қарасаң сып- сыпайы, пайғамбардың аузына жап-жаңа түскен періштедей Зейнелдің өзінің төсек жорғасы мықты деседі. Бұның бұрын, о да етегіне намаз оқып жүрмесе де, тап үйіне уақтылы қонып тұратындай тәртібі бар шығар деп ойлайтын бір адамы – Сеңгір. Сөйтсе, ішіне саудыратып арықтан өлген малдың сүйегін салған қара қапшық арқалатып қойғандай жілігі сылдырап жүріп, о неменің де біраз бұлтарысы бар екен», т.б.



	«Бәсеке» повесінде ирония, сатира, юмордың мәтіндегі көрінісі, негізінен, мынадай үш арнада өрістеп отырады. Біріншіден, көркем мәтіндегі оқиғаның авторлық, авторлық-персонаждық баяндау арнасындағы оқтын-





оқтын көрініп отыратын юморлық-ирониялық көңіл-күйлік әуен. Дара авторлық баяндау мен оның Балпан байдың көзқарасы, ой ағымымен астасып, жымдасып келуіндегі күлкі реңктері, әсіресе олардағы иронияның қатынасы әр түрлі болады. Бұл туралы Н.А.Кожевникова: «Контекстің түрлі типтерінде – персонаж туралы баяндау мен оның көзқарасы тұрғысынан ұйымдастырылатын баяндауда – кейіпкердің тұрмыстық қолданысындағы стильдік бояулы құралдар әр түрлі роль атқарады: персонаж туралы баяндауда олар персонажға қатысты кекесін түрінде қолданылуы мүмкін, ал персонаждың көзқарасы тұрғысынан баяндауда кекесін болмайды», – деп жазады. [62,90].

	Балпанға қатысты «Балпан бай сонау бала күнінен әй-шәйсіз отасып келе жатқан бәйбішесіне сол күні қатты ренжіді, қыздың қырсық екеніне де сонда көзі жетті. Бақса, сұлу қызы бар кісі де астына ұрлықтан түскен ат мінген адамдай боп шықты», «Иекке сақал шығып, бетке иман жүгірген кезде Балпан байды енді ештеңе иектей қоймас», «Қайта дер кезінде Қыдырбайға тұзақ салып үлгерген марқұм қара шалға рахмет айтуы керек қой, әйтпесе өзіне салса, мына жүрісімен қатын қайда...» деген секілді зілсіз әзіл, мысқыл аралас сөйлемдер орайында дара авторлық баяндау ғана емес, сонымен қатар персонаждың ой ағымының ыңғайы да тоғысып жатыр. Бұл тоғысулар автордың кейіпкердің жан әлемін барлауды, айналадағы құбылыстарға кейіпкер көзқарасы тұрғысынан психологиялық талдауды жүзеге асырады. Мұндай «тоғыспалы стильдегі» баяндау мәнері Балпан байдың көзқарасы тұрғысынан оның шын ойы, көңілі тасуы, өзіне риза болуы секілді нақты көңіл-күйдің сыртқа шыққан тілдік көрінісі болса, ал оқиғаны бастан-аяқ қадағалап отырған авторлық интенция мен оқырманның қабылдауында ирониялық реңк алып жатады, яғни «...баяндаушы қызығушылықпен, ирониямен, кейін тіпті ашумен оқиғаны бақылап отырады» (А.Ісмакова).

	Екіншіден, шығармадағы Можан, Даржан, Есен секілді жекелеген персонаждарға қатысты бейнелеу, суреттеу, мінездеу құралдарындағы сатиралық, юморлық колорит. Құда түсуге келгендердің ішінде Можан мен Даржанның мінез-құлқы мен ниет-пиғылын сипаттауда жазушы сатиралық- юморлық штрих-детальдарды оңтайлы пайдаланады. Можан туралы

	«баяғыда асықты бірге ойнап, молланың алдын бір көрген қалқан құлақ, сығырық неме», «үйіне барсаң шұлғауын мойнына іліп жүретін», «енді-енді бозғыл енген сұйқылт сақалын қайта-қайта сипап, мұртын шалғылайтын»,

	«әншейінде аузына ақ ит кіріп, көк ит шығып, көмейіне сөз іркіп отырмайтын», «кеңсірігіне керги біткен келте танауы таңырайып, басы қосылмай бет-бетіне қашып тұрған күл өңдес мұрты», «жалпы лепіріп сөйлеп, леки күліп жүргенмен, сараң кемпірдің түйген шүберегіндей шамалыға ішін алдырта қоймайтын тымырсық» деген секілді стильдік айшықты құралдармен сипаттай отырып, оның сөзі мен ісі арқылы соның шындығына көзімізді жеткізеді. Можанның құдалықтан қалай қайтқаны туралы ел ішіне жайған әңгімесінің өзі оның қандай адам екенін әйгілеп береді: «...Мына сөз насырын қасыса да, Балпан бай жаман неменің бұл





айтқанының жаны бар шығар деп бір мырс етіп күлген де қойған. Бірақ одан арғы сөздері шымбайына тіпті батыңқырады. Қыдырбайдың сары қызын жер астынан тауып алған сары алтындай көреді, қашан көрші ауылдың есегі ақырғанша өз басымен ақыруды да білмейтін мәңгі есектей қатынының айтқанын қайталағанына мәз депті. Жаман Можан қой бағып жүрмей, сөз бағып жүрген пәле боп шықты».

	Тымырсық Можанның адамдық болмысы осындай болса, «өзінен аумаған көк шұнақ тентек, көбік ауыз даукес, әулекі баласына» Ажарды айттырмақшы боп келген Даржан әйгілі даукестігімен танылады. Оның

	«қоңқақ мұрны күлбірей қызарып, көк жылтыр көзі шытынап ызғармен кірген» сыртқы түрі, қасындағыларға түс бермеуге тырысқан қалпы қандай қатқыл болса, сызданып сөйлеген сөзі де адамның өңменінен өтетіндей. Қыздан гөрі шатақ іздеп келгені, соңына ерткен айғыр топ адамның «ор марқаның етін жеу үшін емес, Даржанның дауын қызықтауға келгені, оларды Даржан сөзімді естісін деп әдейі ертіп келгені» қызғылықты ситуацияда баяндалады.

	Ақымақтық пен аярлық қашан да, қай ортада кездеседі, олардың сыртқы көрінісі де, ішкі мән-мағынасы да баршаға таныс. Сондықтан, жазушы оқырманның өзіне таныс, адамдардың бойында жиі кездесетін (қазақтың табиғатына етене тән) осындай күлкілі жағдайларды алдыңғы планда көрсетуге тырысады.

	Үшіншіден, тақырып аясындағы оқиғаның барысына баға берушілік көзқарасты айғақтайтын, шығарманың жалпы мазмұндық-концептуальдық өзегінде жатқан ирониялық астар. Шығарманың сатиралық-юморлық бастауы бірте-бірте бәсеңсігендей көрінгенмен, ара-тұра жеке сөйлемдер, ой ағыны, сурет, болмыс-әрекет жылы юмор, езу тартқызар ирониямен алмасып отырады. Ирониялық стиль автордың өзі суреттеп отырған құбылысына тұрақты сыни баға беру дағдысы мен тілдік оралымдарды орайымен қолданып отыруды талап етеді.Повестің бәсекеге дайындық кезеңі, өнер сайысы мен ат бәйгесі бейнеленетін беттеріндегі көркем суреттер, поэтикалық өрнектер, философиялық-писхологиялық иірімдер ерекше қуатпен көңілге ұялайды. Осы суреттердің өзіндегі тереңіне тартар философиялық пайымның астарында ата-тұра оқырманға ой түсірер байыпты әжуа мен жүректі шымыр еткізер мысқыл жатады. Мысалы, өнер сайысындағы қошаметтен дәмелі жастың көңіл-күйіне қатысты автор былайша толғайды: «Жас көңілге алғашында бал татыған тәтті қиялдай көрінетін жұрттың бәрінен мен озсам, мен биік болсам деген есірік дәме де сонда бітеді. Жұрттың бәрі қан жұтып, қабағы салбырап тұрғанда өзінің айдыны асып, елден ала-бөтен мәз-мейрам болғанда барып, бақыт тілеген нәпсінің ындыны зорға қанатынына, онсыз көңілге қанағат, жанға тыныштық жоғына сонда түйсінеді. Бірақ ол тап сол бойда осы сәттен бастап өмір деген жүлде дара, жүйрік көп, мәңгі бақи қарақшыға жеткізбей жүйке құртып, жүрек деміктіріп ұзақ бәйгеге түсіп кеткенін, ол бәйгеде қарақшыдан оралып, қарқ болған ешкім жоғын, жұттың көбі қан құсып, орта жолда зорығып қалғанын біле қоймайды».





Немесе, желмен жарысып келе жатқан аттардың шабысын суреттегенде, жел мен аттарды жанды адамша ойланта отырып, әдемі сурет жасап алып: «Ал анау аттың үстіндегі тістеніп, екі көзін оқша қадап емініп шапқан екі аяқты мен сонау артта, көгілдір белдердің астында, ту-ту алыстан жыртынып жатқан көп айқайға не керек екенінен кең әлемде бетімен лағып жүрген жел түгілі аузында ауыздық, басында жүгені бар жылқының өзі бейхабар», – деп мысқылмен шалып өтеді.

	Жазушының суреттеуінде тіпті жер бетіндегі келте ғұмырдың жалғандығын мойындап, сан өмірдің сыры мен мұңын, талайсыз тағдырдың жұмбағын жер қойнына алып, мәңгі тылсым тыныштыққа бөккен оқшау молалар да жер бетіндегі желіккен пенделердің әрекетіне көңіл бөліп, үнсіз тұнжырайды. «Қоңыр жалдардың басында әр жер-әр жерден қылтиған оқшау молалар жер мен көк түгел дүсірлеп кеткен соң, мойындарын соза қарап, жау қуып бара жатқан қалың қол деуге қаруларын көрмей аңырап-аңырап тұрады да, біраздан соң баланың ойыны сияқты әншейін тасырлақ бірдеңе ғой дегендей күрт шөгіп, қара жолдардың қалтарысына тығылып бүк түсіп жатып алады», – деген жолдар әшейін жазылып тұрған жоқ, ата-баба аруағының да адамдардың фәнилік әрекетінің дұрыс-бұрыстығына мән беріп, қажет жерінде қолдау көрсетіп, жаудан, пәле-жаладан қорғап, желеп-жебеп жататынын мегзеп тұрғандай!

	Жазушы қазақ аңыз-ертегісіне тән фабуланы реалистік көркем шығарма сюжетіне негіз етіп ала отырып, қазақтың тұрмыс-тіршілігіне тән, нақты жағдайдағы оқиғаны көркем бейнелейді, сөйтіп, өз заманының әуеніне етене жақын, бүгінгі күннің әлеуметтік проблемасын алға тартады. Мұны жазушының стильдік қолтаңбасының бір қырын дөп басып зерделеген ғалым А.Ісмакованың мына пікірі бекіте түседі: «А.Кекилбаев обладает собственным стильем и отразил в повести «Состизание» то, что важно было для духовной ситуации эпохи 60-х годов. Сказочная фабула о том, как бай Балпан выдал свою дочь замуж, для писателя лишь изобразительный материал, который он подчиняет логике волнующих его социально- нравственных проблем современности» [58,312].

	Суреткер шұғыл әсірелеуге, ашық карикатураға сирек барады. Оның шығармаларындағы оқиға мен кейіпкерлер шындыққа сәйкес келіп отырады. Жазушы комикалық ситуацияларды даладан іздеп, ойдан шығарып әуре болмайды, ол сырттай қарағанда байыпты, салмақты көрінетін қарапайым нәрселердің өзінен күлкілі, әзіл-әжуаға лайық жайттарды таба біледі.

	Жазушының сатирасы мен юморы әсте ұлғайтулар мен әсірелеулерге жүгінбейді, көбінесе салыстырулар, ұқсатуларға негізделеді, өмірдің өз ортасынан алынатын комизм белгілері мәтіннің астарында жатады. Автор күнібұрын өзінің алдына оқырманды күлдіру мақсатын қоймайды, мәтіннің өткірлік интонациясы табиғи түрде, суреткердің өмір құбылыстарын суреттеу шеберлігінен туындап жатады.

	Жазушының «қазып айтатын баяндау тәсілі» суреттеп отырған құбылыстың ұңғыл-шұңғылын қамтып өтуге шебер. Ішкі ой-сезімнің шарпысын бейнелегенде, сөз бен әрекеттің арбасуын суреттегенде қуатты





күлкінің салмақты болмысы мен салиқалы уәжіне де жүгініп отырады. Қарапайым құбылыстың күлкілі көрінісі қаламгер назарынан тыс қалмайды. Ә.Кекілбаевтың қуатты әзіл сөздері мен шуақты күлкісі жекелеген әдемі сөйлемдерімен де адамдық болмыс сырларына бойлатып немесе қызықты суреттерге кенелтіп отырады: «Бақса, сұлу қызы бар кісі де астына ұрлықтан түскен ат мінген адамдай боп шықты. Өз-өзіңнен қуыстанып, жұрттың жүзіне телміріп, екі көзің тостағандай болған бұ не дәурен!», «Жұрты құрғыр сайтанмен табақтас болып қалғандай, осындай ылдым-жылдым ұры қулықты қайдан үйреніп ала қояды», «Кеңсірігіне керги біткен келте танауы таңырайып, басы қосылмай бет-бетіне қашып тұрған күл өңдес мұртына күлкі үйірілді», «Май тиіп жылт-жылт еткен қияқ мұрттар шай құйған шыны аяқтың біресе о жағынан, біресе бұ жағына жылт-жылт ұрлана сығалап қояды», т.б.

	Ирония мен юмор – тек күлкі ғана емес, оның әлеуметтік-эстетикалық сыр-сипаты сан-салалы, олар кейде шындық болмыстағы комизмді стильдік құралдармен бетке шығарып, күлкі объектісі етуімен қатар, көбінесе мәтіннің астарында ой-пайымға шақырып, өзіндік сыншыл көзқарас түйіп тұрады. Бұл жағдай, әсіресе, адам болмысының қалтарыс-қатпарлары мен қоғамдық шындықтан қат-қабаттарынан сыр тартып, оған философиялық, әлеуметтік, психологиялық тұрғыдан талдау жасайтын ирония мен юмордың адамсүйгіштік, жанашырлық, тілеулестік ниеттегі пайымдаушылық пафосында тән. Интеллектуальдық күлкінің, өміршең юмордың әлеуметтік- эстетикалық маңызы да осында. Жазушы стиліне тән дара өрнектердің қатарына көркем мәтіндегі ой-толғамдардың астарындағы зерек зерде, парасатты пайым, ұлттық ұстаныммен түйінделетін хаткерлік қасиеттің де сырлы-күйлі юмор мен уытты ирониямен жымдасып жататынын айта кету лазым.

	«Бәсеке» повесіндегі: «Ежелден жүйрік көрсе аяғын сындырғанша, ару көрсе абыройы төгілгенше ішкендері ас болмайтын әдет бар емес пе, енді жұрт бұның жылқысынан гөрі қызына көбірек тиісетінді шығарды» немесе

	«Әуелі қай-қайсысы да: «Әй, тамаша! Әй, тамаша! – деп келе жатып, кенет жаңа бәсекеге түскен жігіттердің біреуін көреді де, дереу шаужайына жабысып: «Айналайын, бәрекелде, сен мықтадың, сен ұнадың», – деп өзектері үзіліп, ет бауыры елжірей қалады. Албырт жас не дерін білмей абдыраса: «Мына пақырың есін жия алмады ғой» – деп күліп, ал енді рахмет айтып басын изесе: «Дарақы неме білем, әлгі айтқанымды шын көріп қалды»,

	 	– деп, таң атқалы дүйім жұртты аузына қаратқан өрен жігіттің бойынан өзінше бір мін тауып, күйкі көңіліне жел бітіп, желпініп, жер-көкке сыймайды», – деген жолдарда «беті күлсе де іші жылап тұратын» шарасыз юмор мен мазасыз иронияның жатқаны айқын. Мұндай стильдік құралдар адам мінез-құлқындағы кереғар құбылыстарды күлкі ету үшін емес, ой салып, парасатқа шақыру үшін жұмсалады. Рухани өмірдің катаклизмдері мен тіршіліктің қарапайым коллизияларын психологиялық талдаудағы мұндай зерделеулер интеллектуальдық прозаның ойшылдық, көркемдік әлеуетін танытады. Мұндай күлкіде өзіндік бағалаушылықпен бірге





суреткерлік сыншылдық, күрескерлік рух жатады. Ғалым Б.Майтановтың Ғ.Мүсірепов юморы туралы айтқанда: «Юмор – сезгірліктің, ақылдылық, тапқырлықтың ғана емес, төстабан күрескерліктің, қайсарлық пен жігердің, төзімділіктің символы», – дейтіні де сондықтан [63].



	* * *

	Ә.Кекілбаевтың «Ауыз» әңгімесі – ирониялық баяндау мәнерімен ерекшеленетін, бас-аяғы бес-ақ беттен тұратын шағын ғана новелла тектес шығарма. Былай қарағанда қарапайым, сюжеттік желісі кейбір адам сенбестей жағдаятпен дамытылатын, тосын тәсілмен өрнектелген көркем мәтін секілді көрінгенмен, шығарманың көтеріп тұрған әлеуметтік астары терең, тәрбиелік мәні зор. Бұл шығармасында автор қоғамдағы, жеке адам өміріндегі, жалпы ұрпақ тәрбиесіндегі аса маңызды мәселелерді тұспалдап, астарлы түрде әлеуметтік көкейтесті ойларға жетелейді. «Ауыз» – адамдар арасындағы «тілсіздік» дертінің тамыр жая бастау жағдайын айта отырып, жеке адамның қоғамдағы орнының олқылығын, қоғамның қарапайым мүшесінің «ой», «пікірінің» есепке алынбауын – соның салдарынан жеке адамның қоғамнан оқшаулана бастауын және, ең жаманы, мұндай дерттің кейінгі ұрпаққа жайылып, тереңдеп бара жатқанын меңзейтін шын мәніндегі ирониялық әңгіме.

	Әңгімеде кейіпкердің есімі де аталмайды, шынында да, оның нақты кім екенін бізге біліп керегі қанша – қазіргі жер басып жүрген көбіміз осы әңгіменің кейіпкері болуымыз мүмкін. Өйткені ол (Ол!) – біреу емес, жалпылама жинақтық бейне, шартты ұғым. Әңгіменің сюжеттік- композициялақ арқауы мен концептуальдық өзегінің өзі тұтас шарттылыққа құрылған. Мұнда көркемдік нақтылықтан гөрі қоғамдық-әлеуметтік орта мен адамның ішкі болмысының сырын, сана қатпарларындағы ой иірімдерін қамтудағы шарттылық басым жатады. Шығарманың орталық кейіпкері Ол болса, оның басқалармен қарым-қатынасының «ұсқыны» көрінетін субьектілер де шағын ғана: өзіне ең жақын адамдары – баласы мен әйелі. Ал қоғамдық орта, жалпы әлеумет мүшелері мәтінде «бұл үйдің сыртында көше бойында сенделіп жүргендердің «жұрт» екені, қызмет бабында өзінен жоғары тұрғандардың «мырзалар мен тақсырлар», ал өзінен төмен тұрғандардың өңшең «қырт» екені» кейіпкер ойымен шолынып өтіледі.

	Әңгімеде адамдар қоғамындағы «тілсіздік», «мылқаулық» мәселесі көтеріледі дедік. Бас кейіпкердің бірте-бірте үндемейтін халге бой үйретіп алуы, оның сөзін керек қылмайтын ортаға тап болуы, сөйтіп өзін адам ретінде сезінуден қалуы (адам дегеннің не екенін ұмытып қалуы!) секілді мәңгүрттік синдромы астарланып бейнеленеді. «Оның» өмірге келу, қоғамға араласу жолдарын шола келгенде, автор осы «тілсіздікке» қалай тап болатынына, бұл жайдың неліктен орын алатынына қысқаша экскурс жасап, көзімізді жеткізгендей болады. Адам туғанда оның осынау тіршілігіне қажетті барлық алғышарттар қоса «жаратылады», бірте-бірте табиғи қажеттілігіне сай түрлі рефлекстер орнығып, дами береді. Жаратылыс туындыларының ішінде тек қана адамға тән сөйлеу мүмкіндігі жетіле түседі,





оны дамытып, кемелдендіре түсу, орынды пайдаланып, басқалармен, айналаңдағы ортамен тіл табысу, қарым-қатынас жасау құралына айналдыру

	 	– адамның өз қолында. Жазушы сөйлеу тілінің, адам ой-пікірінің қоғамда толыққанды өз орнын таппауының, оның қоғамдық өмірден ығыстырылуының себептерін дәлелдеп жатпай-ақ, тосын баяндаумен ишаралап қана жеткізеді.



	Жазушы әуелі кейіпкердің о баста шыр етіп жерге түскен сәтінен бастап, оның «жаңа туған», «бөбек», «оқушы» деген атақтарға қалай ие болғанын шолып өтеді. Басқалар секілді оның да жаңа сөздер үйренуі, әсіресе мектепте нағыз білімге бас қойып, көп сөйлеуге дағды қалыптастыруы – табиғи жағдай: «Ол мектептен «оқушы» дегеннен басқа да талай-талай сөз үйренді. Ол мектепте жүргенде сөзді өте көп білуші еді. Қазір көбін ұмытып қалыпты. Өйткені ол мектепте жүргенде өте көп сөйлейтін. Өзі тектес екі аяқтыны көрсе болды, қайдағы жоқты сапырып, қауқылдаса жөнелетін...» [29,102-103].

	Бәрі де фабрикаға келіп, жұмысқа тұрған кезінен басталады. Өйткені, мұнда келгенде естіген ең алғашқы сөзі: «Жә, сөйлеме, көзіңе қара!», – болатын. «Қасындағы серіктеріне бірдеңе айтайын десе, ала көздерімен қарап, әлгідей дейді. Оқта-текте бір соғып кететін бастықтарына бірдеңе дейін деп, ернін қимылдата беруі-ақ мұң, олар да төрт сөзді айтып зекіп тастайды. Бұл бірте-бірте сөйлеу дейтін шаруаға әбден зауқы соқпайтын болып алды». Бұдан әрі авторлық баяндау ирония түрінде кейіпкердің ішкі монологына ұласады: «Шынында да, сөйлеудің не қажеті бар? Алдыңдағы станокты көріп тұрсың. Бар жұмысты тындыратын екі қолың бар. Бастықтардың не бұйырып, не тапсырғанын естіп алатын екі құлағың бар. Ол аз десең, таңертең жұмысқа алып келетін, кешке жұмыстан үйге алып қайтатын екі аяғың бар. Бір басыңа бұдан артық не қажет!».

	Қызметтегі адамның (маманның) сөйлеуінің қажет болмайтыны былай тұрсын, жеке тұрмысында, үй-ішінде де мұның сөйлеуін ешкімнің қажетсінбейтіні – әңгіменің мазмұндық нысанасын сарказммен өткірлей түсіп, кульминациялық шиеленісуі мен шешімдік тұжырымдамаға бағдар береді. Үйдегі әйелің де сөйлегеніңді көтермейді. Олар да бастықтарың секілді, «дымың ішіңде болғанын жақсы көреді»: «Үйде де үндейтіндей не қалып тұр. Тарелкадағы көже мен қасыңдағы қасықты көріп отырсың. Ал, анда-санда әйеліңнің пейілі түсіп, дастарханға рюмка мен бөтелке қойып жатса, оны қайтіп қадеге асыру қажет екенін айтпай-ақ біліп отырсың».

	Оларға да жақсаң, сол сөйлемейтін үнсіздігіңмен жағасың. «Олар да кит етсең: «басымды ауыртпашы», – дейді, тіпті «Жә, үніңді өшір!» – деп аузыңа да ұрады. Сол үнің өшсе өше қойғаны-ақ дұрыс. Ондайда кірпідей жиырылып жүретін әйелің де аяқ астынан мейірім біте қап, арқаңнан қағып, о жер, бұ жеріңді түрткілей бастайды».

	Кейіпкеріміз сол үндемейтінінің арқасында қызметі өсіп, кеңсеге ауысқан. Тіл «кесілген», бұрынғы таныстарына енді «Сәлем!» деуді де ұмытып, тек басын изейтін болды. Оның бар білетіні сансыз көп кнопканы басып, өзінің қызметтік міндетін атқару ғана. Адам-машина іспетті, өзіңе





тапсырылған жұмысты мүлтіксіз орындасаң болды, басқаны біліп, ештеңеге араласудың, біреуге өз ойыңды айтып, пікір қосудың ешқандай қажеті жоқ.

	Жұмысында мұның барлығын, қызметші ретінде тізімге тізіліп, арада жүргендігін дәлелдейтін «үш цифр мен бес әріп» қана. «Сол бес әріптің нені білдіретініне, қандай мағынасы бар екеніне назар аударып жатқан бұл жоқ. Оны білудің де қажеті шамалы. Ол бес әріп мұның паспортына да, осы кәсіпорынға кіретін куәлігіне де жазылған». Және сенің маман екендігің тек осы қызметте жүргеніңде ғана мойындалады. «Ол бес әріпті ауызбен айтып жатудың ешқандай қажеті жоқ. Ол бес әріп не қалтаңдағы қаусырма қағаздың ішінде, не мынадай қызмет істейтін бөлмеңнің маңдайшасында жазулы тұрғанда ғана мағынаға ие болады. Әйтпесе ішіңдегі барлық тынысты алқымыңа жиып, бар даусыңмен қанша бақырсаң да, бәрібір бос ызың, бос айқай».

	Өзіңнің барлығыңды ой-пікірің арқылы білдірудің мүмкіндігінің шектеулігі, іштегі сырың мен мұңыңды басқалармен бөлісіп, ауызбен айтып жеткізе алмауың, Адам екендігіңді сөзіңмен танытуға қауқарсыздығың қандай өкінішті!? Ондай жанның айдағанға жүріп, айтқанға тұратын хайуаннан не айырмашылығы бар! Жеке адамның тұлға ретінде мойындалмауы, оның тек нақты тапсырмаларды орындап, қандай да бір техникалық операцияларды атқарудың құралы ғана болуы қарапайым әңгіме арқылы оқырман санасына ой түсіреді. Әңгімеде тек «тілсіздік» қана емес, сол арқылы адамның адамдығын айқындайтын келелі мәселе – қоғамның демократиялық сипатының қайнар көзі ой-пікір еркіндігі, плюрализм, парасат-пайым арналары меңзелінеді деп түсінеміз. Жазушының көптеген шығармаларындағы адамдық ой-таным, кісілік келбет, философиялық пайым, тұлғалық сана мәселелері осыдан тамыр тартып жататыны сөзсіз. Олар түрлі ракурста көрінеді: сан алуан кейіпкерлері болмысынан (Қарабала, Есболай, т.б.), авторлық кесек ойлардан, шығарманың концептуальдық болмысынан бой көрсетіп отырады. Осылардың бәрі, сайып келгенде, рухани соқырлықтың, «мәңгүрттіктің» салдарынан сақтандырудың көркем амалы болып табылмақ.

	Сөйтіп, біздің шартты кейіпкеріміз осы бес әріптің арқасында аузына салмақ салмай жүріп, «тіпті ондай мүшесі бар екенін» де ұмытып кетеді. Бәрін «бүлдірген» (яғни білдірген) үш жасар баласы болды. Бір күні әйелі машинасымен кір жуып жатып, қасына жүгіріп барған баласының сұрағына жауап беруге «қолы тимей», әкесінен сұрап алуға жұмсайды. Әкесі амалсыздан баласы көрсеткен суретке үңіледі. Оның көрсеткен сұрақтарына білгенінше жауап беріп тұр: суреттегі «уда-дуда көп сызықты» – шаш, «есік алдында тұратын домалақ түкіргіш құтыдай бірдеңені» – бас, «сол дөңгелектің бетіндегі бірінен бірі аударып алғысыз екі үлкен ноқатты» – көз,

	«оның астындағы әлгіден гөрі кішкенелеу екі ноқатты» – мұрын деп көрсете келе, «оның астындағы әбден піскен помидордың жарылып кеткен жыртығындай ырсиған бірдеңенің» атын таба алмай шақшадай басы шарадай болғаны!





Оны түсіндірме сөздіктің «Дене мүшелері» деген тарауынан тауып,

	«ауыз» деп жауап береді. Ал баласының «Ол неге қажет?» дегеніне енді жауап бере алсайшы! Оны да түсіндірме сөздіктен табады, алайда «ауыз – жан-жануарлардың ең жетілген түрі адамдар үшін бір-біріне ойын, пікірін жеткізетін қатынас құралы болып табылады» деген түсініктеме тіпті миына кірмей қояды. «Адам деген мұның еш жерде көрмеген мақұлығы сияқты аз

	ғана ғұмырында ұшырасып жүрген екі аяқты, төрт аяқты жан иелерінің арасынан ондай пәлені ешқашан көрген де, естіген де емес. ...Мына алдында қылқылдап тұрған боқмұрынның «бала» деген балшыққа батқыр екенін біледі, анау ванна бөлмесінде қазір кір жуып жатқанда төрт аяқтап тұрғанмен, енді сәлден кейін екі аяғына мініп, мықынына таянып, зіркілдеп жетіп келетін қызылкөз пәленің сыпайылағанда «әйел», ал, шын мәнінде

	«қатын» екенін біледі; ал бұл үйдің сыртында көше бойында сенделіп жүргендердің «жұрт» екенін біледі, қызмет бабында өзінен жоғары тұрғандардың «мырзалар мен тақсырлар», ал өзінен төмен тұрғандардың өңшең «қырт» екенін біледі. ...Ал адам деген сөз құлағына тиген емес. Шамасы, қолданылса да, баяғыдағы динозавр, ихтинозавр тұстарындағы мұз дәуірі екі аяқтыларына байланысты ешқандай қолданылмайтын архаизм болса керек».

	Кейіпкер ойымен тұжырымдалатын әңгіменің финалы да осыған саяды:

	«Ендеше мұндай күмәнді түсініктемені әлі ақыл-есін түгел жинап болмаған жас балаға несіне үйретем, ауыздың тамақ жеуге, тыныс алуға, екі қолынан қайран кетіп бара жатқанда, басынған дұшпанның мұрны, құлағы сияқты бөлек-салақ тұрған жерлері болса, қыршып алуға қажеті барын білсе біле берсін, ал осы жасқа жеткенде өзі де түсінбеген, тіпті қашан «кісі жерлейтін бюро» дейтін мекеменің журналына тіркеліп, қабірінің номері жазылған темір талон мен «марқұм» деген атақ алатын мынау жер үстіндегі ақтық күніне дейін еш түсінгісі де келмейтін «адам», «ой», «пікір» деген пәлелерді бейшара бала білмесе білмей-ақ қойсын деп ойлады».

	Қоғамдағы ықпалды тенденциялар мен жеке адамның рухани тәжірибесінің арасындағы алшақтық пен оған қарсы тұруға қауқарсыздық, адамның қоршаған ортадан, қоғамнан алшақтана түсуі – модернистік әдебиеттің негізгі сипаттарының бірі болып келеді. Социалистік реализм әдебиетінде бұқаралық, ұжымшылдық, әлеуметтік секілді принциптерге жат мұндай жайлардың бейнеленуіне қатаң тыйым салынып келгені белгілі. Алайда, шындықтың көрінісі, қоғамдық болмыс пен әлеуметтік санадағы орын алған, пісуі жеткен қандай жағдайларды болмасын, шыншыл суреткердің ар-ожданы, тұспалдап болса да, көрсетпей тұра алмайды. Кеңес әдебиетінде де ондай қатерлі дерттің симптомдары арагідік түрлі формада көрініс тауып отырды. Арнайы тақырып етіліп, тура айтылмағанымен, көркем мәтіннің түрлі деңгейлерінде астарлы-тұспалды түрде бейнеленді. Мұндай ишаралау, тұспалдау амалдарының бірі – әзіл-әжуа, мысқыл- кекесінге жыға бейнелеу, ирониямен орап айту болды десек қателеспейміз. Мұның бір мысалы жазушының «Ауыз» әңгімесі бола алады.





Бұл әңгіме 1976 жылы жазылып, алғаш рет 1989 жылы «Жалын» журналында жарияланған. Жазылуы мен жарық көруінің арасындағы үзілістің өзі біраз жайды аңғартатындай. Шығарманың әлеуметтік астары оның жазыла сала жариялануына мүмкіндік бермеді ме екен!? Ол кез – жетпісінші жылдар – социалистік қоғам «кемелдене түскенімен», іс жүзінде қоғамның қайшылықтары тереңдеп, әлеуметтік дағдарыстың кең етек алған тұсы болатын. Сөз жүзінде М.Горькийдің «Шыңырауындағы» Сотиннің:

	«Адам деген – айбарлы үн» деген афоризмінің түрлі мінбелерден жиі айтылғанымен, В.И.Лениннің: «Тіл – адам қатынасының аса маңызды құралы» дейтін сөзінің ұран болып, әр мектептің тілдер кабинетінде жазылып тұрғанымен, шын мәнінде жеке адамның, қоғамның қарапайым мүшесінің Тұлға ретіндегі ролі ол кезде қандай болғаны, тек жоғарыдан айтылатын әсіре ұран мен даңғаза-дақпыртқа міндетті түрде үн қосушы болғаны,

	«социализмнің артықшылығын» дәріптейтін бос мақтанға күллі қоғам бой алдырғаны шындық.

	Асылы, әңгімеде көтеріліп отырған мәселенің – қоғамдағы

	«мылқаулық» дертінің орын алуының бірнеше себептері бар. Біріншіден, ғылыми-техникалық прогрестің жетістіктері өндірістік қатынастар мен қызметтердің барлық салаларындағы қызмет түрлерін негізінен автоматтандыру мен ақпараттандыру құралдарына жүктейді де, жеке адамның субъектілік ролі бірте-бірте төмендей береді. Олар тек белгілі бір тапсырылған операцияларды қатаң тәртіппен орындаушы ролін ғана атқарады. Екіншіден, тоталитарлық жүйедегі қоғамда шын мәніндегі демократиялық үдеріс дамымайтындықтан, қоғамның маңызды мәселелерін белгілі бір саяси элита ғана белгілеп отырады, соның ықпалымен әлеуметтік- идеологиялық бағдар жасалынады, ал бұқара көпшілік бұл процесті қалыптастырудан тысқары қалады да, тек жоғарыдан берілген жалаң ұранды қолдаушы, қолпаштаушы тобырға айналады. Олардың алдында ешқандай таңдау қалмайтындықтан, «айтқанға көне сал, жұмсағанға бара сал, алдағанға көне сал» принципі жалпыға ортақ қағида ретінде орнығады. Үшіншіден, ең өкініштісі, қоғамның ең шағын бөлшегі – отбасындағы әке мен шеше, ата-ана мен бала арасындағы қарым-қатынас, шынайы ой-пікір алысу, емен-жарқын араласу, сырластық, өзара ықпал әлсіреген тұста отбасылық тәрбие, ұлттық дәстүрлер мен халықтық қалыптан тамыр тартқан ұлы тін селдірейді де, сыртқы күштердің әсері (көбінесе олардың жағымсыз, қауіпті жақтары) күшейе түседі. Тәрбиенің негізі сөз арқылы, сөзбен сомдалған көркем құндылықтар арқылы келетіндіктен, сол сөздің тиімді жүйесін таппауы,

	«мылқаулықтың» орын алуы ұрпақ тәрбиесіне өлшеусіз зиянын төндіреді. Бұл орайда бала тәрбиесіне тек балабақша мен мектеп қана жауапты деп, оған жете мән бермейтін сыңаржақ түсінік, бала тәрбиесіндегі пікірлесе отырып шындыққа жету, түсіндіре отырып көз жеткізудің орнына «олай қылуға болмайды», «бұлай етпе» деген секілді біржақты қақпайлау тәсілі, сондай-ақ, әңгімеде ишараланатын сол тұста белең алған эмансипацияның біржақты көрінісі жалпы бала тәрбиесіне кері әсерін тигізіп келе жатқанын айта кету лазым. Ең қауіптісі – әңгіменің финалдық тұжырымынан көрінетін,





«мылқаулық» дертінің өсер буын, келесі ұрпаққа ауысып бара жатқанындығы, оған тосқауыл қоюға енжарлық, болашақ ұрпақ алдындағы жауапсыздық.

	«Ауыз» әңгімесі бұдан отыз жылдай бұрын жазылған дедік. Ал ондағы бейнеленетін жағдай, тұспалданған мәселе қазір қандай деңгейде? Қазіргі ғылыми-техникалық прогресс пен жаһандық ақпараттандыру жағдайындағы адамдардың күнделікті тұрмыста өзара пікірлесуі, ауызша сөйлесу мәдениеті, тілдің тұрмыстағы активті қолданысы туралы ойлансақ, не айта аламыз?!

	«Қалам алып, хат жазған» кездің келмеске кеткені қашан!? Күні-бойы жұмыста немесе базарда жүрген ата-анасы үйге келгесін баласымен сөйлесуге күніне қанша уақытын бөліп жүр!? Балаңызға немесе немереңізге соңғы рет қашан ертегі оқып бергеніңіз (егер оқыған болсаңыз) есіңізде ме!? Сол балаңыздың немесе немереңіздің мектебіне барып, ата-аналар жиналысына қатысып, сабағын біліп, ұстаздарымен пікірлесіп жүрсіз бе!? Соңғы рет есіктес көршіңізбен аман-есен алысып, хабар-ошар сұрасқаныңыз қашан!?

	Осы бір шағын ғана әңгіме қарапайым қалпымен-ақ түйсініп оқыған адамға үлкен ой салады. Ана тілінің тағдырына алаңдайтын, адам тәрбиесіне немқұрайлы қарай алмайтын, адамның қоғамдағы орны туралы ойланатын әрбір көзі қарақты, көкірегі ояу оқырманды бұл шығарманың бейжай қалдырмайтыны хақ. Жазушының бүкіл шығармашылығының өзегінде жататын адам өмірін халық тағдырымен сабақтастықта алып, қоғамның көкейтесті мәселелерін философиялық, психологиялық тұрғыдан талдай отырып, өткеннің сабақтары мен бүгіннің проблемасын алға тартуда да бұл әңгіменің өзіндік орны бар. Алғаш рет жазушының «Күй» повесі арқылы әдебиетке келген, кейін Ш.Айтматов шығармасы арқылы дамытылып, әлемдік дүниетанымдағы рухани болмысты бағалаушы категорияға айналған

	«мәңгүрттік» синдромының алғашқы симптомдары осы шығарманың өзегінде жатыр. Шын мәнісінде, мәңгүрттік – қауіпті індет. Ол рухани кенжелеудің, ойсыздық пен санасыздықтың салдары, өзіңді өзгелерден қор санау мен өзіңді басқалардан артықпын деп әсіре мақтанға салынып, мардымсуға дейінгі аралықта мәңгүрттіктің мың сан симптомдары жатады. Бұл туралы бір сұхбатында жазушы былай дейді: «Мәңгүрттік – барлық ғасырда бар құбылыс. Аздың емес, көптің басында бар құбылыс. Мәңгүрттік

	 	– тек тіліңді ұмыту, тегіңді ұмыту емес. Тілің мен тегіңді ұмытқаныңды да байқамай қалатындай әлеуметтік жетесіздік. Өзіңді ғана ойлап, еліңді ұмытып кететін пасықтық. Бүгінгіні ойлап, өткенді ұмытып кететін парықсыздық. Бүгінгіні уайымдап, ертеңгіні уайымдамайтын тайыздық. Ондайлар қайда жоқ?! Тек ана тілін ұмытқандарды ғана жазғыру әділдік емес. Ана тілінде сайрап тұрған да талай мәңгүрт толып жүр. Ең басты мәңгүрттігіміз – өзімізді дұрыс бағалай алмайтындығымыз. Әр нәрсені бір сылтауратып, өзімізді өзіміз кеудеден итеретініміз. Басқаларға өкпелеудің жөні жоқ. Сыйлай білетінді сыйлай білмейтін кісі жоқ. Әңгүдіктікке ұрынсақ, өзімізді де, өзгені де сыйламаймыз. Өзімізге де, өзгеге де сыйлата алмаймыз. Жаңаның жақсылығын, ескінің қадірін білмеген адам бәрібір біле алмайды.





Таңсықтың соңынан жүгіре жөнелу бейтаныс жолаушының соңынан далақтап шаба жөнелетін әупілдектерді еске салады. Көбі саққұлақтықтан емес, әңгүдіктіктен әупілдейді. Қазіргідей заман өзгеріп жатқан тұста құдай сондай әлеуметтік әңгүдіктік пен әупілдектіктен сақтағай...» [64].

	Әп дегеннен әңгіменің атауы назар аудартары хақ. Шығарманың атауы, әдетте, автор мен оқырманның «поэтикалық диалогын» үйлестіріп, көркем дүниені түйсіну типін қалыптастырады, біріншісінің шығарма арқылы айтпақ болған идеясын ишаралап, екіншісінің мәтінді қабылдауына бағыт беріп тұрады. Яғни, шығарма атауы мәтіннің тақырыптық-идеялық болмысына нұсқау беретіндіктен, өзіндік салмағы бар белгілі бір жүк көтеріп тұрмақ. Шығарма атауы «ақпараттық-коммуникативтік» қызметімен қатар, өзіне поэтикалық-концептуальдық та міндет алады.

	Шығарманың атауына «ауыз» сөзінің алынуында, негізінен, көркем мәтіннің сөз, сөйлеу мәдениеті мен әдебі, сөйлеудің маңызы секілді мәселелерге арналмағы хақ. Мысалы, қазақтың белгілі сатиригі О.Әубәкіровтің «Иесіз ауыз» және «Ауызбайдың ауызы» атты әңгімелерінде адам мінезіндегі оғаштықтар – сөйлеген сөзіне есеп бермейтін әумесерлік пен балағаттауға үйренген ауыздың абыройсыздыққа әкелетінін сатира-юмор тілімен бейнеленеді [65]. Сықақшы О.Әубәкіровтің әңгімелері – юморлық, сатиралық шығармалар. Мұндай «таза» сатиралық шығармаларда, сатириктер кейіпкерлердің көбінесе қалыптасқан нормаларды бұзуына құрса, сатиралық емес шығармаларда суреткер көпшілікке ортақ ақымақтықтарды, кемшіліктерді аз-кем әсірелеу, елеулі-елеусіз «бұзу», жағымсыздықтың қатарын түзу арқылы қалыпты «норманың» өзіндегі комизмді көрсетуге тырысады. Ә.Кекілбаев «Ауыз» әңгімесінде байыпты прозаның ауқымында қоғамдық шындықтың көрінісіне әзіл-сықақ, әжуа-мысқыл өрнектерімен өң берсе, шығарманың өн бойында негізінен ирониялық баяндау тәсілі тұрақты желі тартып отырады.

	Әлем әдебиетінде адамның жеке бір дене мүшесі атауы болып келетін шығармалар аз емес. Олардың ішіндегі әлемге танылғандарынан бір атаумен аталатын Н.В.Гогольдің «Мұрын» повесі мен Акутагава Рюноскэнің

	«Мұрын» әңгімесін айтсақ та жеткілікті. Бұларда коллеж асессоры Ковалевтің мұрнының жоғалып кетуі мен монах Дзентидің «шұжықтай салбыраған» ебедейсіз ұзын мұрнын қысқартамын деп ыңғайсыздыққа тап болатыны айтылатынымен, қоғамдық-әлеуметтік мәселелер, адам болмысының қызғылықты сырлары астарланатыны бар. Осы шығармалардың қай-қайсысында да авторлар шындық болмысты, өмір суреттерін қиялмен байытып, шығармаға фантастикалық өң беріп баяндайды.

	Гогольдің «Мұрынына» бастапқы кезде көпшілік оқырман, тіпті әдеби орта тосырқай қарап, бірден қабылдай қоймағанда, А.С.Пушкиннің мұндай көркемдік тәсілді қуаттап, онда «көптеген адам күтпеген, фантастикалық, көңілділік, бірегейлік» бар екенін айтып, лайықты бағалайтыны бар. Ал Р.Акутагаваның алғашқы әңгімелерінің бірі «Ауызды» оқығанда Нацумэ Сосэки автор туралы «бұдан басқа ештеңе жазбаса да, жапон әдебиетінің тарихында қалады» деген екен. Демек, реалистік әдебиеттегі орынды





оралыммен бейнеленетін кейбір тосын жайлар, қиял мен фантастика элементтері оны өмір-тұрмыстың реалды жағдайынан алыстатпайды, қайта шындықты қиялмен байытатын жоғары дәрежедегі «поэтикалық шындық» болып табылады.

	Әңгіменің сатиралық шарттылыққа құрылу бағдары қаламгердің қоғамдық шындық көріністерін субъективті қабылдауы және түрлі көркемдік құралдар мен тұспалды меңзеу амалдарын қолдануы арқылы көрініс табады. Бұл орайда ХХ ғасыр әдебиетіндегі көркем ойдан шығару (вымысел) мәселелері туралы еңбегіндеғі орыс ғалымы Е.Н.Ковтунның мына пікірі дәйекті көрінеді: «Искусство осмысляет мир, накладывая на реальность отпечаток субъективного восприятия художника, да еще пропуская реальность через эмоциальную сферу сознания и ползуясь не понятиями, а образами, т.е. метафорами и иносказаниями. Итогом становится возникновение бесконечного множества подчас совсем непохожих изображений реальности, в совокупности дающих более и менее адекватное представление о сложности и многомерности бытия» [66,38].

	«Ауыз» әңгімесінде де шындық болмыстың көріністерін кей жағдайда гротескілік суреттермен, фантастика элементтерімен дамыту, сюжетті шарттылыққа құру секілді сатираның кейбір көркемдік құралдары пайдаланылған. Әңгімеде кейіпкердің «мылқаулық» дертке бой ұруын әсірелеу, сыни талдауды өткірлей түсу үшін автор арагідік нақты өмір көріністерін қиял элементтерімен толықтыра түсуге (персонаждың «ауыз» сөзінің мағынасын түсінбеуі, адам дегеннің не екенін ұмытып қалуы секілді) құрады. Мұндай қиялмен шарықтау шығарма мазмұнының шындығына титтей де нұсқан келтірмейді, қайта көрсетіліп отырған жағдайдың қаншалықты өзекті екендігіне назар аудартып, мәселенің маңыздылығына ерекше екпін түсіреді. Мұндайда көңілге мұң жамайтын жағдайдың күлкілілікпен, трагедиялық халдің фарспен астасып бейнеленуі болады. Нақты байқағыштық пен көркемдік қиялдың сабақтасуы, жеке-дара жағдаяттың типтендіріліп, жан-жақты көркемдік жинақталуы орны алғанмен, ол шындыққа ұқсастығына (правдоподобие) күмән келтіртпейді. Өйткені, автор ақиқат детальдардың көмегімен, айналамызда болып жатқан шындықтың қиялмен байытылған реалистік суретін жасайды.

	Қазіргі прозадағы юмор мен ирония – күнделікті тіршіліктің күйбеңінен бір сәт қол үзіп, тұрмыстың іш пыстырар сірескен қатаң қағидаларынан бөлекше ойланып, жаңаша пайымдауға жетелейтін амалдардың бірі. Осы шағын ғана әңгіменің астарындағы «тілсіздік»,

	«мылқаулық» секілді қоғамдық сырқатпен астаса ишараланатын бірнеше мәселе жатыр, оларда отбасы, бала тәрбиесі, қоғамдық қатынастар тұрғысындағы кейбір көңілсіз құбылыстардың сұлбасы көрініс береді. Жазушы шығармасында оқиғаның бір ғана жағына мән беріп қоймайды, соған қатысты өмір-тіршіліктің мұң мен күлкі астасып жататын барлық комикалық және драмалық жақтарына сәуле түсіреді. Оларды келісті үйлесіммен көркем мәтінде кестелеуде жазушы суреткерлік байқампаздық пен көркем қиялды ұштастыру арқылы оқырманға өзгеше бір идея ұсынуды





міндетіне алады. Мұндай көркем жинақтауға талпыныс нақты жағдайларды типтендіру жолымен іске асырылған. Шығармаға фантастикалық өң бере тұра автор шындықтан алшақ кетпейді, қайта нақты детальдар мен штрихтар арқылы өмірде болған, болып жатқан нақты көріністерді жасайды. Тіршіліктің кейбір мәнсіз, түйткілді тұстарын бейнелеуді кекесін, әжуа- мысқыл, гротеск арқылы береді. Жазушы мәнерінің ең маңызды сипатын өмірден байқағандарын көркемдік қиялмен байыта отырып, кемел суреткерлік талғаммен пайдалануы құрайды.



	* * *

	Ә.Кекілбаевтың ирониясы туралы айтқанда ескермей кетуге болмайтын тағы бір мәселе, біздіңше, жазушының кекесін, әжуа, мысқылдың тілдік қуатына жүгініп, оларды түрлі аспектіде шеберлікпен қолдануымен қатар, персонаждың ашу, ыза, кек, нала, сенімсіздік, тағдырға мойынсұнбай, дұшпанына қарсы тұру секілді ішкі жан дүниесіндегі түрлі өзгерістерді, психологиясындағы динамикалық халдің өрістеуі мен олардың бет-жүз құбылысындағы стихиясын бейнелеудегі өзіндік шеберлігі ме дейміз. Мұны айтып отырған себебіміз, персонаждың ирониялық көзқарасы, психологиялық қарсылығы тек тілдік құралдар арқылы ғана емес, тілсіз де, адамның қимыл-әрекеті мен әсіресе бет-жүз құбылысының психикалық ахуалының аса көркемдік дәлдікпен, көзбен көріп тұрғандай ерекше суреткерлікпен де жеткізілетіндігі. Мұндай «тілсіз иронияның», әрине, ділмәрлық-стильдік әдіспен эстетикалық категориядан гөрі психологиялық жай-күйге қатысты екені түсінікті. Әйтсе де, адам табиғатының көркем бейнеленуі, образ жасаудағы тілдік құралдарға қоса, сөзбен сомдалған сурет шынайылығы тұрғысынан қарағанда, «тілсіз иронияның» да маңызды орын алатынын терістеу бекер болар еді.

	Мәселен, «Елең-алаң» романындағы башқұрт бүлікшілерінің басшысы Қылмақ Абыздың ең сенімді серіктерінің бірі, үндемес мылқау шал туралы авторлық баяндау мен Кириловтың ойша қабылдауы кезектесе, жымдаса отырып, былайша сипатталады (психикалық үдеріс көрінісі түсінікті болуы үшін үзіндіні толығырақ келтірелік): «Бұның назарынан ызғарлы ыза, өшпенділік сезсе керек, әлгіндей ғана жайбарақат бос белбеу шал бірте-бірте жемтік көрген қаршығадай тас түйінделе түсті. Екі иығының, ұнжырғасының бұлшық еттері бұлт-бұлт етіп шыға келді. Көзіндегі маздаған оттың ұшқыны бет-ауызына түгел жайылып, сол жақ езуіне кекесін боп салбырай ілініп тұрып алды». «...Жаңағы қарасында ит етінен жек көрген ыза мен жиреніштен басқа ештеңе жоқ қой. Сонда да өзін бұдан артық санап тұрғаны ма?! «Қарғылы төбет, саған мені түсінетіндей өрені кім беріпті», – дегендей кекесін бар ғой. Басты жауы деп емес, жәй әншейін жексұрын көп мақұлықтардың бірі деп тыжырына қарады да қойды ғой» [2,252]. «...Тілінің жоқтығына қорланып емес, мақтанып тұрғандай. «Әуелден маған ештеңе айтқызбау үшін тілімді кесіп тастаған өздерің емес пе едіңдер. Ал іштегілерімді айтқызбай білетін қасиетті керемет болсаңдар, бұның бәрін менен несіне сұрайсыңдар!» – дегендей, көзіне көктемдегі найзағайдай жарқ-





жұрқ жалт ойнап мошқай қарады. Қорқудың орнына мазақтайды. Ұялудың орнына табалайды. Мойындаудың орнына айыптайды. Әлгі шалдың кекете қараған көзі өңменінен өтіп барады. Табалап емес, кекетіп қарады. Көзінде кекесін ғана емес, мүсіркеушілік те тұрды» [14,253].

	Осы жолдарды оқығанда, адамның тағдыры қыл үстінде тұрса да мойымайтын жанкештілігін, биік мақсат жолында құрбандыққа бас тіккен азаматтық ұлылықты көреміз. Бүкіл халықтың азаттығын ту етіп, ұлы арманын арқалаған жандардың осындай болатынына шүбәсіз сенесіз. Бір сәттік психологиялық стихиялар тартысы арқылы ашылатын мылқау шалдың характерінен әлеуметтік-философиялық иірімдердің коллизиясын қапысыз ұғасыз. Тілсіз мылқау болса да, көкейіндегіні сөзсіз-ақ, ашу-ызымен жауына жеткізіп тұрған кекесіннің көкесін танисыз. Соның бәрін жазушының көркем сөзбен қапысыз хаттап, кезең шындығын, зары мен запыранын нақты эпизодтар мен адам тағдырын ашу жолымен шынайы бейнелегеніне тәнті боласыз.

	Ұлт азаттығы аңсары, тәуелсіздіктің қымбаттығы шығарманың өне бойында түрлі амал-тәсіл, қым-қуыт қитұрқы саясат арнасындаөзгеше өріммен өрілсе, азаттық жолындағы әрекеттердің бір көрінісі башқұрт халқының мысалында осы бір тұста өзгеше бой көтеріп, ашық аренаға шығады. Тілі кесілген мылқау шал бейнесі башқұрт тағдырының, жалпы бодандық қасіретінің метафорасы деңгейіне көтеріледі.

	Бұл эпизод жайдан-жай алынып тұр ма? Эпикалық кең тынысты, халықтың тағдыр-талайын, оның азаттық, еркіндік жолындағы амал- әрекеттерін баяндайтын, күрескер кесек тұлғаларын бейнелейтін шығармаларды талдаудың, оның жеке элементтерін, эпизодтарын интерпретациялаудың түрлі жолдары бар. Әрбір оқырманның оны өзінше жоруы, өзіндік қабылдауы заңды. «Үркер», «Елең-алаң» романдары кезінде кеңестік идеологияның ықпалымен Қазақстанның Ресейге «өз еркімен» қосылуының 250 жылдығына арналған делінсе де, оның концептуалдың өзегінде тәуелсіздік идеясы жатқаны ақиқат. Тәуелсіздік идеясы романдарда суреттелетін қазақ халқының тарихындағы күрес-тартыстар арнасында шынайы бейнеленсе, башқұрт халқының азаттық арманы мен сол жолдағы аянбас күрес формаларының бір орайы осы эпизодтардан көрініс береді.

	Башқұрттардың қарсылық көтерілістері, жалпы естек халқының тағдыры жайлы жазылған еңбектер жетерлік. Көркем прозадағы баршамызға таныс А.С.Пушкиннің «Капитан қызында» 1773 жылдың аяғындағы (Ә.Кекілбаев романдарында суреттелетін оқиғадан 35-40 жылдан кейінгі, Е.Пугачев көтерілісі кезіндегі) оқиғалар суреттеледі. Салыстыра қарау үшін айта кетелік, аталмыш шығармада тұтқын башқұрт былай сипатталады:

	«Башқұрт табалдырықтан әрең аттап өтті (аяғы кісендеулі еді), басындағы биік бөркін алып, есік аузында тұрды. Бетіне көзім түскеннен тітіркеніп кеттім. Өмірде ұмытпаспын бұл адамды. Жасы жетпістер шамасында тәрізді. Құлақ-мұрыннан түк жоқ. Шашын да сыпырып алдырып тастаған; сақал орнында бір-екі тал ағарған қыл көрінеді; аласа бойлы, арық денелі, белі бүкшең тартқан; ал қысық көздері әлі күнге отша маздап тұр».





«...Жарымжандардың бірі шешінген башқұрттың екі қолынан алып арқалай көтерді; сол уақытта Юлай қамшысын сілтей бергенде: башқұрт әлсіз, жалбарынған үнмен ыңыранып басын шайқап, аузын ашты, оның аузында тіл орнына түбінен кесілген, шолтаңдаған бірдеңе көрінді».

	Осы көрініс суреттелгеннен кейін, оқиғаны баяндаушы кейіпкер Петр Гриневтің көңіл-күйіне қатысты мынадай жолдарды оқимыз: «Осы оқиғалардың менің ғасырымда болғаны ойыма түссе, қазірде император Александрдың момын патшалық құрған күндеріне жетіп отырғанымда, ағарту жұмысының осыншалық ілгері кетіп, адамды сүю қадесінің недәуір қанат жайғанына таңданбасыма мүмкін емес. Жас жігіт! Егер менің осы жазғандарым қолыңа түсе қалса, ең жақсы, ең берік өзгеріс деп, зорлық- зомбылықсыз, адамның құлық-мінезін жақсарту арқылы болатын өзгерісті тануды ұмытпағайсың» [67,58].

	«Капитан қызының» авторы бұл үзіндіде тұтқын башқұрттың бейшара халін байыпты сипаттайды, кейіпкер атынан баяндаудың финалы гуманизмді жақтайтын көңіл-күйге негізделген дидактикалық сарындағы аманатқа ұласады. Классикалық прозадағы мұндай сыншылдық-дидактикалық назар біздің ғасырымызда интеллектуальдық, психологиялық, ирониялық- философиялық сатыға көтерілді.

	Сөйтіп, көркем прозадағы ирония тек сәттік күлкі, кекесінде ғана емес, адамдық болмысқа сіңісті болатын, жалпы тіршілікке, тұрмыс тауқыметіне көзқарастың да көрінісі болмақ. «Бір шөкім бұлттағы» Тайбағарға еріп келетін қызы Зибаштың алғашқы кездегі мінез-құлқына байланысты мынадай жолдарды еске түсірелік: «Осы бала сызданып өсіп келеді. Қаршадайынан қабағы қатыңқы. ...Селдірлеу қоңыр қасының жазылып жатқанын бір сәт көрген емес. Ылғи түйіледі де тұрады. Төменшіктей беретін жанарында да балаға жараспайтын байсалдылық бар. Ол тіптен серпілмейді. Балқытып құйған қорғасындай бүк түсіп жатып алған. Кісіге тіктеп қарамағанмен, күлтеленіп тұрған кірпіктердің ар жағында дүниені сынап-мінеп, ішіп-жеп бара жатқан жымысқы жанар тұр. Кейде біреудің әлдекімді жамандаған әңгімесін естігенде, ауыл-үйдің арасында бола беретін келіссіз оқиғаларға жолығып қалғанда, оның мөлиген көзі бір сәт маздап шыға келеді. Бүкіл бетті нұрға бөгіп, құлпыртып жіберетін қуаныш ұшқыны емес. Қайта тек көзде қап, қалған жақты сазартып жіберетін сап-салқын кекесін ұшқыны. Оның көзінен осы бір отты ұшқынды көргенде Аққаймақ шошып қалады. Ол бауырына тартқысы кеп басын жуса, шашын тараса, қаршадай қыздың жанарын әлгідей суық, сұсты ұшқын жайлайды. Сонысын көрген соң, маңына жолауға шошынып, өзінен-өзі пұшайман болады. Әртүрлі ойға батады. Сенбестік ұшқыны. Кекесін ұшқыны...»

	Жазушы адам болмысын психологиялық және әлеуметтік тұрғыда мейлінше кең қамтиды, эмоциональды жағынан терең бойлайды, кейде көтеріңкілік леп те болады. Алайда автор көбінесе әзілдің әрін, ирониялық сарынды, ниеттестік, жаны ашығыштық юморды тұрақты сақтап отырады. Оның нәзік ирониялары оқырманды еріксіз өзіне тартып тұрады. Мұндайда М.Әуезовтің А.П.Чехов кейіпкерлері туралы айта келіп: «Онда адамның жан





дүниесінің құбылыстары, өзара қарым-қатынастарының нәзік сырлары ылғи айқын, анық бола бермейді, бірақ солай бола тұра, онда жеңіл ирония да, жұмсақ юмор да, адамға деген жанашыр жақындық та әсіресе мол сезіліп тұрады», – дегені еске түседі. [68, 415].

	Жинақтап айтқанда, Ә.Кекілбаев ирониясының бір ерекшелігі – онда шенеушіліктен гөрі талдаушылық, баға беруден гөрі ой жүгіртушілік мақсат басым жатады. Жазушы бейнелеп отырған өмір фактілері мен болмыс құбылыстарының мәніне, ішкі механизмдеріне оқырманның назарын аудартып отыруға бағдар жасайды. Іс-әрекет пен мінез-құлыққа негізделген оқиғалардың белгілі бір жағын іріктеп-сұрыптап ұсына отырып, оларды өзіндік өрнекпен көркем тәпсірлейді де, дүниетаным көзқарасымен таразылап алуды оқырманның өзіне қалдырады. Мұндайда күлкінің сан алуан философиялық, әлеуметтік-психологиялық аспектілері құрғақ дидиктиканың аулынан мүлде алыс жатқан интеллектуальдық пайымның нысанасын белгілейді. Бұл – өмір философиясын ұсынудың қарапайым да қарымды, ойлы да оңтайлы жолы болып танылады. Жазушының бүкіл шығармашылығының өзегіндегі парасат позициясы кейде осылайша сәулелі әзіл, пайымшыл ирония арқылы да жүректерге жол тауып жатады. Бұл жазушының: «Мен өз басым әдебиеттің негізгі міндеті әшкерелеу де, дәріптеу де, ақыл айту да, алдарқату да емес, адамдарды, адамдық тіршілікті әуелі өзің жете түсініп, сосын оқушыңды жете түсіндіріп, оның өзін-өзі рухани шыңдай білуіне түрткі болу деп ұғамын», – дейтін шығармашылық кредосының айқын дәлелі болып табылады [69,58-59].





ОЙЫН ОРАЙЫ





	Әзілден елеулі жайтқа, елеулі жайттан әзілге оп-оңай өте білушілік әдетте жұрт ойлағаннан

	гөрі үлкен дарынды талап етеді. Көп ретте әзіл өзінің көмегінсіз мақсатына жетпейтін ақиқаттың жол бастаушысы қызметін

	атқарады.

	Ф.Бэкон





	Қазіргі кезде «ойын» ұғымының мағынасы кеңейіп, тұрмыс пен мәдениеттің түрлі салаларын қамтып отыр. Бұрын балалар ойыны мен актер ойыны педагогика мен өнертанудың ғана зерттеу нысандары болып келсе, қазіргі таңда ойын проблемасы психология, әлеуметтану, мәдениеттану, әдебиеттану, т.б. салалардың көкейтесті мәселесіне айналып келеді. Яғни, мәдениеттің «ойындық» табиғаты – қазіргі мәдениеттану мен әдебиеттанудың жетекші тақырыптарының бірі болуда.

	Платон идеальды мемлекет туралы еңбегінде ойын туралы теориялық ой өрбітеді. Оның ойынша, ойын адамға барынша тән нәрсе, десек те ол ойынға өз еркінен тыс, бағынышты түрде, ойыншыдан гөрі ойыншық ретінде қатысады. Ойшыл: «Человек... – это какая-то выдуманная игрушка бога, и по существу это стало наилучшим его назначением... Надо жить, играя... Что же это за игра? Жертвоприношения, песни, пляски, чтобы, играя, снискать милость богов и прожить согласно свойствам своей природы; ведь люди в большей своей части куклы и лишь немного причастны истине» [70,282-283],

	 	– деп жазады. Мұндай екіұдайлық дуалистік пікір («Ойнай жүріп өмір сүру» және «Адам – бар болғаны қуыршақ қана») кейін бір жақты тұжырымдарға ұласты. Мысалы: Ф.Шиллердің: «Адам тек шын мәнінде адам болған кезінде ғана ойнайды және ол ойнаған кезде ғана толыққанды адам болады», – деген пікіріне көптеген оқымыстылар сілтеме жасап отырады [71,302].



	1938 жылы жарияланған голланд ғалымы Йохан Хейзингтің «Homo ludens» («Ойын адамы») еңбегінде барлық мәдениеттің түрін ойын саласына жатқызып, оларда адамның табиғи қажеттілікке тәуелділіктен қол үзетінін, еркіндікке ұмтылатынын алға тартады [72]. Бұл кезде Л.С.Выготский ойынды тек психологиялық тұрғыдан қарастырған болатын. Ал белгілі орыс ғалымы М.Бахтин орта ғасырлар мәдениетін пайымдағанда, байыпты ресми мәдениетті халықтық күлкі мәдениетіне қарсы қойып, олардың арасындағы алшақтықты көрсетеді. Ол юмор ресми емес, тек халықтық мәдениетке ғана тән, барлық назар еркіндікті сезінуге бағытталатындықтан, халықтық күлкі мәдениетінде байыптылық (серезность), жоғарыдағыларға жалтақтау деген болмайды дейді. Оның ойынша, күлкі мәдениеті мәңгілік жаңғыру идеясын





ұстанып, өлім идеясын жоққа шығарып отырған. Екі мәдениеттің қарама- қайшылығы қозғалыс пен қимылсыздықтың, өмір мен өлімнің оппозициясы түрінде келеді. М.Бахтиннің пікірінше, күлкі мәдениеті ресмиліктің көрінісі болып табылады, ресми тұрмыста болатын барлық мәселелер карнавальдық мерекелерде көтерілген, яғни күлкі мәдениеті өз бойына ресми құндылықтарды қамтып отырған [73].

	Дж. Мид, Р.Линтон, Э.Гоффман секілді белгілі әлеуметтанушылардың зерттеулеріне қарағанда, адамның белгілі бір ортаға қалып алуында, бейімделуінде әдейілік, шарттылық орын алатындықтан, адамның қоғамдағы жағдайы ойын ретінде қарастырылуы керек дейді. Яғни, қоғамдық тұрмыста өзгелермен бірлестікте болу және басқалардың көңілінен шығу (ортақ заңдар мен этикетке сай болу) шарт болатындықтан, адам белгілі бір (әдепті және пайдалы) бетпердеде болатын көрінеді. Ал адамның шынайы келбеті табиғат аясында және оның өз еркінде болатын кездерде ғана көрінеді. Қоғам – әркім өзіне белгілі бір рөл иемденіп және өзін де, басқаларды да табиғаттың тілсіз апатынан қорғау үшін белгілі бір шеңберде ұстауға міндет алатын адамдар арасындағы саналы келісім болса керек. Демек, қоғамдық тәртіп те – жиынтығы әлеумет ойнайтын пьесадан тұратын «мәртебеге» бейімделу, игілікті ымыраластықтың нәтижесі болмақ. [74,303].

	«Өмір – үлкен театр, әрқайсымыз – ондағы әртістерміз», – деген сөз жиі айтылып қалып жататыны бар. Өмірдегі ойын-қалжың, сын-сықақ, әзіл-әжуа мен әдебиеттегі күлкінің нарқын байыптағанда, бұл ұғым өзектене түседі. Шынында да, өмірдің өзі спектакль (маскарад, ойын) секілді емес пе деп қаласың, онда әсіресе жамандық көбінесе ашық түрде емес, жақсылықтың бетпердесін киіп жүріп жасалады, сондықтан шындықтың та кейде әзілдің бетпердесімен оны әшкерелеуге ұмтылуы заңды құбылыс.

	«Қазіргі философиялық сөздікте» ойынға мынадай анықтама беріледі:

	«...Игра есть процесс в котором человек открывает возможность преодоления своей одномерности, а также и элементарности окружающих предметов, простоты и «линейности» взаймодействий с ними» [75,303].

	Әдебиеттануда «ойындық принцип» деген термин пайда болып, ол әдеби мәтіндердің саналы түрде түрлі ойындар заңдылығы бойынша белгілі бір ережелерге сай құрылуын қарастыруда (мәселен, Г.Гессе, В.Набоков, А.Мердок, т.б. шығармаларындағы). Көптеген белгілі қаламгерлер өнердің өзі шын мәнінде ойындық қызмет екеніне және ойынның өзгеше түрі болып табылатынына ден қояды.

	«Мәдениеттануда ресми және сауықшылдық мәдениет деген бар. Жануарлар тек табиғи қажетін өтеу үшін өмір сүрсе, адам дүниені әсемдік заңдары бойынша да өзгертеді. Адам дем алуы, ойнап-күлуі, зерікпей уақытты өткізуі және бұл арқылы өмірдің терең тұңғиығына бойлауы, оның көркемдік сырына енуі қажетті. Гомо сапиенсті (ақылды адам) жиі Гомо луденс (ойын адамы) ауыстырып тұрады. Антикалық өркениетте Аполлондық және Диониссийлік мәдени топтар айырылады. Егер біріншісі салқын қанды, пайымдаушы, мақсаткер тұлғаны бейнелесе, екіншісі – шексіз





қуаныш пен сезімдік байлыққа бағытталған», – деп түсіндіреді мәдениеттанушы ғалымдар [76].

	Имправизациялық ойындар – ән салу, би билеу, музыкалық және драмалық театр ойындары – көркемдік салаға кірсе, бұдан басқа спорттық, құмарлық ойындар да бар, бұлар ұйымдастырылатын ойындарға жатады. Ойын мағынасы дене қозғалысымен бірге рухани көңіл-күйді де қамтиды. Дене ойындарында қимыл-қозғалыстар арқасында бойға қан жүгіріп, физиологиялық қажеттіліктер өтеліп отырса, импровизациялық ойындар адамның рухын көтеріп, шығармашылық әлеуетін кеңейтеді. Ойынның қай түрі болмасын, адамның дене және рухани өрісін ашады, қанын қыздырады, сондықтан да адам ойынды қажетсініп отырады.

	Біздер негізінен ойынды тек балаларға ғана тән нәрседей көреміз. Шындығында, тек олай болмаса керек. Ойын адам өмірінде өзіндік орын алады. Тек ересек адамдардың ойынға қатынасы өзгеше, түрлік, мазмұндық сипаттары бөлек, сондай-ақ көріну түрлері де байыпты әрі салқынқандылау болып келеді. Ересек адамдардың ойынында негізінен ойшылдық, пайымшылдық, психологиялық-философиялық астар, сол секілді өмір тәжірибесі мен нақты жағдайды сабақтастырып отыратын ішкі қуат орын алады. Қоғам талаптарының, қоршаған ортасының ықпалы мен өзінің ішкі тілек-аңсарының, күш-қуатының әлеуеті арасындағы қатынас оның ойындық рефлексінен көрініп отырады. Мұндай машық-дағдылар, көбінесе, әзіл- сықақ, қағытпа-қалжың, мысқыл-кекесін арқылы көрініс береді.

	Әдебиеттегі ойын дегенде, алдымен ойымызға драма түсетіні анық. Өйткені, драма сахналық ойынмен тікелей байланысты. Әдебиеттегі ойын тек драмалық шығармаларға ғана емес, басқа жанрларға да тән. Әсіресе, лирикадан ойын-имправизацияның белгілерін табуға болады. Мұнда ақынның ішкі «менінің» көрінуіндегі түрлі әдіс-тәсілдер, сөздер мен сөз тіркестерінің орналасуы мен ара қатынасы да (сөз ойнату, ой құбылту, бейнелеуіш және көркемдегіш құралдардың түрліше қызметке жегілуі, т.б.) ойын элементтері болып табылады. Суырыпсалмалық ойынның ырғақтық және ым-ишаралық нышандары өлең өлшемі мен образдылығынан аңғарылады. Әсіресе қазақтың айтыс өнерінен ойын сипаттарын молынан ұшыратуға болады. Синкретті өнер түрі болғандықтан, мұнда сахна өнерінің де сипаттары болуымен қатар, бәсекелесін аяқтан шалу, сөзбен тұқырту жолында ақынның сан түрлі әдіс қолданатыны белгілі. Әсіресе, айтыстағы әзіл-қалжың, пародия мен ирония элементтері төл өнеріміздің ойындық сипатын аша түседі. Ерте заманнан келе жатқан айтыс өнерінің табиғатынан да қалың бұқараның еркіндік пен плюрализмге талпынысын танытатын, демократияға қол созған аңсарын айқындайтын карнавалдық, мерекелік ойын элементтері көрініс береді.

	Өнер мен әдебиеттегі ойынның табиғатын парықтау үшін кейбір тілдік талдауларға жүгінуге тура келеді. Қазақ тілінде «ойын» сөзінің бір баламасы әзіл-қалжыңға да қатысты. «Ойнау, ойнап айту» – қалжыңдау, әзілдеу («Ойнап сөйлесең де – ойлап сөйле, әзіл айтсаң да - әділ айт) ұғымдарының баламасы екені белгілі. Оның үстіне «ойын-күлкі», «ойын-сауық» секілді





ұғымдардың бір сыңары «ойын» сөзімен белгіленеді («...Келеді қай жерімнен ойын-күлкі», «Жас кезіңде бозбала ойна да күл, Ойнамаған, күлмеген не көріпті») және бұл сөздер «ойынның» баламасы түрінде қабылданады. Кейбір қандастарымыздың «ойнау» сөзін «билеу» мағынасында қолданатындары да бар. Тұрмысымызға драма өнері ене бастаған кезден бастап, «спектакль» ұғымын әлі күнге дейін «ойын» түрінде айтатынымыз және бар («ойын көру», «ойын қою»). «Ойын» сөзінің бұдан басқа да мағыналарын табуға болады.

	Тілімізде «ойын» сөзіне мәнмәтінге қарай «байыптылық»,

	«байсалдылық», «шын», «салмақтылық» (ойын сөз – шын сөз, ойнап айту – шын айту, ойындық – байыптылық, салмақтылық, ойын-қалжыңды – байыпты, байсалды) секілді сөздер антоним болады («Ойын сөзге – шын төре»). Яғни, ойын ресмилікке оппозиция болып келеді.

	Әдебиеттегі күлкі мен өнердегі ойындық принципті байланыстыра қарастыруымыздың өзіндік себептері бар. Бұл әдебиеттің көркем шығармашылық түрі ретіндегі қондырымдық табиғаты мен әзіл-сықақтың бейнелеу құралы, көркемдік әдіс-тәсіл, көтеріңкілік пафос түріндегі сипаттарының сабақтасуынан өзіндік өріс табады.

	Біріншіден, көркем әдебиет өнер заңдылығына бағынумен бірге, тіл заңдылығы арқылы да жүзеге асырылады. Өйткені әдебиеттің мазмұндық- концептуалдық болмысы тілдік қолданыстар арқылы, тілдің сан алуан мүмкіндіктерін қажетінше қолдануға орай түрлі сипатта көріне алады. Сондықтан жазушының сөзді өз қалауынша, мақсаткерлікпен қолдануында өзінше ойындық өрнек болады. Суреткердің сөз саптауының сипаты, көркем фигуралар мен троптарды қажетінше қолдану ерекшелігі, сөздің астарлы- ауыспалы мағыналары мен тілдік түрлі комбинациялар (сөзді ойнату, ойды құбылту) көркем мәтінге өзгеше өң дарытып, суреткерлік мақсатты шеберлікпен жүзеге асырады.

	Екіншіден, әзіл-қалжың, сын-сықақтың мәтіндік ұйымдасуында белгілі бір жағдаяттық, мазмұндық және тілдік өзара үйлесімді бірлік болады. Түрлі жағдаяттар мен адамның сан алуан көңіл-күй құбылыстарын күлкілік- күрсіністік, әзіл-оспақтық реңде суреттеуде автордың тапқырлығы пен айтқыштық қабілеті ерекше қызмет атқарады. Сатиралық тапқырлық төркінінде сюжет-оқиға, сөз бен сурет, ой-пікір тапқырлығы өз жүйесін тауып, әдемі үйлесіп жатуы лазым. Мұндай үйлесім, негізінен, ойындық элементтер арқылы жүзеге асырылып, күлкінің көрігін қыздырып отырады. Әлбетте, күлкінің күші мен сипаты, өткірлігі мен өміршеңдігі суреттелетін жағдаяттың өзектілігі мен авторлық мақсаткерлікке байланысты дамиды. Сюжеттік-оқиғалық желінің дамуынан авторлық баяндау мен кейіпкер сөзінің сипаттарына (диалог, монолог) дейінгі сан алуан көркемдік комбинациялар мен өрнектер тонның ішкі бауындай жымдасып, шығарманың идеялық-мазмұндық назары мен көркемдік бітіміне қызмет етіп отырады.

	Үшіншіден, сатиралық, юморлық бейнелеу мен пайымдауда өзіндік шарттылық, кездейсоқтық, әсірелеу, гипербола, алогизмдік сипаттар орын





алмақ. Оларды шындық болмысқа мейлінше сіңімді әрі нанымды етіп бейнелеуде автордың түрлі ойындық амал-тәсілдер қолданары хақ. Болмайтын нәрсені болғандай етіп көрсету, қисынсыздықты қиыстыра бейнелеу, ерекше салыстыру – ассоциация мен аналогиялар, қарапайым нәрсенің қапысын тауып қалжыңға айналдыру, әшейінде байыпты түрде айтуға болмайтын нәрсені әзілге сүйей тәпсірлеу, жай көзге байқалмайтын жәйтті астарлы-тұспалды түрде санаға сіңіру немесе жұрттың бәрі күнде көріп жүрсе де жете мән бере бермейтін нәрсенің өзін тура нысанаға алып, оның мән-маңызын күлкілі түрде айқындап беру – осы тақылеттес сатира мен юмордың, иронияның толып жатқан ньюанстары «ойындық» рәсімделумен, ойнақылық көркемдікпен шешімін тауып жатады. Мұның үстіне, ел аузындағы, халық арасындағы күлкілі әңгімелер, айтқыштық айшықтар, тапқырлық үлгілері, ұтырлы ұйқастар көркем мәтіннің құрамынан орайлы орын алуы – жиі кездесетін ремисценциялық-көркемдік тәсіл.

	Сөздегі ойын, әдебиеттегі ойын туралы айтқанда, аузымызға алдымен халқымыздың қанына сіңген қасиет – ойын-қалжың, әзіл-әжуа, кекесін- мысқыл оралатыны сондықтан. Әзіл-қалжың – қай халықтың да рухани өміріндегі ерекше құбылыс, онда тұрмыс тауқыметіне қарсы өктемдік те, қоғамдағы жамандық пен кемшілік атаулыға қарсылық та, көңіл сергітуге деген аңсар да, алдағы күнге деген сенім де жатады. Жалпы әзіл-сықақ нысаны болатын құбылыстар көбінесе ортақ болғанымен, әр халықтың күлкісіне тән өзіндік ерекшеліктер болады. Бұл күлкінің комизм көздерінен (тақырыбы мен мазмұнынан), астарлы мәнінен, бейнелену ерекшеліктерінен көрінеді. Күлкінің ұлттық сипаты – сол халықтың ғасырлар бойы қалыптасқан ұлттық мінезіне, діліне, салт-дәстүріне, тарихи танымы мен діни ұстанымдарына байланысты қалыптасатын құбылыс. Әдебиеттегі күлкі де туған топырақтан тамыр тартып, ұлттық ерекшеліктерді әйгілеп отырады, басқа жұрттарға елдің ментальды ерекшеліктерін, ұлттық мінезі бен әлеуметтік-тарихи сипаттарын танытып тұрады. В.Г.Белинскийдің Гогольдің күлкісі туралы: «Комизм или юмор Гоголя имеет свой особенный характер: это юмор чисто русский, юмор спокойный, простодушный, в котором автор как бы прикидывается простачком, ...это смех спокойный в самом своем негодовании, добродушный в самом своем лукавстве» [77,298-299], – дейтіні сондықтан.

	Қазақтың ұлттық күлкісі – өзінің тапқырлық қисынымен, ойлы да өткір тілімен, терең тәлім-тәрбиелік мәнімен, ауыспалы-астарлы мағынасымен ерекшеленетін феномен. Күлкілі жайдың мақал-мәтелдердегі жинақталған тобықтай түйінінен, Алдар Көсе мен Тазша бала әңгімелеріндегі тапқырлықтан, Қожанасырдың әпенделігінен, халықтық күлдіргі әңгімелердегі түйінді ой, терең де тұздықты пікірлерден күлкінің халықтық сипатын айқын аңғарамыз.

	Қазақ – күле де білетін және күлкіні бағалай да білетін халық. Көңілді қоштайтын жеңіл әзіл, іштей іліп-шалатын қағытпа-қалжың, зілсіз әжуа- мысқыл, астарлы келеке-кекесін сияқты күлкінің сан алуан түрлері халық өмірімен етене өмір сүріп келеді. Әзіл-қалжыңның нешеме мысалдары ел





есінде жатталып, ұрпақтан-ұрпаққа ауысып, бізге жетіп отыр. Мұның өзі сол күлкінің тәрбие құралы болуынан, тапқырлық пен астарлы ойдың үлгі- өнегелік болмысына байланысты. Нағашы мен жиеннің, жезде мен балдыздың, жеңге мен қайнының жарасымды әзілі мен құрдастар арасындағы дәстүрлі қазақы қалжыңнан бастап, орынды жерінде айтылатын орайлы әзіл- оспақ, қағытпа-қалжыңдар қазақтың қанында бар. Қазақ халқы өмір тіршілігінде әзіл-қалжыңнан әсте ажырап көрген емес. Ойын сөз, әзіл- қалжыңсыз өмірді елестету қиын. Өлім аузында жатып та әзіл-қалжыңын тастамайтын, жаратқан иенің өзін қалжыңмен қағытып отыратын сайқымазақтар аз болмаған. Тіпті қаза үстінде де орайын тауып, күлдіргі сөз айтса, орынды жерінде оған ешкім тойтарыс бере алмаған. Гәп қазақы болмыстың қатаң ұстанатын жол-жорасында.

	Ойшыл ақын Қадыр Мырза-Әлінің мына бір ғибратты өлеңіне құлақ түрелік:

	Қалжыңдалық,

	Қатты-қатты ойналық, Күлгенді де,

	Ілгенді ді қоймалық.

	Қай-қай сөз де айту үшін жаралған, Бірақ соны айтқан абзал ойланып!



	Дастарханда, Клубтарда, Бақтарда,

	Сырым мол деп,

	Сырыңды мол ақтарма. Отырғанда алаяқтың жанында

	Түлкі жайлы мысалдарға көп барма.



	Қанішермен ерегіспе, Кектеспе.

	Әділдіктің жолын және көп кеспе. Өзі отырып келген жанға –

	Қайтесің!

	Түрме менен сала берме сотты еске!



	Өз ақылын қойған адам күзетке, Бәрін ұғар

	Бәрін байқар мезетте.

	Перзенті жоқ ата-ананың алдында, Көп балалы үй жөнінде сөз етпе!



	Ойда болсын,

	Есте жүрсін мәңгіге:

	Тұлпар жайлы сөз жақпайды әңгіге.





Ағайыны өлген үйде асылып,

	Арқан жайлы айтылмайды әңгіме.



	Осы сөзді,

	Осы ақылды ал естіп.

	Атам менің сөйлер еді дәл өстіп. Бәйбішесі қалған үйде қартайып, Тоқал жайлы сөз қозғасаң – әбестік!



	Жақсыны да,

	Жаманды да тапты ана. Жөнімен айт,

	Жөн-жосықсыз даттама.

	Түсіп қалған бастығыңның көзінше Жаңа келген бастығыңды мақтама!



	Не демейді құрдасына құрдасы!

	Жаман кейде кейбір сөздің бұрмасы.

	...Бір орманның кетуіне өртеніп, Жетіп жатыр сіріңкенің бір басы!



	Алайда, кейде осы «кейбір сөздің бұрмасы» ащы күлкінің, адамның жанына тиетін зілді, запыранды сықақтың іліп түсер құралына пайдаланылады. Ол ащы кекесін, зілді сарказм, долы сықақ тудырады. Ал кем-кетікті іліп-шалып, әттеген-айларды зілсіз әзілмен әдіптейтін риясыз юмор мен мақтағандай болып отырып-ақ мақтамен бауыздайтын жұмсақ ирония ауызекі тілде де, көркем әдебиетте де әлеуметтік-психологиялық талдаудың әмбебеп құралы болып келеді.

	Ойын-қалжың, әзіл-әжуа – адамдар арасындағы қарым-қатынасқа байланысты құбылыс. Ойын-қалжың – әшейін айтыла салатын қитұрқы сөз, еріккеннің ермегі емес, халықтық сөз өнерінің тағылымдық әрі тәрбиелік бір ажырамас бөлшегі. Ертеден келе жатқан ұлттық күлкінің сипаты, әзіл- қалжыңның халықтық қасиеті жазба әдебиетімізде де өз орнын алып келеді. Бір кезде тағдыр айдауымен қазақтар арасында болған орыстың атақты сатирик жазушысы М.Зощенконың былай деп жазғаны бар: «Халықтың ауызша прозасы қазақ халқында әзіл-қалжыңның жоғары деңгейде екенін дәлелдейді. Ендеше, егер әзілқойлық сезім халық жүрегінде мұншалықты дәрежеде өмір сүріп, ауыз әдебиеті юморға өте бай болатын болса, қазақ халқының жазба әдебиетінен дарынды сықақшы ақындар мен юморист жазушыларды күтуімізге қақымыз бар» [78,236].



	* * *

	Кеңес дәуіріндегі және қазіргі қазақ жазушыларының шығармаларында халық күлкісінің әдемі үлгілері ұтымды көрініп отырады. Қазақстанның халық жазушысы Ә.Кекілбаев шығармашылығы да қазақы күлкімен





суарылған астарлы ой, өтімді образдарға бай екенін айттық. Жазушы шығармаларында дәстүрлі қазақы қалжыңдардың көріністері әдемі беріледі. Орайлы жерінде ретін тауып айтылатын әзіл-қалжың, күлкі нысанына қатысты ойды сөздің майын тамызып тәпсірлеу, құрдастар арасындағы қалжың, нағашы мен жиеннің әзілдері көркемдік талғаммен өз жөнін тауып отырады. Мысалы, «Тасбақаның шөбі» әңгімесіндегі Қарабаланың аталас ағайыны әрі құрдасы Оңбайдың өңмеңдей сөйлеп, өзімсініп сенім артуы, қанша барса да тындыра алмаған тірлігін енді өзі жүре алмай қалғасын Қарабалаға тапсыруы қазақ болмысына сай бейнеленеді.

	Автор әңгіменің басында «ұрыншақ неме» Оңбайды Қарабаланың ойымен былайша таныстырады: «Сорлы жиналыс болса тақтайға мініп тақылдап, қол қоятын ала қағаз болса алақанына түкіріп алдымен жүгіретін еді. Ауылға қанша бастақ сайлансын мейлі, бәрімен елден бұрын Оңбай ұстасады. Кеңсенің маңында шаң-шұң шықса, ортасында Оңбай жүреді. Қанша көрсең де – әлдекімді жеті атадан бермен қарай сыбап келе жатқаны. Ол жағына келгенде ешкімге дес бермейді. Қазақшасының да, орысшасының да түбін түсіреді. Тігінші корей шал, осы ауылға келгелі бір жыл болған жоқ. Анада қоңыр күзде дүкеннің қасында Оңбай сонымен шүлдірлеп корейше боқтасып тұр» [28,293].

	Осындай кейіпкер мінездемесін енді бірде зілсіз ирония арқылы оның

	«өмірбаяндық деректерімен» де ұштай түседі: «Он беске келер-келместе-ақ қызы бар үйлерге түнде тайлақ боп сүйкенетінді шығарған. Талай-талай ақ шұнақ шалдың таяғын да жеген. Соның бәрінен мертікпей аман қалып еді. Майданнан, міне, оң аяқты қыл түбінен қырқып беріп қайтты. Сыңар аяқтың өзімен-ақ ауылдың ол шетінен бұл шетіне сыдырады да жүреді. Үйіндегі алты жаман қараны былай қойғанда, осындағы үш-төрт жесір қатынның көлденеңнен тапқан балалары өңкей төстері қайқайып Оңбайдың аузынан түскендей» [4,294]. Бұл кейіпкердің психологиялық мінездемесін толықтыратын деталь Оңбайдың «ұрыншақтығын» жан-жақты көрсетуге қызмет етіп тұр және бұл кезең шындығы мен мінез даралығын танытатындықтан, автордың қалжың қаламына ілінген.

	Оңбай – өзіндік бітімімен көрінетін, күлкілі қырларымен ерекшеленетін кейіпкер. Қазақ ортасына етене таныс тип. Мінез-құлық, темпераменті жағынан Оңбайдың болмысы Есболайға жақын. Ал әңгімедегі орталық кейіпкер Қарабаланың жаратылысы мүлдем бөлек, аталас ағайыны әрі құрдасы Оңбайға қарама-қарсы. Қарабала өмір бойы ауылдан ұзап көрмеген, қызыл шоқ пен қара төстің қасынан шықпайтын, заты момын, қақ- соқпен ісі жоқ кісі. Өзінің алдындағы ісін ғана білетін және оны жанын салып істейтін ұста Қарабала өмірінде ешкімнің бетіне тура келіп те көрмеген, құдай деген бір жан. Әйтсе де өз өміріне риза. «Ел қатарлы мәпақасы бар. «Қарабала, істеп берші» дегенді істеп береді. Қарабала, барып келші» дегенге барып келеді. Құдайға шүкір, осы жасында ешкім бұған

	«мынаны бұлай істемепсің» деп көрген жоқ». Кемпірі Сақып та борпы аяқтау болғанымен, құдайдың бір бере салғаны. Бір ұл, бір қыз өсірді, қазір екеуі де бөлек тұрады. Осы өмірінде аудан орталығына осымен екінші рет бара





жатыр. Соғыс басталарда военкоматқа барғаны бар. Оның бер жағындағы қайын жұртына екі-үш рет соққаны бар. Енді міне, Оңбайдың қолқасымен ауданға барып, кеңсе жағаламақ.

	Әңгімеде Қарабаланың Оңбайға тілеулестігі, рухани жақындық мәселесі әсерлі баяндалады. Ол тек ағайыншылдық, құрдастық жөнімен ғана емес, жалпы адамшылық тұрғысынан Қарабаланың қарапайым бүкпесіз болмысын жайып салатын деталь, штрихтардан айқын көрінеді. Ешкімге іштарлық жасап көрмеген Қарабаланың Оңбайды ерекше сыйлап, қадір тұтуы аса шынайы әрі оқырманның да ықыласын тудырып отырады.

	Оңбайдың өмір жолы авторлық баяндаулар арқылы шолынғанымен, негізінен, Қарабаланың ой арнасымен тоғысып жатады. Орталық кейіпкердің жанашырлық, тілеулестік ниеті Оңбайдың шын болмысын биіктен көреді. Оның барлық іс-әрекет, мінез құлқын шынайы қабылдайды. Мінез-құлық жағынан екеуі екі полюсте тұрса да, Қарабаланың көзқарасында Оңбай идеалдық дәрежеде сипат алады. Оңбайдың бас асаулық, тентектік қылықтары оның зеректігі мен іскерлігі, тындырымдылығымен тоғысып, ерекше бір типті құрайды. Бұл өз кезеңінің шындығын көрсететін әрі сөзімен де, ісімен де талайды мойындатқан ауыл белсендісінің сипаттарын жинақтаған бейне.

	Шығармада Оңбай бейнесі – өзінің толық болмысымен жан-жақты ашылады. Тумысынан еті тірі, алғыр да зерек, қандай іске кіріссе де тындырымды мұндай жанның сұм соғыстың қырсығынан қанаты қайырылғаны нанымды танылады. «Әлгі атаңа нәлет Гитлер атқан қаңғыма оқтан» келген зардаптың бір ғана мысалы осы кейіпкердің өмір жолымен көрсетіледі.

	Соғыстан мүгедек болып оралғасын басқармалыққа сайланған Оңбай қатаң тәртіпті жолға қойып, «бүкіл ауданды дүбірлетеді». Ұсақ шаруашылықтарды ірілендіру бастамасын өзі көтергенімен, үш колхоз біріккенде басқармалыққа көрші колхоздың бастығы сайланып, Оңай орынбасар болады. Екі қошқардың басы бір қазанға сыймай, ақыры басқарманы көрші колхозға жібереді де, Оңбайды фермаға жұмсайды. Одан бас тартқан Оңай ет жинайтын қызметке де («Таразы бағып тұрар жайым жоқ!»), салық жинайтын қызметке де («Тиын санап отыратын жайым жоқ!») бармай жатып алады. Ақыр сәті түсіп экспедицияға қоймашы болып орналасып, тағы да дәурені жүріңкірейді.

	Баста дәурен ұзақ тұрған ба, экспедиция келген жағына қайтып кеткесін, Оңбайдың баяғы санамаймын деген тиынын санауына, бақпаймын деген таразысын бағуына тура келді. Енді, міне, жас ұлғайған соң ескі жарасы аруағына мініп, үйден шыға алмай жатып қалғасын, ауданнан өзіне тиісті машинаны алдыруға Қарабаланы жұмсап отырғаны.

	Оңбайдың болмысы авторлық баяндаулардан да, кейіпкер сөзінен де айқын танылады. Оңбайдың: «...Қазір орынсыз момын болуға да, орынсыз пысық болуға да, орынсыз алғыр болуға да, орынсыз ақылды болуға да болмайды, қасқа. Артық дәулет көз шығармаса шығармас, ал артық ақылдың көз шығаратыны ып-рас. Өз бағыңды өзің байлайсың. Дүниеде құдайдың





бергені де ештеңе емес, бергенін қайтып алғаны да ештеңе емес, бәрінен де берейін деп тұрып бермей қалғаны жаман екен», – дейтін «өмірлік философиясындағы» соңғы сөйлем еріксіз күлкі шақырады. Олай деуінің өз уәждемесі бар, өсейін деп тұрған жерінде бастыққа жақпай қалып, опық жеуінің өмірлік сабағы бұл.

	Жазушының мысқылы мен қалжыңы жайлы да жағымды, көңілге тимейді, қайта оқырманды қызықтырып, кейіпкерлерді жақын қабылдауға ықпал етіп отырады. Автор осындай пысық Оңбайдың балаларын

	«қақшаңдаған әкесіне тартпай, балағын жинай алмай жүрген шешесіне тартып туған. Өңшең бір аузынан сөзі түскен бозым» деп бір шалып өтсе, Қарабала мен Оңдайдың мектепте оқыған кездегі сипаттарын салыстырмалы түрде былайша суреттейді: «...Есеп сабағында түйенің, жылқының, қойдың, ешкінің санын алып-қосқанда еш мүдірмейді, ал әлгі кітапта жазылатын сымға қонып отырған торғайларды, баудан үзіліп әкелінген жәшік-жәшік алмаларды, екі қаладан бір-біріне қарама-қарсы шыққан велосипедшілердің жылдамдығын есептеуге келгенде миы зеңіп жүре береді. Ал, Оңбай көк соққан көзін ашқаннан велосипед мініп, баудан алма теріп, ерінбай- жалықпай бағандардың сымына қонған торғайларды санап өскендей, «ал» десең де, «қос» десең де, «бөл» десең де, «көбейт» десең де аузына-аузы жұқпайды. «ақ шкөлдің» білімін бір-ақ қақшып, көрші колхоздан жетінші класты бітірді. Қарабала көрші колхозға барып оқымақ түгілі, «ақ шкөлдің» азғана оқуының өзін тауыса алмай, білімге күпті боп қалды...» [4,298].

	Ал Оңбайдың тілділігін оның басқаға сырттай мінездеме беруінен де айқын аңғартады. Өзі ылғи құрдас қып иықтайтын Қарабалаға Қали қойшыны мысалға келтіріп былай дейді: «Маңдай теріңді қанша ағызсаң да, анау ауыл қыдырып, қарта ойнаған Қалиға жете алмайсың. Қойды қатын- баласына бақтырады да, абырой-атақты өзі иемденеді. Танауын кертитіп, қай жерін көрініске қоятынын, Алматыға, Москваға көрмеге ылғи сол барады. Барған сайын кілем арқалап, үнді шайын үйіп қайтады. Өңшең игі жақсылардың сөзін сол естиді. Сен болсаң күні бойы қара тас пен қара балғаның айтысын тыңдайсың...» [4, 295-296]. Осы шағын ғана үзіндіден сол кезеңдегі қоғамдағы орын алған кейбір жағымсыз тенденцияның (еңбекті бағалаудағы біржақтылық ұстанымның) көркем бейнеленуінен антиутопия элементі айқын көрінеді.

	Ал аудандағы шенеуніктерді бірінен бірі өткен «белгілі бегейлер» қылып көрсетеді, олар Оңбайдың айтуынша, «...Біреуі қақпан торыған қара тазыдай жемсауы бүлкілдеп тұратын жылмаңтөс жұтыр дейді. Екіншісі – туған әкесі келсе де, есігінің алдына екі сағат мөлитпей, табалдырықтан аттатпайтын аспандаған төре дейді. Үшіншісі – аузын қу шөппен сүрткен, бардың өзін жеті қат жердің астына жасырып қойып, қолыңа ұстап барған қағазыңның әр әрпіне сығалап қарайтын заң сапырған залым дейді...» (4,295). Ал шынында, Қарабаланың «ауданға сапарынан» байқағанымыз,

	аудандағы дөкейлер әлгі айтқандай аса бір бедірейген безер адамдар болмай шықты. Қарабаланы көргеннен танып, бірі тіпті кезексіз қабылдайды, бір





кезде істеген жақсылығын еске алып, қолынан келген көмектерін көрсетеді, сөйтіп базадағы үш машинаның біреуін бөлгізеді.

	«Тасбақаның шөбі» әңгімесі осындай қарапайым ғана оқиғаға құрылған. Халықтық ырым-сенімді арқау еткен шығармада адамгершілік, ізгілік мәселесі шынайы көркемдік шешімін табады. «Жақсылық қашан да алдыңнан шығады» дейтін халықтық қағиданы автор бір күннің оқиғасымен нанымды тәпсірлейді. «Сәті түсейін десе, бәрі оңынан орала кетеді екен», – деп басталуынан-ақ автор оқиға өрбуінің беталысын ишаралап алады. Жалпы, Ә.Кекілбаевтың қаламгерлік өрнегінде орайы келе кеткен істің оңтайына бағдар жасау үшін, әп дегеннен қалыпты жағдай мен нақты шақтағы іс-әрекет, құбылыстың кереғар тұрпатын қарама-қарсы сипаттай отырып, тосын жайтқа екпін түсіре, үдемелік екпінмен оқырманының назарын аудартып алатыны бар. «Керек адам» әңгімесіндегі: «Шыға беріс кең фойеде автомат-телефонның алтау-жетеуі сап түзей қалыпты. Қалтасына қол салып еді, осындайда таптырмайтын екі тиындық теңгенің үш-төртеуі қосарлана іліккені», – деп суреттейтіні секілді, бұл шығармасында да оқиғаның орайын сәтті өрнекпен қанықтырып алады: «Әншейінде өз етегіне өзі сүрініп қапылып жүргенімен, шайы қайнағанша еру ел көшін жөнелтіп, көшкен ел үйін тігіп үлгеретін борпы аяқ Сақыптың қара шайнегі сол күні ә дегенде бұрқ ете түсті. Таң атқанша ит арқасы қияннан бір-ақ шығатын зыр- зыбыл құла біреу әдейі қазықтап қойғандай ауылдың көк желкесіндегі қарағанды жүлгеге қадала қапты. «Асылы, жолым болады білем», – деп ойлады Қарабала, аяғын үзеңгіге салып жатып».

	Автордың осындай градациялық екпінмен өріс алатын баяндаулары, біріншіден, суреттелетін жайды ерекше леппен көтермелеп, назар аударта айшықтаса, екіншіден, санамаланып көрсетілетін қайталамалық қатар кейде қалжың-мысқылдық жолдармен де үдетіліп отырады. Мысалы, «Ауданда заемды бірінші боп орындайтын Оңбайдың колхозы. Еттің жоспарын бірінші боп орындайтын Оңбайдың колхозы. Тіпті бойдақ салық екеш бойдақ салық та Оңбай келгелі бірінші боп орындалады» немесе: «...Оңбайдың тұсында бұл ауылдан ат салдырмаған бәйге жирен шықты. Оңбайдың тұсында еңбеккүнге ақша беріле бастады. Оңбайдың тұсында қабырға газет екеш қабырға газет те уақтылы шығып тұрушы еді. Оңбайдың тұсында Қарабала екеш Қарабала да жиналысшыл болып алып еді. Басқарманың мүшесісің дейді ме, әйтеуір күнара кеңсеге шақырып жатыр деп бір қара сирақ шауып келеді де тұрады».

	Жазушы стиліндегі қайталаулар бұл шығармасында да көркемдік тәсіл ретінде ұтымды рөл атқарады. «Бұрын «біздің бала айтса қатырып айтады» кеу-кеу, сосын «біздің шолақ аяқ басқарма айтса біліп айтады» кеу- кеу, енді «Оңбай айтса оңдырмай айтады» кеу-кеуге айналды» немесе «Бірақ,

	«кладовщик казах Бисенов» мәселесіне келгенде кеңкілдеп күле бергеннен басқа, таңдайын қағып тамсанғаннан басқа ештеңе айтпайды. Бастық астарлап жамандап көреді, ол неме күледі; тұспалдап жамандап көреді, ол неме күледі; сардитып ашықтан-ашық жамандап көреді, ол неме басын шайқап мәз болады, қалай айтса да сөзі өтпеген соң, бастық қонағының тұп- тура өзіне бас салып, тап енесінен сылқитып бір боқтайды – ол неме





«маладес», «маладес» деп шек-сілесі қатып құшақтап ап бетінен сүйеді. Қашан кете-кеткенше Оңбай туралы әңгіме болса, «Бисенов умный шалабек» деп сылқылдай жөнеледі. Онысы «сіздің ауылдың керкуі біздің ауылға жүрмейді» дегені болса керек», – дейтін жолдарда көркемдік қайталаулар мәтіндік құрылымдағы мазмұндық ықшамдау қызметін атқаруымен қатар, кейіпкерлердің мінез-құлық болмысы мен сюжеттік дамуға юморлық колорит үстеуімен де жарасым тауып тұр.

	Оңбайдың талайдан бері тындыра алмай жүрген шаруасын Қарабаланың бір-ақ күнде ыңғайлап келуі, шынында да, таңғаларлық жағдай секілді. Автор «тасбақаның аузынан шөп алған адамның қай қалауы да орындалады» деген халықтың ырымын осы әңгімесінде оңтайлы пайдаланып, әдемі кіріктіреді. Қарабала өзінің талайларға жасаған жақсылықтарының бұл бір қайтарымы екенін жете түсінбей, істің оңынан оралғанын «тасбақаның шөбінің» құдіретіне жоруы әрі қызғылықты, әрі ұлттық сенім-нанымға сай. Кейіпкер болмысын ашудағы бұл да бір сәтті тәсіл.

	«Тасбақаның шөбі» әңгімесінің ішкі юморлық қуаты бар. Мұндағы күлкі – кемшілікке қарсы шығатын әшкерелеуші күлкі емес, жағымсыз әдет- қылықтарды жатсынатын жәбірлеуші күлкі де емес, өмірдің алуан көріністерін көрсетіп, адам мінезінің ньюанстарын сол қалпында танытатын, одан қандай қорытынды шығаруды оқырманның өзіне қалдыратын ойнақы да өміршең күлкі.

	Оңбайдың: «Аталарымыз бір кемпірдің көкірегін сорғанда сенен не көрем? Қу темірді бір күн тықытпағаннан ештеңең құрып кетпес, барып қайт. Егер осы айтқанымды істемейді екенсің, ертең мен өлгенде «Ой, бауырымдап» қоңқақ танауыңды қорсылдатып маңыма келдің бар ғой, қақ маңдайыңнан тарс еткізіп мына балдақпен бір қоям!» – дейтін өзімсінген өктем сөзі немесе аудандағы бастықтардың жайын сұрардағы кекесін- мысқылдары («Бастықтар аман ба екен Құшақ жайып қарсы алған шығар»,

	«Әлгі темір тіс ұры тазы не деді?», «Кербез бастықта да болдың ба?

	...Толғатқан саулықтай ыңыранды ма?», «Нарқоспақ қайтті? Аузын қу шөппен сүртті ме?»), автордың Қарабаланың тасбақаның шөбін алғаннан кейінгі көңілі орнығып, жолда ыңылдап ән салатынын суреттейтін тұсы («Айдалада жападан-жалғыз ыңылдап келе жатқанын біреу-міреу естіп қап, ертең: «Білмейді екенбіз, Қарабала да оңашада қара өлеңді қайқайтады екен!», – деп әжуа қып жүре ме деп төңірегіне жалтақ-жалтақ қарап қояды») мен Қарабаланың ән мазмұнын қабылдауына қатысты түсіндірмесі («Қарабала сол не қылған қызыл азбан екеніне, ал әлгі екі мұңдарға заманның тынышында бірігіп көмір қазатындай не күн туып жүргеніне – түгіне түсінбейді. Мұнда осынша жырқылдап күлетіндей не тұрғаны тіпті миына кірмейді») сияқты жолдар оқырманын еріксіз жымитып, сәулелі күлкі тудырады, кейіпкерлердің мінез-құлық қырларын қосалқы детальдармен толықтырып отырады.

	«Сулап тарайтын шашы да, ақсиған тісі де, күлімдеп тұратын көзі де, күнде бір тазалап қоятын былғары бәтеңкесі де қашан көрсең де енесі жалап тастаған жас қозыдай жылтырап тұрғаны», «Экспедицияның қоймасынан





шыққан бір шелек бензиннің колхоз байғұстың қаңсып тұрған тракторы мен машинасына не істейтінін өзі білсін, ал ауылда бір бұралқы әңгімені гу еткізеді. Оңбай айтты бір ауыз сөз бастықтардың соңынан өрт болып түсіп алады», «Бұл бақ дегенді қойсайшы. Бақыт деген де жалғыз көзді дәу көрінеді ғой. Қашан тас төбесіндегі көзіне түскенше кімді көтеріп келе жатқанын білмейді екен. Көзіне түскен соң көтеріп ұрып бір-ақ лақтыратын болса керек» дейтін авторлық баяндаулар мен кейіпкер сөздерінде кездесетін суреттемелер мен пайымдаулар автор стиліне тән, мәтіндік ұйымдасуға юморлық леппен жинақтаушылық әрі даралық сипат дарытатын өрнектер болып табылады.

	Әңгімедегі «тасбақаның шөбі» туралы ел ұғымындағы ырымдық әңгімені шығарманың мазмұндық арқауымен қисынды үйлестіруден бастап,

	«Сен болсаң күні бойы қара тас пен қара балғаның айтысын тыңдайсың»,

	«...Оңбайдың қолы кесілгенмен, тілі кесілген жоқ еді», «...Бір кездегі

	«ділмар, шешен» аты енді «қыршаңқы», «ұрыншақ», «дәукеске» айналды» деген секілді ойнақы баяндаулар мен кейіпкер сөздеріндегі небір шалқу сөздер, қалжыңмен қиыстырылатын түсіндірме-талдаулар әдебиеттегі ойындық өрнек, ойнақы комбинациялардың да мысалы бола алады деп ойлаймыз.

	Автор алдына сатиралық әшкерелеу немесе кекесін күлкімен іліп- шалу мақсатын қоймайды. Шығарма арқауындағы юморлық колорит суреткердің стильдік қолтаңбасына тән әдіс-машықтардан қалып алып отырады. Әңгіменің әзілдік өрнегі ондағы жат қылық, жағымсыз мінездерге емес, қалыпты адами тірліктің кейбір күлкілі құбылыстарына қатысты болып келеді. Елеулі емеурін, психологиялық-ситуациялық хал-жағдайдың орайлы танылуы күлкінің жанды нүктесін дәл көрсетіп отырады. Бұл туралы М.Әуезов: «Сыршылдық неғұрлым бір күрсіну, бір өксу, жылау, не болмаса қабақтың бір ғана шытынауы сияқты болып жанды күйінде туып, жанды күйінде басылатын болса дәмді болады. Көпке белгілі жүрек күйін тақылдатып, бақайшағына дейін айтпай, емеурінмен ым қағып қана тоқтатса, сол күйінде ерекше тәтті көрінеді. Күлкі де сондай, әлемге мәлім жайды ұзақ сонарламай, не болмаса құр ғана сөздің сырт пішіні күлкі болғанына қанағаттанбай, нағыз күлкіні алу керек. Нағыз күлкі сөзде емес, күлкі қылған халде болады» [79], – дейді.



	* * *

	Кейіпкер характерлерінің олардың сөздері арқылы ашылуы – қазақ прозасында тұрақты орын алып отырған және барған сайын контекстік ұйымдасудың түрлі типтерінде өрістеп, ширай түскен құбылыс. М.М.Бахтин:

	«Чужой идеологический мир нельзя адекватно изобразить, не дав ему самому зазвучать, не раскрыв его собственного слова. Ведь действительно адекватным словом для изображения своеобразного идеологического мира можеть быть его же собственное слово, хотя и не одно, а в соединении с авторским словом», – деп жазады [80].





Ә.Кекілбаевтың «Есболай» әңгімесі – өзінің мазмұндық жинақылығымен, бірегей формасымен, стильдік бояуымен бөлекше шағын әңгіме. Шығарманың көркем мәтіні жанрлық-стильдік тұрғыдан қызғылықты құрылымымен ерекшеленеді. Кейіпкердің жан әлемін ашу, негізінен, оның өз сөзінен көрінетін бағам-байламы арқылы іске асады. Автор адам психикасының сана ағымын көркем детальдар арқылы бейнелеуге ерекше ден қояды.

	Ғалым Г.Пралиева дұрыс байқағандай, қазіргі қазақ әдебиетіндегі ішкі монолог, сана ағыны, баяндаушы даусы секілді баяндау түрлері өзімен-өзі дараланбай, бірінен-біріне өтіп отырады, өзара жымдасып, тұтас баяндаушылық ағын құрады [81]. Ал, Ә.Кекілбаев бұл шығармасында сюжеттік ұйымдасуының субъективтік табиғатымен-ақ Есболай характерін мейлінше жан-жақты ашуға мән береді. Ол, негізінен, орталық кейіпкердің сөзі мен ойы және эпизодтық іс-әрекеті арқылы арқылы көрінеді.

	Әңгіменің орталық кейіпкері Есболай – өзіндік болмысымен есте қалатын бейне. Ол – «ауылдың жай бір шақар шалы емес, тентегі де емес, заман ағымын аңғармай, айдай беретін айқайшы, қияс, қыршаңқы да емес, нағыз белсенді күрескер. Ата кәсібін ардақтаған, арда елдің ақжарма ақкөкірек қариясы» [22,141].

	Әңгімедегі негізгі комизм көздері – Есболайдың айналасында болып жатқан келеңсіздікке, қайшылықтарға қарсылығының тілдік көрінісі болып табылады. Кейіпкердің өзіндік сөз қолданысы (сөйлеу тілінің ерекшелігі), ішкі ой-таным, рефлексиясы мен оның сыртқа тепкен көрінісі арқылы өз ортасының, шағын ғана ауылдың ішіндегі жекелеген проблемаларды жинақтап, олардың үлкен әлеуметтік мәнін ашады. Тілдік тұлға мәселесі әңгімеде ерекше сипатымен дараланады. Сатиралық әшкерелеудің басты нысандары – көбінесе Есболайдың пайымдауы арқылы (ара-арасында авторлық баяндау да араласып отырады) берілетін шаруаға қырсыздық, ата кәсібін жалғастыруға құлықсыздық, ата-бабадан бері келе жатқан, кезінде елдің қажетіне жарап, нәпақасын айыруға негіз болған, әкесінен қалған екі шығыр мен үш бұлақтың қараусыз қалып бара жатқаны. Сонымен қатар, осыдан туындайтын түрлі мәселелерді қосалқы қамтып отырып-ақ, осының өзімен жазушы аса маңызды мәселені көтеріп отыр.

	Әңгіме кейіпкер монологы түрінде басталады да, сол екпін, ырғақпен жүйелі дамып отырады. Сюжетке негіз болатын іс-әрекет мазмұны да кейіпкердің өз сөзі арқылы ашылып отырады. Монологтағы кейіпкер сөзіне авторлық сөйлеу элементтерінің араласып отыруымен баяндау объектісіне қатысты ақпарат нақтылана түседі. Мысалы, «Көптен қолына алған жоқ-ты. Пернелерін де анада бір келгенінде марқұм Ораз дұрыстап беріп еді. Содан бері кемпірдің төсек қабында тұрып-тұрып, шегі кеуіп, шыңғырлап қалыпты» (домбыра туралы), т.б.

	Мәтіннің кейбір жерлерінде кейіпкер монологынан гөрі авторлық баяндау басымдық реңк алып, алдыңғы планға шықса да, авторлық баяндаудың өзі кейіпкер көзқарасы мен пайымдауы тұрғысынан жүзеге асады. Персонаждық рефлексия шығарманың тұтастық өзегін тұрақты ұстап





отырады. Осындай «тоғыспалы» баяндаушылық мақам шығарманың жанрлық-стильдік құралдарының еркін қолданысына кең жол ашады.

	Бір қызығы, монолог түрінде болса да, авторлық баяндауға ұласса да, мәтіннің баяндалуы үнемі үшінші жақтан ауытқымайды. Монологтағы баяндаушы субъектінің өзіндік «мені» ұдайы «бұл» арқылы көрінеді. Мысалы: «Иә, жұрттың ішін не жарып барады екен! Олардың ішкен грузин шайын, олардың жеген бидай нанын, олар жұтқан жүз грамды бұл жемей, бұл жұтпай жүр ме екен...», т.б.

	Объектіге қатысты «бұл» есімдігінің тұрақты қолданылуы (автор тарапынан баяндауда да, Есболайдың өзі туралы айтқанында да, өзгелердің бұл туралы айтуында да) бас кейіпкердің шығармадағы ғана емес, жалпы өмірдегі өзіндік орталық орнына ерекше екпін береді, оның Адам ретіндегі, өзіндік Тұлға ретіндегі болмысына бағдар жасайды. Бұл дүниеде ғана емес, өлген соң да кейінгілердің есінде өзіндік ісіммен, өз орныммен қаламын деген бас кейіпкердің сенімін нақтылай түседі: «Сендер тірілей өліп, іштеріңнен тынып жүргенде бұл ол заңғарлардың «бұл Есболай баяғыда бізге бүйткен» деп өлген соң да жүйкелерінде ойнап жатады әлі!.. Қазір «жынды Есболай» дегендеріңмен, ертең «жарықтық Есболай» дерсіңдер әлі!..» Оқырмандық интеллектуальдық позиция осынау оқшау «Бұлдың» бірте- бірте, күндердің күнінде ортақ «Бізге» айналуының қажеттілігін ишара- тұспалмен қабылдайды.

	Монологта сөйлеуші субъектінің қайталауымен ара-арасында бөгде персонаж – Есболайдың кемпірінің сөзі де көрінеді. Ол сөздер үнемі Есболайдың талдау нысанына айналып отырады. Есболайға реплика тастаушы кемпірі туралы ештеңе айтылмайды (ол тікелей көрінбесе де, репликалары Есболайдың қайталауы арқылы естіліп отырады), бірақ оның бейнесі әрбір оқырманға таныс адамдай, етене жақын, қазақ әйелінің, кейуана ананың типтік сипаттарымен танылады. Жазушының шеберлігі жеке адамның сөйлеу тілі (речь) мен ой-пайымы арқылы өзгенің оған көзқарасын аңғартудың және айналадағылардың іс-әрекетіне ішкі санамен баға берудің өзіндік жолын табуымен ерекшеленеді. Шығарма сюжетін дамытуға қажетті эпизодтарды кейіпкер толғанысының ара-арасында өзіндік тәсілмен (авторлық баяндау мен кейіпкер монологының алмасып отыруы) қамтуыарқылы бірегей композициялық арқау жасайды.

	Кемпірінің репликалары Есболайдың «сана ағымының» дамуына, ой ағыны мен сөз жүйесінің келесі сатыға өтіп отыруына «қызмет етеді». Кемпірінің сөздері онша көп емес – бір-екі ауыз сөзбен берілетін, реплика түріндегі, ұрсу-сөгу, риза болмау, құптамау мағынасындағы сөздер болса да, зілсіз айтылатын, жанашырлық ниеттегі, жақын адамына деген алаңдаушылықты танытатын қамқор сипатымен ерекшеленеді әрі кейіпкерлердің жас ерекшелігі мен заманына, ортасы мен көңіл-күйіне лайық өрістейді («Ішіңді не жарып барады», «Қартайғанда түлен түртіп», «Сөз болғаныңа!», «Жұрттың аузы-басына шабынғаныңды қашан қоясың, кәрі азбан. Айғырлығың асып бара жатса, үйіңе тоқал әкеліп кіргіз!», «Ақ тауды айырып, қара тауды қайырып келген екенсің ғой», «Бір кілемге бола сонша





айтпасты айтып...», «Айтып тауысып аларсың», «Осындай ақ көкірек адыраңбайлығыңнан ер атыңды есер атандырдың», «Денсаулығын күтіп, жөніне жұрмей», «Басыңның қадірін кетіріп», «Жөніңе өлмей!).

	Көңілінде құлта сақтамайтын, «бұлтарма-жалтармасы жоқ» Есболайдың мінез-құлқы тентектік, тасырлықтай көрінгенмен, оның сөздерінде әлеумет жайы, қоғам толғағын парықтаған терең пайым жатыр. Бұл жерде әлеуметтік ортаға риза болмаудан, орын алып отырған әділетсіздік пен алалаушылықты сынаудан көрінетін ызы мен сөгудің сыртқа шығуында түрлі реңктегі күлкі элементтері «қызметке келеді».

	Есболайдың ішкі болмысы – көңілі, өзі айтатындай, «жұрттың ішіндей ар жағында не жатса да көрінбейтін құрым киіз емес. Дәл анау кемпірдің асадалында тұрған арақ ішетін қырлы стакандай мөп-мөлдір». Ал, қоғам теңдігі, адам құқығы дейтін мәселе де өмір-тіршіліктің өз суретіндей деректі де анық әрі салыстырмалы-баға берушілік сипатымен қай қазақтың да түсінігіне лайық: «Жұрттың атасы баққан қойды бұның атасы да бақты. Жұрттың шешесі илеген пұшпақты бұның шешесі де иледі. Елдің қаны төгілген жерге бұның да қаны төгілді. Елдің тері төгілген жерге бұның да тері төгілді».

	Тектілік мәселесі бір-екі ауыз сөзбен болса да («Құдайға шүкір, қара шал мен қара кемпірдің бұлтарма-жалтармасы жоқ ақ адал пейілінен жаратылған. Әкесі кім, шешесі кім, түскен топырағы, шомылған суы қайсы, көзі бар кісіге өзінен-өзі көрініп тұр. Кісінің малын малданған, ықыласына жармасқан, абырой-атағына мінгескен жері жоқ, немесе «ойбай, сіз бен біз пәлен жерден шатақ едік, пәлен жерден пұтақ едік» деп өткен-кеткен кемпір- шалдардың кіндік араласын бұлдап тағы көрген жоқ») келісті өріледі.

	Әңгімеде түрлі деңгейдесомдалған бірнеше персонаждардың бейнелері кездеседі. «Кеңсенің көлеңкесінен шықпайтын сумақай көсе» Көшен,

	«баяғыда атқа мініп, айқай салып, белсенді боп жүріп, қартайғанда аса ұстап, таспиқ санайтын» дүмше молда Қоштай, «аузына «алладан» басқа сөз түспеген, арақ түгілі ащы шалап ішпеген, жаман қатынынан басқа ұрғашының өңі түгілі атын білмейтін» марқұм Ораз, «мұрнынан ақсары бас құрт ыршитын», бастық ағасының арқасында дүрілдеп тұрған дүкенші Дүйімбай, ұзатылған жалғыз қызының артынан «қолына ұстай баруға» жалғыз кілем ала алмай пұшайман болған Бибатпа кемпір, «жас босанған әйелдей ыңырсынып сөйлейтін» бастық Жиынбай, бастықтың ыңғайымен сөзге араласатын зоотехник, «былайғы жұрт түгілі басыбайлы әйеліне жұмған аузын аузын ашпайтын» Баламан – осылардың бәрі де әр ортадан-ақ кездесетін, өз қалпымен қабылданатын әрі есте қалатын «таныс бейтаныстар» (В.Г.Белинский). Олардың характерлік даралығы да, персонаж ретінде шығарма сюжетіне қатыстылығы да әр түрлі.

	Эпизодтық персонаждардың ішіндегі оқырманға ерекше жылылықпен әсер ететін кейіпкер – әлгі «бас қондырысы дұрыс» қара сұр бас инженер. Есболайға кеңсеге жиылған дүйім жұрттың ішінде қолдау білдіріп, «қақпыш денесінің бар құрысқан-тырысқанын жазып жіберетін» осы инженер бала – Жиынбай бастықтың антиподы. «Кешегі Ожыраев жолдастың айтқан





әңгімесінен кейін көңіліне оралған ойлары мен ұсыныстарын» ортаға салуды ойлауы, мұндай мәселені жеке-дара шешуді емес, «Есболай қарияны, басқа да көне көз кісілерді қатыстыра отырып талқылауды» ұсынуы – көпшіліктің көңіліне ой салатын ұсыныс. Жас инженердің сөзі – әдебиетімізде сол кезеңдерде кейбір орын алған, жас кадрлардың көбінесе тек жаңалықты ғана жақтайтын, ескішілдіктің қандай көрінісіне болса да атой салып қарсы шығатын біржақты тенденциясынан бөлек, қандай мәселеге болса да байыппен қарап, келісе отырып сараптауды ұсынатын демократия мен плюрализмді көксеудің нышаны. Екіншіден, бас инженер – жастығына қарамастан, бас асаулық көрсетпейтін, қайта салқынқанды, байыпты пікірдің адамы. Есболайдың ашумен айтқан сөздерін көңіліне алмай, қайта оны ой елегінен өткізіп, ақылға салады, кеңесе отырып шешім қабылдауға шақырады. Ел басқаратын адам осындай болуы керек, болашақтың тізгіні осыларда дегенді меңзейді автор.

	Инженер баланың: «Біз осы қарияның әлгі әңгімені қайда айтқанын, қалай айтқанын қайта-қайта қаузай бергенше, бұл кісінің не айтып отырғанын неге талқыламаймыз», – дейтін сөзі өсетін елдің, кемелденуге қадам басқан қоғамның теміразық етіп ұстар басты қағидасы. Ненің айтылғаны мен не үшін айтылғанын емес, кімнің айтқаны мен қалай айтқанын ғана талқылау, пікір мазмұнының дұрыстығы мен өзектілігіне емес, оны айтушының тағы мен беделіне қарап баға беру («Естіп отырған сөзді тергемей, айтып отырған ауызды тергеу») – қай кезде де қоғамның соры, дамудың аяғына тұсау болып отырғаны мәлім. Автор тұлғалық ерекшелік, қоғамдық пікір ұйытқысы болатын жандар туралы орынды мәселе қойып отыр.

	Әңгімедегі күлкілі сипатымен танылатын қосалқы кейіпкер – Көшен. Ол туралы: «ылғи кеңсенің ығында отырып, ылғи осындай бір қуды-кетті дау-дамайда куәлікте жүретін су аяқ», «қашқанға да жақ, қуғанға да жақ» көсе Көшен деген баға беріледі. Көшеннің мінездемесін негізінен өз сөзі толықтырып отырады. «Жылпыс көсенің жылмыңдап айтатын» әңгімесі – сөзуарлықтың көрінісі, барды-жоқтың есебін тауып, ебін келтіріп, «ет аңдыған», ауылдың екі қолы алдына сыймаған қолы бос селтеңбайларының тірлігі. «Ойбай, Ес-ағасы, үйі құрғыр ысып кеткесін мына көлеңкеге келе қалып ем, соным осы ауылдың бір ор марқасының басына көрініп тұр екен»,

	«Қаланың мына екі қыл борбайын қай үйге апарып ағарған ішкізем деп шақшадай басым шарадай боп отыр еді, тақымдарын тақтай тескен мына үш сығыр тағы қосылды. Апыр-ау, сонда Ес-ағасы-ау, жеті бірдай қазақтың басы қосылып отырып, бір тіс шұқыртатпай, қажаң-құжаңдаспай, үйді-үйімізге тарап кеткеніміз естір құлаққа ерсі емес пе?», «Соның бәр ретін келтіргенмен, Баламанның есігінен «Ассалаумағалейкүм!» деп алдымен аттайтын бір көк бет шал таба алмай отыр ек. Өзіңіз келе қалғаныңыз мұнша жақсы болар ма?» – дейтін сөздері «ауылдың айтқыштарын» еске түсіретін эпизодтар, бұлар күлкілі мәнерде Көшеннің «тапқыштық талантын» танытуымен қатар, өз бойына оқиға өрбуіне қатысы бар мәліметтерді жинақтауымен қызғылықты.





«Есболай» әңгімесі – автордың қоғамдағы кейбір құпталмайтын мәселелерді өзіндік тәсілмен көрсете білген, әлеуметтік-сыншылдық сипаты байыпты, күлкілі өрнегі мығым шығарма. Әңгімедегі сын-сықақ, әзіл-қалжың элементтері шығарма идеясына қызмет етеді. Көркем мәтін бастан-аяқ әзілдік қуатпен баяндалады, күлкі элементтері әңгіменің өн бойында бір реңнен екіншісіне ауысып, негізінен юморлық мәнермен дамитын сюжеттік ағын бірде сатиралық қалып алып, енді бірде ирониялық астармен баяндалып, кейде сарказмдық сапаға ауысып отырады. Мысалы, Есболайдың сөзі, ішкі ойы мен көзқарасынан түйінделетін мынадай күлкі реңктерін айқын тануға болады:

	 	– сырттай бағалаушы зілді кекесін: «Бала таппайтын қатынның бетіндей боп, бірінен бірі өтіп, жылтылдауларын бұл зәнталақтардың»;

	– шараға сыймаған ашудан туған ащы сарказм: «Енді мына менің бір уыс сақалымды қырқып алып, қатындарыңа қазан жуғыш жасап берсеңдер, сонда дүниені біржола өзгертіп, шыға келесіңдер!»;

	– сана қатпарынан сын түйген астарлы мысқыл: «Оқыған итке дауа бар ма! Аузымен айтпайтынын қағазымен айтады. Қолымен істей алмайтынын қағазымен істеп тынады. Бүгінде алақандай ала қағаздың қолынан келмейтіні бар ма! Шауып та алатын сол, жойып та жіберетін сол...»;

	– сыншылдық ой-тұжырымға негізделген әлеуметтік өктем пародия:



	«мына сығырлардың халық алып берген абыройды айбатқа, ел көрсеткен сенімді ел үркітер құқайға, баршамыз болып жүктеген жауапкершілікті баршамыздың басымыздан секіретін астамшылыққа айналдырып ала қойғыштарын»;

	 	– тура айтудан тайсалмайтын әлеуметтік сатира: «Айтса, әлгі дүкенші Дүйімбайдың қатынының ірге жағына жатып ап қағатын шотының қаралықтарын, құдайдың жетіп тұрған нәрсесін жеткізбей, өтіп тұрған нәрсесін өткізбей қоятынын айтты», «Жасырынса, ішіп қалған, жеп қалған ұрлығы барлар жасырынсын. Жалбаңдаса, жағынып қалған жалбаңбайлар жалбаңдасын! Бұл сонша неден қорқып, неден қорғалайды»;

	– жөнсіздікке жауаптың дәлелдемесі болып келетін тура келеке: «Ол кезек Дүйімбайдың жамағайындарын адалап шыққанша, Бибатпаның ұзатқан қызы, аман болса, қара домалақтарды қозыдай өргізіп, қалай еді әлгі, батыр қатын атанып отыратын шығар», т.б.



	Күлкі өрнектері, негізінен, кейіпкер сөзінен көрінсе, кей тұстарда күлкілі ситуацияларға, эпизодтар мен штрих-детальдарға құрылады.

	Шығармадағы негізгі оқиға – Есболай орталық әрекет иесі болып табылатын екі күннің оқиғасы. Бірінші күндікі – Есболайдың Дүйімбайдың дүкенінде жанжал тудыратын жағдайы да, екінші күндікі – кеңседегі мәжіліс барысы. Осы бір-екі эпизодтың – Есболайдың кеңсе алдында Көшенмен кездесуінің және келесі күнгі кеңседегі жиналыстың «сценарийлері» шындығында күлкілік қуаты мол дүние. Бірақ, олардың қай-қайсысы да жай күлкі емес – нақты жағдайларға байланысты туындап, әлеуметтік жүк көтеретін немесе психологиялық дәлелдемелерге құрылған өзекті сатира мен уәжді юмор. Мәселен, Есболайдың бұлақ басындағы инженермен кездесуі





кезінде қарттың инженердің сұрағына кері жауап беруі – ашудың сыртқа тепкен көрінісі, өмірлік ұстанымын өзгелерге ұқтыра алмай қапа болған қарттың қызыл тілге ерік берген жан айғайы. Автор осы деталь арқылы кейіпкердің психологиялық темпераментін де әдемі ашады: «Дүйімбайдың әлгі былшылына күйініп тұр еді, мотоциклді дырылдатып инженер баланың келе қалғаны. Қарап тұрмай: «Шаруа қалай?» дегені. «Майға піскен нандай»,

	 	– дейді бұл. «Бірдеңеге ренжіп тұрсыз ғой», – дейді ол. «Жоқ, ойбай, күле- күле ішегім түйіліп тұр», – дейді бұл».



	Шығарма түйінінде терең демократиялық аңсар жатыр, ол мәтіннің баға берушілік әрі талдаушылық мәнерінен анық танылады. Мұндай интонация Есболай сөздерінің өн бойында бой көрсетіп отырады, Өмір көшінің сан соқпақтарынан өткен, «Қияндыдан Варшаваға дейінгі талай жотаның сызы бен оғы қатар жалап», түрлі қиын кезеңді басынан кешірген, ата салты мен дәстүрін өз заманының шындығымен сабақтастырып, солардан ой түйген сұңғыла ақсақалдың сыншылдық ой мәйегінің түйінінде титтей де пендешілік пиғыл, өзімшілік жоқ, жалпы халықтың жайына алаңдау, болашақтың қамын ойлау мотиві жатыр. «Орайы келгенде айтылмаған сөздің атасы өледі» деген халықтық принцип – Есболай қарттың да өмірлік кредосы. Өз заманында тура айтуға, нақты фактілермен дәйектеп, қоғамның мерездерін дөп көрсетуге болмайтын, әлеуметтік утопиялар мен әсіре ертегілер үстемдік құрған кезеңде мұндай «жынды Есболай» секілділердің аузымен айтылатын дегдар ойлардың тұспалымен қоғамның пісуі жеткен мәселелерін ұсыну – Ә.Кекілбаев қаламының да бірегей сипаты болып табылады.

	Ұлы сыншы В.Г.Белинский айтқандай, «Сатира кемшілік пен нашарлықты тәлкек етуге арналмай, күйінген сезімнің тасқыны, жігері болуға, өзге ниетпен ашынушылықтың нажағайы, жарқылы болуға тиіс. Оның негізінде көкжасық әжуасыз ділмарлық емес, мейлінше терең мысқыл жатуы керек» [82,77-78].

	Есболайдың пайымдауында қоғамдық-әлеуметтік ортада сол кезде орын алған, тіпті асқына бастаған адам құқықтары мен қоғамдық заңдылықтардың бұзылуына деген өктем қарсылық жатыр. Олар бір-біріне ілік-шалыс болғанымен, түрлі сипаттарымен көрінетін демократиялық принциптердің бұрмалануын қарапайым ауыл қариясының ой-танымымен айғақтайды:

	 	– сөз бостандығы мен пікір еркіндігінің шектеулігіне қарсылық («Жас кезімде ертең алдымнан шығады деп айтпайды, қартайғанда артыма сөз ереді деп айтпайды, онда мұның бәрін қашан айтады. Көрге кіргесін көр тышқанмен мұңдаса ма? ...Мен тасып жүргенде өзгелер жасып жүрсін деген де адамшылық болып па?»);

	– әділдікті бетке айтудан тайсақтап, ауыл-үй арасында пыш-пыштаудан әрі аспайтын жалтақтық психологияны айыптау («әншейінде, көлеңкеде отырып пыш-пыштағанда жұрттың бәрі де мәтіби. Ал, бетке айтуға келгенде бас көтерер жан табылмай қалады. Бәрі де құдайдың ең бір пәтуалы әңгімесін





сыбырлап айтады да, қайдағы бір алары жоқ, қосары жоқ қысыр сөзге келгенде айдай жұрттың алдына шығып ап сампылдайды-ай кеп»);

	 	– сөз бен істің алшақтығының, ауызбен айтылған орнықты уәждің іспен бекітілмей, бала-бажырлыққа айналуының қаупін ескерту («Осы күні жұрт аузын ашса «бірлік-тірлік» деп қақсайды да, іс істесе, барлығын тентек балалардың ойынындағыдай «шілдік-білдік» қылып жіберуге шебер боп апты»);

	– азды-көпті билікке қолы жеткендердің қарашы халықтың сөзіне құлақ қоймай, жалпақшешей жағымпаздықтың өрістеуіне жол беруін сынау («Бұл қалай?» дегенді теріс, «Ләббай!» дегенді дұрыс көретін қай заманда да көр соқырлардың ісі»);

	– айтылған ой-пікірдің жөнділігін сарапқа салмай, оны айтушының тағы мен бағына, абырой-беделіне қараудың кесапатын көрсету («Естіп отырған сөзді тергемей, айтып отырған ауызды тергеу әуелден ақырға дейінгі барша қиянаттың басы»);

	– мемлекеттік заңдар мен адам құқықтарының жалпыға ортақтығының аяққа тапталып жататын сорақылығын кекету («Оның ойынша, заң деген мына жұмыр жерді қатар басып жүргендердің бәріне бірдей ортақ талап, ортақ туралық емес, бұл құсаған айқайшы аңғалақтар ылғи үйде ұмыт қалдырып, ал өзі ұсаған зілман бөксе зәнталақтар белінен бір тастамайтын, жаны қысылған жерде, міне өстіп, қарсы келгенге жылт еткізіп қынынан шығарып ала қоятын қанды ауыз қара кездік сияқты»).



	Мұның бәрі, шағын ғана көркем әңгімеде әдебиеттің ішкі мүмкіндігі мен концептуальдық міндетіне орай, қарапайым ауыл қариясының аузымен нақты жағдайларға орай ашу үстінде айтылумен қатар, соның бәрінің кейде ашық, кейде тұспалмен, бірде байыпты, бірде күлкіге бейімдеп, көркем мәтінге келісті кіріктірілуімен, ойлылық пен ойнақылықтың, әділ сөз бен әзіл сөздің сабақтастырыла берілуімен көркемдік қуат алып отырады.

	Жазушы кейіпкер рефлексиясы арқылы қоғамдық-әлеуметтік мәселелерді ұсынуымен қатар, қарапайым халық өкілінің бойындағы ұлттық мінез, күрескерлік рух пен кісілік болмысты да жарасымды үйлестіре белген. Есболай сөздері халықтық-шешендік өрнегімен, моральдық-философиялық талдаушылығымен де ерекшеленеді. Мәтіннен оған көптеген мысалдар келтіруге болады. Мысалы, бір ғана: «Мен тасып жүргенде өзгелер жасып жүрсін деген де адамшылық болып па? Жұлқынсам мен ғана жұлқынайын, қалғандарың тұншығып қалыңдар деген де адамшылық болып па? Онысына, бірақ, ит екеш ит көніп пе! Таласады, шайнасады. Таласқанды, шайнасқанды қаламайтын ит күдірейгенін қойсын», – деген ой орамында қаншалықты терең мән жатыр! Алғашқы риторикалық сөйлемдерде кейбір жекелеген жалқы мен жаппай бұқара арасындағы қайшылықтарды «таңдаулылардың» көзқарасы тұрғысынан пайымдауға құра отырып, олардың қарама-қарсы сипаттарын үдемелі градациямен салыстыра көрсетіп, адамшылдықтың талқысына салады. Ондайдың жөнсіздігін бір-ақ сөйлеммен, ерекше өткір интонациямен («...ит екеш ит көніп пе!») түйіп тастап, шыдамның да шегі барын, «таласатын, шайнасатын» күштің табылатынын хабарлап, қатаң





ескерту жасайды. («Таласқанды, шайнасқанды қаламайтын ит күдірейгенін қойсын»).

	«Бағың жанса, ашыған айранның бетіндей лепір де жүр, бағың кідірсе, қарап жүріп қан қатып, іш мерезденіп, өз буыңа өзің тұншық та жүр деген қай құдайдың ойлап тапқан заңы. Ол заңың дәрі болса, құдай өз маңдайына шайнап жақсын». Бұл жерде «құдай» деп тілдеп отырғаны, шынында, өздерін

	«Құдайдан да былай емеспін» деп есептейтін Дүйімбайлар мен Жиынбайлардың жиынтығы.

	Асылында, Есболайдың сөздерінде халықтың ұтқыр ой, шешендік мәнермен қатар, қыр қазағының әзіл-қалжыңын тастамайтын, тілінің қышымасы ұстап отыратын ұлттық сипаты мол. Оның кемпірі туралы ойлайтын-айтатын: «Елдің алдымен емпеңдеп үйге тартатындай сол қара кемпір мені сағынып қала қойды дейсің бе, онан да былшылбай көсенің мылжыңын тыңдайын», «Қара күркенің қақ төрінде қақпыш кемпірдің құяң белін уқалап жатып алу ма!», – дегендері – орайын тауып орынды жерінде ойнай білген қазақтың әдемі әзіл-қалжыңының үлгілері.

	Қалжыңқой қазақ үшін құрдастың орны ерекше. Тірісінде қағытып жүргізбейтін құрдасты өлгеннен кейін де өмірдегі орнын ойсыратпай, қалжыңының нысанына алып отыру – оның өзіндік мінез-құлқы мен іс- әрекетін еске алып, кейінгіге жеткізіп ұмыттырмаудың, оған деген құрметтің де белгісі. «Әкесі құрдастың – баласы құрдас» деп қазақ бекерге айтпайды, бұл сөзде құрдастың баласын жақын тартудың, құрдас-досқа деген ерекше қатынастың сыры жатыр.

	Есболайдың марқұм құрдасы Ораздың баласына айтатын: «Әкең орнынан тұрып қыдырып кетпеді ме екен деп, шешең жіберген жоқ па? Тірісінде құрым күркесінен екі елі аттап шығып көрмеген бұл пақыр өлген соң қайдан жел аяқ бола қалсын. Жатыр ғой әне, жаман қатынның бөксесіндей жапырайып» немесе «Осы немеге тас шығындап қайтесің, онан да ана шешеңе бұзау қамайтын шошала салып бер. Бес күн тірлікте кісінің көзіне түсіп көрмеген әкең өлгесін атын шығарып кімді қырар дейсің!», – дейтін сөздері де – қазақы қалжыңның нағыз классикалық үлгілері. Мұнда марқұм Ораз құрдасты еске алудың, оған деген сағыныш сезімінің бір сәтке болса да оның артта қалған баласына қатынаста сыртқа шығуының нышан- белгісі бар.

	Автордың баяндау мәнерінде небір теңеу, эпитет, метафоралар қанық стильдік бояуымен көрінеді. Олар кейіпкердің тіл өрнегі арқылы оның дүниетаным арнасы мен характер психологиясын терең ашуымен қатар, оқиға мен жағдайдың сипатын қазақтың ұғымына сай дәл беруімен, сатиралық өткірлігімен бағалы: «қашатын шыбыштың құйрығындай шыжбыңдап тұрмауын», «заң жарықтықтың заңғар доңғалағын бұның үстіне қарай жайлап жылжытып келе жатыр», «шығырдың астына абайсыз түсіп кеткен кәрі текедей бір бақыруға ғана мұрша беріп, жапыра салмақ», «кеше ғана күркіреп жүрген көк үлекті салақтаған қызыл өңешін жұлып ап, қотыр тайлақтай қуып тастамақ», «бұны әуелі алдына жауырын тосып, жамбас ұстатып алдарқатып, оған көнбесе жеңінің ұшынан қылтитып қамшы





көрсетіп жасқайтын ескі ауылдың теке сақал бақырауық шалы деп ойлай ма екен», т.б.

	Есболайдың Жиынбайға айтатын: «Дүйімбайға кешегі менің істегенім, дұрысына келгенде, әлдеқашан сенің істейтін ісің емес пе еді. Оны сен істегенде мына жұртың «міне, әділдік» деп таңдайларын қағар еді, мен істегесін тәртіпсіздік болып тұр» немесе «Дүйімбайыңды қойып, осы столыңның басына қарашы өзің. Немене, мұнда я жерлейтін әкеңнің шаруасына, я ұзататын қызыңның шаруасына ақылдасуға шақырдың ба мына ағайындарыңды? Бұл сіздің үйдегі келіннің дастарханы ма, жоқ бәрімізге ортақ колхоздың басқарма жиналысы ма? Біле алмай тұрмын, өзің айтшы» деген сөздері – өзінің бұлтартпас туралығымен әрі сыншылдық өткірлігімен діттеген межені қақ айыратын алмас қылыштай тегеурінді пікір. Адалдық іздеп шарқ ұрған, өзі үшін емес, жалпы көпшіліктің риздығына бола Әділдікті ту етіп көтерген, көпшіліктің көңілінде жүрсе де, ешкім батып айта алмаған шындықты жарыққа шығарған Дара болмыс. «Коммунистік жарқын болашаққа қарыштап келеміз» деп, сөз жүзінде демократияны ту еткенмен, іс жүзінде халықтың аузына қақпақ қойған, әлеуметтік утопиялар, мифтер мен ертегілер үстемдік құрған замандағы жалт еткен «қараңғы түнектегі жарық сәуле» дерлік құбылыс!

	«Тфу»-дан басталып, «О, несі-ай»-мен аяқталатын «Есболай» әңгімесінде шығарманың басы мен соңында қайталанатын халық әнінің әне бір қайырмасы домбыраның құлақ күйімен сабақтаса келіп, бас кейіпкердің көңіл күйін де дөп басады:

	Бергенше үш-төрт ешкі қышындырып, Берсейші бір тартым күй ұшындырып!

	Әңгіменің басындағы домбыраның құлақ күйінің келмей жатуы мен одан көп ұзамай әлгі ән әуенінің кемпірдің күңкілімен қатар естілуінде, шығарма финалының сол ән-әуенмен аяқталуында ерекше мән бар. Дүние боққа алданған немесе қарынның тойғанын қанағат қылған көкірегі көрсоқыр көптің бірі болып тірлік кешуді місе тұтпаған, әлеуметтік теңдікті көксеген дарқан қария көңілдің гөй-гөйі. Шығарманың лейтмотиві осы әннің қайырмасымен өзектес жатыр. Қазақтың Күй-құдыретінің жан жарасын емдер сезімталдығын, ақиқат іздеп шарқ ұрған шыншыл көмейін, тура айтудан тайсалмаған күрескер болмысын ғана серік қылып, соған сенім артып, «бір тартым күй» тілеген асқақ аңсары!



	* * *

	Қазақ халқының ұлттық мінез даралығында әзіл-қалжыңның алатын орны ерекше екенін жоғарыда айттық. Бұл туралы белгілі ғалым Р.Нұрғалиев былай деп жазады: «Қазақтың халықтық мінезінің ерекшелігін көрсеткенде, қонақжайлығынан кейін әзілқойлығы, тілмарлығы айтылса керек. «Әзілің жарасса, атаңмен ойна» деген мақалда дарқан кеңдік жатыр. Жеңге мен қайын, жезде мен балдыз, жиен мен нағашы, құрдас пен құрдас арасындағы кісіні бауыздамай өлтіретін ащы қалжың – еліміздің тамыры суалмайтын қасиетті дәстүрінің бірі. «Бас кеспек болса да, тіл кеспек жоқ», «өнер алды –





қызыл тіл» деп сөз қадірін аса жоғары бағалаған жұрт жығылған жерін мойындап: «Уа, тіліңе шоқ түссін!» деп жантая кетеді. Ойыннан от шығып, әзілдің арты өртке айналар кез аз емес» [83,212-213].

	Осындай қазақы қалжыңдық мотивтер, халық әзілінің кәусар тұмасынан қаныққан әсерлі де әдемі юмор жазушыларымыздың шығармаларында да жүйелі жалғастық тауып, көркемдік-тілдік өрнектермен байып келеді. Қазақтың көптеген жазушысының шығармашылығынан ұлттық күлкінің өзгеше өрнегін көреміз, ұлттық психология мен салт-санаға негізделген, ата-бабадан бері желісі үзілмей келе жатқан қазақы әзіл-сықақ, мысқыл-қалжыңның көмбесіне кезіккендей боламыз. Бір жағынан, қаламгерлер халық әзіл-қалжыңының үлгі-өрнегімен оқырманға етене таныс ұлттық сипаттағы күлкі ұсынса, екіншіден, ел аузында сақталып, халық жадында орныққан әзіл-сықақ эпизодтарды да шығарма мәтініне орайын тауып кіріктіріп отырады.

	Ә.Кекілбаевтың «Бір шоқ жиде» повесіндегі қонақ адай жігіті пен Күдерінің сөз таластырып салғыласуы – нағашылы-жиенді ауылдың әдемі әзілінің үлгісі, қазақ арасындағы айтқыштық, тапқыштың қасиетті дәлелдейтін эпизодтар, көркем шығармаға юморлық өң беретін тамаша реминисценциялық үрдіс. «...Қырыстанып отырған Күдері енді оспадарсыз мейманнан сөз тартқысы келді.

	 	– Иә, қарағым, таныса отырайық, ныспың кім, қай ағайынсың?

	– Жөнімді сұрамай, тегімді сұрап, құда түсейін деп пе ең?

	– Айтпай-ақ қой, таныдым. Адыраңдағаныңа қарағанда, адай екенсің.

	– Дәл өзі.

	– Ендеше, түйе жоғалтып жүрген шығарсың?

	– Жоқ, құм астында кесіртке санап отырған Әлімнің екі шалына сәлем бере келдім.



	Тілеу мырс етті. Күдері күреңітіп алды.

	 	– Әлім, немене, жиенің бе еді, нағашың ба еді?

	– Болса болар да қояр. Қалмақ пен түркпеннің қызын атына өңгеріп жүрген біздің ауылдың шалдары іргесіндегі әлімнің қызына қырындамады дейсің бе?



	Енді Күдерінің де мұртына күлкі үйірілді.

	 	– Біздің шалдар да есесін жібермеген сияқты. Жарықтық біздің шешеміз де адайдың қызы еді.

	– Тәйт әрі... Бізге біткен жиен сен секілді айран жалаған мысыққа ұсап жылмиып тұрмайды. Баяғыда екі теңіздің арасын ереуілдеткен Есетің бар емес пе, біздің жиен, әне, сол...» [29,141-142].



	Қаламгер ел аузындағы күлкілі әңгімелерді орайлы жерінде еркін қолданудың да шебері. «Шыңырау» повесінде Сағынай байдың «сақалын қазанға малып, асты өзі санап салатын» сараңдығы туралы ел ішіндегі әңгімені былайша келтіреді: «...Сағынай үйіне қонақ барғанда, қазанға ас саларда, сыртта ойнап жүрген немерелерінің біреуін шақырып алып:

	 	– Әй, құлыным-ай, күні бойы тыным көрмей шапқылайсың да жүресің. Мына қарашы, сүйек-сүйегіңнің бәрі ырсиып кетіпті. Қабырғаңды қолмен





санағандай. Кәні, кәні... біреу, екеу, үшеу, төртеу, бесеу... Түу, түу... Омыртқаң одан да жаман. Біреу, екеу, үшеу... Сидиған қарыңа қарап, жұрт сені шыр жұқпаған үйдің баласы екен дейді ғой. Тұра тұр! Ойбай-ау, жауырыныңа шодырайып шығып келе жатқан мынау не жара! – десе, кемпірі қазанға жауырын, қары жілік, бес тал қабырға, үш омыртқа салады екен дейтін әңгіме бар-ды» [28,385].

	Мұндай әзіл-қалжыңдық өрнектер жай-әшейін күлкі шақырып, оқырманын жымиту үшін ғана алынып тұрған жоқ. Олардың көркем мәтіндегі негізгі мазмұнға тікелей қатысы бар, ситуациялардың мәні мен характерлердің сипатын көріктендіруге қызмет етіп отырады. «Шыңырау» повесіндегі Қараш әулетіне қатысты айтылатын ел аузында ескіліктен келе жатқан әңгіме де осындай мақсатқа жұмсалған. «Ала қырдан су іздеп, құдық қазуды ата кәсіп қылып алатын Қараш әулеті бесіктен белі шықпай жатып еститіні мазақ: «Қараш, тіккені күрке, асқаны бақыраш, иті үрегеш, қызы күлегеш, ақ боз үйге кіре алмас, шоңқайма етік кие алмас, шөккен түйеге міне алмас!..». «Қараш пақырға әйтеуір тамақ іше алмас демегендеріне де шүкіршілік. Бірақ Байсал байдың ернекте жайлайтын ерке інісі Өтеске: «Күн ысып кетті, сауынға бір-екі түйе берсін», – деп кісі жіберсе: «Қараштың қарнына қара көжеден басқа ас тұрушы ма еді», – деп келеке қып қайтарыпты», – дей келе автор мұны өз тарапынан дамытып, құдықшылық кәсіптің ерекшелігін ескертетін жеңіл мысқылмен толықтыра кетеді:

	«Әдетте, етікші мен ұстаның байқатпай шаптан тістейтін шақпа тілі болады. Құдықшыда о да жоқ. Болғанда да жеті қат жердің астындағы оның сөзін кім естиді?» [28,360].

	Ұлттық мінездің өзіндік ерекшелігін әзіл-қалжыңдық қалыпта бейнелейтін түрлі жағдаяттар, кейіпкердің мінез қырларын әйгілейтін эпизодтар мен штрих-детальдар жазушы шығармаларында молынан ұшырасып отырады. «Үркер», «Елең-алаң» романдарындағы Сағалбайдың жаудан олжалайтын істік темірінің хикаясы, Жарылғаптан құрдасының сауға сұрауы секілді эпизодтар да әдемі әзілдік өрнектер болып табылады.

	Қазақ халқының табиғатпен етене қалыптасқан көркемдік бейнелеу қабілетінен туындайтын айтқыштық, тапқырлық, ұқсатқыштық мінезінің бір көрінісін олардың адамға лақап ат қою (прозвище) ерекшелігінен де байқауға болады. «Үркер» романындағы қыр қазақтарының орыс адамдарына лақап есім телу жағдаятынан осыны аңғарамыз. Мұны автор олардың қысқаша портреттік-мінездемелік сипаттарымен уәждейді: «Оларға қазақ ауылдарының да көзі үйренейін деді. Ылғи мойынын көкке созып, қол-аяғы ерең-серең етіп көстеңдей басып келе жататын Сергей Костюковке «сары тайлақ» деп ат қойып алыпты. Ал сынаптай сусылдап біресе о жағыңнан, біресе бұ жағыңнан шығып, шырқ үйіріліп тұратын сұңғақ бойлы, ақ құба өң, жылмаң төс жігіт Юмаш «Ұры тазы» атаныпты. Ол екеуінің соңында талтаңдап келе жатар домалақ қарын, келте аяқ шәртік Цапаевқа «балпақ» деген айдар тағылыпты» [12,477].

	Жазушы шығармаларында ерекше юморлық леппен әсерлі кестеленетін әрі көркем дәлелдемелермен дәйектеліп отыратын қазақтың бір мінезі – оның





сөзуарлық, әңгімешілік, бөспелік қасиеті. Автор бұл құбылысқа әлеуметтік- психологиялық тұрғыдан мінездеме беріп те, қазақы әңгіменің желден жүйрік, желпінісі мол табиғатын процессуальдық тұрғыдан талдап та, осындай «сөзге жүйрік» жандардың «шабытты шақтары» мен «жер түбіндегіні қопара сөйлейтін» «талантын» жан-жақты сипаттай отырып та келісті көркем өрнектер жасайды. Және солардың бәрі де әдемі әзілмен айшықталып, оқырманның көңілінен шығып отырады. Табиғи қалпында, бұлтарма-жалтармасы жоқ шынайы күйінде көз алдыңа келіп, көкірегіңе ұялайды. Автор мұндайда үзілді-кесілді баға беріп, өзіндік көзқарасын таңудан аулақ. Қалыптасқан қауымдық әдет-дағдыны сол күйінде көрсетіп, оны қалай қабылдауды да, әлеуметтік баға беруді де саналы оқырманның патша көңіліне жүктейді. Осы айтқанымыздың дәлелі ретінде бір-бір мысал келтіре кетелік:

	 	Сөзуар қазақтың ауызша айтылған бір ауыз сөзді, жарым сүйем сөйлемді ауыздан-ауызға көшерде нешеме саққа жүгіртіп, небір өңдеуден өткізіп, жаңа «мазмұндық-көркемдік» нақыштармен байытып отыратын



	«көшпелі әңгімесін» былайша сипаттайды: «Жүйрік мініп желмен жарысып өскен қазақтың әңгімесінің де желі мен желпінісі көп болып келетін әдеті. Ауыздан-ауызға, ауылдан-ауылға көшкен сайын әуелдегі түймедей әңгіме түйедей боп өсе түседі. Тек баяғы шежіренің ғана емес, көрші ауылдың күні бүгінгі өсегінің де аңызының қайсы, ақиқатының қайсы екенін аңғара қою қапелімде оңайға түспейді. Қазақтың қай хабаршысы да естіген жайтін келесі бір құлаққа жеткенінше ұмытып қалмайын деп әдейі әсірелеп, ересен ертегіге, қырғын қызық хикаяға айналдырып жібере қояды. Жаңағы әңгіме де бет-аузын қорасан талап тастаған жырық езу жылқышыға жеткенше қанша ауыз, қанша құлақ, қанша көкіректе түнеп шыққанын кім есептеп біліп жатыр? Оған әлгі жер түбіндегіне қопара сөйлейтін сусылдақ жылқышының ойдан қосқаны аз дейсің бе? Оның лепірмесіне бұл маңдағы ұлыстан ұлыс, базардан базар тастамай, құлағы ылғи ел аузында жүретін қайқы ерін, қайқы төс балдызының лепірмесі қосылғанда әу бастағы гәптен не қалып, не қойғанын білсе тек бір алла білетін шығар. Бірақ, қазақтың өз сырына өзіндей қанығы да ешкім жоқ. «Жел тұрмасы жөптің басы қимылдамайды» – дейтін де сол. «Отыз тістен шыққан сөз отыз рулы елге жайылады» – дейтін де сол.

	«Тоқсан ауыз сөздің тобықтай түйіні бар» дейтін де сол» [12,140].

	 	Ал енді осы әңгімелердің таралу жылдамдығы, шартарапқа жайылу шапшаңдығы тіпті ғажап (бүгінгі күннің ақпараттық-технологиялық желісі де қазекемнің «ұзынқұлақ» хабар арнасына жете алар ма екен?!): «Қазақтың желкөз керегесінің аржағында айтылған желбуаз әңгіме жетпей қалушы ма еді! Аспан астынан ызың аңдып жаланып отырған аш құлақтар мен сүйрең тілдер сумаңдатқан суық сөздер ұшқан құс, шапқан аң жете алмас алты айшылық қиырларға әп-сәтте-ақ атанақтап жетіп барады» [1,141].

	«Елең-алаң» романында сөзуар жылқышының «шеберлігін», талай жердің хикаясын сапырған «тамаша талантын» ара-арасында ирониялық леп үстей отырып, Мырзатайдың сөзімен былайша сипаттайды: «Бет-аузының бәрін қорасан қазып кеткен, онысы аз дегендей бір жақ езуінің ай тыртығы





бар құжбан қара жылқышысы бар екен. Бала кезінде тай жуасытып жүріп, ауызын тептіріп алыпты. Жалғыз езуі жалпылдап таң атқанша талай жердің хикаясын сапырды. Егер екі езуі түгел болғанда қаз дауысты Қазбегіңе жол тимей, Өтеш Атанша мен Әнеттен қалған арғынның қамшысын өзі ұстайтын түрі көрінеді. Сабазың, сөз дегенде, сәуірдің ақ нөсеріндей селдетіп қоя береді. Арғын атамның балаларының қай-қайсысы да өңешінен жарылып, өздері сайрап тұрады ғой. Ал мынауыңа басқа түгілі арғындардың өздері ауыздарын ашып, көздерін жұматын шығар. Оның үстіне айдаладағы көрқұлақ жылқышы болса, оған құдай айдап бейсауат жолаушы тап келсе, ол және өзі құсап суырылған арғын боп шықпай, не сырдесте орта жүздің біреуі боп шықпай, бір жақтағы көлденең көк атты Кіші жүз боп шықса, сөйлемек түгілі сұрағаныңа жөнді жауап бермейтін бітеу біреу боп, бар әңгіме, бар кеп өзінде қалса, ол ақтарылмағанда мен ақтарылам ба?» [12,106].

	 	Ал осы жылқышының сөзшеңдігін алыстан орағытып, майын тамызып, ұшындыра әсірелей жеткізетін Мырзатайдың өз сөзуарлығын автор ойнақылықпен суреттеп, оның мінездемесін психологиялық сипаттармен толықтыра түседі: «Әлгі бет-аузын қорасан талаған жылқышыға қанша күлсе де, Мырзатайдың өзі де сөзуар неметұғын. Әңгімесі қыза келе көзі шоқша жайнап, қияқ мұрты тікірейіп ауаны тырнап, итініп қойып, сілтеп бергенде таусылмас та сарқылмас сөз дариясына күмп беріп жоғалатынсың. Бірақ, сөйтіп жүріп жұрттың сөзінің ұтырын аңдығыш, көмекейіндегісін көргіш, ең бір елеусіз, әншейін ажалы жетіп айтыла қалған әңгімеге де шұқшия үңіліп, мән бере қойғыш» [12,106].

	Ауыл-үйдің әңгімесі, ауыздан-ауызға тарап, жалпының ортақ игілігіне айналатын ел ішінің хабары да – қыр қазағы үшін (жалпы адам баласына жат емес) өзіндік маңызы бар, өзара талқылау әрі адами ішкі пайымдау нысанасы болып келетін мәнді ақпараттар. Ондай ақпараттардың адамның сол қоғам мүшесі ретіндегі өзара қарым-қатынастағы орнын әрі әркімнің талғам таразысы мен парасат пайымын айқындаудағы өрісін «Бір шөкім бұлт» хикаясындағы Шайзада ауырып жатқандағы ішкі ойымен ұтымды жеткізеді. Мұндайда автор кейіпкердің ойынан бастау алатын:



	«Мына кең дүниені алшаңдап басып жүре алмасаң да, тірлігінен хабардар болып жатудың өзі бір ғанибет екен ғой», – дейтін ракурста ауылдың «соңғы хабарларын» бір ғана абзацпен былайша жинақтап береді және оны үдемелік леппен әсірелеп, әзілдік әуенмен өреді: «Құдайға шүкір, бұл күнді ауыл-үйде хабар молайды. Ғалидың баласы тау асып, Жармыштан бір томпиған келіншек әкелсе – о да хабар. Соғыста өлген Нақыштың әйелі Жәукенге қайнысы Қосарбай қырындап жүрсе – бұ да хабар. Әлидің баласы Қали әскерден келген күні жерге отырмай, қақ төрге астына келі қойдырып отырса

	 	– о да хабар. Қазір етікті Тәтіштен інісі Бәтіш жақсырақ тігетін болып кетсе – бұ да хабар. Ұста Нұрымның ор төс төбетінің қойға шабатын мінез шығарып жүргені де хабар, күйеуінің қара қағазы былтыр келген Жазылдың соңғы кезде бешпетінің ілгегі жетпей қалғаны да хабар. Дүкеннің қасында пошташы Түсіп пен майданда ефрейтор болған Еліктің билік таластырып тұрып төбелесіп қалғаны тіпті қырғын әңгіме. Ал, енді ет жинаушы Өтестің





орнынан дәмелі туған інісі Жетес ағасының үстінен арыз жазып, соттасқалы жатқаны – хабардың хабары» [29,276].

	Жинақтап айтқанда, шығарма мәтінінен туындап, эстетикалық, психологиялық, философиялық үйлесімді тұтастық құрайтын жазушының көркемдік әлемі автор ой-пайымының кеңдігін, тереңдігін, жан-жақтылығын танытады. Сөз зергері көп қырлы өмір-тіршіліктің бар болмысын түрлі өң- бояумен қанықтырып, сурет-образдармен айшықтап, көркем сөздің құдіретімен зердеге жеткізеді. Мұндайда суреткердің көркемдік политрасында әсерлі әзіл-қалжың мен әдіпті ойын элементтерінің де қажетінше қызметке жегіліп тұрғаны сөзсіз.

	Автор кейіпкерлерін айыптамайды, оның айналасы мен заманын да кінә артпайды, сөйтсе де сол адамдар мен орта қазіргі оқырманына соншалықты жақын, соншалықты таныс, соншалықты түсінікті болып көрінеді. Сөйтіп, автордың оқырманмен арасында әлдебір диалогтық қатынас орнығып, болмыстың сан алуан түйткілдерін бірлесіп талқылауға, ортақ шешімге келуге пәтуаласатын секілді.





ПАЙЫМ ПАРАСАТЫ





	Әдебиеттің міндеті – сергелдең жүректі басу, бейқам жүректі ояту.



	Ә.Кекілбаев





	Көркем әдебиет өмірді барлық бояуымен көркем бейнелеп, оқырманның тірлік құбылыстарының алуан астарларын жіті тануына, оған өзінің адамдық қатынасын анықтауына көмектеседі. Әдебиет өмірді

	«түсіндіріп» қана қоймайды, ол жазушының көркемдік әлемінде бейнеленетін өмірдің өзі де болып табылады. Ол оқырманды эстетикалық тұрғыдан және өнер мен тіл заңдылықтары бойынша ұйымдастырылған нақты көркем болмысқа алып келеді, онда адамның жан рахаты мен күйзелісі, іс-әрекеті мен ой-пайымы жүзеге асырылып, кәдімгі тірліктегідей толыққанды өмір сүреді.

	Әдебиеттің міндеті – адамға ой салу, санаға сәуле түсіру. Суреткер әдеби шығармадағы өмірді бейнелегенде, ерекше бір көркемдік шындықты дүниеге әкеледі және өзі де, оқырман да белгілі бір уақыт аралығында сол шындықтың ауқымында өмір сүреді. Бұл көркем шындық сөздер мен образдар арқылы жасалатын жасанды әлем болатындықтан, мұндағы сюжеттер мен қарым-қатынастар белгілі бір қисынға, әсемдік заңына, сөз сиқырына, жазушының суреткерлік мақсаты мен оқырманның қабылдау ырқына бағынатын ерекше сипат алады. Көркемдік шындықты сомдауда автордың өмірлік тәжірибесі, суреткерлік позициясы, танымы мен білігі, өмірлік құбылыстарды тәпсірлеу машығы көмекке келеді десек, солардың негізіне белгілі бір тілдік, мағыналық, психологиялық, философиялық жүйе тірек болмақ. Жазушының әлеуметтанушылық, психологтық, философтық, ділмарлық, т.б. дарынының ең бір көрінетін тұсы да осы және ол көркем шығарманың тағдырын белгілеп отырады.

	Ә.Кекілбаев шығармаларындаөмір құбылыстарын пайымдаудың терең ағыстары, ішкі сыршылдық пен сыртқы сыншылдық арнаның тоғысып жататын құйылыстары, адам мінезі мен тағдырының сан алуан даңғыл- соқпақтары мен шың-шатқалдарын, ағыс-өзектерін көркем бейнелей отырып ой толғайтын, оқырманын бейжай қалдырмай, кейіпкерлер тағдырына етене жақындастыра түсетін психологиялық һәм философиялық дегдар ойлар иірімдері молынан ұшырасады.

	Бұл орайда шығарманың концептуальдық мәйегіндегі психологиялық талдауларды лирикалық иірімдер арқылы өзектендіретін, авторлық баяндаудың астарында кейде байыпты талдау мен кейде салмақты мысқыл,





кейде ойлы әзіл жататын «Шеткері үй» повесі мен «Ақырғы аялдама» әңгімесін арнайы сөз ету орынды болмақ деп ойлаймыз.

	Осы екі шығарманың өміртанытушылық проблематикасында әлдебір байланыс бардай көрінеді бізге. Бұл шығармаларда кейіпкерлердің субъективтік болмысын терең зерделей отырып, жалпы адам тағдырына алаңдаушылық бар екені анық. Ерке жастық пен еркін тірліктің буына елтіп, ақырында жалғыздықтың тауқыметін тартқан Зуһра мен өмір бойы қатаң тәртіпті ұстанғанымен, қай тұста қапы жіберіп, өмірдегі сыбағасынан құр қалғанын кеш ұғатын Бисенов тағдыры оқырманды ойлантпай қоймасы хақ. Кей пенденің тірліктен бұйырғанын алдым деп жүріп, уақытында мән бермей, енді жас ортасы таянғанда көп нәрсені кеш ұғынатын әдетін, қателіктердің опық жегізер нәтижесіне меңзейтін өмірлік мәселелерді көтеріп отыр автор.

	Екі шығарманың атауында да символдық астар бар. Неге шеткері (үй)? Неге ақырғы (аялдама)? Мәтіннің атаулары тілдік көрінісімен кеңістіктік ұғымды бергенімен, концептуальдық тұрғыдан уақыттық мәнді өрнектейді. Кеңістіктің белгілі бір ауқымының шеткі, ақырғы нүктесін көрсетіп тұрған атаулар уақытпен өлшенетін адам өмірінің де шау тартқан шағындағы жабығуы мен жалғыздықтың тақсыретін тартып, өмірмен қоштасатын ақырын меңзеп тұрған жоқ па?!

	Екі шығарма да бір орнында тұрмай, сыныптай сырғыған уақыттың адам өмірінде қалдырар өшпес таңбасын меңзейді. Уақытында жете мән бермей, терең пайымдамаған өмірлік ақиқаттың түптің түбінде опық жегізер өкінішін тұспалдайды. «Қандай заманда да өз бақыты жолында күресе білмейтін адамның өз өмірін мазмұнды, мағыналы ете алуы еш мүмкін емес» (Ә.Кекілбаев) екендігін еске салады [84].

	Шеткері үй – бұл қаланың тау жақ шетіндегі шатырын тот басып күңгірттеніп кеткен қарағай үй ғана емес, өзінің жеке басының тыныштығын ғана күйттеп, оңашалыққа әбден бой алдырып, тасбауыр боп өмірден шет қалған, ақыры өлгенін де ешкім білмей, өлігін төрт-бес күн өткесін пошташы кемпір тауып алатын бейшара Зуһра!

	Ақырғы аялдама – бұл мекемесі мен үйінің арасына қатынайтын маршруттың ақырғы аялдамасы ғана емес, өмір бойы қыр соңынан қалмаған жымысқы күлкінің астарлы мағынасын кеш түсініп, жасы жер ортасына келгенде жанын жегідей жеген жұмбақ күлкінің сырын кеш пайымдап, өзін қор тұтатын байғұс Бисеновтің адыра қалған арманы мен ақырғы ой тұйығы!

	Орыстың айтулы ғалымы М.Бахтиннің Ф.Рабле күлкісінің сырын пайымдағанда «не смеющийся смех» (күлмейтін күлкі) деген терминді қолданатыны бар. Аталмыш екі шығармадан да осындай «күлмейтін күлкінің» табын байқаймыз. Шынында да, мұндағы күлкі құбылыстарының көбісі оқырманды күлдірмейді, қайта мұңайтады, өмір-тіршіліктің оңайлықпен бой алдырмас иірімдеріне бойлатады. Жазушының қашан да қаузап ойлайтын, қазып айтатын суреткерлік таланты бұл шығармаларында да адамның ішкі сыры мен психологиялық жан күйзелісін терең зерделетіп, оқырманын қалың ойдың құшағына иіріп әкетеді. Адамның жетістікті





тұстарымен, мінезінің көшелі қасиеттерімен қатар, көлеңкелі жақтарын да қамтып, олардың арасалмағын безбендейді, алайда қатаң үкім шығармай, өмірдің өз суретін береді.

	Бұл шығармалардағы авторлық интенциядан танылатын ойлы әзіл мен астарлы ирония да нақты жағдайларға, негізінен кейіпкерлердің іс-әрекеті мен ой-танымдарына, солардан туындайтын ортақ нәтижеге, өмір сабағының оймен пішілгенмен, көркем дәлелденген қорытындысына бағытталып отырады. Мұндай әлеуметтік пайымдау лебінде астасып жататын ирониялық стиль автордың өзі суреттеп отырған нақты өмір құбылысына тұрақты сыни баға беру дағдысы мен тілдік оралымдарды қажетінше ойнақы қолдануды талап етеді. Мұндай ирония туралы В.Е.Хализев былай деп жазады: «Наряду с универсиальной иронией, направленной на мир и человеческую жизнь в целом, сушествует (и является весьма продуктивной для искусства и литературы) ирония, порождаемая восприятием и осмыслением конкретных, локальных и одновременно глубоко значимых противоречий жизни людей и их исторического бытия» [51,79].

	«Шеткері үй» повесінде Зуһра кемпірдің өткен күндерін еске түсіруі лирикалық шегініс арқылы шолынады. Орталық кейіпкердің сөздері ашық монологтық немесе диалогтық формаларда тікелей көрінбегенімен, авторлық баяндаудың өзі негізінен кейіпкер ойымен, еске алуымен, елестетуімен тоғысып жатыр. Асылы, мұны авторлық баяндау жолымен жүзеге асырылатын кейіпкер монологы деп қарауға болар. Осындай қос арналы, тоғыспалы стильдің бір ерекшелігі – мұнда кейіпкердің бүкпесіз ішкі сыры, психологиялық халі суреттелумен қатар, автордың баяндау ырғағынан аңдалатын көзқарас, баға беру екпін-интонациясы негізінен әзілдік сурет- өрнектер мен астарлы мысқыл-кекесіннен көрініп отырады десек, қателеспеспіз, сірә.

	Повестегі бас кейіпкер Зуһра – қаладағы ірі дүкен иесінің оң қолы, «үйі түгіл, қорасынан қонақ арылмайтын» Қара Махмұттың бірінен-бірі өткен сұлу үш қызының кенжесі. Жасынан сылаңдап ерке өскен Зуһраның жігіт біткен соңынан қалмай, көзін сататындығы түсінікті. Үйіне жігіттердің келгіштеп кеткеніне: «И, и, сұлу қыз деген солай болар. Соңынан еркектер шұбырып жүрмеген әйел әйел ме!» – деп қуанатын шешесі татар қара кемпірдің қызына айтатын ақылы мынау: «Бұл еркектердің көркіне қызықпай, бөркіне қызық. Көрік әйелдерге керек. Ал бөрік еркектің абыройы мен дәулетін көрсетеді. И, и сендер қайдан білейін деп едіңдер. Бұл еркек дегендердің көзге көрінбейтін екі, көзге көрінетін үш қасиеті болады. Көзге көрінбейтін бір қасиеті ақылы, екіншісін әлі бастарың жас, айтуға болмайды. Ал көзге көрінетін үш қасиеті: бетіндегі айбаты, қолындағы қайраты, қалтасындағы дәулеті. Көзге көрінбейтін қасиеттерін қателессеңдер оқасы жоқ, бірақ көрініп тұрған қасиеттерінен қате жібермеңдер. Әйел пақырдың бағы жанбайын десе сөйтіп қара басады. Құдайым сендерді тек сондай масқарадан аман қылғай» [28,175-176].

	Сөйтіп жүргенде Зуһра Жәнібекке бұйырады. Кісіге көңілі біте бермейтін Қара Махмұттың күйеу баласына дегенде көңілі бөлек. Төбесі





көкке жеткендей. Өйтпегенде ше, қызының таңдауы шешесінің айтқан ақылының үдесінен шығып жатса!.. Әттең, бұлардың бақыты баянды болмай шықты ғой. Жәнібек соғыс басталысымен майданға аттанып, содан оралмады. Артында жалғыз тұяғы Әлібек қалады. Баласының қазасынан кейін Қара Махмұт та көп ұзамай о дүниелік болады.

	Күйеуі өлгесін шөгіп қалған қара кемпір жастай жесір қалған қызына мынадай ақыл айтады тағы: «Әйел қырық шырақты» деген. Бағың жанайын десе, әлі де кеш емес. Бірақ, тұл қатынға тулақ құшақтаған да сауап деп кім көрінгенге қор болма. Бағы озық еркектің етегіне жармас. Қатын-баласының бар-жоғына қарама. Қашан да сұлу әйелдің ажары бағы асқан азаматтың, ал бағы жүрген еркектің дәулеті ажары асқан әйелдің салымы. Сендей әйелге қарайламайтын еркек кіндік кем де кем. Тек жасықтық жасап, ырыс- несібеңнен қаралай қағылып жүрме. Мен де әкеңді қазақтың екі-үш майбалағы мен татардың төрт-бес тоташының аузынан жырып әкеткем. Оралыңның барында ойқастап қалмасаң ешкім сені аямайды... Жаман ұрғашылардай етегің толып еңіреп жүргеніңді білсем, бұл дүние түгілі о дүниеде де: «Басында ми жоқ малғұн қаншық», – деп қарғап жатам» [28,185].

	Шешесінің ақылымен баласы Әлібекті қиырдағы Нахимов училищесіне оқуға аттандырған Зуһраның мұнан кейінгі өмірі өз бойын түзеп, жеке басының қызығы мен күйін күйттеумен өтеді. Ауылдан арқаланып келген, туды-бітті көрмеген Жәнібектің ағайындарымен де жөн сұрасып жарытпады: бір түнді қалай өткізерін білмей тықыршып шығады. Араға жылдар салып демалысқа келген ересек Әлібегін де жатсынып қалған – бөтен адам секілді, қысылып-қымтырылып, әбден абдырайды, өз үйіне өзі сиюдан қалады. Теңіз офицері баласы екі аптадай болып, қызметіне қайтады.

	Зуһраның жалғыздыққа әбден еті үйреніп кеткені соншалық, үйіне әлгі қап арқалаған екеу келгенде де, тіпті жалғыз ұлы Әлібек келгенде де төсекте тұншығып бара жатқандай төңбекшіп бітеді. Бөтен иістің өзі қолқасын атып, мазасын кетіреді. Баласын аттандырып салып, үйіне келгенде тынысы кеңіп сала беретіні, «Шіркін, оңашалық қандай жақсы еді!» – деп рахат күй кешетіні сондай бейқам оқшау тірлікке бой алдырғанының белгісі.

	Тек әйел затының табиғи тілегі ғана Зуһрадай сұлуды еркекпен байланыстыратын жалғыз ғана арқау болып қалды. Зуһра еркектерді сорт- сортқа бөліп, сан алуан «сөрелерге» орналастырып та үлгерді: «Зуһра қазір қай еркектің қандай екенін бетіне бір қарап-ақ айтып бере алады. Ала қызба ала бүлік, ә дегеннен әупірімдей жөнелетін әңгүдік, қимылының бәрі сағыздай созылып, бірақ бір жабысса, қашып құтыла алмайтын жымысқы, тап беруінен жалт беруі тез жылпос, емеурініңе-ақ өліп-өшетін елпекбай, сыздаймын деп отырып қаралай іш пыстыратын кергіме, жаутаңымен-ақ жалыныңды сөндіретін ынжық... Құдай тағала, еркек деген немелердің сорттары қандай көп еді!» [28,200].

	Автор еркектерді кейіпкердің көзімен сипаттағанда юморлық бояумен күлкілілік мән үстесе, оның астарында Зуһраның дүниетанымы мен ішкі болмысына деген мысқыл жатыр. Оқырман шығармадағы сын астарын





осындай бір қарағанда жаймашуақ, алайда астарына сыншылдықпен сыр бүккен мысқыл-кекесіннен аңғарады.

	Кейіпкеріміз еркекті тану ғана емес, оларға қалай қарап, қандай амал- айла істеу керектігін де бір кісідей меңгерген: «...Еркекті тану үшін сұлу әйелге көзін ойнатып, ернін жылмитқаннан артық қимыл, артық еңбектің қажеті шамалы. Соның өзі-ақ талай-талай талтаңбайдың көкірегінде не бар, не жоғын қолмен ұстатқандай жарқыратып жайып салады. Бір жымиғаныңнан-ақ көзін алып қашып, қызара жөнелсе – ұялшақ. Өзің қуаламасаң, ол қуаламайды. Жымиғаныңда ыржаңдап, соңына еріп, артына сырт айнала беріп, қабағыңды түйгенде әлгі екі езуі екі құлағындағы жайраң күлкісі жым-жылас жоғалса – қорқақ... Жымиғаныңда тура ұмтылып, қабағыңды түйгенде одан сайын өзеурей жөнелсе – әумесер... Жымисаң жымиып, қабағыңды түйсең жік-жаппар боп, бәрібір соңыңнан қалмайтындар

	 	– нағыз су ауыз сүмелектер. Олардың сезімі балықтың майындай күлімсі де жылымшы, олардың сүйгені сүліктің қадалғанындай жиренішті де қорқынышты. Жылмиғаныңда жылпылдап, қабағыңды түйгеніңде жаутаңдап, қайтадан қабағың жадырағанда қайтадан құрақ ұша жөнелетіндер

	– нағыз ұзын бұйда, кең тұсау бозтайлақ бозымбайлар. Олар қайда жетелесең сонда жүреді. Әйелдерді өзін-өзі ұмытып беріліп сүю, әйел жолында басын жоғалту тек сондайлардың ғана қолынан келеді» [28,200]. Осы жолдардан-ақ автор сатирасының сынық салғандай сылап-сипалап отырып-ақ, діттеген межесін дөп көздеп, кейіпкер ойымен әшкереленуші нысанды (құбылысты) жайратар жай оғындай күш-қуатын бағамдаймыз.



	Сондай еркектердің бірқатары Зуһраның да өмір жолында (өмір деуге ауыз барса!) жолығып, аз-кем дәмдес болатыны бар. Бірақ, Күзембаев, Себепбаев, Себепбаевпен бақас ғалым шал, қоңқақ мұрын көлтабан офицер, аузы құрғамайтын теңге мұрт ақын – осының бәрі өздерінің табиғи миссиясын өтегенмен, көп тұрақтамайтын, құштарлық бекетіне бір-бір дамылдап кететін уақытша қонақ репетті ғана.

	Бұлардың қай-қайсысының да өзіндік әдет-дағдылары мен мінез- машықтары бар. Автор мұндай эпизодтық кейіпкерлердің әрқайсысын бірер сөз, бірлі-жарым деталь-штрихтармен таныта кетеді. Олардың мінез қырларымен қатар, кейбір реттерде ой-танымы мен өмірлік ұстанымдарын да назардан тыс қалдырмайды. Себепбаевтың: «Кісі бақытты болу үшін не ешкіммен ешқандай шаруасы болмай саяқ жүруі керек, не жұрттың пыс- пысына пысқырмауы керек. Онсыз бүгежектеп бауырыңды жаза алмайсың. Ал бұқпантайға бақыт бұйырушы ма еді!», – деп тұжырымдалатын пәлсапасы, мылжың ғалым шалдың осалдық деген иттің кім-кімде де бола беретінін ескертіп, «егер құдай көкте емес, жерде болып, бір-екі рет академияның сайлауына түсіп көрсе, оның да қадірінің қандай болатыны белгілі деп шиық-шиық күліп қоятыны» олардың «өмірлік тәжірибелері мен ғылыми тұжырымдарынан» хабар береді.

	Солардың ішінде, әсіресе, Зуһраның көңілінде бөлекше із қалдырғаны – оның мысын басып, талай таңырқатқан, «қызым» деп бастаған әңгімесін атын атаумен аяқтап, дегеніне жетпей тынбайтын қалжыңбас ғалым





Себепбаев. Алыс бір жақта іссапарға жүріп, машинаның астына түсіп өлетін осы Себепбаев қана Зуһраның көңіліне әлдебір (онда да болар-болмас) қимастық сезім қалдырғандай. Оның қабірінің басына іздеп барып, өлгеніне көзін әрең жеткізетіні де – соның дәлелі болса керек. Және мұндай әрекет, біздің байқағанымыздай – өлі тұрмақ, тіріні іздемейтін Зуһра үшін тосын жайт сияқты.

	«Еркек жарықтық та қызық халық қой. Қай-қайсысының да:

	«Қарындас!», «Зуһражан!», «Жеңеше!» деп басталатын мәймөңке әңгімесі шырқ үйіріліп келгенде баяғы бір гәпке тіреледі. Сосын әрқайсысы әр нәрсені сылтауратып, жөн-жөніне тайып тұрады. Бірақ соған бола налып жатқан Зуһра жоқ. Өйтетіні – солардың бетегеден биік, жусаннан аласа боп, сызылып-мызылып тұратындары бір-екі рет жолыққанша ғана. Ал қасыңа бір аптадан астам басыбайлы тоқтады-ақ, жоқтан өзгеге қиқу салып шыға келеді. Көрсеқызарлардың іштері тар болады деуші еді. Сол рас сияқты. Дүниедегі екі аяқты, төрт аяқтылардың ішінде еркектердей көрсеқызар жоқ шығар. Ендеше, солардан асқан іші тар да ештеңе жоқ екен» [28,214-215].

	Бұны көрсе, шашының арасындағы құйқасына дейін ду қызарып шыға келетін, жарғақ құлағы одан сайын қалқия түсіп, ыңырсып бипаз сөйлейтін момын сары Күзембаев, қысы-жазы тақиясын тастамайтын, ит қуған тауықтай тызақтап шауып жүретін Себепбаевпен бақас шошаңбай мылжың ғалым шал, аузынан шыққан әр дыбыста ызыңнан гөрі ысқырық көбейіп кететін, келген-кеткенінде сұқты көзімен бұрыш-бұрышты тінткілеп бағып, Зуһраның еркін тіршілігін шектей жаздаған бәлденген қоңқақ мұрын офицер, қанша ішсе де, мұнтаздай боп таза жүретін, «қаламақы төлемеген жерге сөз шығындамайтын» сөзге сараң, күніне бір-ақ рет, онда да түн ортасында

	«Рахмет!» айтуды ғана білетін теңге мұрт ақыннан кейін бұл үйге еркек кіндік басын сұғуды қояды. Енді ше! Дәурен өтті, базар тарқады!

	«Бір шоқ гүл мен бірер шампанның обалына қалып», «құрметті демалысқа» шыққан Зуһра үлкен қаланың шет жағындағы қарағай үйінде қабаған итімен оңаша қалады. Әйелдің ит жетектеген ғұмыры да ұзаққа бармады. Зуһра иті өлген күні ғана өксігін баса алмай ұзақ жылайды. Өмірі егіліп жылағаны осы болар! Итін көше сыпырушы шалға көмдіргеннен кейін абажадай үйде жалғыз қалады.

	Бірінен-бірі аумайтын сұрықсыз күндер, тек құр кеудесін сүйреткен далбаса тірлік – Зуһраның баяғыдан бері ең қымбат санайтын емін-еркін бостандығы осы ма еді?! Бұрынғыдай қолына сурет альбомын алып, бетін аударыстыратынды да қойды. «Бетін ашса, баяғы кездің бақытты елестері емес, әлдебір әзәзіл мың-сан оқты қатар жаудыра жөнелетіндей жүрегі шаншып қоя береді». Күннен-күнге жапырағы түсіп сидаланып бара жатқан теректер, солғынданып әрі кетіп бара жатқан аласа аспан – Зуһраның да көңіл күйін бедерлейтін көңілсіз, мұңды көрініс. Құлағына еміс-еміс көшедегі ұлы тірліктің сарыны келеді. «Сол бір ұлы жосқын мұны жаңқадай жағаға лақтырып жібергендей. Әлде бұл сол жосқынға араласуға о бастан жүрегі дауаламады ма?!» Әрине, сөйткен болар. Өз еркіндігін қымбат көрді емес пе!? Өзімшіл тірліктің алдауында, әзәзіл қу нәпсінің арбауында жүріп





адаспады ма? Өмірде жар қызуы, бала қызығы, ағайын-орта қарым-қатынасы секілді байланыстардан тұратын тіршіліктің ұлы дүрмегінен шет қалып, жалғыздықты жар қылып ендігі жатысы мынау.

	Алайда, бұл кейіпкерімізде осыларды ойлайтындай, ойласа да өмір сабағының кеш те болса бір ұшығын ұстайтындай жігерлі ой, жетелі пікір бар ма, сірә!? Күмәніміз бар. Тірліктен баз кешерінде итін сағынатыны бар-ау («Несін айтасаң, ол барда осы үйдің өзі қандай еді! Пыс-пыс етіп дем алғанының өзі неге тұрады. Әйтеуір қасыңда сенен басқа да тіршілік иесі бар екенін біліп, жағаң жайлау еркін жатасың ғой»)! Енді қайтсін. Басқа кімді сағынбақ? Кімді көмекке шақырмақ? Жастайынан аласталып, жат боп кеткен жалғыз ұлы Жәнібекті ме? «Сол бір қаршыға көз жігіттен бір түрлі сескенетін сияқты». Күзембаевты ма? «Оның атын атауға аузы қияспайтындай». Себепбаевты ма? «Оны көруге де әлденеге жүзі жанатын сияқты».

	Зуһра кемпірдің өткен күндерін есіне түсіргенде: «О да бір дәурен екен-ау. Өтіп бара жатқан... («өмір-ай!» деуге аузы бармай) күндер-ай!» – деп күрсінетіні көркем мәтінде бірнеше жерде қайталанады. Бұл – кейіпкердің өткен күндерін елестеткенде ойына оралатын ең бір маңызды сәттеріндей қабылданады.«Өмір» деуге аузы бармауының сыры мәлім. Осы бір жанның жүріп өткен мағынасыз ғұмыры, шынында да, өмір деуге келе ме өзі?! Абай айтқандай, «Дүниеде жалғыз қалған адам – адамның өлгені. Қапашылдықтың бәрі соның басында» [85,135] емес пе!?

	Шығармада жалғыздық мәселесі жалаң суреттелмей, оның бастаулары мен тірелер тұйығы, себептері мен салдары жан-жақты қамтылады. Мұның бәрі психологиялық талдаудың көмегімен жүзеге асып отырады. Ғалым Т.Сыдықов айтқандай, «Психоанализ–көркем әдебиеттің зерттеу әдістемесі. Өйткені, ол адамның жан-жүрегіне үңіледі. Адам жанының иірімдері, тылсым тұңғиығы, нәзік тебіреністері, томаға тұйық сырлары адамның ішкі әлемінде бүгулі, бүркеулі жатады. Сол басқаның көзімен қалтарыстағы сана мен сезім ағысын тек қуатты қалам иесі ғана көрмек, кестелемек», – деп жазады [86,178].

	Жалғыздыққа ұшыраудың сыры неде? Ол адамның ерекше еркіндікке ұмтылуының салдарынан туындап жатқан жоқ па? Алайда, абсолюттік еркіндіктің болмайтынын, ал оған талпыныс тұлғаның тұйықталуына, қоғамнан оқшаулануға әкелетінін, біржақты өзімшілдік психологияның шын бақытқа жеткізбейтінін, қайта нағыз бақытсыздықтың, қасіреттің көзі болатынын оқырман осы шығарманы оқығанда тағы бір көз жеткізетіндей. Эгоцентристік пиғылдың астамшылық сипаты көкірегі ояу жандарға аса бір тосын жай да емес. Нағыз еркіндіктің мәні жеке бастың рахатын күйттеп оқшаулануда емес, қайта адамдардың жарасымды қарым-қатынасының табиғи ырғағынан туындайтын ерікті түрде бір-біріне қоғамдағы қабылданған тәртіппен бағынушылық, өз бақыты жолында белгілі бір

	«құрбандықтарға» баруда екенін көпшіліктің бағамдаулары да сондықтан болса керек. К.Ясперстің: «Біздің заманымыздың басты сипаты –жұрттың бәрі еркіндікке ұмтылса да, сонымен қатар көптеген адамдар еркіндікті





көтере алмайды. Олар еркіндік үшін еркіндіктен бас тартуға бейім тұрады» [87,12], – деуінің астарында осындай да хал-сыр жатпасын.

	Шығармада автордың байыпты баяндау арнасында ара-тұра нақты көрініс-құбылыстарды ойнақы әзіл тілмен ұшықтап, әзіл-мысқылмен сипай өтіп, езу тартқызып отыратыны жиі ұшырасады. Мысалы: «...Күні бойы топырлатып торға қамап қойған ақ сазандардай кеңсе-кеңседе жіпсіз байланып отырған көп балтыр көшеге атып-атып шығады» [28,172]; «Жалпы ол үйдің дастарқанына қарап ұйғырдың үйі, дастарқан басындағы әңгіме сыңайына қарап татардың үйі деп қалатынсыз. Анда-санда айлапат кең қораның түп жағында үйіліп жататын түйенің құмалағы мен Қара Махмұттың тамаққа тойып алған соң, терезені ашып қойып, үсті-үстіне кекіретіні ғана бұл үйдің қазақтарға да аз-мұз қатысы жоқ еместігін байқататын» [28,175]; «Бұл столдың тасасынан шығып, бастығының кабинетіне қарай аяқ басуы-ақ мұң, әлгінде ғана қыпша белге көп кідірген қыдырма көз «өз сапарын» одан әрі жалғастыра жөнелді» [28,198]; «Жарық сөнгенше өз көлеңкесінен өзі ұялғандай күйбеңдеп жүріп алған әйелі шам өшер-өшпесте бос кереуетті көрмей, «иә, құдайлап» күйеуінің қасына күмп бергені. Бейшара кереуеттің былқылдақ торы бауырымен жер сыза тоқтады. Бөлек кереуетке жататын әдептен қонақ әйел қандай бейхабар болса, күйеуі тірі әйел бөлек төсек түгілі бөлек жастық жастанбайтын әдеттен үй иесі әйел сондай бейхабар-тын. Оған қайқы тіс әйелдің біреу қараңғыны пайдаланып, күйеуін иемденіп қоятындай, жанына барып жарбиып жатып алғаны тіптен сөлекет көрінді» [28,194].

	Жазушының әлеуметшілдік, қоғамшылдық позициясының бір арнасы осы жолы жеке адамның өз бақыты жолындағы күресінің қарапайым қағидасын естен шығарып, бетінің әрі барда келешегін ойламаған әйел тағдыры арқылы отбасы қызығынан шет қалу, ұрпақ тағдырына немқұрайлылық, пенделік томаға-тұйықтық, өзімшілдік, қоғамнан алшақтау секілді біздің бүгінгі өмірімізде орын алып отырған әлеуметтік- психологиялық мерездердің белгілерін нақты жағдайды пайымдату арқылы келісті көрініс табады. Жастықтың алдамшы жалынына масайраған, өмірдің қызығына мастанған эгоцентрик, сөйте тұра өмірге есесін жіберген әйел Зуһра тағдыры оқырманын немқұрайлы қалдырмайды.





* * *


	Жазушының «Ақырғы аялдама» әңгімесі де – психологиялық шығарма. Бас кейіпкердің өмір жолын шола отырып, мінезінің бір қырын, онда да бүкіл өмірінің беталысына кері әсер еткен, асқақ армандарына батыл ұмтылып, күш-қайратын орнына жұмсап, өмірден өз орнын алуына кесірін тигізген елеулі қырын – шектен шыққан момындық, ұялшақтықтан туындайтын батылсыздық мінезі, жігерсіздігі психологиялық тұрғыдан жеріне жеткізе талданады. Осы бір ғана мәселені көркемдік тұрғыдан тәпсірлеген, психологиялық шағын трактат жүгін көтеріп тұрған шығарма.

	Шығарманың басында Бисеновтің күнделікті машығымен, жұмыстағы тәртібімен, үй-тұрмыстағы дағдысымен біршама, бірақ қаныға танысамыз.





Бас кейіпкер Бисенов, бір қарағанда – жағымды-ақ кейіпкер. Оның тұл бойынан «әттеген-ай» дейтіндей бір мін таппайсың. Үлкен бір мекеме аузына қарайтын жетекші бөлімнің бастығының орынбасары. Білікті маман. Жұмысына тиянақты. Үлгілі отағасы. Жұрттың жазып әкелетін қағазын місе тұтпай, өзі қайта жазып шығатын, жұмысына қылдай болса да кінәрат түсірмеуге тырысатын еңбектің нағыз бәйгеторысы. Институтты жақсы бітіріп, бірден треске аға инженер боп тағайындалған оның ешбір ісінен шикілік шығып көрмеген.

	Оны бастықтары да, бағыныштылары да құрметтейді. Тек... олардың мұны көргенде жымия қалатындары-ай! «...Ертеден қара кешке пысылдап қағаз жазып отыратын еңбекқорлығынан ба, қызметтестерінің өзінен лауазымы үлкенімен де, кішісімен де сөйлескенде құлағына дейін ду қызарып кететін ұялшақтығынан ба, жұмысқа жарты сағат бұрын келіп, жарты сағат соң кететін елден ала бөтен ыждаһаттылығынан ба, сөйте тұра осы кезге дейін орынбасарлықтан асып жоғарыламай-ақ қойған жолсыздығынан ба, өз алдына бастық болатын жерге жұмсаса, ат тонын ала қашатын орынсыз кішіпейілділігінен бе, әлде бүгін буфетте қандай тамақ ішсе, ертең де дәл соны ішетін бір мінезділігінен бе – әйтеуір мұнымен ұшырасқанда езулеріне ие бола алмай қалатын бір жындары бар» [28,341].

	Жұрттың бәрінің де көңілінен шығатын оған көршілерінің арасында да

	«әй, кәпір» дейтін адам жоқ. Бисенов отбасының мамыражай тірлігін, оның жұртпен қарым-қатынасы мен әйелімен арасындағы жарасымды тұрмысын сипаттаудағы әдемі әзілдік өрімдерзілсізиронияға кеп тіреліп отырады:

	«...Өзі жер бетіндегі ұйым, қоғам, комитет атаулының бәріне мүше. Тіпті Тибеттің далайламасына да орынбасар керек боп, осы Бисенов шақыртылып жатса, оған еш таңғалуға болмайды. Үйі екеш үйінде де әйелі председатель, өзі орынбасар сияқты. Екі баласы бірдеңе болса шешесіне жүгіреді. Оған:

	«Мамам өй деп жатыр», «Мамам бүй деп жатыр» деп шешелерінің тапсырмасын айтуға ғана кіреді» [28,342].

	Әйелі «Райхан да тепсінген тентек емес, өзі сияқты момын. Ауыз жаппас бәдік емес, өзі секілді үндемес. Бірақ сонда да әуел бастан-ақ ол бастап, бұл қостап әдеттенген. Әйелінің қолынан сыпырғыш алғанын көрсе, бұл білегін түріп шаң сорғышқа жармасады». «Осы кезге дейін көздерін аша сала: «Қайырлы таң!», ұйықтарда: «Жайлы ұйықтап, жақсы тұр!» – деп жатқандары. Әуелі рұқсат сұрап алмай тұрып бір-бірінің көрпесіне қонған көк шыбынды көлденең шертпейді». «Тіпті екеуінің ауру екеш аурулары да ұқсас. Біреуінің бүйрегі шаншиды, екіншісінің бауыры сыздайды».

	«Балалары да өздері сияқты. Біреуі қасық жуса, екіншісі бәтеңке майлап ұшып-қонып жүргендері».

	Өз өмірінде бір-ақ рет кісі ренжітіпті. Доп түгілі жолында жатқан кесекке аяғы тиіп көрмеген Бисенов футболға жібермей баратын жанкүйер екен. Және ылғи қызу қанды жанкүйерлер отыратын шығыс жақтағы трибунаға билет алады. «Бисенов қызу қанды адамдарды жақсы көреді. Өзі айқайламаса да, қасындағылардың дуылдап отырғанан ұнатады. Қызметте де көңіліндегі ойды басқаның аузынан естігенде жұрт құсап апшымайды. Қайта





мұның отыз тісінен өмір бақи бері шықпай іште тұншығып арам өлетін пікірдің айтылғанына қуанады. Басын изеп, қол соғып бір жасап қалады. Стадионда да қызып кеткенде шартылдатып шапалағын аямайды. Әдемі гол қай қақпаға кірсе де, оған бәрібір. Әйтеуір әдемі болса болғаны...». Сөйтіп,

	«Қайраттың» қақпасына кірген допқа қол соғамын деп, бірде арт жағында отырған шалдан таяқ жеп қала жаздағаны бар. Одан басқа жерде жұрттың көңілінен шығады да жүреді. Мұндай психологиялық штрихтардың бәрі кейіпкеріміздің мінез-болмысын айқындауға, сөйтіп психологиялық портретті толыққанды сомдауға қызмет етіп отырады.

	«Бисеновтің дүниеде ең қорқатыны – жұрттың аузындағы сөз бен езуіндегі күлкі. Әңгіме шығатын, күлкі туатын жерден алты көш алыс жүреді». Осы детальдың өзі кейіпкер болмысындағы ең осал буынды әйгілеп тұр. Баяндалатын уақиға мен кейіпкер характері осы детальдың сырын ашып, мәнін әшкерелейді.

	Бисенов қатаң тәртіпті жақсы көреді, істейтін нәрселерінің бәрін алдын-ала кесіп, пішіп, есептеп, жоспарлап қоюға дағдыланған. Тіпті автобуста отыратын орнына дейін білгілі. Осы режимді ешқашан бұзғысы жоқ. Өзінің момақан тірлігін мият тұтып, осылай жүре берер ме еді, қайтер еді, егер де бала күнгі арманы болған Құралай автобуста кездейсоқ ұшырасып, мұның жан-дүниесінің астан-кестенін шығармағанда. Осы бір көмескіленген бейне оның ұзақ тарихын көз алдынан өткізеді. Жоқ, оны ұмытпапты. Жоғары оқу орнында оқып жүрген кезінде түсіне жиі кіретін. Үйленгенде, тұңғыш балалы болғанда есіне түсіп, пәлен күн жүрегі сыздап жүріпті. Бертін келе, «алдын-ала тәптіштелген тәртіпті өмірге көшкен соң, ол өзі бекіткен күн тәртібінде өткен-кеткенді еске алуға бөлінген арнайы уақыт жоқ болғандықтан, көп қысыр қиялға берілмейтін» болып алған.

	Оның режимі бүгін бұзылды. Әлгі қыз мен келіншектің қай аялдамадан түсіп қалғанын аңғармаған ол апыл-ғұпыл автобустан түсіп, көшеде ойға батып, көп сенделді. Өткен өміріне ой жіберіп, бәрін рет-ретімен байыптап, мұның соңына түскен жымысқы күлкінің сырын ашады. Баяғыда Есеновке:

	«Ақымақсың, Есенов! Неткен ақымақ едің!» – деп айта алмай кеткен сөзін енді құлағының дәл түбінен біреу өзіне айтқандай болады.

	Осы жұмбақ күлкі қайдан ғана пайда болып еді?! Алғаш рет баяғы Ертайға Құралайға арнап өлең жазып бергенін қыз біліп қалып, мысқылдай жымиғаны, ертесіне Құралайдың артқы партадағы қыздардың қасына орнын ауыстыратыны бар емес пе? Мектеп бітірерде клубтан шығып келе жатқанында, Ертаймен қолтықтасып кетіп бара жатқан Құралайдың бұған қарап: «Немене, Бисенов, танымай қалдың ба?» – деп сыңғырлай күлетінінде оның еріндерінен жымысқы күлкі жылт еткен жоқ па еді? Содан бері осы бір жымысқы күлкіден құтыла алмай-ақ қойды ғой. Жұрттың бәрі бұған солай күліп тұратын сияқты. Жұрттың езуінен соны көрсе, жігері құм болады. Оның жұрттан қашқақтап жүретіні де содан. Ақыры сол күлкінің мағынасын бүгін түсініп отыр.

	Сөйтсе, «аяу мен мысқылдың жиренішті қосындысынан тұратын осы бір жексұрын күлкінің аты – мүсіркеушілік» екен. «Жұрт тек сүйсінуге де,





жек көруге де тұрмайтын бейшара адамдарды ғана мүсіркейді екен. Сорлылығын күстаналай отырып мүсіркейді екен».

	Осы жымысқы күлкіде бір әділдік барына да бүгін көзі жетті. Соны уақытында сарапқа салып, пайымдай алмауы батылсыздығынан екенін де ұқты. Бірақ соны кеш түсінгенін айтсаңшы. Бұл жымысқы күлкі «үзілген үміт, орындалмаған армандарға үнсіз оқылатын дүға екен. Бұл дүниеде өмірлік мақсатқа айнала аламай, белді бекем буып кірісетін тәуекел таба алмай шәйіт кеткен ізгі үміт, жақсы армандардан обал не бар тәйірі!

	...Дүниедегі ең қара бет опасыздық көкірегіне уыз боп ұйыған ізгі арманның алдындағы опасыздық көрінеді».

	Ойлап отырса, аңғал да албырт Құралай «көзіне ыстық көрінген аяулы жанның қайдағы бір даңғой мақтаншаққа оңай қолжаулық боп кеткенін кешіре алмапты». Талайды көрген жырынды профессор Жантазин мұның жасық екенін бірден сезсе де, ұзақ тексеріп, біраз сынап көріпті. Ақыры күдерін үзіпті. Алғыр болмаса да жігерлі, дегеніне жетпей тынбайтын Саурықовты аспирантураға қалдырыпты.

	Әңгімедегі «барлық жақсы нәрсені таласып жүріп жеңіп алатын жүлдедей көретін» Ертай Есенов пен «аспандағы айды алам десе, алмай тынбайтын» Саурықовтар – Бисеновтың антиподтары.

	Бисенов – қайшылықты тұлға. Өз ісін тәуір меңгерген, білімге зерек, әр нәрсені терең пайымдай алатын ақыл-зердесі мықты болғанмен, жасық та жігерсіз. Сол жігерсіздігінен қолындағы бардан айырылып қалатын сормаңдай. Балалық шақтан арман болған Құралайға жан сезімін айта алмай, өмір бойы өкініш қысып келсе, бұған сеніп артып, аспирантураға қалдырмақ болған профессор Жантазинге де ойындағы тұжырымды жауапты айтуға жүрегі дауаламады. Бұлар тек біздің білетініміз. Ал қырық жасына дейін тағы қандай өмір сыбағасынан қағылып келгенін бір құдай білсін!

	Сонау мектепте жүргеніндегі жуастығынан, өз ішіндегі пікірін айтуға жүрексінетін жасықтығынан жасы қырыққа келсе де айыға алмаған. Бір кезде

	«Мен Ахметоваға ғашықпын!» – деп сырын айтатын Ертаймен арадағы диалогтен-ақ Бисеновтің дауыстап айта алмаса да, іштегі қисынды жауабын, юморлық сезім өткірлігін көргендей боламыз. Әттең, соның бәрі тек іште өлген пікір болғанын айт-тағы:

	« – Шын айтам! Анада дүкеннің алдында көргенде-ақ ұнатып қалдым!

	 	– деп үстемеледі.



	«Дұрыс бопты! Жақсылық хабарға жарылқадың! Осы жұрт сүйетін- күйетінін беті шімірікпей қалай айтып салады. Сүйінші береді ғой дей ме екен!»

	 	– Қалай ойлайсың? Әдемі қыз емес пе?



	«Әдемі болса қайт дейсің! Сенен басқада әдеміні көретін көз жоқ деп ойлайсың ба! Әдемі деп сұрағанша, сен де ғашық емеспісің деп неге сұрамайсың?»

	 	– Жан дос, өзіңде бір бұйымтайым болып тұр...



	«Ол не бұйымтай? Мені құдалыққа жұмсайтыннан саусың ба? Әлде жеңгетай қылмақ па ең?»





	– Сен өлең жазасың ғой. Ақын деген адам жанын айтпай түсінуге тиісті.



	«Ал солай-ақ болсын... Сонда не демексің?»

	 	– Бір бөлмеде жатып, бір партада отыратын жолдасым ақын болғанда не көрем? Ахметоваға өлеңмен хат жазып бер.



	«Тапқан екенсің, Жәңгір төрем, айтпағыңды жырға қосып отыратын Байтоғыңды. Сүйетініңді ауызба ауыз айтсаң, не қатырып тұрып қара сөзбен жазып берсең, тағыңнан түсіп қаламысың? Жаза бер өзің...».

	Әңгіменің басынан аяғына дейін сайқымазақ күлкі – самоирония желі тартып отырады. Прозадағы лиризм осы самоирониямен астасып адамның ішкі психологиясын мысқылмен ашатын талдаушылық көзқарасты жайып салады. Әңгімедегі «жымысқы күлкі» – шығарманың концептуальдық жүгін көтеріп тұрған образ-символ. Осы «жымысқы күлкінің» астарында терең мән бар. Адамның өмір жолындағы талай шырғалаңдардың, тағдыр талайының себептік-салдарлық мәнін ашуда осы бір символ ерекше қуатпен қарқын алып, «адамтанытушылық» қызмет атқарады. Адам табиғатында елеусіз ештеңе болмайтынын, жете мән берсек, кез келген құбылыстың, тіпті әрбір

	«күлкі құбылысының» астарында сыздаған сыр жататынын дәлелдейтін тамаша символ. Және бұл деталь ретінде жай ғана жолай кезігіп, шығарма сюжетіндегі бір сәттік «қызметін өтеуге» ғана емес, әңгіменің бүкіл композициялық-мазмұндық арқауындағы ең өзекті мәселені оқырманға тереңірек жеткізуге, көркемдік қуатпен сезіндіруге апаратын ерекше қолданыс!

	Шығарманың концептуальдық түйіні «Кісіге мынау қара жерді қалтырамай нық бастыратын ойыңа алған мақсат жолында белді бекем буған нар тәуекел мен орындалған арман екен ғой» деген сөйлемдегі ғибратты ойда жатыр. Жазушы әлеуметтік құбылыстың психологиялық аспектісін зерттейді, адамға деген махаббат, оның қателіктерін қайталамауы мен болашағына деген сенім – жазушы шығармашылығының орталық тақырыбы. Соларды оқи отырып, оқырмандарын уақыт туралы, өзі туралы ойлантады.



	* * *

	Әрбір суреткер – ғаламдық масштабтағы адамзаттық проблемаларды көтеріп, азаматтық ой-сана мен көркемдік-эстетикалық танымды толықтыруымен қатар, өз ұлтының болмыс-бітімін, арман-мұраты мен мұң- наласын көркем кестелеп, жалпыадамзаттық проблемалар тұрғысынан талдайды, адамдық құндылықтардың идеальды мінсіз келбеті мен орын алып отырған жағдайларды салыстыра қарап, адамдық мәселелерді сарабдалдықпен саралап отырады. Өйткені, жазушы – ең алдымен өз ұлтының өкілі, өз дәуірінің перзенті.

	Шынайы жазушы адамдар әлемін зерттей отырып, көркем суреткерлік шеңберінде қоғамның беталыс-болмысын, ұлттың бет-бейнесін, мінез-құлқы мен ар-ожданын кестелейді. Әдебиеттің даралық және жинақтаушылық қасиеті тоғыса келіп, көркем полотнодағы сан алуан бояулардың үйлесімімен қаныққан, көркемдік кеңістіктегі өз орнын айқындаған көркемдік компоненттердің жиынтығы жазушының жалпы қоғам мен жеке адам, өмір





мен тағдыр, уақыт пен мінез туралы ордалы ойларының тұтас галереясын құрайды. Осы суреттердің ішінде ұлт тағдыры, оның кешегісі мен бүгіні, қасиеті мен қасіреті, даналығы мен шалалығы туралы келелі ойлардың түзілісі оқырмандарды ойға жетеп, толғандырары даусыз. Жазушы әсте жекелеген жайлардан немесе тұтас болмыс бейнелерінен қорытынды шығарып, ақыл айтып, тұжырымдама ұсынып жатпайды. Әдебиеттің басты міндеті – санаға сәуле түсіру, өзіңе-өзіңді таныту, өмірдің сан түйткілдерін жайып салып, жақсылық пен жамандықтың төркінін пайымдату, ал жазылған жайлардан қорытынды шығару, толыққандылық пен кемелділікке ұмтылу – ойлы оқырманның патша көңіліне жүктелетін шаруа.

	«Осы біз қандай халықпыз?» Бұл сұрақ қаншама замандардан бері талай ұлт пен ұлыстарды толғандырып келеді. Қазақ халқының да сан ғасырлық тарихында ойшыл тұлғалар мен шығармашылық өкілдерінің ой- толғам, сыни пікірлерінен мұның жауабын кездестіруге болады. Арғысын айтпағанда, Асан қайғыдан бергі абыз-ақылмандардың қазіргі кездегі қағазға түсіп хатталған мұраларынан ұлттың ұлылығы мен асыл қасиеттерін ұлықтаумен қатар, ұлттық мінездегі ажарсыз бояулар мен келеңсіз көріністерді де көрсетіп, жөнделудің жолын нұсқаған жанашырлықты да аз ұшыратпайтынымыз анық.

	Бір ғана қазақтың бар мінін жіпке тізгендей көрсетіп, сын тоқпағына алғанда ұлы Абайдың суреткерлік парызды, азаматтық позиция, әлеуметшілдік-ұлтшылдық жауапкершілікті жоғары қойғанына ешкім дау айта алмайды. Ұлтты сүю оның кемшілігіне көз жұма қарау еместігін дана ақын өз шығармашылығының мазмұнымен дәлелдеп берді. Өз-өзіне сын көзімен қарап, кемшілігіне күле білу – болам деген жұрттың айнымас қағидасы болмақ. Сондықтан қаламгер Ә.Кекілбаев та ұлт болмысының көлеңкелі жағына қабырғасы қайыса отырып көз жібереді. Бүкіл шығармашылығының тұл бойында қазақтың дарқан көңілін, жомарт мінезін, кеңпейілділігін қасиет тұтып көкке көтерсе, сонысымен қатар кейбір аяқтан шалып, кежегесін кейін тартқан кесір мінездерін де жасырмайды. Біздің қазақы мінезімізді көрсететін алауыздық, іштарлық, жалқаулық, күншілдік, сияқты жағымсыз қылықтарды жасырмай көрсетіп отырады. Халқын қапысыз сүйген суреткер мұның бәрін нақты оқиға, жекелеген жөн-жосық арнасында көрсетсе, кейде ой орамында, сөз арасында кейіпкер көзімен де, автор сөзімен де бірде мысыл-кекесінмен іліп-шалып, енді бірде әзіл әуенімен қағытып, кейде қатаң екпін түсіре, сақтандыра сөйлейді.

	Автордың сыншылдық позициясы реалистікпен түзілген көркем суреттердің пайымдаушылық қисынынан, автор-кейіпкер-оқырман сұхбаттастығының ортақ репликасы іспетті мөлтек түйінінен көрініп отырады. Таратып айтар болсақ, мұндай мысқылдық іліп-шалу, кекесіндік лебіздер кейіпкер ойымен берілсе де, оның түпкі астарында авторлық қоштау жатады және бұл оқырман тарапынан да оң қабылданады, өйткені ол нақты психологиялық-әлеуметтік жағдай шығарманың контекстік қисынымен көркем дәлелденіп отырады.





Қазақ қоғамындағы келеңсіз психологиялық қатынастар, ұлттық мінездегі кесірлік көріністері, әсіресе, кең тынысты әлеуметтік- психологиялық шығармалар «Үркер» мен «Елең-алаң» романдарында жеріне жеткізіле кестеленеді. Негізінен орталық кейіпкер Әбілқайырдың ойынан туындап жататын мұндай ұлттық мінездің бұлтарыс-қалтарыстары шығарманың сюжеттік желісінің, концептуальдық түйінінің арналарынан туындап отырады. Мұндайда қазақ психологиясының, ұлттық мінез- құлқының сипаттары, негізінен, өзіндік сын, сайқымазақ күлкі – самоиронияның нысанасы болып келеді. Олардың көркемдік-поэтикалық өрнегі мен стильдік-ділмарлық қисыны да әр түрлі қалыпта сомдалады. Бұл туралы «Ирония иірімдері» тарауында сөз арасында айтып кетсек те, ұлттық мінез қырларын бейнелеудегі пайымдаушылық сипатты сатиралық тұрғыдан жіктеп-жіліктеп көрсеткен артық болмас дейміз. Мысалы:

	 	Жекелеген мінез қырларын жеңіл іліп-шалатын риторикалық сұрау ыңғайындағы жеңіл мысқыл:



	«Тәйірі, қазақ қазақ болар да, ырду-дырдуға елікпей тұра алушы ма еді! Жүйрігін жетелеп, палуанын ертіп арсалаңдап жетті ғой жан-жақтан...» [14,269];

	«Қотанындағы малды құдай айдап келе қалған кезбе қонақтың аузына ұстауға жиятын, кейінгі ұрпаққа сол қонақтың ел арасына жайып кеткен әңгімесін мирасқа қалдыратын қазекемде ат шығарғаннан артық мұрат болушы ма еді» [12,56];

	«Бір нәрсені әуелі жақтары жыртылғанша кергілесіп, дауласып алып барып мақұлдамаса, қазақтың ішіне ас жаққан ба?» [14,264];

	«Бір дәндеп алса, қанағатты білетін қазақ бар ма!» [12,150];

	«...Жаудан түсер мол олжаның шеті көрініп тұрғанда керіліп-созылып үйде тыныш жататын қазақ бар ма? Қалғандар кенеліп жатқанда ол қайтып қалыс қала алады?! Өзіндей екінші бөрік кигеннің қолы неге жетсе, мен де қолымды соған жеткізем деп тыраштанып бақпай ма?..» [14,319].

	 	Контексте бейнеленетін жекелеген іс-әрекет, құбылысты тұрақты жағдай ретінде кекесінмен шалып өтетін пародиялық эффектілі тұжырымдық-бекітушілік сипаттағы зәрсіз кекесін:



	«Қазекеңнің ең аяғы белін босатып алу үшін де биік жер іздейтін әдеті ғой» [12,9];

	«Бұл қазақ әуелі басқа біреуден бірдеңені көріп, соған іші қыз-қыз қайнамай тұрып іс қылмайды» [14,320];

	«Қымызға өкпелеген қазақтың өзі жыл он екі ай тоңторыс жүрмей қабағын жылытпайды» [12,360].

	 	Ілкіде қоштаумен бастап, келеңсіз көріністерге шүкіршілікпен қарайтындай көрінетін зілсіз ирония:



	«Құдайға шүкір, дақпырта сөйлемесе басы ауыратын даңғойларға, түймедейді түйедей қып көкитін желбуаздарға қазақ арасы қашан да кенде болып көрген емес» [14,288].





	Ұлт өкілдерінің бойындағы жақсылы-жаманды қасиеттерді контрасты түрде алып, оларды инверсиялық екпінмен дамыта отырып, алогизмдік тұрғыдан қарастыратын кекті кекесін:



	«Қазақтан шапағат көргің келсе, мүсәпір бол! Сәл сәулет, сәл қасиет, сәл абырой, сәл бағыңды көре алмай қыржаңдап қалғыш жұрт, мүсәпірлерге дегенде қандай кешірімпаз, қандай кеңпейіл, қандай шапағатшыл!» [12,548].

	 	Бұқараның жағымсыз қылықтарына жатсына қарап, ашынудан туған жинақтаушы мәндегі қатаң тұжырым:



	«Бұл қазақ ел болып, еткен еңбегіңді біліп, мәртебеңді асырады деген мәңгінің қиялы!» [14,332].

	Жазушы қолтаңбасында осындай келеңсіздіктерді суреттеудің күлкілі өрнектегі қызықты көріністерін де ұшыратамыз. Оларда оқығанда шымыңа тисе де, туралығына тәнті боласың, жинақтық характер жасаудағы автордың комизм құралдарына жүгінуінің астарлы мәні кім-кімді де иландырады: «Он қазақты бір дастарқанға жинасаң, бәрі де бір-бір бас, бір-бір жамбас ұстайтындай он басты, он жамбасты, қырық аяқты, жиырма көз, жиырма құлақты қой тауып союың керек. Ондай қой қандай таптырмайтын болса, қазақтың бабы да сондай таптырмайды. Бас-басына шалқаюды, бет-бетіне шіренуді еркіндік көреді» [12,76].

	Ал осындай жат мінездер қайдан туындап жатыр? Бұл қазақтың басына бақ бітсе, бас-басына шалқайып, басы бірікпейтін керенау кердеңдігі, өз-өзінен өрекпіп, бас бермес мақтанқұмарлығы, көрпесіне қарай көсілмейтін дарақылығы мен шашпалығы қайдан шығып отыр? Әбілқайыр секілді елге тұтқа болатын тұлғаның ой орамдары арқылы бұл мәселеге де қоғамдық- әлеуметтік сатираның уытымен қанықтырып, салмақты сөз орамдарымен назар аудартады:

	«...Біздің қазақта он қараның басын түзесе бай, он баланың басын қарайтса би болып шалқайып алады да, ортақтасып қам жасайтын шаруада ешкімге дес бермей қасарысып отырғаны. Сөйтіп жүріп кім көрінгенге ол көз түрткі болмағанда, кім көз түрткі болады?!» [12,77].

	«Қай халықтың да қасіретке батқаны бірдей болғанмен, мақтанып- масаттанғаны әр қилы. Қазақтың бағы жүрсе – кеукілдеген мақтан әңгімесі, гулеген өсегі, кеңірдегін күнге, кіндігін айға ілген кердең жүрісі көбейіп, қараптан-қарап іші жарылып, бұтқа толып болады» [12,77].

	«Аз жетіліп қатарға қосылсын десең – ұзын арқау, кең тұсау тіршілікке жібермей, белін бекем будырып сара жолға сал. Көп көбейіп, дені жайылсын десең – тар қамауға тығып тұмшалай бермей кеңге шығар! Біздің қазақ осыны да білмейді. Аяғын көрпесіне қарай көсілмейді» [12,76].

	Кейіпкер сөзі мен ой-пікірінен авторлық позиция анық көрініп отырады, пайымшылдықпен тәпсірленіп, ойлы тұжырымдар түзетін тапқырлықпен жазылған жайлардың қазіргі күн үшін де өзекті болып табылатыны сөзсіз, олардағы полемикалық назар автордың тақырыпты бірегей түрде бере білуінің де (трактовкасының) амалы ретінді көрінеді. Аз сөзге көп мағына сыйғызу шеберлігі,автор тіліндегі комизмдер көкейтесті





тақырыптың өзін жалпы баяндау фонында ойлы өрнекпен, сыншылдық пафоспен оңтайлы жеткізеді.

	Қазақ арасының сөз бен ісі орайласпай жататын рухани тиянақсыздығы, ағайын ішін алалап, жақ-жақ боп жаға жыртысып, ел бастауға лайық деген «көсемін» өзекке теуіп, жақынын ғана жақтауға бейім тұратын жікшілдігі, сөйтіп елдің асылын бағалауына жалған намыс, әсіре рушылдықтың тигізетін кесірі секілді мерездерді ашына отырып баяндаса да, оның өзін сын-сықақтың шоғына қақтап отырады,осылайша әлеуметтік- этикалық тұрғыдағы пайымдауларға ұластырады:

	«...Үш арыс үш жаққа тартып, арыс басы екі-үштен хан ұстағылары келеді. Екі ұдай жұрттың өзі мынандай болып жатқанда, үш ұдай жұрт қайдан оңсын! Соны жеке-жеке тілдессең, бәрі де ұғатын сияқты. Қай- қайсысы да: «Бір жағадан бас, бір жеңнен қол шығармай тұрып біз қайдан оңайық?» – деп сарнап қоя береді. Ал сондай үш ауыз жұрттың пиғылын түзейтін дуалы ауызды қайдан табар екенбіз деп қармана бастасаң, баяғы пәтуаның барлығы ұмыт қалып, әр қайсысы әр жаққа тартып шыға келеді. Бәрі де ондай ортақ тізгінді өзінің ауылының белдеуіне қарай сүйрей жөнелгісі келеді де тұрады. Біреуді: «Осы лайық-ау!» – деп атай қалсаңыз, байғұстың баяғыдан бері байқалмай келе жатқан барлық міні бір күннің ішінде баттиып-баттиып көзге түсіп шыға келеді. Біреуі өзін, біреуі көзін ұнатпайды. Біреуі қайын жұртын, біреу нағашы жұртын жақтырмайды. Ең құрығанда, астындағы атының аяқ басқаны көңілден шықпайды. Әйтеуір мін табады. Ондай тал бойында бір міні жоқ пайғамбарлар мен періштелерді сорлатқанда қай қазақтың қатыны күнді топырлатып туып жатыр. Талай пайғамбар мен талай періштенің абыройларының асып жүргендері де біздің керауыз далада тумағандығында шығар. Біздің даладағы көп тал шаңырақтың біреуінің астында туса, солардың көбінің абыройы әрқашан-ақ айрандай төгілген болар ма еді, қайтер еді... Құдайдың құдайлығы да сонда ғой... Ешкімнің көзіне көрінбейтіндігінде ғой... Әйтпесе, біздің қазақ оның бойынан да бір кемшілік тауып шықылықтап күліп ала қайқаяр еді.» [14,343].

	Кемелденуге кесірін тигізетін ақымақтық пен аярлық қашан да, қай ортада да кездеседі, олардың сыртқы көрінісі де, ішкі мән-мағынасы да баршаға таныс. Сондықтан, жазушы оқырманның өзіне таныс, өз ортасына, қазақ табиғатына етене жақын адамдардың бойында жиі кездесетін жағымсыз жағдайларға екпін түсіре жинақтап, алдыңғы планда көрсетуге тырысады. Жазушы шығармаларында оқиғаның бір ғана жағына мән беріп қоймайды, соған қатысты мұң мен күлкі астасып жататын барлық комикалық және драмалық жақтарына сәуле түсіреді, сөйтіп оқырманын ойға жетелейді. Жазушы мәнерінің ең маңызды сипатын өмірден байқағандарын кемел суреткерлік талғаммен пайдалануы құрайды. Кең көлемді көркем жинақтауға талпыныс нақты жағдайларды типтендіру арқылы ұлттық мінездің кең ауқымды портретін жасайды. Бұл туралы әдебиет сыншысы С.Жұмабек былай деп жазады: «Тәуелсіздігімізге дейін жарық көрген тарихи дүниелер арасында «Үркер» мен «Елең-алаң» роман-дилогиясына дейін халқымыздың ұлттық мінез-құлық психологиясындағы небір тамаша қасиеттер мен небір





жиіркенішті кемшіліктер жайында әрі сүйсіне, әрі ашына айтылған ойлар мен көркемдік тың жинақтаулар мүлдем сирек ұшырасатын. Мәселен, әрбір фактіні не деректі, әрбір іс-әрекетке негізделген оқиғаны келтіру бар да, оны көркемдік тәпсірлеу жағы, сондай-ақ дүниетаным көзқарастарымен таразылап, іріктеп-сұрыптап алу жағы және бар. Бұл орайда Әбіш шығармаларындағы тарихи фактілердің, іс-әрекетке негізделген оқиғалардың қай-қайсысы болмасын әрқашан белгілі бір көркемдік мақсатқа жұмыла қызмет етеді, соған жұмыла қол жеткізеді» [88].

	Әдебиеттегі күлкі – сынның эстетикалық формасы дедік. Ал әділ сын айту үшін өмірді жете тану, болмыс құбылыстарын сан қырынан, барлық ырғақ-үйлесімімен, реңк-бояуларымен қабылдай білу лазым. Нағыз күлкі қайшылықты жасырмайды, қайта ашып көрсетеді, ашына айтады. Ә.Кекілбаев шығармаларындағы күлкі құбылыстарының басты ерекшелігі – оның шындыққа негізделетіндігі, әзіл-қалжыңның, кекесін-мысқылдың шындықты ширатуға, сөздің қанаттануына қызмет етіп отыратындығы. Әзіл шындықпен қоян-қолтық араласып, қатар жүргенде ғана екеуі тағдырлас болып, өмір құбылыстарын ақиқат бейнелеуге, көркемдік қуатпен беруге бейім. Әзіл сөздің қолдауға ие болуы, оқырманын қызықтыруы оның астарында бұлтартпас батыл шындықтың болуына байланысты.

	Жоғарыда талданған жарқылды жолдар – халықтың рухын оятуда, намысын қайрауда, өзі мінін өзіне көрсете отырып ұятын шақыруда, қоғамды жат қылықтардан арылтуда ерекше орны бар ерекше пафосты сыншылдық сарын деп ұққан жөн. Тіке айтқанның тұрпайы, ашық айтқанның анайы болып шықпауы үшін оның әзілмен әдіптеліп, айтқыштықпен астарланып, тұспалдап айтылуыныңелді иландыратындай қасиеті мол, әрі құлаққа естілуі жағымды, әрі шымбайыңа батып, жүрегіңді дір еткізер уыттылығымен құнды.



	* * *

	«Үркер» және «Елең-алаң» романдарындағы кейіпкер психологиясын олардың ой-танымы арқылы ашатын жолдар да оқырманын жылы сезімге бөлеп, жымитып отырады. Қыр қазағының ғалым адамын«қарқарадай сәлде киіп, жалтыраған иір мойын құман ұстап, ел сыртына шығып дәрет алатын, қалың кітап ашып, жұрттың сұрағына сақалын салалап қойып, бипаздап жауап қататын» ғұламамен салыстыра қарауы өмір шындығына сай сурет, таным талқысына лайық алынған штрихтар: «Бұлардың ғылымы қызық. Өзі ештеңе білмейді. Бәрін жұрттан сұрайды. Былтыр бас ұлыққа еріп келген екі көзіне қоқан арбаның екі дөңгелегіндей әйнек байлаған бір ұзынтұра күні бойы індігештің аузын бағып, тышқанның суретін, қоңыздың суретін, кесірткенің суретін салып, «мынаны қазақтар не дейді?», «башқұрттар не дейді?» деп көрінгеннің шалғайына жабысып әбден мазалап бітіп еді. Сау болғыр, бас ұлықпен бірге кетіп құлақты тыншытты. Әйтпесе, жылда бұлар қоңыз қоздатып, бақа боталатып отырғандай, «бұлардың еркегі қайсы, ұрғашысы қайсы?» деп әбден миды ашытар еді. Оны да бұлар «өсімдіктер мен жан-жануарлар жайында білмейтіні жоқ үлкен ғұлама» деп дабырайтқан.





Ата сақалы аузына шыққанша түйені қалай қайытатынынан хабарсыз жүрген ол не қылған данышпан екенін ит білсін!» [14,92].

	Жазушы мұндай әзілмен өрілген әсерлі жайларды нақты суреттермен де толықтырып отырады. Мысалы, тарихи романдағы Сартайлақтың (Сергей Костюков) «шимайшылығына» қатысты мына бір эпизодты айта кетсек те жеткілікті:

	«Әлгі шимайшының салмайтыны жоқ. Қотырдың саптама етігін, дойыр қамшысын, жалбағайын салғанда мәймите қояды. Ханзаданың үсті- басындағы киімінен де ештеңе тастаған жоқ. Әрқайсысының әр параққа бөлек-бөлек суретін салып, астына бұдан атын сұрап жазып қояды.

	 	– Бұл не керек? – деп сұрайды Қотыр батыр.

	– Ғылымға керек. Мұндай нәрсе ғылым үшін өте-мөте маңызды, – деп шүлдірлейді Сартайлақ.

	– Сонда сенің ғылымың менің ауы салбыраған іш киімімнен гөрі маңыздырақ ештеңе таба алмағаны ма? – деп мәз болады Қотыр батыр» [14,93].



	Қыр қазағына қызық көрінетін нәрселерді суреттегенде де олардың көзімен қапысыз қамтып, елге ерсі көрінген жайларды күлкінің көрігіне сала өрнектейді. Мысалы, ағылшын адамын алғаш көргендегі елдегі жұрттың таңданысы мынадай күлкілі суреттеулері арқылы танылады:

	«Дудыраған ақ селеу шашын жауырынынан төмен салбырата түсіріп, ұшын бұрым қып өріп қойыпты. Үстіндегі тізесіне жетер-жетпес шолақ бешпетінің белін қыздардың киіміндей таңқитып қынап тастапты. Ал, енді тіз киімі қырғын! Өзін ақ шәйіден тігіпті. Әрі тар. Әрі жұқа. Бұтымен бұт. Ар жағында не қымтаулы екені бес енеден белгілі боп бадырайып тұр. Жұрт жырқ-жырқ күле бастады. Алдынан қарасаң бұлтитып, артынан қарасаң тыртитып, әйтеуір, аты лыпа, бірдеңе киіп алған әлгі сабаз дәнеңеден хабарсыз. От басқандай ойнақшып бір орнында тұра алмайды» [14,148-149].



	* * *

	Әдебиет пен өнер шығармаларындағы көркем пайымдау – суреткердің өмір құбылыстарының, жаратылыс заңдарының мазмұн-мәнін адами тұрғыдан бағалауының, оларды адам қатынастарымен, қайғы-мұң, қуаныш- сүйінішімен байланыстыра қарастыруының нәтижесі. Ой мен сезім тоғысынан туындайтын көркемдік таным суреткерлік пайымдаулар негізінде кейіпкер көзімен танылып, ой-пікірінен беріледі. Көп жағдайда олар автор көзқарасымен орайласып отырады, өйткені жазушы кейіпкері арқылы өзінің замана-қоғам, адам мен табиғат туралы көзқарасын, қызықты топшылау – түйіндерін жарыққа шығарады.

	М.Горькийше айтқанда: «Танып-білу дегеніміз – ойлау. Шығармашылық ой өрісінің мәнісі де дүние туралы ойлау, бірақ мұның тек бір артықшылығы – мейлінше «көркем» де айшықты. Бейнелі ой табиғат құбылыстары мен заттарға сезіну, ықылас-ниет тәрізді адам қасиеттерін дарыту қабілеті деп айтуға әбден болады» [89,469].





Көркемдік пайым – өмір-тіршілік, болмыстың сан алуан мәселелері туралы айқын түсінік, анық тұжырым ғана емес, оларға адами қатынастардың түрлі түйткілді тұстарын алуан бейнелік-астарлық қалыпта бедерлейтін, жазушылық шеберлікпен сомдалатын әлеуметтік-психологиялық әрі қисындық-философиялық сипаттағы ойлы-суретті парықтаулар да. Көркем қисынға иек артқан тартымды талдау мен тәпсірлеу, орайын тауып, жүйесін келтіріп, шындық пен әзілді, туралық пен тұспалды әдемі астастырып өтімді ой айту – көркем пайымдаудың қашаннан келе жатқан тиімді құралдары. Тауып айтқан тапқырлық пен уәжді дәлелдерге арқа сүйеген аталы сөз – шындық пен әзілдің шекарасын шайып, ауқымын астастырып отырады. Олардағы әлеуметтік астардың басымдылығы, қуатты көркемдік пен ұтымды ой – кез келген айқын тұжырымдар мен дидактикалық сарыннан гөрі оқырмандарға жұғымды әрі тәрбиелік пәрменділігі жоғары болмақ.

	Жазушының: «Құдіреттің өзі мынау аспанды жасағанда, ондағы мынау быжынаған көп жұлдызды жаратқанда қандай жосық ұстанды екен? Жасаған ие жерді аспанға қарап жаратты ма, жоқ аспанды жерге қарап жаратты ма, әйтеуір мәңгі бақи ермек қылар ойын керектей, өзі жаратқан ұсақ пен іріні, әлсіз бер күштіні, сұңғыла мен су миды балалардың хан талапай ойнағанындай әдейі быт-шыт қып ию-қию араластырып жібергендей» [12,21- 22], – деп келетін ойнақы суреттеуінің астарында жаратылыстағы кейде көрер көзге қораш көрінетін, әділетсіздіктей байқалатын жайларды жеңіл әзілдің ығымен көрсете отырып, адамзат тіршілігіндегі ала-құлалыққа, сәйкессіздік суреттеріне бағытталған тұспал жатыр.

	Сол секілді: «Ұрысқақ қатындардың құмардан шыққанша шаңқылдасып алғасын гүл-гүл жайнап, құлпырып шыға келетінінің де мәні бар екен ғой. Өз көкірегіңдегі уды өзгенің бетіне шашу да рахат екен ғой», – деп ойлады [14,251], – деген эпизодта өмір-тіршіліктің бір сәттік көрінісін елестете отырып, адам психологиясының қарапайым бір қырына жете үңіле түсіп, оның психикалық салдарына жанашырлықпен қараған кекесін жатыр.

	Ә.Кекілбаев шығармашылығы адам табиғатының жұмбақ тылсымдарына бойлататын, мінез-құлық пен ішкі психологиялық иірімдерге назар салдырып, оңаша ойлантып-толғантып отыратын сәулелі суреттерге, парасатты пайым-толғаныстарға бай. Өмір-тіршілік сырлары, бақыт, қызғаныш, қуаныш пен қайғы, алданыш пен мақтан секілді сан арналы сезімдік толғаныстар оқырманын ойға жетелейді, көңілге түйткілді ойлар жүктейді, автормен ілесе отырып, оқырман да осы ой сілемдерінен өзінше түйін ұстауға тырысады. Прозадағы оқиға мен тартыс арналарынан туындап, диалогтер мен баяндау сипаттарында ой тудырып отыратын жәйттер өзінің терең пәлсапасымен, жұғымды ырғағымен, айшықты бояуларымен мәнді болып келеді. Мысалы: «...Асылы, адам көңілі өмірдің көп өткіншісі шұбырып жататын айдау қара жолының үстіндегі қайыршының кетік тостағаны сияқты; өткіншілердің біреуі у тамызады, біреуі бал тамызады; өңшең у болса, әлдеқашан жер қабар едің, аз да болса, анда-санда бір тамса да, жер үсті тіршіліктің тәттілігін сездіріп, таңдайыңды татытып кететін балы бар ғой тағы да. Адамның есінен қанша танғанымен, есірік дәмеден қол





үзбей, ылғи әлденеге тырмысып, арам тер болып жүретіні де сондықтан шығар» [28,368], немесе: «Бақыт... Адам байғұстың қиялы жеткен жердегі жақсы мен тәттіні бір бойына сыйғызған осы бір сөз қашан кісінің көңіліне шемен боп байланған сәтінен бастап, бастапқы мән-мағынасының бәрінен түгел айрылып, онсыз да кем қанағат, онсыз да өлермен пендені онан сайын жан алқымға түсіретін қайыс қамшыға айналатын көрінеді. Ондай қайыс қамшының саныңнан қан саулатып сабылтып жеткізетін жері – бақ шығар, дәулет шығар, даңқ шығар, әйтеуір бақыт емес...» [28,371]; «Адам мен аңның жалғыз айырмасы да сол кісінің өн бойын өртеп бара жатқан қызғанышты аяусыз баса біліп, әділетке жүгіне алатындығында емес пе?! Қызғаныштың дегеніне көнген қай мықтың да ақыры қабаған төбеттің кебін киіп, азуынан айырылып тынатын. Қызғанышты жеңіп, өзіңді-өзің қайрап өрге бастасаң, кім біліпті, күндердің күнінде сенің де айдарыңнан жел есер? Жел еспеген күнде де, ешкімге қиянатың тимей, бетіңе шіркеу түспей өтесің ғой!»

	Мұндай пайымдаулардағы терең ой, тегеурінді дәлелдер адами түсінікпен, ұлттық тұрмыс суреттерімен жымдасып келіп, өзінің өтімділігін арттырып отырады әрі керемет әсерлілігімен жүрекке жол тауып, қисындылығына ден қойдырады: «...Сонда өмір сүру деген енесіне жамырап кетпесін деп, күні бойы темір қазықты шырқ айналып шыға алмайтын арқандаулы қараша ботадай не қорлықты көрсең де, не сұмдықты бастан кешсең де, жан-жүйкеңді жадыратқан тәтті қиял, аңсар арманның бәрінен адыра қалып, маңдайыңды тауға ұрып, тасқа соқсаң да өзінің тіленіп келмеген, келгесін еш тілегіңді қабыл қылмайтын кер тағдырдың тастақ тар қойнауына қызыл өңешіңнен қылғына байлану ма?..» [28,376].

	Болмаса, «Бір шөкім бұлт» повесіндегі Аққаймақтың: «...Мола екеш моланы да иемденіп, еміренудің не жөні бар деп ойлаушы еді. Сөйтсе кісі мола екеш молаға да бауыр басып, оны да өзімсінеді екен. Ата-мекен, ата-су болатыны сияқты, ата қауым да болады екен. Күні кеше соғыста өлгендер жарық дүниемен қоштасып жатқанда, кімнің көз алдына не елестеп, әркім өзі үшін ең аяулы нәрсені еске алғанда, біздің ауылдың талай жігітінің көз алдына тап осы жермен-жексен ескі мола көрініп, «Дүние-ай, соның кебір топырағына жеткізбедің-ау», – деп налымағанына кім кепіл. Тірі адам ет жақын, ниет жақынынан жылы сөз дәметсе, өлген адам ыстық көз жасын дәмететін шығар» [29,271], – деген ойының өзегіндегі адам-пенденің өмірімен ғана өлшенбейтін арман-аңсары, фәнилік мақсатты бақилық арманмен жалғастырып жататын жүрекжарды пәлсапасы жатқан жоқ па!?

	Әдетте, адам жалғандық, өтірік, алданыш, алдамшылық секілді ұғым- түсініктерге бір жақты, жағымсыз әсермен қарап, намысқа бой алдырып, ақиқат жолын шындықтан, әділдіктен, реальды болмыстан іздеуге жетелесе де, автордың -пайымдаушы қаһарманның алданыш туралы мына секілді топшылаулары ешкімді бейтарап қалдырмасы анық: «...Адам алдана білмесе, кеп-келте ғұмырында басынан кешетін сан-сипат тауқымет пен азапқа бір күн де төзе алмас еді. Көңілдің қорғанышы – алданыш. Адам армандаймын деп жүріп алданумен болады, алданып жүріп-ақ талайды бітіреді» (3,377).

	«Жалған дүниенің» бір сырын мақал-нақыл түріндегі шағын ғана сырлы





өрнекпен орап алып, оптимизммен түйіндейтін мұндай ойлы орамдардың ойшыл автордың жазушылық лабораториясының концепциялық-идеялық негіздемесін, поэтикалық репертуарын толықтырып отыратын сәтті өрнек, қуатты пайымдаулар екендігіне шүбә жоқ!

	Жазушы поэтикасында күрделі ойдың кіріспесіндей, тоқсан ауыз сөздің тобықтай түйініндей болып келетін афоризм, қанатты сөз тектес ойлы оралымдар молынан ұшырасады. Оларда көбінесе бір-екі ауыз сөзбен ойнақы ой түйіп, сәтті салыстырулар жасап отырады: «Пышағы бар сүйгенін жейді, пышағы жоқ тигенін жейді» [12,116], «Бастағы бақыт – тақымдағы тақыт» [12,489], «Барақ барақтығын істеп төне сөйледі, Күшік күшіктігін істеп көне сөйледі» [14,286], «Көңіл итке көз бен сөзден өтімді не бар?!» [28,161],

	«Елжіреуік сезім де бір, ұстамайтын ышқыр да бір – екеуі де абыройыңды айрандай төгеді» [28,161], «Сабырсыз ерді орынсыз дәме болдыртады, сабырлы ерді орындалмайтын арман болдыртады» [28, 263], «Қызғаныштың тілінде шоқ, ұртында мұз. Шоғымен бетіңді, мұзымен жүрегіңді қарып сөйлемесе, қызғаныш бола ма!» [28,122], т.б.

	Бұл сияқты салыстырулар арқылы көркем пайымдаулар жасау, сөйтіп абстрактілі ұғымдарды заттық мәнді түсініктермен айқындап көрсету - ауыз әдебиеті мен халық шығармашылығының тиімді тәсілдерінің бірі. Мұндай дәстүрлі әдеби-тілдік тәсілді заманәуи жазба стильдің бояуымен қанықтырғанда, өз ажарымен жарқырап, ой түйінін айқын аңғарта түседі.Тіпті өзара жақын байланысып тұрмаған құбылыстардың өзін тосын әрі бірегей салыстырулармен беруі өзіндік үйлесіммен өріліп, кекілбаевтық колоритке тоғысады: «Ата-баба, аруақ, тек деген де алысқа қыстатып қойған малың сияқты ғой. Санын айтып, айбарымен қорқытпасаң, керек кезінде табыла бермейді. Ал, ақыл деген жарықтық, керек жерінде орнымен жұмсай қоятын, қолға ұстап отырған қоңыр қошақаның сияқты», «Мансап деген де етегін жел ашпаған балапан бойжеткеннің уыз ықыласындай өтпелі неме көрінеді. Дер кезінде қапы жібермей қауып қалмасаң, өмір бақи өкінумен өткенің» [12,527].

	Комизм жасаудың синтаксистік құралдарының ішінде жазушының жиі қолданатын конструкциялары – өзара мәндес әрі кереғар ұғымдарды шендестіру жолымен салыстырмалы түрде кейде ұқсас, кейде қайшылықты тұстарын ашуды, сөздегі ассоциациялық, аллитерациялық үндестіктерді әсерлі қолдануды атауға болады. Олар бір ойды екінші оймен байланыстыра отырып, оқырман күтпеген тұстан алогизм тудырады: «Билікті ерлік бекемдесе, ерліктің атын билік шығаратыны ежелден белгілі. Бірақ, ерлік, тапқырлық, жомарттық, мәрттік көп кісінің қолынан келеді. Ал билік қашан да бір кісінің уысында. Ол кімнің ерлігі мен кімнің мәрттігіне көз тоқтататынын өзі біледі. Барлық гәп, міне, осында!» [14,264], «...Бағына білмегеннің сірә бағы жанған ба? Айбына білмегеннің айдыны асқан ба? Гәп бағынбауда, айбынбауда ма екен! Гәп кімге бағынып, кімнен айбынуда емес пе!» [14,342], «Ұрғашының қашанға қайраны біреу-ақ. Еркек басын беріп құтылатын жерде әйел намысын тонатып құтылады.» [28,162], «Алтын басты азаматтың асқар абыройын көбелек көңіл ұрғашының етегіне тәуелді қылып





қойған құдай шебер-ай! Жаратқан иенің еркек кіндікке жасаған жалғыз қысастығы – осы шығар» [28,163].

	Суреттеліп отырған құбылыстың қысқа теңеулермен келетін маңызды да ауқымды сипаты біздің алдымызға комизмнің, юмор мен иронияның амалдарының бірі ретінде ұсынылады, соның бәрі өзіндік-тілдік құралдардың көмегімен шыншыл да типтік сурет болып, құбылыстың нақты да жан-жақты суретін жасайды.





ӨЛЕҢ ӨРНЕКТЕРІ





	Поэзия – жаратқан иенің

	әманда жалғыздық торындағы

	пенделерімен пейілдессін, пікірлессін деп әдейі жаратқан ақ қанат періштесі.



	Ә.Кекілбаев





	Әдебиетке келген қазақ жазушыларының поэзияға ат басын бұрмағандары кемде-кем. Олай болуы заңды да. Өлең сөзді қасиет тұтып, сөз өнерінің шыңы деп санаған қазақ халқының өлең-жырға көзқарасы қашан да алабөтен болған, оны айрықша қастерлеген. Өйткені, поэзияның қамтитын тақырыптарының ауқымы шексіз, адамға берер эмоциональдық әсері мол, эстетикалық-көркемдік қуаты ұлан-ғайыр. Поэзия халқымыздың тарихымен бірге жасасып, біте қайнасып келеді. В.Г.Белинский айтқандай, «Поэзия – өнердің асыл тегі, өмірдің әрі мен нәрі, қайнап қорытқан жамбысы».

	Асылы, сөз өнеріне жастайынан үйір болып, бойдағы суреткерлік қабілетін танытқысы келетін әрбір өнерлі жастың алдымен өлеңге жүгініп, жан сырын өлеңмен өрнектеуге талаптануы, осы бір асыл өнердің қанмен келген қасиетін пір тұтып, өзін осы салада сынауға деген талабынан туатын болса керек. Өйткені, поэзияны түсініп-түйсінген, өлең-жырдың тылсым тереңіне бойлай алған адам ғана әдебиет деген ұлы өнердің шынайы өкілі болып, бұйдасын ұстай алмақ. Кейін прозаға, сын мен әдебиеттану ғылымына ауысып, осы салаларда өзіндік еңбек еткен көптеген әдебиетшілеріміздің өмір жолдарынан мұны аңғару қиын емес.

	Поэзияның жаны – лирика. Қ.Жұмалиевтің пікірінше, «лирика – өмір құбылысына ақынның көзқарасы, түсінуі, сезімі, күйініш-сүйініші, онда адам өмірінің асқақтығы да, кейде қоңыр күйі де көрінсе», З.Қабдолов:

	«Лириканың күші әсерлігінде. Ал әсер баяндауда емес, суреттеуде. Лирикада тартыс болады. Лирикада негізінен мінез болады», – дейді.

	Қазақстанның халық жазушысы, көрнекті прозаик, сыншы, публицист, драматург Ә.Кекілбаев та әдебиетке алғашқы қадамын өлеңнен бастап, 1963 жылы «Алтын шуақ» жыр жинағын шығарды. «Алтын шуақ» – жас автордың әдебиет мұхитына алғаш рет лақтырған зәкірі, поэзия айлағына лақтырған зәкірі» (Қ.Мырзалиев). Кейін проза саласында әлемге таралған көрнекті шығармаларын берген суреткер, әдеби сын, публицистика, драматургия саласында өнімді еңбек етіп, 1999 жылы «Дүние ғапыл» атты поэзия жинағын оқырманға ұсынды. Осы екі кітаптың өзінен жазушының өлең өлкесіндегі шиырлаған өзіндік өрнегін, ақындық қуаты мен ойшылдық сарынын айқын аңғаруға болады.





Қаламгердің алғашқы жыр жинағынан-ақ көңілдегі көрікті ойды өлеңмен өрудегі көркем сыршылдық, терең ойшылдық, шынайы сезімталдық қасиеттері әр шығармасының өзегінен орын алып жататынын аңғарамыз. Ой мен сезімге оранған өлеңдерінде ақын адам өмірінің түрлі қырларын ақындық жүрекпен қабылдап, көңілдің түкпірінен қайнап шыққан қуатты ойды парасаттың тегеурінді тезіне салып, тебіреніспен түйіндеп отырады. Ақын қандай тақырыпқа қалам тартса да, тірліктегі көрген-білген, сезінген- түйсінген жайттарды көркемдік ойлау жүйесімен електен өткізіп, олардан танымдық ой түйеді, сыр аңғартады, сабақ ұсынады. Көркем ой, көрікті сөзбен жасалған поэтикалық өрнектер оқырман түйсігіне әсер етіп, жүректі қозғайды. Сұрапыл кезеңге тап болған балалық шақ, майданнан оралмаған әкеге деген сартап сағыныш, туған жерге деген мәңгілік махаббат, жастық шақтың сезім құштарлығы, замана, уақыт, қоғам туралы тебіреністер – лирикалық кейіпкердің көңіл-күй өрнектері болып келетін осылардың қай- қайсысы да ақын қаламынан жыр боп тамып, ақ қағаз бетін бедерлей берген.

	Поэзияға «кәсіп деп емес, қасиет деп қараған» (З.Қабдолов) ақын өлеңге жаңалық әкелуді, оны мазмұндық-идеялық, көркемдік-бейнелілік, құрылымдық-пішіндік тұрғыдан байытуды мақсат етпесе де, қазақ өлеңінің даму барысына өз үнімен тілек қосты, өз өрнегімен үлес қосты деп айтуға тиістіміз. Қаламгердің атақты «Абылай хан» халықтық қаһармандық драмалық дастаны осы қомақты үлестің анық дәлелі – әдебиетіміздің табысы болғандығы көпшілікке аян.

	Ақынның алғашқы жыр жинағы туралы Қ.Мырзалиев: «Ой. Ой. Ой. Әбіш Кекілбаев поэзиясының бір ерекше қасиеті болса, ол осы ойға байланысты. Қуанып отырып ойлау, қайғырып отырап ойлау, күліп отырып ойлау «Алтын шуақты» өңге жинақтардан бөліп, оқшау әкетеді», – деп баға берген болатын [90,46]. Біз алдымызға жазушының поэзиядағы еңбегін саралауды, өлеңдерін ғылыми-теориялық, сыни-сараптамалық тұрғыдан жан- жақты талдап қарастыруды мақсат етпесек те, өзіміздің зерттеу тақырыбымызға орай, ақын өлеңдеріндегі күлкі құбылыстары туралы («күліп отырып ойлау» стихиясы) кейбір байқағанымызды аз-кем сөз қылуды жөн көрдік. Өйткені, Ә.Кекілбаевтың суреткер ретінде қалыптасуындағы, шығармашыл тұлға ретіндегі өсу жолындағы алғашқы баспалдағы ретінде де, көңіл хошымен ара-тұра болса да, үзбей өлеңмен сырласып келе жатқан кемел таланттың шығармашылық стихиясының бір қыры ретінде де ақын өлеңдеріне назар аударып, олардағы әсерлі әзілдерінің табиғатына да зер салған жөн деп білеміз. Академик жазушы З.Қабдоловтың: «Оның прозасының өзі – поэзия. Мұның себебі де сол әлгі айтылған туасы, табиғи қасиетінің, яғни ақындығының айрықша нұрлы, сырлы көрінісі» [91], – дегеніндей, бұл әрекетіміз жазушының шығармашылық лабораториясы туралы білімімізді толықтыра түседі ғой деп ойлаймыз.

	Алғашқы жыр жинағына енген өлеңдерінде ақынның өмір туралы толғанысты ойлары азаматтық әуенмен, перзенттік махаббатпен өріледі, жастық көңілдің сезімдер қақтығысы, көңіл-күй әуендері танылады. Ақынның атамекен, туған жер, жастық дәурен жайлы толғаныстары ойлы да





салмақты сөздермен жыр болып төгіледі. Әсіресе, жастық шақ туралы өлеңдерінде уақыт пен өмір жайлы сырлы жолдар әдемі әзілмен де көмкеріліп отырады, бозбала шақтың өткіншілігін ескеріп, жылдар ағысына ойша көз жүгіртеді:

	...Күнде өксіп, күңіренген мұңды өбем де, Бөстек пен кемпір құшып күн көрем де.

	Оқып ап ағызармын көздің жасын

	Жасымда жазған осы жынды өлеңге. (1959)

	«Дастархан жыры» (1959) секілді жастықтың жалынымен жазылған өлеңдерінде қуаныш сәттерін тікелей сезініп, көркем түйсінуден туындайтын өзіндік бейнеулермен («...Жиын-той – шалқып жатқан айдын болса, Қыз – соның сылаң қаққан шабағы ма?!»; «...Шабақ боп ілікпейді саған өзі, Сағақтан ілігесің қармағына») қаныққан жолдарды оқимыз. Дәстүрлі түрдегі ойнақы тіл, отты леппен достық әзіл, құрдастық қалжың ыңғайындағы лирикалық кейіпкердің көңіл-күйін танимыз:

	...Ойпырай, ойсыратты-ау, пері ме еді... Керсылаң кердең қағып, керігеді.

	Жігіттің жүйкесінен құрт боп жеген Жасасын қыздың қызыл еріндері.



	Ес кетіп, есеңгіреп, тағат тамам, Алыстан аш бөрідей алақтаған, Аңқау ой, арлан дәме, асау жүрек Жасасын жігіттер де жалақтаған...

	Мұндай өлеңдердегі жастық сезім өрнектері той-дастарқан аясындағы көңілді шақтардың бір шалқуы ғана емес, осы дәуреннің өткіншілігін еске алып, уақыттың қадіріне жетіп, өмірді мәнді өткізуге үндейтін, жеңіл әзілмен ишараланатын оптимистік рухымен ерекшеленеді:

	Бұл күннен айырылып ертеңдер біз, Бокалдай шампаны жоқ мөлтеңдерміз.

	Поэзиядағы махаббат лирикасының орны ерекше десек, ондағы сезім өрнектерінде де мұңды-күйлі, алыпұшпа сезім шаттығы мен асқақ пафоспен қатар, ойлы-сырлы лепті әдемі әзілге де орын болатынын ақынның «Аға!» – дедің, бұрылдым» деп басталатын шағын өлеңінен көруге болады. Ұзын бұрым, отты жанар сүйікті жанға деген ғашық ағаның іңкәр сезімін беруде автор эмоцияны юмормен астастырып әкетеді. Лирикалық кейіпкеріміз ағынан жарылып, сүйген жанға ризалығын ақ көңілімен қысқа ғана қайырады. Жарастықты көңілдің ынтықтығын ишаралап барып, аңсар-тілекті әдемі әзілмен төтенше түйіндейді:

	...Үзіліп кетпей дәрменім, Айтатын қолқам бар менің:

	Анасы болшы, қарағым. Маған тартқан баланың!

	Көркемдік ойлау жүйесіндегі бейнелі сөз бен астарлы ойға негізделген мәнді өрнектер ақынның әлеуметтік-тұрмыстық жайттарды бейнелеуінде де





орнықты көрініс табады. Оқырманға эстетикалық ләззат сыйлайтын көркемдік тәсілдердің қай-қайсысы да ақынның сезімталдығы мен қырағылығынан өріс алып, адами тірліктің күнгейі мен көлеңкесін, тысы мен астарын қабат қамтиды. «Бүгін тым азан-қазан қараша үй жақ» деп басталатын өлеңіндегі әкесі сабап жатқан тентекке басу айтуда да бастағы бақты бағалай білуге ишаралап, лирикалық кейіпкердің ерте айырылған әкесіне деген ыстық сағынышын паш етеді:

	...Мынау бір біз көрмеген бөтен сабақ, Апыр-ау, осы шығар төтенше бақ.

	Пәтшағыр, арманың жоқ, бақырып бақ, Жатыр ғой бөтен емес, әкең сабап.

	«Әкесінің өзі көрген ең соңғы құрдасына» арнаған «Нағашы» атты өлеңінде нағашының психологиялық-тілдік портретін жасап, әкесіне бұйырмаған бір уыс топырақтың оған да бұйырмағаны өзегін өртейді. Жиендік әдемі қалжыңмен өзінің сағынышын өрнектейді:

	Сөздерің тұр құлақта, Өзіңді қалған құм басып, Жүректі қан жылатпай, Жайыңа жат, Құлбасов!

	Қаламгердің қоғамдық-әлеуметтік мәселелерді көтеретін поэзиялық шығармаларында Қашаған мен Махамбеттің өр мінезді, Абайдың сыншыл ойлы өлең дәстүрінің жалғастығы аңғарылады. «Түйелер» өлеңінде көшкен елдің суретін бейнелей отырып, қыр елінің қамсыз бейғамдығына назар аудартады:

	...Қазекең қымызға тойып ап, Асап сап ақ майды,

	Кетеді қойына,

	Күйінсе – қатынын боқтайды.



	...Қазекең, қазекең! Қайғы-мұң аз екен...

	Құлақта қалған Асан Қайғының мұңды үнін түйелердің зарымен байланыстырады, түйелердің сортаңға тамған көз жасын төгілген арманға балайды. Өлеңдегі мұңды күлкі мәтін астарындағы қамсыздық, ойсыздықты тұспалдаған сыншылдық сарынмен кестеленген.

	Әлеуметтік лирикада, ақынның ел жайы, замандас мұңы, тұрмыс қамы туралы өлеңдерінде замандастарының ой-таным, іс-әрекеттеріне деген жанашыр, тілеулестігі анық танылып отырады:

	...Көзде – мұң, езудегі – күлкің емес, Күлуің мұндай күйде мүмкін емес.

	Мұқатып тұрсың білем өзіңді өзің,

	Бір күнде бұл-бұл ұшып мың күнгі елес.



	Күлсең күл... Сен сүретін дәурен, міне, Арман деп алып ұшқан әурең, міне.





Әзірейіл секілді ана таудың

	Аржағы – Ажал... ұғып қой әбден мұны.

	Өмір, болмыс заңдылығын пайымдататын бұл жолдардан ұлы Абайдың әлеуметтік-саяси лирикасының лебі сезіледі. «Қартайдық, қайғы ойладық, ұйқы сергек» деп толғанған ұлы ақынның замана мен қоғам туралы ой топшылауларының бүгінгі өмірімізге сай жаңарған нұсқасын оқығандай боламыз. Заман басқа, орта бөлек болса да, ойшылдық сарын, ойлы мақам қашан да сабақтасып отырады. Абай:

	Досыңа достық – қарыз іс, Дұшпаныңа әділ бол.

	Асығыс түбі – өкініш,

	Ойланып алсаң – сабыр сол, –

	деп толғанса, Ә.Кекілбаев та өлеңдерінде қоғамдық-философиялық, әлеуметтік-психологиялық мәндегі абстракциялық ұғымдарды халықтық қарапайым түсініктермен айшықтайды:

	...Арман дейтін – арғымақ, Шындық дейтін – шабан ат. Үстіне жатсын жар құлап, Шабатын әлін шамалап.



	Сезім дейтін – сел нөсер, Төзім дейтін – қара жер. Әулекі келер жәрмес ер, Әуреге түспей қала гөр.

	Сондай-ақ, Әбіш ақынның:

	...Шындық – тақ, өтірік – жұп, айла – егіз, Айқұшақ аймаласқан фәнилік із.

	Бақиға басың жалқы аттанасың, Өзіне ұқсас жаратқан озалда иеміз, –

	деген шумақтарын оқығанда Абайдың:

	Адамзат – бүгін адам, ертең топырақ, Бүгінгі өмір жарқылдап алдар бірақ. Ертең өзің қайдасың, білемісің,

	Өлмек үшін туғансың, ойла, шырақ, – деген пәлсапалық ойлары еске түседі.

	Әдебиеттегі дәстүр жалғастығы – рухани дамудың кепілі, көркемдік сабақтастықтың күретамыры. ХХ ғасырдағы қазақ прозасының көрнекті өкілі болып қалыптасқан жазушының кесек ойлы, кең тынысты прозалық шығармаларындағы халық тарихы мен тағдырын ауқымды қарастырып, аумалы-төкпелі кезеңдердің тарихи сабақтарын көркемдік қуатпен суреттеген кемел талантының түп бастауларында ұлтының көркем сөз үлгілерінен, ақын-жыраулар мен халық ақындарының жыр-толғауларынан желі тартып келе жатқан адамгершілік, ұлтжандылық, елдік және ерлік дәстүрлерге адалдық секілді ұлы ұстын, алтын арқау жатыр десек, осынау





дәстүр сабақтастығы қаламгердің өлең тілімен толғаған іргелі тұжырым, ордалы ойларынан дамығаны хақ.

	Адамның жас кезеңдері, өмірдің өткіншілігі, жарық дүниенің жалғандығы туралы мына жолдарды оқығанымызда, ойымызға кешегі өткен ақын-жыраулардың жастығын ойлап егіліп, кәрілікті айтып аһ ұрған жан аужайын еске түсіретіндейміз:

	...Келіншек құшқан сабаз ем, Кемпірге жүрмін таба боп...



	Өмір әнін ыңқылдаймыз құлықсыз, Кәрі қызбен қалжыңдасқан сияқты...

	(«Шалдың әні»)

	Ақын өлеңдерінде прозаларындағыдай адамға үлкен ой салар, текті пайым, терең парасатқа шақырар ойлы шумақтар, афоризм үлгісіндегі егіз жолдар аз ұшыраспайды. Өмірдің өзі көрген өткелектерінен кейінгіге сабақ боларлықтай өнеге ұсынады, оларды екі ауыз сөздің ауқымына сыйғызып әдемі өрнектейді:

	...Дүмбісіне дүрбінің сиып кетер Дүниенің кеңдігі екі елі екен.



	...Сия алсаң жердің үстіне, Сиярсың, сірә, астына.



	...Аласартып кетердей болса қауіп, Алатауға қарап қой ауық-ауық

	Жазушының кейінгі жылдары (1980-1999 жж.) жазған өлеңдерінде автордың қоғамдық мәселелер, адамдардың мінез-құлық, болмыс түйткілдері көбірек орын алады. Уақыт сырына замана дамуы мен адамзаттық құндылықтар биігінен көз салатын автор елінің еңселі, халқының қадірлі болуы үшін перзенттік парызын абыздық толғаныстарымен төгеді. Ол жырларда лирикалық кейіпкеріміздің биік күрескерлік рухы көрінеді, «тар жол, тайғақ кешулерден» өтсе де мұқалмаған жігері, бірде ызалы нала, бірде сабырлы наз қылаң береді:

	...Жеңнен тартып бермей қойды жеңістік:

	«Күлер едің – күлетіндей заман ба? Жылар едің – онсыздағы кіл сімсік,

	Таба болып қайтесің, – деп, – жаманға!»



	Сосын, міне, жер төсінде жүргенім,

	Күлерге – күлмей, жылайтынға – жыламай, Жел менен ел қояр емес гулеуін,

	Дүние сол – алағай да бұлағай.

	Ақын жаны сергек те сезімтал. Оның жіті назарынан еш нәрсе қалыс қала алмайды. Қуаныш пен қайғы, сүйініш пен күйініш, уайым мен ойсыздық, жақсылық пен жамандық, махаббат пен жауыздық алмасып





жататын адами тіршілікте солардың қай-қайсысын да ақынның сана сүзгісі електен өткізіп, оқырман талқысына ұсынады. Арамыздағы адамшылыққа жат, имандылықтан жырақ кейбір көңілге кірбің түсіретін аярлық жайттардың бағасы да өлең жолдарында ақынның аянышын көрсетсе, оқырманның жиренішін туғызады:

	...Ақыр бар ғой, бәріне де ақыр бар, Тартылғанша айдын шалқар ақылдар. Арыстандай атылар түбі ашу-зар,

	Тойлап қалсын, ойнап қалсын пақырлар.

	Осындай, «солған гүлдей сазарған» шақтардағы ақын күйі есті жанға әбден таныс, егде көңілдің елегінде талайдан жинақталған, сыншылдық ойдың сығындысынан сұрыпталған дегдар ойлар жыр жолдарына айналғанда, толас бермес тасқындай ағытылады. Жалпы дүние-дәурен ауаны, адамның ойға алғанының бәрін бірдей іске асырсам дейтін арманы адыра қалғандағы күйініші, азаматтық-қайраткерлік жан айғайы ақынға жалқы жайдан гөрі тіршілік түйткілдерін ортақ жинақтатып, жырауларша мұң толғатады:

	...Дүниенің бұлаңы-ай, Дәурененің сылаңы-ай, Қиял иттің лаңы-ай,

	Жаратқанның олағы-ай

	Жаралғанның молағы-ай...

	Кешегі ата-бабалардың асыл арманы – тәуелсіздікті жүзеге асыруға қол жеткен тарихи кезеңдегі қоғамдық-саяси оқиғалардың қалың ортасында жүрген қайраткер, абыз ақынның айтқаны бар қазаққа белгілі болса, айтары да аз емес екені түсінікті. Ақын жүрек халқының қамы үшін, жалпы адамзаттық мүдде үшін аласұрады, елге сөзім жетсе екен, айтқан сөзім өтсе екен деп аһ ұрады. Осындай торыққан сәттерде туған кейбір ой сілемдері элегиялық сарында болып, эмоциялық-экспрессивтік мәнімен лирикалық қаһарманның ішкі күйін қоғам ахуалымен байланыстыра бейнелейді:

	Сырласарға қара жоқ, Мұңдасарға дара жоқ.

	Жыртылар ма екен бұл жүрек Бір күні пара-пара боп.



	Қастың ғайбат сөзі өтті, Дос бопсасы мезі етті.

	Өңмеңдеген өкініш Өртеп барады өзекті.



	Елеуредім «ел» деп мен,

	Желеңдедім «жер» деп мен. Тіл үшін тартпай тілімді

	Сайыстым сансыз жендетпен.





Елең қылмай ел мені, Жерге тықпақ жер мені

	Тілдеп жатыр тіл шіркін,

	Сонда неге сенгенмін (1995).



	* * *

	Автордың «Одағай өлеңі»–мазмұндық-құрылымдық жағынан қызғылықты ұйымдасқан шығарма. Бұл өлеңнің тақырыбы мен сөздік құрамына қарап, тіл біліміндегі одағай деп аталатын сөз табы туралы екен деп түсінуге болмайды. Өлеңнің тақырыбы «одағай», яғни «өрескелдеу құрылған, оғаш өлең» дегенді білдіреді деп түсінсек керек.

	Өлең ылғи еліктеу сөздер мен одағайлардан құралған. Он үш жолдан тұратын өлеңнің әр жолында үш-үштен күрделі (қосарланған) еліктеу сөз бен одағай сөз (барлығы 39) қамтылған. Бір қарағанда, әшейін еліктеу сөздер мен одағайларды ұйқастырып қойғандай көрінгенмен, өлеңнің композициялық құрылысында белгілі бір жүйелі заңдылық сақталған. Сондай-ақ мазмұндық тұрғыдан әлдебір ишара, тұспал бар. Бір қызығы, әр жолдың екі сөзі еліктеуіш немесе бейнелеуіш сөзден келіп, іс-әрекет, қимыл-қозғалысты елестетіп тұрса, сол жолдағы үшінші одағай сөз осы қимыл-әрекеттерге сәйкес көңіл-күйді білдіреді. Мысалы:

	Ыбыр-жыбыр. Қыбыр-сыбыр. Тәк-тәк! Дабыр-дұбыр. Жабыр-жұбыр. Паһ-паһ! Шақыр-шұқыр. Тыпыр-тыпыр. Қап! Қап! Ебіл-себіл! Егіл-тегіл! Бай-бай!..

	Жаңылтпаш, санамақ, қаламақ секілді балалар фольклорының құрылымындай ойнақы екпін, тақ-тақ нақышпен келетін бұл өлеңнің астарында қоғамдағы адамдардың тыныс-тіршілігін тұспалдайтын ишара күлкі бар. Бұл жағынан ол белгілі қазақ сатиригі А.Тоқмағамбетовтің

	«Қашанғы соқыртеке ойнаймыз» фельетонындағы:

	«Соқыртеке, соқ-соқ, Қараңғыда көзім жоқ, Тиіп кетсе, сөзім жоқ! Шекелерге шекелер, Кеселерге кеселер,

	Шақыр-шұқыр, соқ-соқ! –

	деген жолдарын еске салады. Асқар ақын әуелі оқиғаға түсініктеме беріп, сосын оған әлеуметтік-психологиялық қатынасты көңіл-күйді «Шақыр- шұқыр, соқ-соқ!» – деген еліктеу сөздермен білдірсе, бұл өлең тек алдыңғы іс-әрекетті оқырманды ойландыратын еліктеу сөздің екпінімен ишаралап, оған одағайлық қатынасты көрсетеді.



	* * *

	Қаламгердің поэзиядағы жанрлық-түрлік құрылым мен мазмұндық коллизияны ирониялық аспектіде шебер ширатқан шығармасы – «Шимұрын» эллегиялық балладасы (1998). «Қазіргі балладаларда романтикалық





дәстүрлер ирониялық аспект де тудыруда. Ә.Кекілбаевтың «Шимұрын» балладасында әдеттегінің «шегіне» шығу мен бейтаныс әлемнің құпиясы екі бірдей сезімді тудырады: түнгі «шимұрын» құбыжық алдындағы қорқыныш пен махаббат құштарлығы. Шимұрынның пайда болуынан туындайтын балладалық катарсис тектік жағынан герман балладаларынан бастау алады және ирониялық пайымдаумен басымдыққа жетеді» [92,181-182].

	Баллада балалық шақтың қорқыныш пен құштарлықты қатар өрбіткен әлдебір оқиғасына негізделген. Айдаладағы екі үйдің адамдары көрші ауылға кетіп («той ма, әлде аза ма»), көршілес үйде қалған жас қыз бен ұлдың басынан кешірген жайлары баяндалады.

	Батыс жақта қыз үйі – уыздай аппақ үзігі, Шығыс жақта ұл үйі – күмбірлеген уығы.

	Қыз қарайды іргеден түнерген тұнжыр түз жаққа, Мен қараймын іргеден абыржыған қыз жаққа.

	Қара түнде ауыл сыртындағы шілік жақтан шыққан сыбыстан қорыққан қыз бен ұлдың үйде отырып, бойларын үрей билеуімен қатар, осы қорқыныштың аясында ұлдың балалық махаббат құштарлығынан да аулақтай алмауын бейнелейді. Бұл жерде құбыжықпен кездесу ықтималдығы махаббат коллизиясының орын алуының алғышарты ретінде көрінеді. Ғашықтық сезімнің құпиялық сыры осы бір кенеттен тап болған қорқыныштың аясында ашылады.

	Бойды үрей билеген шақтағы ішкі сезімдер шарпысуының (қорқыныш әрі құштарлық) психологиялық күйін бейнелеу сезімдік әрі диалогтік қатынастың мәнін ашумен қабат өріледі:

	Барады жүрек жиі ұрып, барады сабыр сұйылып.

	«Бері кел», – дейді қысылып; «Жарайды», – деймін түсініп. Түндігін үйдің түсіріп, зәремді түн ұшырып,

	Есігін зорға тапқаным, ентігіп әзер аттадым.

	Баллададағы персонаждардың өзара қарым-қатынасы мен сыртқы күштен (шимұрыннан) қорқыныш сезімдерінің қат-қабат өрімі бірте-бірте ширыға түседі:

	Жалма-жан оған ұмтылдым, «Жолама», – деп жұлқынды...

	«Қорқамын», – дейтін қыз шіркін, «Қасыма кел», – демейді...

	«Қорықпа», – деймін ұмсынып, «Жоқ-жоқ», – дейді ол қысылып...

	«Эпикалық сюжетті негіздегі, бірақ лирикалық көңіл-күй енген және күшті драматизммен ерекшеленетін өлең» [93,176] ретіндегі баллада жанрының қазақтың жаңа әдебиетіндегі жаңғыртылған түрінің «кереметтік» ассоциациялық ұйымдасуының сипатын Ә.Кекілбаевтың осы шығармасынан да көруге болады. Жанрдың лиро-эпикалық ерекшелігі шығарманың сюжеттік желісі мен оқиға барысының лирикалық кейіпкер көңіл-күйімен түйінделіп отыруынан танылады.

	Жанр табиғатына орай, шимұрын бейнесі неміс балладасы дәстүрінде сипатталады. Қорқынышты бейненің персонаждарға әсері күшейтпелі леппен баяндалып, сезімдік қабылдаулармен байытылып отырады:

	Шыр айналып шимұрын үй торып жүрген сықылды,





Дүңк-дүңк етіп барады, дүсірі құлақ жарады. Діңк-діңк етіп сұмпайы келмесе кіріп жарады.

	Оқиғаның осылай ширыға дамуының кульминациясы қорқыныштың құштарлыққа жалғасып, жас жүректің іңкәр тілегіне айналуына ұласады:

	Жүгіріп келіп тағы да, бауырыма сұғынды.

	Үрей мен бақыт бір тап боп, сандалтты сана-ұғымды. Құрып кеткір шимұрын үй торып солай жүрсе екен, Қалш-қалш еткен қалқатай құшаққа әбден кірсе екен. Атпай-ақ қойсын таңы да, шықпай-ақ қойсын күні де, Тұрса болды осылай өң мен түстей дүние.

	Балладаның шешіміндегі кенеттен қорқынышты бейненің біржолата жоғалуымен қосарланған жанрлық анықтаманың («эллегиялық баллада») мағынасы ашылады:

	Ат дүбірін есітіп, зытып берген сор жаққа, Шолтаңдатып құйрығын,

	Әй, жексұрын шимұрын.

	Баллада финалындағы лирикалық кейіпкер басына түсетін қол жетпес қиял жайындағы элегиялық мұң кейіпкер кекесінімен көмескіленіп, өткен уақыт оқиғасының өкінішін еске түсіреді. «Жеңгетай болған шимұрынның» дала табиғатының шындығына кәдімгі жануар түрінде оралуы әсерлі әзілдік леппен өрнектеледі.

	Он төрт-он бес буынды егіз ұйқаспен жазылған балладаның өлеңдік өрімі де соншалықты ұйқасты-ырғақты әрі әуендік үйлесімге бай. Бұл эллегиялық балладаны ғасырлар тоғысындағы қазақ балладасының жанрлық табиғаты, жаңғыру сипаты туралы толымды тұжырым жасауға мүмкіндік беретін ерекше көркем шығармалардың бірі деп ойлаймыз.

	Сонымен, Ә.Кекілбаевтың поэзиялық шығармалары қаламгерлік жолдағы алғашқы баспалдақ, үлкен суреткерлік шеберлікке дайындық болуымен қатар, азаматтық асыл ойдың, суреткерлік сарабдал пайымның уақыт тынысына, замана лебіне, ұлт ұйысуына әр кез назар салып, көңілдегі көрікті ойларын қазақтың ұшқыр өлеңімен өрнектеп отырған ойлы дүниелері деп білеміз.





ҚОРЫТЫНДЫ




	ХХ ғасырдың 60-80 жылдарындағы көркем проза,негізінен, қоғамның әлеуметтік және этикалық проблемаларына кеңес әдебиетінің реалистік дәстүрлеріне сәйкес, негізінен уағызшылдық және ұраншылдық сарында үн қосып отырса да. әдебиетіміздің адамгершілік, өміртанушылық әлеуеті тек кеңестік идеологияның талаптарымен ғана шектеліп қалған жоқ. Жазушыларымыздың шығармаларында ашық публицистикалық сипат та, философиялық және психологиялық прозаға ұмтылыс та көрініс беріп отырды. Кейінірек әлем әдебиетіндегідей көркем мәтінді шарттылықтың түрлі типтерінде (ертегілік, фантастикалық, мифологиялық) құруға негізделген ирониялық прозаның даму үрдісі де орын алды. Бұл әсіресе модернистік және постмодернистік әдебиетте тұрақты сипат алып, түрлі ізденістерге қозғау салып келе жатқан құбылыс. Қазіргі заман мен замандастарға айрықша көзқарас, ерекше ракурс, философиялық және адамгершілік проблемалардың басқаша қойылуы әдебиет пен өнер дамуының жаңа көкжиектерін айқындап келеді.

	Орыстың белгілі филологы М.Бахтин айтқандай, күлкі «тек сыртқы цензурадан ғана емес, бәрінен бұрын үлкен ішкі цензордан да азат етеді». Ішкі цензор кеңестік қырағы идеологияның қысымымен ондаған жылдар бойы көптеген қаламгерлердің адымын аштырмай келгені белгілі. Бұл жағдайда күлкі автор мен кейіпкерлерге, тіпті оқырмандарға даадамдарға

	«ресми мәдениет» таңған «әлеуметтік бетпердені» ашуына мүмкіндік береді. Мұндай тұрмыс ауыртпалығын жеңуге бағытталған мәжбүрлік әрекетті мәтін астарында жасырынып жататын әзіл-сықақ сипаттарынан да байқауға болады. ХХ ғасырда қазақ әдебиетінде де, «қорқынышты жеңуге бағытталған» («предпологаемый преодоление страха», М.Бахтин) күлкі маңызды орын алды. Шын мәнінде, күлкі қасаң догмаларға, шарттылықтарға, цензура мен тыйымдарға қарсы күрес құралы болды.

	Ә.Кекілбаевтың сан қырлысуреткерлік шеберлігінің, өмір құбылыстарын көркем зерделеуіндегі ойшылдық әлеуетінің ауқымында да халықтың күлкі мәдениетінің кәусар тұмасынан тұшынып, қазіргі әдебиеттің өрелі өрнектерімен жасандыра білген қаламгердің интеллектуальды күлкісі өзіндік болмысымен ерекшеленеді. Яғни, сөз өнерінің ұтырлы құралдарының бірі – күлкімен көмкерілетін әдеби амал-тәсілдер жазушы шеберлігінің бір қыры болып табылады. Қаламгердің алғашқы шығармаларынан бастап ойлы да оралымды, астарлы да асқақ күлкінің сан алуан көріністерін көптеп кездестіреміз. Шығармаларының өн бойында кейде шымырлап жайылып, кейде шамырқана тасып отыратын сатира мен юмор элементтері көркем мәтіндегі бейнеленер жайлар мен аңғартылар ойларға ұтырлы мән үстеп тұратыны ақиқат.

	Әдебиеттің сатира, юмор, ирония, сарказм секілді күлкі реңктерін мақсатына қарай оңтайлы пайдалана білетін жазушының көркем полотносында әсіресе юмордың, әсерлі әзілдің орны ерекше көзге түседі.





Юмор – жазушы стихиясының ең бір етене, бірегей сипаты деп айтуға болады. Грузиннің белгілі жазушысы Н.Думбадзенің: «Сатира – кипяток, юмор – теплый душ. Я больше склонен к теплой воде – чтобы не обжигать человека, а снимать грязь... Но и сатирой пользуюсь: иногда кипяток тоже нужен» [94]–дегеніндей, бұл жағдай жазушының кемшілікті мансұқтап, жер қылу емес, көбінесе жанашырлықпен ой салып, міндерден арылту мақсатынан туындап жатса керек.

	Жазушы күлкісінің астарында көбінесе санаға сәуле түсіретін, оқырманды қалың ойға жүктейтін ойлы мұң, кермекнала жататын секілді. Тарихтың ащы сабақтарын, өмірлік құбылыстардың қайғылы да қасіретті жақтарын, тұрмыс-тіршіліктің жабыңқы қабағын езу тартқыза отырып бейнелеу – жазушының суреткерлік ерекшеліктерінің бірі. Белгілі ғалым М.Жолдасбековтің: «Әбіштің күлкісі. Әрі ауыр, әрі терең күлкі. Әйтеуір астарлап әзілдей салайын, еміренбесе де – езу тартар дегеннің жеңілтап, шаппа-шап күлкісі емес. Жүрегіңді жаншып езер есті күлкі» [1], – деген пікірінің орайынан да осыны аңғарамыз.

	Жазушы шығармашылығында иронияның әмбебап қызметін ұтырлы пайдаланады. Ирония суреттеудің, бейнелеудің, сондай-ақ пайымдаудың астарында әдемі үйлесім тауып, философиялық, психологиялық, әлеуметтік талдаулар тұсында оңтайлы қызметке жегіліп отырады. Көбінесе авторлық баяндаудағы жазушы интенциясынан көрінетін ирониялық бағалау көркем мәтіннің концептуальдық өзегімен орайласып, автордың талдаушылық, бағалаушылық шеберлігінің бір амалы ретінде танылады. Және бұл жағдай оқырман ойымен де жарасым тауып, әсерлі қабылданады әрі сыни зерделеу нысанына бағыт береді. Бұл орайда алуан түр-реңктерде келетін ирония иірімдері – жазушы стиліндегі бірегей құбылыстардың бірі.

	Қаламгер шығармаларында өзі бейнелеп отырған кезеңнің, суреттеп отырған кейіпкерінің тілімен сөйлейді. «Тілдік тұлғаның» ерекшеліктерін көрсету – өмір шындығын әзілдік тұрғыдан бейнелеуде де оңтайлы тәсіл ретінде көрінеді. Ә.Кекілбаев шығармаларының стилі мен тілі объективті болмысты суреттеудің реалистік сипатын танытады. Суреттеліп отырған құбылыстың анықтығы, шыншылдығы мен қарапайымдылығы олардағы өзекті ойлармен әлеуметтік астарды берудегі түрлі стильдік құралдар, поэтикалық өрнектер арқылы жүзеге асырылады. Мұндайда тілдік құралдарды таңдау мен тиімді пайдаланудағы бірегейлік те ұтымдылық танытады. Терең сезімталдық, жаймашуақ юмор мен көркем тіл – авторлық баяндау мен персонаж сөздері, көркем айшықты тың қолданыстар, көрікті теңеулер, халықтық етене сөйлеу тілі, фразеологиялық оралымдардың орнымен қолданылып, орайына қызмет етуі – суреткерлік талғампаздықтың белгісі.

	Жазушы тілінде экспрессивтік-эмоциональдық лексика мен нақты лексиканың байлығы ғана емес, көбінесе ерекше синтаксистік конструкциялар мейлінше көз тартады. Оның сөйлемдері көлемді де күрделі бола тұра, құрылысы жағынан оралымды, мәнерлі, сөздердің байланысы тұрғысынан оңтайлы, сондықтан да оқуға мақамды, қабылдауға ыңғайлы





болып келеді.Жазушының сөз тіркестеріне нақты синтаксистік суреттілік, стильдік шалымдылық пен ырғақты-саздылық тән.

	Жазушы үшін теңеулер аса көп ізденіп, шамадан тыс соған құштар болудың нәтижесі емес, оның теңеулері халықтың ұғымымен етене, қазақтың түсінігіне сай, соның өмір тұрмысынан алынған таныс суреттерді көз алдымызға әкеледі. А.П.Чеховтың: «Вообще надо быть осторожным в сравнениях, которые, как бы они ни были невинны, всегда невольно вызывают подозрения и обвинения в подражании и подделке» [95,46], – деп жазғанындай, автор қолданысындағы теңеулер жазушының өзіндік стиліне тән, тұрмыс суреттерін ұлттық ұғымдармен етене жақындастыра түсетін көркемдегіш құрал болып табылады.

	Жазушының көптеген шығармалары арқылы өтетін тағы бір этикалық, дәлірек айтсақ философиялық-психологиялық постулат – әрбір адамдық тұлғаның қайталанбас ерекшелігін, бірегей болмысын көрсету. Сондықтан да жазушы аяқталған фабулалық ситуациялардай емес, дидактикалық- моральдық тұрғыдан бәрін айтып шығудан бойын аулақ салады. Басқаша айтқанда, оның қиялынан жасалған кейіпкерлерді жағымды немесе жағымсыз деп біржақты бағалауға келе бермейді. Күлкімен ишараланатын, кекесін-мысқыл мен сынға бейімделетін кейіпкерлердің өзінде не аяушылық тудыратын, не еріксіз үлгі болатын қасиеттер бар (Бисенов, Ержанов, Ертай Есенов, Саурықов, Ержан, Нұркен, т.б.). Алайда, оқырман оларға, олардың іс-әрекеті мен ой-толғамына, өмірлік ұстанымдарына өзіндік қарым- қатынасын өздері анықтайды. Өйткені, автор өз кейіпкерлерін мінегенімен, әзіл-сықақ ырқына ыңғайлағанымен, ешқайсысына үкім шығармайды. Адамның бойындағы және біздің тұрмысымызда кездесетін адамдық қасиеттер мен міндер қаншама бөлектеніп әрі араласып кететіндігімен, суреткер үшін кейіпкерлерге қатысты жақсылық пен жамандық ұғымдарының жекелеген сипаттары нақтылығымен көрінеді.

	Осы орайда М.Горькийдің А.П.Чехов туралы мақаласындағы: «Ол кемеңгер де кең пейіл кісі еді, ол адамдарға «инабатты болсаңдаршы!», – деп қаттырақ әрі ашық айтуға ырық бермеді. Инабатты болудың мейлінше қажет екенін жұрттың өздері-ақ түсінер деген үмітпен күн кешті. Күллі пасықтық пен күйкі нәрселерді мейлінше жек көре тұра, ол тіршілік мерездерін ақынның ізгі тілімен, юмористің майда мысқылымен суреттеді, әңгімелерінің әдемі сырт көрінісінен оның ішкі мазмұнындағы ащы мінеп-сынаған астарлар аңғарыла бермеуі мүмкін», – деген пікірі ойымызға оралады [96,397].

	Ә.Кекілбаев – көркем сөз бен көсемсөздің өрен жүйрігі. Қазақ тілінің құнарын бойға сіңіріп, ғасырлар тереңінен тамыр тартқан ана тіліміздің ен байлығын, терең де тылсым сырларын, көркемдік күші мен ойшылдық қарымынқалам қуатымен жасанта білген қаламгер әрбір шығармасымен оқырманын тіл құдіретіне табындыра түседі. Әлемдік мәдениет пен адамзаттық құндылықтарды бойға сіңіре отырып, туған халқың мен ана тіліңнің мерейін өсіруге қызмет етудің жарқын үлгісін көрсетіп келе жатқан Аға жазушы, Абыз қайраткердің «Тіл және тәуелсіздік» атты мақаласындағы





ордалы ойлары да жас ұрпаққа арналған асыл аманаттай. «...Тіл туралы ойлану – бәрі туралы ойлану», – деп толғанатын автордың: «Ата-ана махаббатын, атажұрт ықыласын, атамекен табиғатын, туған топырақтың ыстық табын сезінуден басталатын дүниетанудың ең сенімді, жарық жалғанның қыр-сырына қанығудан басталатын білім алудың ең сенімді жолы

	 	– өзіңе біткен ең етене түсінік-қабілеттер мен етіңмен ет, сүтіңмен сүт болып жаратылған төл тіліңді мейлінше жұмылдырып, ұршықтай үйіріп меңгере білу екені даусыз» [97], – деген тұжырымы кім-кімге де ой салары сөзсіз.



	Бұл еңбегімізде қазақ әдебиетіндегі сатира мен юмордың байыпты прозаның аясындағы көркемдік қызметін кернекті жазушы Ә.Кекілбаев шығармашылығы бойынша дәлелдеуге тырыстық. Хал-қадырымызша жазушының көркем прозасы мен поэзиялық шығармаларындағы күлкі құбылыстарына талдау жасап, күлкі реңктерін, олардың идеялық-мазмұндық, поэтикалық-стильдік қызметін нақты мысалдармен көрсетуге күш салдық. Жазушы сомдаған сатиралық-юморлық образдардан Итжемес пен Түсіп секілді типтердің жасалу сипаты, жалпы көркем бейне жасаудағы сатира мен юмор элементтерін қолдану шеберлігі арнайы сөз болды. Жекелеген тарауларда тақырыбымыздың орайына қарай кейбір аспектілерді жазушының нақты шығармалары негізінде қарастырдық. «Міне, керемет!», «Керек адам» әңгімелерінің әзілдік сипатын, «Есболай», «Тасбақаның шөбі» секілді шығармалардағы ойын элементтерінің қолданысын, «Бәсеке» повесі мен

	«Ауыз» әңгімесіндегі ирония иірімдерін, жазушының күлкі арқылы да парасатты ой, пайымды пікір түйетін тұжырымдарын, сондай-ақ поэзиялық шығармаларындағы кейбір әзілдік сипаттарды арнайы зерделеуге ден қойдық. Сөз арасында жазушының басқа шығармаларының тақырыбымызға қатысты тұстары да барынша қамтылып отырды. Мұның бәрі сөз зергерінің

	«ардың ісіне» (З.Қабдолов) күлкінің күшін пайдаланудағы шеберлігін біршама таныта алады ғой деп ойлаймыз.

	Түйіндеп айтар болсақ, Кекілбаев күлкісі – өмірдің өз суретін шынайы қалпында беріп, тұрмыс-болмыстың қалтарыс-қатпарларына ерекше леппен жарық сәуле түсіріп, нақты жағдайдағы тіршілік суреттерін бірде әсерлі әзілдің лебімен, бірде ойлы-мұңды екпінмен бедерлейтін, сөйтіп оқырманын кейде тура, көбіне астарлы-тұспалды емеурінмен іш тарта жымитатын, жымита отырып толғандыратын, парықты ойымен парасатқа шақыратын ойлы күлкі, парасат күлкісі деп білеміз.





ӘДЕБИЕТТЕР ТІЗІМІ


	 	Жолдасбеков М. Әулие // Егемен Қазақстан, 16 қаңтар, 2009 ж.

	Мұсаев А., Қазақ прозасындағы сатира мен юмор поэтикасы. Фил. ғыл, докт... диссерт. авторефераты. Алматы, 1999.

	Эвентов И. Остроумие схватывает противоречие... (О некоторых вопросах теории сатиры). // Вопросы литературы, 1973, №6.

	Бахтин М.М. Собрание сочинений: В 7 т. Т.5. – М., 1996.

	Довлатов С. Записные книжки. СПб., 1994.

	Әбдезұлы Қ. Тәкен Әлімқұлов және қазақ прозасы. Алматы. Арыс, 2006.

	Л.И.Тимофеев. Основы теории литреатуры. М., 1971.

	Палиевский П.В. Внутренняя структура образа // Теория литературы. Образ. Метод. Характер. М., 1967.

	Қожекеев Т. Қым-қуыт іздер. Алматы. Санат, 1999.

	Байтұрсынов А. Шығармалары, Алматы, 1989.

	Борев Ю. Эстетика. Москва, 1969.

	Кекілбаев Ә. Үркер. Роман. Алматы. Жазушы, 1981.

	Жұмабек С. Халық тағдырының тамыршысы // Жұлдыз. №1, 2007.

	Кекілбаев Ә. Елең-алаң. Роман. Алматы. Жазушы, 1984.

	Кольцов М. Писатель в газете, Москва, 1961.

	Краткая литературная энциклопедия. Т.6. М., 1966. C.179.

	Нурпейісов А. Все в нем пело, Жалын, Алматы, 1978.

	Кекілбаев Ә. Заман және адам // Жұлдыз, №3, 1972.

	Кекілбаев Ә. Ел тарихы, ер тағдыры // Кекілбаев Ә. Он екі томдық шығармалар жинағы. Т.3. Алматы. Өлке, 1999.

	Жақсыбаев А. Бүгінгі күн биігінен // Уақыт және қаламгер. Әдеби сын. Оныншы кітап. Алматы. Жазушы, 1984.

	Кекілбаев Ә. Өрісін тапқан талант // Лениншіл жас. 1964.

	Спан Ә. Заңғар. Роман-эссе. Алматы. Нұрлы әлем, 2008.

	Кекілбаев Ә. Он екі томдық шығармалар жинағы. Т.1. Алматы. Өлке, 1999.

	Қабдолов З. Сөз өнері. Алматы. Мектеп, 1982.

	И.Эвентов. Остроумия схватывает противоречие // Вопросы литературы, 1973, №6.

	Гегель. Эстетика. В 4 томах. Т.1. М., 1935.

	Б.М.Храпченко. Проблемы типологии русского реализма. М., Наука, 1969.

	Кекілбаев Ә. Таңдамалы. І том. Роман. Повестер. Алматы. Жазушы, 1989.

	Кекілбаев Ә. Таңдамалы. ІІ том. Повестер. Әңгімелер. Алматы. Жазушы, 1989.

	Шиллер Ф. Собр, соч. В 7-ми т. М., 1957.

	Мұсаев А. Қазіргі қазақ сатирасы. Алматы. Ана тілі, 1993.

	Гоголь Н.В. Полн. Собр. соч., т. 6. М., 1949.

	Бергсон. Смех в жизни и на сцене. СПб., 1900.





	Сатира русских поэтов первой половины XIX в., Антология, М., 1984.

	Плеханов Г.В. Собр соч. Т.І. М., Искусство, 1978.

	Нефедов И.М. Максим Горький. Ленинград, 1979.

	Кекілбаев Ә. Тарлан // Егемен Қазақстан. 2 ақпан, 2008.

	Земская Е.А.Русский язык конца ХХ столетия (1985-1995) – М., 2000.

	Мүсірепов Ғ. Күнделік. Алматы. Ана тілі, 1997.

	Абай. Екі томдық шығармалар жинағы. ІІ том. Алматы. Жазушы, 1986.

	Теория литературных стилей. Типология стилевого развития нового времени. Классический стиль. М., 1976.

	Жұмалиев Қ. Әдебиет теориясы. Алматы. Мектеп, 1960.

	Әдебиеттану. Терминдер сөздігі. Алматы, 1998.

	Добролюбов Н.А. Собр. соч. в 9-ти томах, т. 1. М.-Л. Гослитиздат, 1961.

	Гоголь Н.В. Собр соч. т.6. М., ГИХЛ, 1950.

	Ғабдуллин М. Қазақ халқының ауыз әдебиеті. Алматы. Мектеп, 1974.

	Лермонтов М.Ю. Біздің заманның геройы. Аударған Ж.Саин. Алматы, 1970.

	Шлегель Ф. Эстетика. Философия. Критика. В 2 томах. М., 1983. Т. 1.

	Қожакеев Т. Сатира негіздері. Алматы. 1996.

	Зарев П. Идеал. Современность. Мировой литературный контекст // Иностранная литература. № 11, 1978.

	Хализев В.Е. Теория литературы. М.,Высшая школа, 2000.

	Алексанлр Блок о литературе. М., Худ. лит, 1989.

	Ницще Ф. Соч. В 2 томах. Т. 1.

	Мысляков В. Исскуство сатирического повествования: Проблемы рассказчика у Салтыкова-Щедрина. Саратов, 1966.

	Ремизова М. Детства о героя: Современный повествователь впопытках самоопределения // Вопросы литературы. 2001. №2.

	Майтанов Б. Қазіргі қазақ прозасындағы модернистік және постмодернистік ағымдар // Қазақ әдебиеті. 29.10.2004.

	Б.Нұржекеев, «Бәрімізге қажет биіктік» // «Лениншіл жас», 5 желтоқсан, 1989.

	Исмакова А.С. Казахская художественная проза. Поэтика, жанр, стиль. Алматы. Ғылым, 1998.

	Белинский В.Г. Собр соч. в 3 т. Т.І. М., 1948.

	Бельгер Г. Дала балладалары // Кекілбаев Ә. Таңдамалы, 1 том. Алматы. Жазушы, 1989.

	Бахтин М. Проблемы литературы и эстетики. М., Худ. Лит., 1975.

	Кожевникова Н.А. О соотношении речи автора и персонажа //



	Языковые процессы современной художственной литературы. Проза. М., 1997.

	 	Майтанов Б. Сөз сыны. Алматы, 2002.

	Кекілбаев Ә. Мен әдебиетші болмасам, саясатқа келмес едім //



	«Егемен Қазақстан» газетінің тілшісі Тілекқабыл Боранғалиға берілген сұхбат. «Егемен Қазақстан», 2 қараша, 1995.





	Қабылов Ә. Оспанхан Әубәкіровтің сатирасы. Алматы. Арыс, 2007.

	Ковтун Е.Н. Художественный вымысел в литературе ХХ века. М., Высшая школа, 2008.

	А.Пушкин. Капитан зызы. Аударғандар: Ә.Тәжібаев, Ғ.Оспанов, Қ.Сағындықов. Алматы. Жалын, 1984.

	Әуезов М. Уақыт және әдебиет. Алматы. ҚМКӘБ. 1962.

	Кекілбаев Ә.Қадірлі Хасен аға. Автопортрет // Ә.Кекілбаев 12 томдық шығармалар жинағы. 11 том. Алматы, Өлке баспасы, 1999.

	Платон. Сочинения в 3 томах. М., 1972. Т.3.Ч.2.

	Шиллер Ф. Собрание сочинений. В 7 т. М., 1957. Т.6.

	Хейзинг Й. Осень средневековья. М., 1998.

	Бахтин М. Творчество Француа Рабле и народная культура средневековья и Ренессанса. М., 1990.

	Эпштейн М.Н. Постмодерн в русской литературе. М., Высшая школа, 2005.

	Кемеров В.Е. Игра // Современный философский словарь / Под общ. Ред. В.Е.Кемерова. – Лондон; Москва и др. 1998.

	Ғабитов Т., т.б. Мәдениеттану. Алматы. Раритет, 2006.

	Белинский В.Г. Полн. собр. соч., т. І.

	Зощенко М. Карусель. Алма-Ата. Жалын, 1989.

	Сыздықов Қ. Мұхтар Әуезов - әдебиет сыншысы. Алматы, 1973.

	Бахтин М.М. Вопросы литературы и эстетики. М., 1975, С. 148.

	Пралиева Г. Ішкі монолог. Алматы, 1994.

	Белинский В.Г. Шығармалары. Сын мақалалары. Алматы, 1987.

	Нұрғалиев Р. Айдын. Қазақ драматургиясының жанр жүйесі. Монография. Алматы. Өнер, 1985.

	Кекілбаев Ә. Ақиқаттың мекені – жүрек // Егемен Қазақстан. 6 желтоқсан, 2002.

	Абай. Екі томдық шығармалар жинағы. Алматы. Жазушы, 1986.

	Сыдықов Т. Қазақ тарихи романы. Алматы. Ер-Дәулет, 1996.

	Jaspers K. FreiheitundAutoritat. Luzern, 1951.

	Жұмабек С. Халық тағдырының тамыршысы // Жұлдыз, №1, 2007.

	Горький М. Шығармалар жинағы. 24 том. М., 1954.

	Мырзалиев Қ. Сөз сиқыры. Алматы. Жазушы, 1982.

	Кекілбаев Ә. Дүние ғапыл. Өлеңдер мен драма. Алматы. Арыс, 1999.

	Толысбаева Ж., Қабылов Ә. Поэзия жанрлары: тарих және қазіргі заман тәжірибесі. Семей. Талант, 2008.

	Путилов Б.Н. Славянская историческая баллада. М.-Л. Наука, 1965.

	Думбадзе Н. Делать добро, пока можешь // Литературная газета. 29 мая, 1985.

	Чехов А.П. Полн. собр соч.: В 20-ти т. М., 1949, т.14.

	Чехов в воспоминаниях современников. М., 1952.

	Кекілбаев Ә. Тіл және тәуелсіздік // Егемен Қазақстан. 5 тамыз, 2006.





Қосымша





Ә.Кекілбаев шығармаларындағы күлкіге қатысты поэтикалық қолданыстардың


	ҚЫСҚАША ТІЗБЕСІ



	 		 			 Сөз тіркесі

			 Айқындауышты тіркес

			 Сөйлем



		 			 ақсия күлу



			 Алдыңғы жақтағы ақсия күлетін жас

жігіттер мен қыз-келіншектердің орнын салиқалы ағайлар мен жеңгейлер

иемденіпті.



		 			 ашық күлкі



			 Тек төрдегі Мәтінің ғана көзінде бір буылдыр мұнар бар. Күлкісі ашық. Сөзі жарқын.



		 			 ащы мысқыл

			 айыз қандырар ащы мысқыл

			 Әміршінің жүзіне айыз қандырар ащы мысқыл жүгірді.



		 			 бейқам күлімдеу

			 мәз-мейрам дархан тіршіліктің буына елтігендей бейқам

күлімдейді

			 ...Ержанов мынау мәз-мейрам дархан тіршіліктің буына елтігендей бейқам күлімдейді.



		 			 бетін шымшып күлу



			 Ол айтқанын істетіп, ән салудан құтылғанына мәз, ал мынау айналасындағы біреулері көздерін сүртіп, біреулері іштерін ұстап, енді біреулері бетін шымшып,

қыран-топан боп қырыла күліп жатқан көп халықтың неменеге қағанағы қарк, сағанағы сарқ бола қалғанында оның шаруасы жоқ.



		 			 әдемі күлкі



			 Жаппар осы бір әдемі күлкіні танитын

сияқты.



		 			 әдепті әжуа



			 ...әдепті әжуа мен қылқылдаған қылықты

қолқаны шебер қиыстырған ән айтып берді.



		 			 әзәзіл таба



			 Әркімнің жүрегіне қонақтап алған әзәзіл

табаны сүйтіп аластағаны жөн.



		 			 болмашы күлкі



			 Сол бір болмашы күлкінің болымсыз табы қоңырқай жүзінде ұзақ уақыт тұрып

алатын.



		 			 бүлк-бүлк күлкі



			 Хан: «Жә, оған бола қысылма! Үндегелі отырған өзім де жоқ», - дегендей жұрттың кеу-кеуіне құлықтана құлақ тосып, бүлк-

бүлк күліп қояды.



		 			 дарақы күлкі

			 кез келген нәрседен үркіп, бетін шымшитын дарақы

күлкі

			 Кез келген нәрседен үркіп, бетін шымшитын дарақы күлкі ілгері басуға емес, кері кетуге қызмет етеді.



		 			 дуылдаған күлкі



			 Сонда тусырап жатқан тың топырақтың астындағы бір кездегі дуылдаған күлкі, сауық-сайран, қызыл кеңірдек айтыс, қыран-топан ұрыстар оның қаперіне де

кіріп-шықпас. Адамды адам қылып жүрген





			 де әуелі сол күңірсіген қазан, дуылдаған

күлкі емес пе?



		 			 ду-ду күлкі



			 Мынау ұланғайыр кең жазықтан ертең жиын тарағасын да айлар бойына қымыз иісі аңқып, ду-ду күлкі естіліп тұрардай.

Жабыр-жұбыр үн мен ду-ду күлкі қайта естіледі



		 			 екі езуін жия алмай күлу



			 Дәржан үйіне шаршап келсе де, балаларды көргенде екі езуін жия алмай, ырсыңдап

күліп, мәз-мейрам боп қалады.



		 			 екі иығы бүлкілдеп күлу



			 Екі иығы бүлкілдеп күліп тұр, әлі күліп тұр.



		 			 етене таныс күлкі



			 Апыр-ай, осы бір монтаны күлкіні тағы қайдан, тағы кімнен көріп еді? Тіпті етене

таныс күлкі ғой.



		 			 жайбарақат күлу



			 Жақан жайбарақат күліп ыржиып тұрады.



		 			 жайдары күлкі



			 Езуіне бір өмір бақи жүгірмеген жайдары күлкі жүгірген екен дейді. Екінші қабатқа

көтерілгенде барып, Ержановтың жүзіне қайтадан жайдары күлкі жүгірді.



		 			 жайраң кілкі



			 Жымиғаныңда ыржаңдап, соңына еріп, артына сырт айнала беріп, қабағыңды түйгенде әлгі екі езуі екі құлағындағы жайраң күлкісі жым-жылас жоғалса – қорқақ.



		 			 жарыла күлу



			 Тақтай есіктің жақтауға тақ ете қалуы-ақ

мұң екен, ар жағындағылардың жарыла күлгендері...



		 			 жексұрын күлкі



			 Әлгі жексұрын күлкі қалайша бір жылт

етпейді?



		 			 жыбыр-жыбыр күлу



			 Мұның танауының астында жыбыр-жыбыр, жымың-жымың күліп көл суы емес, жер мен көкті түгел алып ала шабыр аспан

жатыр.



		 			 жымың-жымың күлу





		 			 жымиған күлкі



			 Қызметші әйел жалт бұрыла бергенде,

жымқыра тістеген езуінен жымиған күлкі қылаң берді.



		 			 жымия күлу

			 иба сақтаған боп, еріндерін тістеп, жымия күлу

			 Қызметші әйелдердің иба сақтаған боп, еріндерін тістеп, жымия күліп жүретіндері қашанғы әдеттері емес пе! Екеуіне еріп

келген қара торы әйел жымия күліп тұр.



		 			 жұмбақ күлкі

			 жылт ете қалған жұмбақ күлкі

			 ...әдемі келіншектің бұлтиған бетінде жылт ете қалған бір жұмбақ күлкіні аңдап үлгерді. Қоштап күлгені де, мошқап күлгені де белгісіз.



		 			 жымысқы күлкі

			 міней қарайтын жымысқы күлкі

			 Сол біржолата көміліп қалуға айналған сығырық көздерден бір кездегі міней қарайтын жымысқы күлкі мүлдем

жоғалыпты.



		 			 жылт етіп күлу



			 Келдейдің таусыла сөйлегенін көріп





			 ұлықтың күреңітіп алған жүзіне жылт етіп

күлкі жүгірді.



		 			 жымың күлкі

			 әзәзіл дәмені өшірмей, өршіте түскен жымың күлкі

			 Сол бір әзәзіл дәмені өшірмей, өршіте түскен әлгібір жылы жүз, жымың күлкіге әбден құлап түсетін шығар.



		 			 жымың-жымың

күлу

			 ештеңе болмайтындай

жымың-жымың күлу

			 ...бүгін де ештеңе болмайтындай жымың-

жымың күліп жарқылдап шыға келді



		 			 жымысқы күлкі



			 Манағы таңы жарқылдаған қызыл түлкіден көрген жымысқы күлкі оның да мынау бүлк етпей жатар да қояр жапан түздей қоңырқай жүзіне тегіннен-тегін қонақтап жүр дейсің бе. Үш сығырақтың езуінде тағы да

жымысқы күлкі жылт ете қалды. Қызметші әйелдің езуіндегі сол бір жымысқы күлкі әдетте мөлтең-мөлтең ағып жататын момақан бұлақтың бетіне де көшіп қонғандай. Қан-сөлсіз сұрғылт қаймыжық ерніне жымысқы күлкі жүгірді.



		 			 міней қарайтын жымысқы күлкі

			 Сол біржолата көміліп қалуға айналған сығырық көздерден бір кездегі міней қарайтын жымысқы күлкі мүлдем

жоғалыпты.



		 			 жымсия күлу



			 Жымсия күліп қарсы ұмсынып қолын алып

амандасты.



		 			 жырқ-жырқ күлу



			 Сумақай Юмаш батырдың ашуын басқысы келіп жырқ-жырқ күліп қояды. Жұрт жырқ- жырқ күле бастады. Дастарқан басындағы

әйел жағы жырқ-жырқ күле бастайды.



		 			 зілдене жымию



			 Торғын зілдене жымиды да, метейін арқасына салып жүріп кетті.



		 			 зіп-зілдей кекесін



			 Оң жақ езуіне бір зіп-зілдей кекесін ілігіпті.



		 			 зірк-зірк күлкі



			 Торғын метейге үңілген қалпы үнсіз жымиды. Берден зірк-зірк күледі.



		 			 кекесін

			 лып ете қалған кекесін

			 ...өңіндегі жаңағы бір лып ете қалған

кекесін аяқ астынан мүсіркеушілікке ауысты.



		 			 кекесін күлкі



			 Шыңғыс ханның кекесін күлкісінен де, оқта-текте қиығын салып өтетін жымысқы көздерінен де иманы сескеніп тұрған

Шидүрге жоқ.



		 			 кеңк-кеңк күлу



			 Шал кеңк-кеңк күлді. Олардың кеңк-кеңк күлкісі мен кергіме дауы да құлағына

майдай жағады.



		 			 күмілжі күлкі

			 байқалар-байқалмас күмілжі күлкі; (кімді) мүсіркеп отырғаны белгісіз күмілжі күлкі

			 Бір езуінде байқалар-байқалмас күмілжі күлкі тұрды. Әлекеңнің не оны, не Ахметовты мүсіркеп отырғаны белгісіз, езуіне бір күмілжі күлкі оралды.



		 			 кеу-кеу күлкі



			 Біз анадай жерге ұзап кеткен соң ғана

қайтадан кеу-кеу күлкі естілді.





	 		 			 көзінен жас аққанша күлу



			 Бұл сары ала шатырдың есігін жұлқып ашып шығып бара жатқан досының артынан көзінен жас аққанша, ішін басып күле берді, күле берді.



		 			 көздерін сүртіп күлу



			 Ол айтқанын істетіп, ән салудан құтылғанына мәз, ал мынау айналасындағы біреулері көздерін сүртіп, біреулері іштерін ұстап, енді біреулері бетін шымшып,

қыран-топан боп қырыла күліп жатқан көп халықтың неменеге қағанағы қарк, сағанағы сарқ бола қалғанында оның шаруасы жоқ.



		 			 қақақу-күлкі



			 Оның бетінде нөкер қыздардың жай

күндергі қақақу-күлкі шаттығына атымен ұқсамайтын өзгеше бір қуаныш табы тұр.



		 			 қараптан-қарап

күлу



			 Артынан қараптан-қарап күлетін болды.



		 			 қарқ-қарқ күлкі

			 бірінің сөзін бірі іліп ала жөнеліп қарқ-қарқ күлу

			 Бүйірлі жез шайқазанды ортаға алып, бір- бір аққұманды дербес иемденген топ-топ еркектер бірінің сөзін бірі іліп ала жөнеліп, қарқ-қарқ күліп қағытпа сөзге қарық болып жатыр. Қазақтың асындағыдай қарқ-қарқ күлкі де, өжеңдескен дау-жанжал да, шырқ

ұрап көкке сермеген ән де, тартылған күй де жоқ.



		 			 қарқылдап күлу



			 Сонда бұл қарқылдап күлген-ді. ал енді

жазатайым қарқылдап күле қалса, көздері тас төбелерінен шығып кетеді.



		 			 қарқылдасқан күлкі



			 Анау жиделердің түбінде талай-талай қауқылдасқан мәслихат қызып, қарқылдасқан күлкі естіліп жатыпты.



		 			 қинала күлу



			 Неге екені белгісіз, қинала күлді.



		 			 қияңқы мысқыл



			 Әйтпесе ол мынау жан алғыштай жалаңдап қыр соңынан қалмай қойған қияңқы

мысқылдан құтыла алмайды



		 			 қоштап күлу



			 ...әдемі келіншектің бұлтиған бетінде жылт ете қалған бір жұмбақ күлкіні аңдап

үлгерді. Қоштап күлгені де, мошқап күлгені де белгісіз.



		 			 қуақы күлкі



			 Көзінің қиығына қуақы күлкі үйіріледі.



		 			 қулана жымию



			 Шыңғыс хан Шидүргенің жүзіне қарап,

қулана жымиып қойды.



		 			 қылмың-қылмың

күлкі



			 Қып-қызыл күн қылмың-қылмың күліп

қояды.



		 			 қымсына күлімдеу

			 аппақ тістерін

жарқырата көрсетіп, қымсына күлімдеу

			 Жамал жігіт құшағынан жалма-жан басын жұлып ап, бұған аппақ тістерін жарқырата көрсетіп, қымсына күлімдей бір қарады.





	 		 			 қымсына күлу

			 көзінің астымен қарап қымсына күлу

			 ...оның миығына сондай бір сүйкімді,

сондай сұсты, сондай тәкаппар күлкі іліккен албыраған алқызыл еріндері мен көкірегіңді шоқ боп қаритын нәркес көздері келеді, шыны аяғыңды беріп жатып, көзінің астымен қарап қымсына күлгені келеді.



		 			 қымсына күлімсіреу

			 не айтарын білмей

қысылып, қымсына күлімсіреу

			 Сосын бұған әлдене айтқалы оқталды да, не айтарын білмей қысылып, қымсына

күлімсіреді



		 			 қыран-топан күлкі



			 ...көшпенді қымыз орнына қысы-жазы бір сары ала суды ертелі-кеш ысылдап-

пысылдап тартар да отырар отырықшыны

мазақтап, қыран-топан күлкіге батар-ды. Жұрт қыран-топан күлкіге батты.



		 			 қырыла күлу

			 қыран-топан болып қырыла күлу

			 Ол айтқанын істетіп, ән салудан құтылғанына мәз, ал мынау айналасындағы біреулері көздерін сүртіп, біреулері іштерін ұстап, енді біреулері бетін шымшып,

қыран-топан боп қырыла күліп жатқан көп халықтың неменеге қағанағы қарк, сағанағы сарқ бола қалғанында оның шаруасы жоқ.



		 			 лақылдақ күлкі

			 асып-төгіліп жататын

лақылдақ күлкі

			 Сол-ақ екен Ержановтың әрдайым асып-

төгіліп жататын лақылдақ күлкісі естілді.



		 			 лекілдей күлу



			 Елпілдей сөйлеп, лекілдей күледі.



		 			 лекілдек күлкі



			 Келіншектің ақ сүйрік саусағына ернін апара беріп еді, әйелінің сылқылдақ күлкісіне Ержановтың лекілдек күлкісі

қосылды.



		 			 масаттанған күлкі



			 Тек тырсиған бетіндегі зілді ашу тарап,

езуінде масаттанған күлкі тұрды.



		 			 марғау күлкі

			 төңірегімен де, кең

дүниемен де шаруасы жоқ марғау күлкі

			 Оның орнын әуелі мәз-мейрам күлкі

иемденіпті, енді о да өшіп, төңірегімен де, кең дүниемен де шаруасы жоқ марғау күлкі орнығыпты.



		 			 миығынан күлу

			 мүсіркеп миығынан күлу

			 Қаумалаған қалың жұрт та, былайғы

жігіттер де оған мүсіркеп, миықтарынан күліп тұр екен.



		 			 мұртынан күлу



			 Итжемес мұртынан күлді



		 			 мырс етіп күлу



			 ...кәрі би мырс етіп күліп жіберді. Мына сөз насырын қасыса да, Балпан бай жаман неменің бұл айтқанының жаны бар шығар

деп бір мырс етіп күлген де қойған. Торғын мырс етіп күліп қойды.



		 			 мырс-мырс күлу



			 Шебер жігіт есік алдындағы саяжайда

бұның бәрін естіп, ішінен мырс-мырс күліп отырады.



		 			 мысқылдай күлу



			 Бәлкім, анау зират басындағы манағы бір

опыр-топырға мысқылдай күліп тұрған шығар.





	 		 			 мысқылдай күлімдеу



			 Менің далбаса үмітімді тәлкек қылғандай күн көзі мысқылдай күлімдеп ұясына батып бара жатты.



		 			 монтаны күлкі



			 Апыр-ай, осы бір монтаны күлкіні тағы қайдан, тағы кімнен көріп еді?



		 			 жымсиған монтаны күлкі

			 Әлгіндей жымсиған монтаны күлкіні әлдебір қуқыл мұрт пен қуқыл сақалдың арасындағы суға салып жаншыған бүркіттің жеміндей қан-сөлінен айырылып әбден

бозарып кеткен жұп-жұқа қаймыжық ерінге ілініп тұрғанын талай рет көрген секілді.



		 			 мошқап күлу



			 ...әдемі келіншектің бұлтиған бетінде жылт ете қалған бір жұмбақ күлкіні аңдап үлгерді. Қоштап күлгені де, мошқап күлгені де белгісіз. Қалпақ мошқап күліп тұрғаны, я

аяп тұрғаны белгісіз, мұның қарсы алдында тісі ақсиып, талтайып тұрып алды.



		 			 мошқау-мазақ

			 кім түрткі мошқау- мазақ

			 Енді, міне, мына бір құр қаңқаны салдырлатып қара жолға бір салмай тұрып, сол қол шошайтқан кім түрткі мошқау- мазақтан құтыла алмайтынына көзі біржола

жетіп болды.



		 			 парықсыз күлкі

			 көбелекті де

зеңбірекпен атады

дейтін ұсақ-түйек, парықсыз күлкі

			 Көбелекті де зеңбірекпен атады дейтін ұсақ- түйек, парықсыз күлкі күліп тұрған

адамның өзінің тобық шыламас таяз парасатын ғана әшкерелей алады.



		 			 селк-селк күлу

			 отыз екі тісін түгел ақситып, үн шығармай, селк-селк

күлу

			 Ержанов тағы да екі тізесін сарт еткізіп, отыз екі тісін түгел ақситып, үн шығармай, селк-селк күлді.



		 			 сақ-сақ күлкі



			 Ендеше, сол күйшінің басын жұтқан өзің

емес пе? – деп тісін ақситып, сақ-сақ күледі.



		 			 сиқыр күлкі

			 естен тандырар сиқыр күлкі

			 Жүзінде ғана емес, жүріс-тұрысында да әлгі бір сиқыр күлкінің табы жатқандай... Тіпті етене таныс күлкі ғой. Естен тандырар

сиқыр күлкі...



		 			 сылқылдақ күлкі



			 Келіншектің ақ сүйрік саусағына ернін апара беріп еді, әйелінің сылқылдақ

күлкісіне Ержановтың лекілдек күлкісі қосылды.



		 			 сылқ-сылқ күлкі



			 Қайда құлақ тоссаң да – жабыр-жұбыр үн; кеу-кеу әңгіме, аспан астын шатыната шырқалған асқақ ән, сылқ-сылқ күлкі,

боздаған бота, күлдір-күлдір кісінескен

жылқы... Сылқ-сылқ қыздар күледі. Оқтын- оқтын сылқ-сылқ күлкі естіліп қалады.



		 			 сылқ-сылқ күлу

			 тісін ақситып сылқ- сылқ күлу

			 Күйдің осы арасын баяғыда Әубәкір біраз жерге дейін тыңдап ап тісін ақситып сылқ- сылқ күлген. Алдында сылқ-сылқ күліп тұрған әдемі келіншектің сүйір саусағын қолының ұшымен ғана сипай көтеріп,

ерніне әрең тигізді.





	 		 			 сыңғырлай күлу



			 Құдаша қыз одан сайын сыңғырлай күлді.



		 			 сықылықтап күлу

			 әбден мәз болып, сықылықтап күлу

			 Тіпті шалғыға ілігіп, морт-морт түскен көк балаусаның өзі осы екі аяқтылардың аяғын құшқандарына әбден мәз болып,

сықылықтап күліп құлап жатқандай.



		 			 сыпайы күлкі



			 ...ханым әлгі сыпайы күлкісін теп-тез тыйып ала қойды.



		 			 сыпсың-сыпсың күлу

			 қолдарын шошайтып сыпсың-сыпсың күлу

			 Оның басқанынан жер ойылатындай

орнықты жүріс-тұрысына, маңғаз мінезіне, сөйлеген сөзіне былайғы балалар сыртынан қолдарын шошайтып сыпсың-сыпсың күліп жатқанда, бұл оларға қосылмай, қайта

көңілі бітіп, қызығып отыратын.



		 			 сілімтір күлкі

			 қатқан қыраудай сілімтір күлкі

			 Кексе ноғайдың сертік мұртындағы қатқан қыраудай сілімтір күлкі жым-жылас

жоғалды.



		 			 сұйық кекесін

			 сүліктей ілініп тұрған

сұйық кекесін

			 Ханның оң жақ езуінде сүліктей ілініп

сұйық кекесін тұрды.



		 			 сұйқылт жымсию



			 Дегеніне жетіп, екі езуі екі құлағында тұрған мәз-мәйрам теңізшіні көргенде

Кирилов сұйқылт жымсиды.



		 			 сұсты күлкі



			 ...оның миығына сондай бір сүйкімді,

сондай сұсты, сондай тәкаппар күлкі іліккен албыраған алқызыл еріндері мен көкірегіңді шоқ боп қаритын нәркес көздері келеді,

шыны аяғыңды беріп жатып, көзінің астымен қарап қымсына күлгені келеді.



		 			 сүйкімді күлкі



		 			 тәкаппар күлкі



		 			 тыжырынған күлкі



			 Есіне баяғы ақ шытыра киініп, Теңбілкөкке мініп, сыланып-сипанып ел қыдырып

жүретіні түсіп, езуіне бір тыжырынған күлкі жүгірді.



		 			 тісін ақситып күлу



			 Құлдар бұның не айтып тұрғанына

түсінбесе де, тістерін ақситып күліп қояды.



		 			 ұры күлкі



			 Тағы бір тәтті қиял құндыз мұрттың бір

ұшында ұры күлкі боп ілініп тұр.



		 			 ыржалаңдау

			 қайта-қайта қарап

қойып ыржалаңдау

			 Қайтып келе жатып, бұның бетіне қайта-

қайта қарап қойып, ыржалаңдай берді



		 			 ыржың етіп күлу



			 Шай құйып отырған жігіт ыржың етіп күліп

жіберді.



		 			 ыржия күлу

			 екі езуі екі құлағына жетіп ыржия күлу

			 Кексе ноғай «Уһ» деп бір дем алғандай екі езуі екі құлағына жетіп ыржия күлді.



		 			 ыржиып күлу



			 Қайта «Сонысы дұрыс болды», – дегендей

ыржиып күле береді.



		 			 ырсыңдап күлу

			 екі езуін жия алмай ырсыңдап күлу

			 Дәржан үйіне шаршап келсе де, балаларды көргенде екі езуін жия алмай, ырсыңдап

күліп, мәз-мейрам боп қалады.



		 			 ырсиып күлу



			 Бәйбек... жер түбінен ырсиып күліп келеді.

Жақан оған абыржымай-ақ қой дегендей ырсиып күлді.



		 			 ішек-сілесі

қатқанша күлу



			 Қажет десе қалжыңдасып ішек-сілесі

қатқанша күле де алмады.





	 		 			 ішін басып күлу



			 ...Ералы ханзада ішін басып күлсін кеп.



		 			 іштерін ұстап күлу



			 Ол айтқанын істетіп, ән салудан құтылғанына мәз, ал мынау айналасындағы біреулері көздерін сүртіп, біреулері іштерін ұстап, енді біреулері бетін шымшып,

қыран-топан боп қырыла күліп жатқан көп халықтың неменеге қағанағы қарк, сағанағы сарқ бола қалғанында оның шаруасы жоқ.



		 			 ішін басып күлу

			 көзінен жас аққанша ішін басып күле беру

			 Бұл сары ала шатырдың есігін жұлқып ашып шығып бара жатқан досының артынан көзінен жас аққанша, ішін басып

күле берді, күле берді.



		 			 үнсіз жымию



			 Бөгде көзге сыр алдыртпай үнсіз жымияды.



		 			 тістерін ақситып үнсіз

күлу

			 Алтын көзілдірік пен қараша әйел тістерін

ақситып үнсіз күліп қойды.



		 			 шиық-шиық күлу



			 Егер құдай көкте емес, жерде болып, бір-екі рет академияның сайлауына түсіп көрсе, оның да қадірінің қандай болатыны белгілі

деп шиық-шиық күліп қояды.





	МАЗМҰНЫ



Кіріспе 3

	Образ табиғаты 8

	Әзіл айшықтары 40

	Ирония иірімдері 60

	Ойын орайы 92

	Пайым парасаты 119

	Өлең өрнектері 141

	Қорытынды 151

	Әдебиеттер тізімі 155

	Қосымша. Ә.Кекілбаев шығармаларындағы

	күлкіге қатысты қолданыстардың қысқаша тізбесі 158





