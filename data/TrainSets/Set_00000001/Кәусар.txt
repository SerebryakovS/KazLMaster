	Совет-Хан Ғаббасов

	Кәусар



	Ғылыми-фантастикалық роман





	Жазушы «Кәусар» атты ғылыми-фантастикалық романында адамзаттың өмрі мен тұрмысын биологиялық жолмен түбірімен жақсарту мәселесі тартымды әңгімеленеді.





Бірінші бөлім





I. ТЕРБЕЛМЕЛІ ТОЛҚЫНДАР





	Жүйкені жеп – сүлесоқ етер, даңгаза дыбыстардан кұтылу..,

	адамзаттың армандай алыс қажеттілігі болатын.

	«Ұждан»



	1

	Ол бүгін де лабораториясынан тым кеш оралды. Шаруақашты болған түріне қарағанда әлденеден жүрегі шайлыққандай, күпті көңілмен қажыңқырап жүрген сыңайы бар. Өзі таңдап алған өмір жолы оған үнемі қуаныштан гөрі, жабырқау жағдайларды молырақ сыйлайтын сияқтанады да тұрады. Әлде, көптен бері қиналып, шаршап-шалдығып жүргеннен кейінгі ойы ма екен.

	Қалай десек те мұраты мол ұлы мақсат, соңына түскен іздеушісінен тек ерінбеген еңбекті ғана емес, шынайы құштарлықпен қоса, асқан төзімділікті де талап ететін тәрізді.

	Міне, түннің бір уағына дейін ұйықтай алмай жатқан Ұланның да санасындағы сан күдік арадай талап маза берер емес. Жылдар жылжып өткен сайын, оның қол созып жүрген арманы – сағымдай құбылып, сарсаңға толы сан алуан күндер түгіл, жылдардың өзі жылмия түсіп жылыстап, білінбей ғана өтіп жатыр. Ойсоқты боп толғанған сайын мұны ол соңғы кездері анық түсініп жүрген сияқты. Тіпті оған кейде алдындағы үміті, уақыты жетіп сарала тартқан жапырақтай... білінбей үзіліп, біртіндеп шашыла бастағандай болып та көрінеді.

	Бірақ әділін айтсақ, мұның бәрі мақсат биіктігінен туындайтын үрей ғана болатын. Әйтпесе, Ұланның қиялының шарпылып, талантының мұқалуы тіпті де мүмкін емес еді. Өйткені, оның алдына қойып жүрген мақсаты анау-мынау жай ғана дүние емес, күллі адамзаттың арманынан туындайтын аса үлкен мәселе...



	2

	Бұл шақ – мазасыз дыбыс атаулының үні өшіп, тіпті хабарласу мен қарым-қатынас жасаудың өзі де, тербелмелі магниттік толқындар арқылы ғана жұмыс істеуге көшкелі қашан? Ызы-қуыт шудан арылған ұланғайыр қаланың іші – мамыражай күйге еніп, азан-қазан боп жататын алып өндірістер түгілі, тұрмыстағы сәт сайын мазалайтын шылдыр-сылдыр дыбыстардан да із қалған жоқ...

	Ұлан күнделікті әдетімен, самалдай сипап, жүзін желпіген магниттік толқындардың әсерімен рахаттана оянса да, көзін ашпастан біразға дейін манаурай түсіп маужыраған күйі ұзақ жатты. Ол осынау бір әдетіне айналған сәттен теңдесі жоқ ләззат алатын. Сәби шағына енгендей арманда кеткен сағыныштарымен табысып, өзіменен-өзі боп рахат бір күй кешуші еді. Буалдыр тарта мұнартып алыстап кеткен балалық шақтың елесі, оны еліттіре жетелеп, сол бір қапылыста тап болған өкінішіне әкеп тіремей тынбайтын. Ес біле бастаған шағында, ойда жоқта опат болган ата-анасының қазасы әркез оның есіне түсіп, жан дүниесін тербететін-ді. Осынау ұйқылыояу сәтінде олармен сезім арқылы табысуды әдетіне айналдырып алған. Міне бүгін де сол манаураған күйі ұзақ жылдар бойына сіңген үйреншікті мінезіне басып; жылы төсегін тастап тұрып кете алмай жатыр.

	Ол осынау бір ой елесінен әуреленіп, қаншама құмартса да, күңгірт қана есінде қалған анасының бейнесін көз алдына келтіре алмай, тек оның жыпжылы алақанының майда, жұмсақ табын ғана сезінетін. Бірақ, дәтке қуат болымсыз сәттің өзінен ол, сәби сезімдерінің ағарып атқан таңдай іңкәр шақтарын іздейтін-ді.

	Үсті-үстіне желпінте соққан толқындар үйдегі бей-жай жатқан Ұланды жайбарақат қалдырар емес. Екінші жамбасына аунап түскен ол, қол созым жерде, бас жағында тұрған ақ түймені басып қалды. Сол-ақ екен, қарсы қабырғаға ілінген, экран табло жарқ ете қап, бірден көгілдір түске малынды, Іле бірін-бірі қуалай тізбектеліп, қатар түзеген әріптерден төмендегідей сөздер жазылды:

	«Қайырлы таң. Бүгін, 13-ші март 2239 жыл. Сізді мазалаушы – ғарыштағы «Юпитер» атты ғылыми-зерттеу космос кемесі. Бірер минуттан соң көгілдір экранда, өзіңізбен сөйлесетін адаммен ұшырасасыз! Көңіл қойып, дайын отыруыңызды сұраймыз.»

	Бұл ойда жоқта, тіпті Ұлан ешуақытта күтпеген жаңалық еді. Ол әрісәрі боп, түсіне алмай жан-жағын жинақтап, бас жағын биіктете қайыра жайғасып қонағын күтті.



	3

	Ең әуелі Ұланның санасында жарқ етіп бірден оралған ой:

	«Япыр-ау, шынымен осы Зерде ғұлама болмасын? Жо-жоқ! Ғарыштағы «Юпитер» кемесінен деді ғой. Сонда, мұның кім болғаны? Зерденің ізтүзсіз кеткеніне, міне он шақты жыл болып барады. Қайда? Нендей жағдайға ұшырады, оны ешкім білмейді. Қайран аяулы менің ұстазым! Шіркін, ондай атты күн туса, арманы мол, қадірі биік әулием. Мен үшін кім екеніңді өзің де сезінбей кеттің-ау?! Қайда болғанда да мұның өзі қызық болмаса игі. Сонда мені ғарыштан іздеушінің жөні кім?»

	Кенет жарқ ете қап, Ұланның жанарына оттай басылып, ойда жоқта экраннан күлімсірей қараған Іңкәрдің жүзі көрінді. Еш хабарсыз екі жылдай жоғалып кеткен қалыңдығын, тап осылай ұшыратам деп үш ұйықтаса ойына кірмеген еді. Есі шыға сасқалақтап қалған Ұлан, қатты таңырқап:

	– Жаным-ау, мынау Инеш қой? – дегеннен басқа ештеме айта алмады.

	Ол Іңкәрді еркелетіп осылай атаушы еді.

	– Ие-ие, менмін! – деп сықылықтай күлген Іңкәр: – Сәләматсың ба, Ұлан? Ту-у-у, өзің шошынғаның сонша, екі көзің шарадай болды ғой. Жәжә, бір минутқа есіңді жи. Мені кетті-бітті, қарасы өшті деп пе едің? Жоқ! Жоғалған қыз өзі келіп отыр. Қалай. Анық көріп, дұрыс естіп отырсың ба?

	– Өте тамаша! Барлығы да тамаша! Есен-саумысың, Инеш? Әбден сағындырдың-ау, боташым?

	Манағыдай емес өңі өзгеріп:

	– Өзім де... өзім де, – деген Іңкәр, шарасы үлкен жанарына іркіле қалған көз жасын жасырғысы кеп, сәл қиғаштай бұрылып үнсіз қалды.

	Өрекпіген көңілін әлі-дағы баса алмай отырған Ұлан:

	– Назыңды да, өкпеңді де түп-түгел етіп мойныма аламын. Кешір. Барлығына да кінәлі өзіммін. Өзімдікі жөн дейтін барып тұрған өзімшілмін! – деп өзінің ескі әдетімен құлағының ұшын шымшылай берді.

	Еш қыбырсыз тыңдаған Іңкәр, дірілдеңкіреп шыққан дауысын сәл тежеп:

	– Жо-жоқ! Тіпті де олай емес. Сенде тырнақтай да кінә жоқ! Сондағы айтқандарыңның барлығы да, айна-қатесі жоқ дұрыс болатын. Түсіне тұрып, түс жыртысуымызға жеткізген менмін. Шырт ете түсер қылт етпе, шолжақай мінезімнің кесапаты ғана, – деп қолындағы ақ жібек орамалын жүзіне апарды.

	Ұлан жалынғандай үн қатып:

	– Ботам! Іңкәрім менің, өтінемін? Сен өзіңді тым асыра кіналап отырсың! Кінәласып қайтеміз. Шынымды айтсам, мен байқұста, осы қазір сағыныштан басқа ештемені ойлауға шамам жоқ. Тіпті сенің өзің түгіл басқан ізіңе дейін, сөйлеген сөзің мен ерке назды мінезіңе дейін сағындым. Бұл күндері зарыға-зарыға запыран ішкендей күйде едім, – деп өзінің қатты қиналып жүргенін аңғартты.

	Аққұба өңі алаулай түскен. Іңкәр:

	– Қайдам, қайдам? – деді ойнақы үнмен, сұқ саусағын безей назданып: – Ұйқыңды қимай, жауап бермей қойғаныңа қарағанда, жаңағы айтқандарыңа сену қиындау сияқты.

	Төмен қарай беріп, мырс етіп күліп алған Ұланның бидай өңі нұрлана түсіп:

	– Е-е, сен көпке дейін экранды қоспағанымды айтып отырсың ба? – деді мәз-мәйрам боп күлімдей басын көтеріп: – Инеш-ау, сірә сенің есіңде қалмағаны ма? Менің сол баяғыдағы ескі әдеттерім қаз-қалпында ғой.

	Іңкәрдің шарасы үлкен қос жанары кіреукелене мұңайып, әлденені – көз алдынан еткізіп отырғандай:

	– Ана алақанының мейірімін сезінуден артық бақыт бар ма? Мезгілмезгіл сәби сезімнің аппақ нұрына шомылып, тазарып тұрганға не жетсін, – деген ол өз көкірегіндегі күй сандығының нәзік қылдарын қозғап алғандай сыңай танытты.

	Ұлан естіп-тыңдаған сөздеріне шат-шадыман болып:

	– Қандай жақсы, өте дұрыс, тауып айттың?! Ұмытпаған екенсің ғой, жаным! Менің ғұмырымдағы бұл бір көгілдір нұрлы сәтім ғой. Сірә, қайталай беруден де, айта беруден де жалықпайтын бір құштарлық тектес әдет, – деп мұңлы өңі ақсұрлана түсіп, әлдеқалай сезімнің әсерімен нәумездене қалды.

	Оның мынау күйін жақсы түсініп отырған Іңкәр:

	– Ұмытқаным жоқ дегенім жай ғана айтыла салған сөз ғой. Шіркін, сен оның мәніне үңіліп, жан-жүрегіңмен сезінсең, өзің-ақ аңғарар едің. Көріспеген осы жылдар ішінде сенің бар қылықтарың сағат сайын жанымды тербеп, жан дүниемді сергітер қуанышыма айналып, рухани жебеушім болдың десем, артық айтқаным емес, – деп тебірене барып үнсіз ғана жаутаңдай түсіп қарай берді.

	Ұлан:

	– Рахмет, Инеш! Өзім соңғы айлар ішінде соншалықты қажып, жалғыздықтан жапа шегіп жүргенімде хабарласқаның қандай жақсы болды. Өн бойымды шырмап, еңсемді басқан зіл қара тастай зұлматты жұлып тастағандай болдың-ау, – деді.

	Боталаған жанарымен Ұланына аялай қараған Іңкәр:

	– Ту-у-у, өзің дағы бір қызықсың! Шайпау тілді мен сорлыны неменесіне әспендетесің? Дария шалқар сезімің түгіл, сенің тырнағыңа да тұрмаймын. Алды-артым толып, шалқып тұрған пендедей, жалғыз сені түсіне алмай жаныңды жаралағаныма соншама қатты ұяламын. Сірә, бұл кінәмді өмір бойы ұмыта алмайтын шығармын, – деп күйзелген қалпы отырып қалды.

	Ұлан не істерін білмей:

	– Инеш, қойшы жаным? Өтінемін! Бұлай деп айта көрмеші? Қызықсың ғой өзің, япыр-ау, сөз жарыстырып кім шекіспейді. Тіршілік емес пе? Соған бола өзіңді-өзің жеп қажеті не? Тіпті, біздер осындайды сезінбесек, бірбіріміздің қадірімізді қатар жүріп түсінбей де өтуіміз мүмкін ғой. Кез келген қателіктің бәрін қадірсіз қылық дей беруге болар ма екен? – деп өзінің дәлелді жұбатуларын айтып жатыр.

	– Әйтсе-дағы, – деген Іңкәр: – Қазымыр сөз қандай жаман! Сондыктан да болар «сөз сүйектен, таяқ еттен өтеді» деп халық даналығы бекер айтпаған ғой. Ұлан жадырай күліп:

	– Ой-й, тәйір-ай, «кексіз адам – кешірімді» деп айтқан да сол халқымыз емес пе? – деді.

	Әлсірей бастаған экран сәулесіне сезіктене қараған Ұлан: – Инеш, байқайсың ба? Телеэкран күңгірттеніп бара ма, қалай? Сендер қазір қай кеңістікте жүрсіңдер? – деп автоматты түрде дыбыс пен кескінді күшейтетін аппараттарды қосты.

	Асыға сейлеген Іңкәр:

	– Ұлан, сөзімді бөлмей тыңдашы? Біздер Юпитер серіктерінің арасында жүрміз. Кемеміздің тұсына – Ио жақындап келеді. Шамамен 7–8 минуттан кейін қайыра дидарласармыз, тос... – деуге ғана үлгіріп бірден сөніп қалды.



	4

	Апыл-құпыл төсегінен тұрған Ұлан, тез жиналып болып, жуыныпшайынып та үлгірді. Оның атлет тектес, орташадан сәл сұңғақтау бойына шақтап тіккен көк мауыты шапаны аршындай біткен иықтарына желбегей тастаған күйі, аса бір сүйкімділікпен жарасып тұр. Ол көпке дейін алабұртып, қайта-қайта экран-таблоға жалтақтай қарап, арлы-берлі сабылып ұзақ жүрді. Өтіп жатқан болмашы ғана уақыттың өзі оған, осылайша тым таусылып бітпес шексіздіктей сезілді. Сәлден соң, не істерін білмей, анадайда тұрған жұмсақ креслоға барып жайғасты. Әлі де болса өң мен түстің ортасында жүргендей, тұла бойын алма-кезек билеген жеңіл мұң мен қуанышына сене алмай отыр. Көкірегіне сыймай бұлқынған нұрлы сезім, шартарап қиялдарға жетелеп өрекпіте беретін сияқты.

	«Өзім-дағы, өзім-дағы сағындым, – деді-ау! Иірімі мол, қайран шіркін, адам мінезі-ай десеңші. Көңілің толқып, сәл қобалжысаң болды, өткенкеткен тіршілік қаз-қалпында, көз алдында көлбеңдеп тұрып алады. Міне қазір, менің кеудемде де бірін-бірі әлдилеген екі түрлі әуеннің алма-кезек ауысқан үндері естілгендей. Біріншісі, мәңгі өшпес өксігімді өршітіп мұңға жетелесе, екіншісі – тіршіліктің қызыл-жасыл қызығына талпынтып, аялаған армандарыма жол меңзейді. Менің байқауымша, осы екі түрлі әуеннің ырғақтарын Инеш те терең сезінетін сияқты. Қалай екенін кім білсін, әйтеуір ойға батып толғансаң болды, көп елестің ізімен өткеніңе орала бересің...

	* * *

	«Әнеки, аппақ көбелек жапырақ жарған алқызыл гүлдің үстіне құлап түскен бойы қыбырсыз қалды. Көк те, жер де, бүкіл ғалам бүлк еткен де жоқ, сол баяғы қалпында. Тек, болған істің байыбына түсінбеген, жап-жас сәбидің шар ете қалған дауысы ғана, айналаны шыңылдатып жіберді. Қыбырсыз қалған денелердің үстіне бұршақтай домалап түсіп жатқан жас тамшылары.

	Аспандағы ұшып жүрген аэромобильдер, алыстаған сайын түрлі түстегі көбелектерге айналып, тым-тырақай қашып бара жатқандай. Гүл үстіне құлап түскен көбелектің қос қанатында көз жастары шықтай мөлдіреп, құшақтары айқаса қыбырсыз сұлаған күйлері менің әке-шешем жатыр.

	Жан дүниемді түршіктіретін осы сурет, өткенімді ойласам болды қас қылғандай көз алдыма тартылып тұра қалады. Бейне, өспей жатып – өшудің, жанбай жатып – сөнудің көрінісі тәріздес. Қыршынынан қиылған екеуінің де, өтіп жатқан уақытпен жұмысы жоқ. Шырылдап қалған сәбиіне де бұрылмайды. Қимылсыздықтан шошынған сәби жүрек қана дүниені күңірентіп, зыр жүгірген бойы ұзап барады. Ұясынан адасып, бір секіріп, бір ұшқан темір қанат балапандай шоқақтап басы ауған жаққа тартып барады.

	Сол балапан күнімде қалған менің қанатымды бекітіп, әлпештей мәпелеп, бауырына басқан осы Іңкәрдің ұшқан ұясы болатын. Шерменде қалған көңілде жатып марқайған, арманға құштар сезімнің алдамшы күйі осындай?! Осынау бір әлсіз қадетімді, Іңкәрдан басқа ешкім де білмеуші еді. Енді міне сол Іңкәрдің өзі де, осы әуеннің ырғағынан мезі болған сыңай байқатты. Төрткүл жердің терт бұрышына атағы жеткен Инештің әкесі, мына менің сүйікті ұстазым, Зерде ғұламаның ғарышқа батып хабарсыз кеткеніне, не бір ықылым замандар етіп кеткенге ұқсайды...»

	* * *

	Қабырғаға жымдастыра орнатылған экран-таблоға, Ұлан қайта-қайта жалтақтап қарап қояды. Манағыдай емес, оның шынымен де төзімі таусылып, жалт етіп қана жоқ болған Іңкәрінің бейнесін қайыра көре алмайтын сияқтанып сасқалақтай бастады. Ол осынау беймағұлым екі жылдың ішінде, не істемеді десеңізші! Сағынышқа толы сергелдеңмен, Іңкәрін іздеп ұзақ әуреленді. Бірақ ештемеден қайран болмай, қапаланудан басқа түк өндіре алған жоқ. Енді, міне із-түзсіз кетіп, жогалудың себебін бүгін ғана аңғарғандай...



	5

	Ұлан осынау ойдың шырмауымен отырғанда, экраннан қайыра көрініп күлімсірей қараған Іңкәр:

	– Ұлан, ау Ұлан, – деді еркелете назданып: – Қатты ойланып қалыпсың ғой? Шет жағасын бізге де айтсайшы.

	Не дерін білмей күле берген Ұлан:

	– Жәй әншейін, ештеме де жоқ! – дей салды. Іңкәр сөзін жалғастырып:

	– Жарайды, айтқың келмесе койдық. Міне, біздер тағы да дидарласып отырмыз. Көп нәрсеге өзің де түсінген шығарсың. Бұл сапарымды «ешкімге де анықтама берілмесін» деп жасырып кеткен өзім едім. Іздеймін деп әуресарсаңға түссең, оның да күнәкәрі мен. Бірақ осынау бір астамшылық өзіме де жеңіл тимегенін несіне жасырайын. Жазықсыз қинап жаныңды ауыртсам, кінәмді мойындап кешірім сұраймын, – деді.

	Ұлан:

	– Инеш, алтыным менің, ризамын! Рас. Іздемеген жерім қалған жоқ. Енді міне мұның өзі де өткен іске айналып отыр. Айта беріп қайтеміз. Тіпті, маған осының бәрі екеуміздің қалған ғұмырымызда бақытты өмір сүретініміздің кепілі сияқты сезіледі, – деп ағынан жарыла, ақтарыла сөйледі.

	Іңкәр нұрлана түскен жүзіне қияқтана біткен, жіп-жіңішке қастарын кере көтеріп:

	– Ие-е, солай-ақ болсын! Сенің кешірімі мол жүрегіңе барлығы да сия береді. Түйіні қиын көңілдің күдігін де, әрқилы сезімді де, әлдиімен тербеп, пәктікке түсіретін де – осы сағыныш атты сыр сандық болса керек. Мінеки, алдыңда отырған шолжың қыздың ұғынғаны да түсінгені де осы, – деді.

	Ұлан балаша мәз боп:

	– Қандай тамаша айттың, Инеш! Тек, сағыныштың өзі де сағынарың болғанда ғана құдіретті шығар, – деді.

	Ойындағысы өңінен сезіліп қоятын сәби мінезді Іңкәр:

	– Рас айтасың, асылым. Осынау екі жылдың көлемінде, екі жақты сағынышқа душар болған мен байғұс, – деп қатты толқып жүзін бұрып әкеткен күйі, бірқанша уақыт үндемей отырып қалды.

	Сасқалақтай үн қатып, әзілге бұрғысы келген Ұлан:

	– Жо-жә! Тіпті өзің күйрек боп кеткенсің бе, қалай? – десе де, Іңкәрдің нені меңзеп, не жайында қамыға қалғанын бірден түсінді.

	Іңкәр күлген болып:

	– Оның рас. Шынында да бұл күнде, күлкімнен де күрсінісім көбірек. Оны сенен несіне жасырайын. Уақыт озып, жылдар жылжып алыстаған сайын, әкемнің жағдайы еңсемді езіп, көңілімді құлазыта береді. Сірә, адамға белгісіздіктен бетер, онан қиын, онан азапты ештеме де болмаса керек. Екі жылдың ішінде, бүкіл әлем кеңістігін шарлаған сан мыңдаған кемелермен тілдесіп, табыстамағандарым кемде кем. Бірақ солардың ешқайсысынан да: «иә бар, иә жоқ» деген хабардың жөнін ести алмай-ақ діңкем құрыды. Сонда қалай! Жаным-ау, айтшы? Сорлы әкемнің еш белгісіз кеткені ме? – деген ол көзінің жасын үнсіз жұтып отыра берді.

	– Инеш... Инеш! – деп жалына үн қатқан Ұлан: – Сабыр етші аяулым. Олар кебенек киген ерлер гой. Өтіп бара жатқан уақыттың мөлшерін ойласам, өзімнің де жүрегім қан жылағандай болады. Бірақ, сенесің бе? Менің ішкі түйсіктерім еш жаманшылыққа жорымайды. Кей кездерде қатты сағынып аңсасам да, мезгілі жеткенде міндетті түрде келіп қалатын сияқтанады да тұрады. Сондықтан болар, әйтеуір ақыры қайырлы болатынына сенімім мол.

	Қыбыр етпей тыңдаған Іңкәр:

	– Ылайым, солай болғай! Әйтсе-дағы, он жыл деген көп уақыт қой, – деді.

	Айтқандарына сендіре түскісі келген Ұлан:

	– Игіліктің ерте-кеші бар ма? Қалай болғанда да біз, белгісіздіктің өзінен де жақсылық күткеніміз жөн, осыған келісейікші. Инеш маған уәдеңді берші? – деді.

	Сәл кідіріп үндемей қалған Іңкәр:

	– Ұлан, сенің есіңде ме? Олар дәп осы – марттың 13 күні ұшып еді-ау. Байқайсың ба, екеуміз тура он жыл толған күні сөйлесіп отырмыз, – деп, осыдан соншама ізгі жақсылық нышанын тапқандай, ерекше бір қуанышқа кенеліп жадырай түскендей болды. Оның көңіл-күйін бірден аңғарған Ұлан:

	– Дұрыс! Есімде! Өте дұрыс айтып отырсың? Өзгені қойғанда осының өзі де жақсылықтың нышаны емес пе, – деп Іңкәрінің күпті көңілін дәтке қуат жағдайменен де жалғастыра түскісі кеп отыр.

	– Әй, қайдам...

	– Олай демеші, Инеш! Үмітсіздік шайтанның ісі деген ғой.

	– Әбден сарыла шаршап, басым қатып жүр. Жалғыздықтан жаным жаншылғандай тұңғиық сезімдерге беріліп қатты үрейленемін...

	– ?!

	– Ұлан, сен мені тыңдап отырсың ба?

	– Әрине.

	– Әлде, зар-мұңымды шағып, басыңды қатырдым ба?

	– Инеш, жаным өзіңді-өзің неге қажай бересің? Саған не болған өзі...

	– Кешір. Қойдым. Жүрегімді түйнектеген мұңымды айтсам, жеңілдер ме екенмін дегенім ғой. Оны саған айтпағанда, кімге айтпақпын.

	– Инеш-ау, о не дегенің? Жалғыздықтың да, мұңның да, не екенін түсінемін ғой. Оның бетін аулақ қылсын! – деген Ұланның жүзінен өкпе-назы аңғарылып қалды.

	Мұны жіті байқап, тез аңғара қойған Іңкәр:

	– Сен менің жалғызбын дегенімді көңіліңе алма. Өзің барда жалғыздықтың жапасы менен аулақ! Тек неге екенін білмеймін, осы бүгін көңілімдегі шерді түп қотара өзіңе айтқым келді. Тегі ары қарай тұмшалап ұстаудың еш мүмкіншілігін таппағандығымнан болар. Әлде менің бар сенерім де, мұңдасарым да өзің болғандықтан ба екен? Ол жағын өзің байқап, аңғарарсың! Өзіңді ет-жүрегіммен езіле әбден сағынғанымды несіне жасырайын. Ендігі бар арманым, аман-есен оралып, сау-саламат жетсем, өзіңнен бір де бір сәт ажыраспай өмір сүруден басқаның қажеті жоқ. Ал егер мұның үстіне әкемді көрер күн туса бұл пәниден мұңсыз өттім дер едім-ау, шіркін-ай, – деді.

	Еліте тыңдаған Ұлан:

	– Айтып-айтпай не керек? Қайран Инеш, тап осы қазір мынау отырган менің көкірегіме үңіліп, өз көзіңмен көре алардай сәт туса, өз қаліңе шүкіршілік етіп, Тәуба дер едің. Байқасам осынау жылдар бойы тек іздеумең, зарығумен, сағынумен күн кешіппін, – деп көп нөрсонің сырын аңғартқандай сөзін тәмамдады.

	Іңкәр:

	– Асылым, ақ періштем, менің! – деп еркелете үн қатты.

	– Инеш, – деді күлімдей түскен Ұлан. – Осы біздер сары уайымға салынып кеттік-ау деймін.

	Наздана күлген Іңкәр:

	Жоға, тәйірі. Көптен бері көрмеген соң, айтылып жатқан сөздер ғой. Әйтпесе, жан дүнием еліте рахат бір күй кешіп отырмын. Өмір деген қандай керемет! Бірде, тірлігіңнен тітіркендіріп бездірердей болса, қайыра әкеп, осынау бір шым-шытырық қиындықтың өзіне құштар етіп қоятынын қайтерсің! – деді.

	Ұлан:

	– Е-е, жарайды онда, уайым деген кімде жоқ дейсің? Әйтседағы бар сырымызды, толқын қуған эфирғе шашып жібергеніміз артықтау емес пе. Қой енді тоқталық. Естіген жаннан ыңғайсыз болып жүрмесін, – деп әзілдеген болды.

	Іңкәр қулана түсіп:

	– Естісін! Онда тұрған не бар? Әлде, оған ұялып отырсың ба? – деп тақымдай түсті.

	Масайрай күлген Ұлан да:

	– Егер білгің келсе, мен ертеңім түгіл, бүгінімнің өзіне сонша ризамын.

	Тек қиналарым сол, көп кешікпей көріссек екен, – деп тілегін сездірді.

	Алғысқа толы қыз жүрегі тулап кетсе керек:

	– Шыда. Көбі кетіп азы қалған уақыт бар. Ол күнге де жетерміз. Ал енді аз да болса шаруаң жайлы айтшы? Үздік жаңалықтар жайлы шолуды үзбей қарап жүрдім, – деуін десе де, Іңкәр әлдеқалай ыңғайсызданып қалды.

	Күліп жіберген Ұлан:

	– Бірақ өзіңді таппадым, – дейсің ғой.

	– Ие-ие, мүмкін мен...

	– Жо-жоқ. Таппағаның шындық! Ешқандай да жаңалығым жоқ. Аш ішектей созылып кеткен бір шаруа, өзім де не істерімді білмей әбден қажып жүрмін.

	– Ой-ой-й, – деп әзілге бұрғысы келген Іңкәр: мұндай қалпыңды еш уақытта көрмеген едім. Мынауың жаңалық екен. Күйректіктің көкесі осы емес пе.

	Қалай дейсің? Қой бүйтпейік, сабыр етелік. Біздер тағы да бір үзілістен соң қайыра дидарласармыз...

	Іңкәрдің соңғы айтқанын дұрыс ұғынбай қалған Ұлан:

	– Қойшы жаным, үзілістің қажеті не? Уақыт бітті ме, немене?? – деп алабұртып қалды.

	Баладай мәз боп сықылықтай күлген Іңкәр:

	– Ту-у-у, жо-ға. Тіпті, өзің аңқаусың-ау. Бізге қарай Юпитердің ең сүйкімді серігі, Европа жақындап келеді. Сәл тоса тұр, – деп қолын бұлғап алыстай берді.



	6

	Ұлан көпке дейін ойланған күйі, қатты толқып отырып қалды. Оған жанары боталаған Іңкәрдің жабырқау бейнесі, манағыдан бетер айқындала түсіп, көз алдынан кетер емес. Тіпті оның осыншама ауыртпалыққа, аса биік азаматтық сипатпен төзіп жүргеніне, енді-енді ғана мән бере таңырқаған сезімде отыр. Осынау талдырмаш қана нәзік қыздың, асылдың сынығындай беріктігіне іштей бас иіп, тіпті ол әлдеқандай мақтаныш сезімнен де құралақан емес екендігін анық сезінгендей...

	* * *

	«Оның көз алдынан сан құбылған көріністер сурет болып, алмаса сырғанап өтіп жатыр. Гүл үстінде опат боп түскен көбелек... Буылдыр сағым ішінде дедек қаға шырылдаған сары езу балапанның шошынған жан түршіктірер қорқынышын тап осы қазір тағы да қайыра сезініп отырғандай. Алқызыл жапырақтың үстінде, қыбыр етпей жатқан көбелектің аппақ канаттарынан бірде өзінің ата-анасын, бірде Іңкәрдің әке-шешесін алма-кезек ауыстырып елестететін сияқты. Тек күлімсірей қараған Зерденің ғана өңі жылы. Тіпті, әлденені айтқысы кеп еріндері жыбырлайтын тәрізді. Оның кірпік қағып, қабағымен меңзеген жағында ырғала тербеліп жайқалған зәулім еменнің сұлабасы көрінеді. Айналасы ашық, кең жазира. Сол ағаштың саясында жоғары-төмен ұшып, бірін-бірі жетелеген екі балапан жүр. Олар көргенін де, сезінгендерін де ұмытып үлгірген сияқты. Асыр салып ойнап жүр. Алма-кезек тамылжыта сайрап, шырқап-шырқап алады...»

	* * *

	Бұл күндері Ұланның басы қатып азапқа түсіп, жүрген, белокті химиялық жолмен алу проблемасын да кезінде Зерде ғұламаның ұсынғаны белгілі. Бірақ ол мұны, Ұланның алдына кездейсоқ қоя салмаған еді. Ойткені, Ұланның ғылымдағы неше дүркін ашқан жаңалықтары, негізінен осы мәселенің алғашқы баспалдақтары екендігінде дау жоқ. Сондықтан да болар, тіпті Ұланға әуелгі кездерде, бұл мәселе бөрікпен ұрып алатындай сияқтанып та көрінетін. Оның соңғы кездері қатты күйзеліп, өзінен-өзі риза болмай толғанатын бір себебі осы да болуы мүмкін. Алғашында ол осыншама созылып, жылдар бойы маңайлатпай қоятындығын, тіпті де ойына алмаса керек.

	Енді міне, әуелде соншама сеніммен құлшына кіріскен істің өзі сиырқұйымшақтанып, мүлдем басқаша сипат алып бара жатқанын ол әбден түсінгендей. Сиқыршының шумақтап алған жібіндей шұбатылып, қаншама созып тарқатқаныменен ұшығына шыға алар емес. Оның соңғы кездері әбден қысылғаннан кейін, қатты толғанып іздейтіні ұстазының теңіздей терең тебіреністері мен темірдей тегеуірінді логикасы еді. Бірде Ұланның асығыс айтқан тұжырымына, ұстазы күлімсірей қарап отырып былай деген еді:

	«Ұланжан, мен сенің албырт та ұшқыр қиялыңа қатты қызығамын. Ерте ме, кеш пе тіпті бұл жұмбақтың шешілері де қақ. Әйтседағы біздер «көңіл жүйрік пе, әлде көк дөнен жүйрікпенің» маңайында жүрген сияқтымыз. Болмаса, бұл шіркіннің ауылы әлі қайда? Қанша асыққанымызбен де, мұратқа жетер сәтті, сабырмен күткеніміз жөн болар. Ой-хой, шіркін дүние-ай десеңші?! Бір кілтін тапсақ, тізгінінен ұстау қиынга соқпас та еді. Дегенмен де, екі шоқып бір қарап, мынау жайды ұмытпаганымыз да жөн. Алға қойған мақсатымыз, көрініп тұрғандай-ақ, көлкек қағып көлбеңдегенімен жақындаған сайын алыстай беретін, нағыз сағым тектес құбылыс. Тіпті, ол алақаныңа салып ашқанға дейін ыңғайын бермес, қасиетін бұрынғыдан бетер қымтай түсетін, сиқыры мол аса қиын жұмбақ. Қашанда міне осыны есімізден шығармай ұстағанымыз дұрыс. Ал егер де еңбегіміз жанып, сәті түсе қалса, онда тіршіліктің өркені мен өрнегі басқаша боп өзгеріп, жер кіндігі өз қолымызға тиді деуге әбден болады».

	Ол кейде осылай деп толғанғанда, Ұланның көкейінде тіпті дүдәмал көбейіп: «япыр-ау, осынау бір тылсымның шешімі, үстазымның қолында сияқты ма» деп те қалатын.



	7

	Бұл кезде адам баласы өз табиғатының құпиясына үңіліп, салалай талдап, ұғынған сайын, мүлдем жаңа сипатқа көшкелі қашан. Оның жан дүниесі түгіл, сыртқы келбетінің өзі көз тартарлықтай өзгеріп, сұлулана түскендей. Күллі мүшелер өзара гармониялық үндестік тапқан. Қазіргі адамдардың жақ сүйектерінің ықшамдалуынан – көз шұңғыларының аясы кеңейіп, қос қабақтың үстіндегі екі шеке, жазықтана біткен кең маңдайға жарасып-ақ тұрады.

	* * *

	Іңкәрдің мойылдай мөлдіреген жанары, сәл таңырқағандай сыңаймен:

	– Ұл-а-ан, ау Ұл-ан, жайша ма, жаным? Неге жабырқап отырсың? Әлде, көп күтіп қалдың ба? – деп бәйек болып жатыр.

	Көтеріле жайғасып, қайыра отырған Ұлан:

	– Жо-жоқ! О не дегенің, Инеш! Өткен-кеткен ойға оралып отырғаным, – деп жадырай түсіп көзілдірігін жөндеді.

	Іңкәр онан әрі қазбаламай:

	– Ә-ә, онда жарайды. Мен өзімнің азды-көпті көргендеріммен таныстырып, құлақтандыра отырайын, оған қалай қарайсың? – деді.

	– Е-е, бәсе, – деп қуанып кеткен Ұлан: – Өте жақсы! Кәнеки құлағым сенде...

	– Тек қана құлағың ба?

	– Жоқ, батыреке, – деп көңілдене күлген Ұлан, – бүкіл болмысыммен... Күлімдей түсіп үн қатқан Іңкәр:

	– Мұныңа мен де келістім. Ендеше тыңда. Бұл сапарға қалай, қашан, нендей күймен аттанғанымды өзің жақсы біліп отырсың. Екеуара түсініспей өкпелескен сол бір күннің ертеңінде жан баласына сездірмей шартқа отырдым да, ұзақ жолға аттандым да кеттім. Сондағы іздегенім не? Міне, бұл сен білмейтін жұмбақ, – деп жымыңдай назданып, әзілге сүйеді.

	Ұлан да ынтыққандай:

	– Ие-е, маған керегі де осы. Өзгені қойып дәп осыныңды айтшы?

	– Ең алдымен өзімді табу, – деп сүзіле қараған Іңкәр: – Сонан кейін өзгені ұғыну мақсаты еді.

	– Жаман мақсат емес! Бірақ, – деген Ұлан. – Сол үшін осыншама алысқа аттанудың қажетін түсінбей отырмын.

	– Міне, көрдің бе? – деген Іңкәр да. – Еркектер көп нәрсені шалағай түсінеді. Жүрек қалаған соң, қажеті де бар екенін неге ұқпайсың?

	– Иә, қалағаның табылды ма?

	– Табылғанда қандай. Ең әуелі, жалғыздықтың ырғағымен сағынышты таптым, сонан кейін алғаш рет ұғынып өзімді-өзім тапқандай сезіндім.

	– Ие-е, солай де.

	– Ұлан-жан, менімше адамдар өзін-өзі тапқаннан кейін ғана салиқалана түсе ме деймін. Соның салдарынан болар, өткеніңе үңіле қарап, мазмүнына қарай бағалауға тырысатын сияқтысың. Міне менің осыдан ұққан бір нәрсем, сірә екеумізді жалғастыратын күрмеудің түйіні тым тереңде екен. Және де сол түйіннің негізі – ақ сезім, ақ махаббатымыздан ғана тұратындығына көзім жетті. Бұл тұжырымыма қалай қарайсың? Ал кәнеки айтшы?

	Жымың-жымың еткен Ұлан:

	– Шынымен де бұл бір ғажап әдіс сияқты. Осылайша сезіну үшін, сен келісімен-ақ, біраз жылға ғарышқа мен де аттанып кетейінші, – деді.

	Басын шайқап ішек-сілесі қата күлгеи Іңкәр:

	– Жо-жоқ, мұныңа мен көне алмаймын, – деді. – Неге?

	– Менің алған тәжірибем екеумізге де жетеді. Ұлан көптен бері сезінбеген жан рахатына кенелгендей, өзі отырған креслосына жантая кеткен күйі мәзмайрам болды. Шын көңілінен шыққан шаттык, жас баладай қуантып, ештемені аңғартар емес. Ол тіпті орнынан атып тұрып: – И-неш-ім менің, Инешім! Мен қандай бақытты едім, – деп шыр айналып кеп сылқ етіп отыра кетті.

	Оның мынау шалыс мінезіне мәз болган Іңкәр:

	– Сен әлі асықпа, асықпа. Асығыс айтып артынан өкініп жүрме. Сәл сабыр ет. Бақыттысың ба, жоқ әлде, қателестің бе, оны кездескенде көреміз. Сағынып жүрген адамға не айтсам да сене береді дейсің ғой ә! – деп сылқсылқ етіп күліп алды.

	– Инеш, Инеш, асылым менің, тіпті де олай емес?!

	– Ендеше, сөзімді бөлмей ары қарай тыңда, – деген Іңкәр: – Осы қазір екеуміздің арамыз 930 миллион шақырымдай. Осыншама алыстан дидарласып сөйлесуіміздің мүмкіндігі тек кемеміздің жаңқадай қалқып кеңістікте баяу ғана қозғалуының салдары екенін біліп қой. Әйтпесе, зымыраған жылдамдық үстінде, мұндай мүмкіншілік болуы өте қиын. Біздің экспедицияның көздеген мақсаттары сан-алуан, бірақ соның ішіндегі ең негізгісі – Юпитерді барлық серіктерімен қоса, жан-жақты қарастыра зерттеу болып табылады. Өзің жақсы білесің, тек Юпитердің өз көлемі ғана – жерден 1320 есе үлкен де, күнді ол жер есебімен он екі жылдай мерзімде бір-ақ рет айналып шыгады. Байқайсың ба? Осыған ерекше зер салып көрші.

	– Ие, онда тұрған не бар?

	– Онда ма? Жердегі өткен 12 жыл мұнда бір-ақ жылға пара-пар болса, менің мынау екі жылым Жер бетіндегі екі-ақ тәулікке ғана тең сияқты емес пе. Міне, өзгені айтпағанда осы олжам аз ба? Қызғанғаннан түсінгің келмей тұр ғой, ә!

	– Ие-е, бәрінен де мынауың қызық екен.

	– Ә-ә, солай ма? – деді қулана күлімдеген Іңкәр: – Ендеше мен бәз-баяғы қалпымда қалдым да, сен екі жылға қартая түскеніңді байқағың келмейді. Енді ұқтың ба? Қандай пайда екенін.

	– Бә-ре-кел-ді, – деп қаркылдай күлген Ұлан: – Қайырлы болсын!

	Оныңды мен несіне қызғанамын, тәйір-ау...

	Іңкәр:

	– Сен күлкіге айналдырма. Кәнеки, шыныңды айтшы, – бұған қалай қарайсың? – деп сынай қарап үндемей қалды.

	Ұлан онан бетер қулана:

	– Өте жақсы деуіме болады. Оның екі-ақ түрлі себебін айтайын. Біріншісі – бүлдіршіндей болып жасарған қыз олжа. Екіншісі – егде адамның айтқанын екі етпейтін жар олжа. Ендеше өзің ойлашы, мұнан артық маған не керек, – деп рахаттана мәз болып жатыр.

	Іңкәр сөзден ұтылған сыңаймен:

	– Әй-й-й! Сендер ме, сендер... Жарайды, солай-ақ болсын. Мен де сенің тұжырымдарыңа келістім. Онда өзімнен гөрі, Юпитердің жағдайын сөз еткенім жөн сияқты. Оның үсті қайнап жатқан қазандай, толассыз ұйтқып құйын болып кезген дауылы жыландай сусылдап, үнемі аласапыран болып жатудан жалықпайтын көрінеді. Қысы-жазы көмескіленбей, қып-қызыл болып көрінетін аты әйгілі Қызыл дақ, дауыл болып ұйтқыған ауаның ұршықтай үйірілген иірімі екен. Жер бетінен кереметтей көркем болып көрінетін Юпитер белдеуі, планета үстінен 56300 шақырымдай аралық қашықтықтағы шыр айналып жүрген оқшау дене. Осынау тұтаса біткен белдеудің ені – 8700 км, қалыңдығы – 30 километрдей, қатпарласа жымдасқан алып жартастар мен мұз қабаттарынан кұралған. Былайша айтқанда, өзгеге ұқсамас, өзінше бір формасы бар материк. Тіпті осының өзі де, Юпитерден бөлініп шыққан, табиғи серіктерінің бірі болуы ғажап емес. Кезінде әлдеқалай алып күштің әсерімен жанартаудай атылып бірден сақина белдеуге айналып, қатып қалғанға ұқсайды. Мұнан басқа да, планетаны бір-бірлеріне ұқсамайтын 13 түрлі серігі айналып жүр. Солардың ішіндегі аса үлкен алыптары – төртеу. Европа мен Ионы өзің көрдің, енді бізге Каллисто жақындап келеді. Алыптардың алыбы – Ганимед те мұз құрсауларымен сазара жарқырап, сыздана томсарып, дөңкиген бойы кезеді де жүреді, – деп жан-жағына жалтақтай қарап мазалана түсті.

	– Қалай? Тағы да уақытымыз бітіп бара ма? – деген Ұлан күшейткіштерін қоса бастады.

	– Жо-жоқ, әлі де тос мені!

	– Жақсы, жақсы...

	– Қазір, қазір, – деген Іңкәр қасындағы телефонмен сейлесті де:

	– Кешір Ұлан, уақытымыз біткен екен. Көріскенше күн жақсы. Бірер айдың мөлшерінде, енді өзіміз де барып қаламыз, – деді.

	– Сау бол, Инеш!

	– Сау бол!

	Телеэкран да бірден сөніп күңгірттене түсті. Орнынан созыла көтерілген Ұланның көңілінде, «бірер ай... бірер ай» деген сөздер жаңғырығып жатты.



	8

	Ұланның күн санаумен күпті болғанына да, міне екі айдан асып барады. Қайыра қайталап Іңкәр да хабарласқан жоқ. Сылдырап аққан судай өтіп жатқан уақыт көп жайларды көңілде жаңғырықтырып, ойсалды болып жүрген Ұланды тағы да мазалай бастады. Көп жылдан бері еңсесін езіп, соңынан қалмай қойған – белгісіздік атты бір пәле тіпті елбең қаққан көлеңкедей көз алдынан кетпейтін елеске айналып алды. Тегі запы болған қиялы сәл нәрсені үлкейте сезініп, іштей уайымдайтындықтан ба, әйтеуір жиі-жиі өткен күндер уақиғасына қатты берілетін болып жүр. Әркез есіне алса болды, сүйікті ұстазының өзіне деген ақ адал махаббаты мен шынайы қамқорлығын сағына аңсайтын сияқты. Соңғы күндері ол тағы да армандай алыс Зерде ғұламаның ізгілікке толы бейнесін, кереқарыс маңдайын мейірімге толы қос жанарына дейін есіне алып, ұзақ-ұзақ ой кешетін болып жүр...

	* * *

	«Ол бір өзінше бөлек, тамаша мезгіл еді. Оны қалай ғана ұмыта аларсың! Халқымыздың ғасырлар бойы армандаған ақ тілеуі алшысынан түскендей абыройы аспандап тұрған. Әлем жұрты шын таңырқай қол соғып, астанамыз Алматыға шартараптан ағылып неше алуан құттықтаулар құйылып жатты. Қазір еске түсіріп байқап қарасам, сол күнгі Іңкәр екеуміздің қуанышымызда шек болмады. Әлі күнге дейін зердемнен өшпей, болмашы детальдарға шейін есімде қалып қойыпты. Зерде ғұламаға тек ғалымдардың-ғалымына ғана берілетін, бүкіл әлемдік бағалаудың белгісі – алқалы Алтын жүлдызды омырауына таққан еді. Бұл шын мәнінде теңдесі жоқ. Ұлы ғалымның дарынына жер жүзінің барша қауымының сүйіспеншілігі болатын.

	Институтты енді ғана бітіріп, жұмыс істей бастағаныма небәрі үш-ақ жылдай ғана уақыт өткен балғын шағым. Іңкәр болса он тоғыздан жаңа ғана аса бастаған бойжеткен. Ол университеттің үшінші курсінде оқиды. Таңғы шықтай мөлдіреген жап-жас қыз тал-шыбықтай бұралып, қас шебердің қаламынан шыққан суреттей қарасаң көз тоймайтын кезі. Біздердің арамыздағы сәби күндеріміздегі татулық, бертін келе бір-бірімізге деген ынтазарлыққа ауысқандай еді. Бірақ оны екеуміз де ешқашанда сездіріп көрген емеспіз.

	Мен болсам іштей ынтығып қолым жетпес армандай аңсап үндемей жай жүретінмін. Тәулігіне бірер рет көрмесем сағынып, кездесе қалған сәттерде алай-түлей аласапыран сезіммен күй кешетінмін. Кейінірек, Іңкәрдің де маған бейтарап емес екендігін аңғара бастадым. Бірақ есіме түсіп ерекше елегізіп отырған, осынау ұлы күнге дейін, екеуміз де тіс жарып тілдесуге батылымыз жетпей жүретін едік...

	Іңкәр осы ұланасыр той күні, анасының қасынан бір елі қалмай зыр жүгіріп, қонақтарын күтісіп жүрді. Оның албыраған гүлдей сәби жүзіне, ерке-назды қылықтары тым жарасып-ақ тұратын. Осылайша ұлы думан-той ойдағыдай өтіп жатты. Ел аяғы да басылып, Зерде ғұлама өзінің ең аяулы адамдарымен ғана қалып, өзара әңгіме-дүкен құрып шүйіркелесе түсіп отырған еді.

	Осы сәтті пайдаланып, жаныма келген Іңкәр:

	– Ұлан аға, кешке дейін біраз сейілдеп кайтсақ болмай ма? – деді. Әуелінде сасқалақтап қалған мен:

	– Жарайды, Инеш, – дегеннен басқа аузыма сөз түспеді.

	– Онда мен қазір... – деп ішке еніп кеткен Іңкәр, көп кідірмей қайта оралды. Осылайша біздер алғаш рет өзіміз ғана серуендеуге шыққан едік.

	Сол мезгілде тап бүгінгідей жаз айының бастапқы шағы болатын. Біздер көбіне-көп үнсіз асықпай жай қыдыра бердік. Өнбойыма оның білегінен тараған жылылықтан әлдеқалай бұрын-соңды сезінбеген әсердемін. Үн шығарып сөйлесем осынау нәзік сезім үзіліп кетердей жасқанамын. Қала іші алуан түрлі аллеялы үлкен баққа ұқсайтын. Адамдардың еркін жүріп жайбарақат серуендеуіне ешқандай да кедергі жоқ. Манаурай тұнған тыныштық...

	Ертеректегі асфалт төселінген көшелер, бұл кездерде атыменен құрыған. Дар-дар етіп зуылдап жататын машиналар да келмеске кеткен. Бұрын тек техникалық қозғалыстарға ғана бағынатын кеше-көшелердің барлығы да, жаяу жүретін адамдарға ғана лайықталынып, қатарласа сап түзей, мәуелеп өскен ағаштармен сыңсып тұр. Әр көшенің ыңғайына қарай бір түсті ғана ағаштар отырғызылғандықтан, не тек ақ қайыңдар, көк теректер, қарағайлар, шыршалар, иә болмаса біркелкі шынарлардан ғана бой түзеп, ұзыннан-ұзақ аллеялар күлтелене түсіп көркіне енген.

	Көне астанамыз Алматы, XXI ғасырдағы қалпынан мүлдем өзгеше, қаланың үсті осылай болып өзгерген, асты тіпті тамаша. Сәулет өнерінің құдіретіменен көмкерілген дыбыссыз трассалар торабы өз алдына бір шаһар. Асығыс жандар көбіне-көп жер асты жолдарын пайдаланып, немесе шағын-шағын аэромобилдеріменен көк жүзінде ұшып жүреді.

	Біздер ақ қайыңды Абай аллеясыменен серуендеп келеміз. Екі кісі еркін жүретіндей ендікпен жасалынған, бірнеше сала соқпақ жолдардың үстіне бірыңғай етіп, тек көк гранитті таспадай өріп төсеген. Оның бетіндегі өрнектері сұлулыққа қоса, адамдардың еркін жүрулеріне аса ыңғайлы етіп қаланған. Соқпақ жолдарға жағалата қойылған аспалы орындықтар, әр алуан түсті ойыншықтар тәрізді тербеліп кетсе өте нәзік әуенмен жан дүниеңді әлдилейді. Көк шашаққа малынған ақ қайыңдардың хош иісі бүкіл аллеяны аңқытып тұр.

	Манадан бері әр нені әңгімелеп келе жатқан Іңкәр:

	– Сіз не ғып үндемейсіз? – деді.

	– Мен бе?

	– Ие-е, сіз, – деген ол сәл бұрылып бетіме қарады. Енді үндемей қалудың ыңғайы жоқ болған соң:

	– Инеш? – дедім де сәл кідіріп жанарына жанарымды қадап:

	– Менің саған айтар әңгімем соншама көп. Қалай айтып неден бастаудың ретін таба алмай жүрмін. Оны жырдай етіп жеткізу үшін, күндер емес жылдар керек сияқты. Бұл күйімді іштей өзің де сезетініңе сенемін, – деп алақанымда жатқан оның жұп-жұмсақ саусақтарынан сипалай беріппін. Қыз үндемеген бойы қас-қағым қимылмен шөп еткізіп бетімнен сүйіп алды да, жайымен ғана ырғала басып жүріп кетті. Еңсеріле келіп құлап түскен бақыттан есеңгіреп кеткендей көзімді жұмып сәл кідіріп қалдым да, жүгіре жетіп қауырсындай ғана ару денені лып еткізіп көтеріп алған күйі бауырыма бастым. Осыншама нұрлы, осыншама іңкәр сезімді сезінудің өзі неткен ғажап еді. Екеуміз де бар дүниені ұмытып кеңістікке қалқып бара жатқандаймыз... Сондағы пәктігіне құмарың қанбас Инешімнің қуанышы, тап осы қазір де, сол күйінде көз алдымда тұрғандай. Оның жанарынан үнсіз ғана үзіліп түскен, сырғанай келіп ерніме тиген бір тамшы жастың кермек дәмі, әлі күнге дейін ап-анық сезілетіндей. Айта берсе таусылып бітпес, өткеніңмен жаңғырыға жетіп тұрған сол бір әуеннің саздылығына жетер не бар? Сол күні біздер тым кештетіп, көкірегіміздегі сезім күйін шерте-шерте тауыса алмаған бойы қайтқан едік...»

	Осылайша Ұлан бүгін де, әртүрлі ойдың құшағында ұзақ жатып, кеш ұйықтаса да, әдеттегісінен әлдеқайда ерте тұрып, аса сергек қимылмен таңертеңгі асына отырды.



	9

	Ол желпіп өткен магнит толқынын аңғарысымен-ақ, алдындағы тұрған көп түйменің бірін басып қалды да, іле бұрылып, қабырғадағы экран-таблоға қарады. Бүгін өзін ерекше сезініп тұрған Ұланның бар денесі манағыдан бетер сергіп сала берді. Өйткені, магнит толқындарының желпіп өтуінің өзі-ақ, ағзадағы қантамырлары мен жүрек соғысындағы әлтек-шәлтек өзгерістерді бірден жойып қана қоймайды, оның бірқалыпты ырғағын ретке түсіріп, бойға қуат құятын қасиеті ерекше бағаланатын.

	Жарқ ете қалған экранда бейнесі көрінген Дос:

	– Қайырлы таң, Ұлан аға! Есен-саусыз ба? – деп жылы шыраймен тіл қатып амандасып жатты.

	– Саламатсың ба, Дос? – деп күтпеген сыңай танытқан Ұлан: – Тыныштық па? Не жаңалық бар? – деді.

	Дос сәл ыңғайсыздана түсіп:

	– Мезгілсіз мазалағаныма кешірім сұраймын. Тыныштық болғанмен, жаңалық та жоқ емес. Феникс аралынан келген бір топ ғалымдар сізбен таныссақ дейді, – деді.

	Өзінің сүйікті шәкіртін сәл-пәл қатқылдау қабылдағанын енді тана түсінген Ұлан:



	– Жо-жоқ, бауырым, – деп жылы шыраймен орнынан тұрып: Мезгілсіз дейтіндей дәнеме жоқ. Менімен емес, мүмкін, лабораторияның жұмыстарымен танысқысы келетін шығар.

	Дос жайдары күліп:

	– Менімше, Ұлан аға, екеуі де бар сияқты. Арнайы көңіл бөліп Зерде ғұлама жайлы көп сұрады. Ол кісінің хабарсыз кеткендігіне қатты қайғыратындықтарын білдірді, – деп жалпы жағдайлармен таныстырып шықты.

	– Жә-ә, жарайды, – деген Ұлан: – Олардың келгеніне біраз уақыт болып қалған екен ғой.

	– Ие-е, ертелетіп келді. Тым асығыс екендіктерін айтады. Жүре киіне бастаған Ұлан:

	– Жарайды, мен біраздан соң келемін. Әзірше, өз лабораторияңмен таныстыра тұр, – деді.

	Дос:

	– Құп болады, Ұлан аға! – деп шырт еткізіп экран-таблоны өшіріп тастады.



	10

	Дос қонақтарға өзінің жұмыс орнын аралатып, сұрақтарына жан-жақты жауап беріп, асықпай таныстырып шықты. Шет елдік ғалымдарға барынша ұнағаны “жасанды қан алу” лабораториясының қол жеткен табыстары болды. Олар кез келген ғылыми әдістерді тәптіштеп сұрап, зерделей қарап таңырқаған сыңай танытып жүрді. Дос оларды жылдамдата түсіп, кідіртпестен электронды телеаппараттар орналасқан, шағын ғана когілдір залға алып кірді. Еденіне тұтас, қалыңдығы қарыс сүйем көгілдір кілем төселген залдың іші, аса көркем, көңілді екен.

	Дос көбіне жалпы жағдайларды көбірек сөз етіп:

	– Ғапу етіңіздер! Менің сөзім тым жалпылама боп кетсе өзгертуімізге әбден болады, – деп ізетпен жымиып күлді: – Енді өздеріңіздің қалауларыңыз бойынша, аздап жасанды қанның мән-жайына тоқталып көрейін.

	Қонақтардың бірі:

	– Мүмкіндігіңіз болса, кеңірек тоқталсаңыз екен, – деді. Дос:

	– Сіздердің де, менің де уақытым тығыз екенін ескермесе болмас. Өйткені қазір, сіздердің шақыруларыңыз бойынша менің ұстазым Ұлан Асанұлы да келіп қалуға тиісті, – деп ескертті де сөзін жалғастырды.

	– Жақсы. Ендеше былай болсын, мен барынша тұжырымды сөйлеуге тырысайын. Адам ағзасындағы қанның атқаратын қызметі айтпаса да түсінікті ғой. Оның адам тіршілігіне нәр беруші тірегі екендігін былай қойғанда, сыртқы ортадан үздіксіз шабуылдайтын зиянды сан-қилы микробтардан қорғайтын қасиеттері де тым ертеден таныс қой. Ал қазіргі кезде, қанның бұрын-соңды ғылымға белгісіз болып келген, не бір жаңа сипаттары жанжақты ашылып отыр. Оның бірден-бір себептері, қанды қолдан жасап алу мүмкіншілігі ашылғаннан кейін ғана, кең құлаш жайғандығы баршамызға белгілі. Қанды жасанды түрде қолдан өндіру арманы адамзатты ХХ-шы ғасырдың аяғынан бастап толғандыра бастаса, қазір, міне сол идеяның нағыз кемел шағына жеткен кезі. Бүгінгі таңдағы қолдан өндіріліп отырған қанды өзінің табиғи құрамынан еш айырмашылығы жоқ деп қана қою, тіпті, оның бағасын кемітіп, жаңа сипаттағы қадір-қасиетін түсіндірмеген болар еді. Өйткені қолдан өндірілетін жасанды қанның табиғи қаннан әлдеқайда көп артықшылықтары бар. Солардың ішіндегі ең елеулісі – Ген арқылы жасанды қандағы иммунобиологиялық тізбектің жан-жақты меңгеріліп отырылғандығы. Осының дәлелі ретінде, молекулалық деңгейде жасалынатын тәжірибені өз көздеріңізбен көрулеріңізге болады. Дос диктофоннан:

	– Жетінші тәжірибені бастан-аяқ экран-таблоға косуларыңызды сұраймын, – деп көмекшілеріне тапсырма берді.

	Бұл кездерде өмірге кеңінен қолданылып кеткен нитронды микроскоп бұрынғы неше алуан сапаға жетілдірілген электронды микроскоптан мыңдаған есе қуатты еді. Ал жүріп жатқан тәжірибені өз қалпында қабылдап, көрсететін теле-тубостың дәлдігін, әзірше ештемемен де теңдестіруге болмайды. Сондықтан да нитронды микроскоп арқылы ұлғайтылатын ең кішкентай вирустардың өзі, телеэкраннан көрінгенде аквариумдарда жүзіп жүретін балықтардың көлеміндей боп көрінеді. Вирустармен салыстырғанда қан түйіршіктерінің айқын көрінуі соншама, тіпті олардың өзара қарым-қатынасқа түсетін, әртүрлі нәзік әрекеттеріне шейін, ап-анық көз алдыңыздан өтіп жатады.

	Дос жұмыс істей бастаған экранға назар аударып:

	– Мінеки мынау бүкіл қабырғаға ендей қойылған телезкранға сыймай тұрған бар болғаны бармақтың басындай ғана екі колбаның ішіндегі сұйықтық нитронды микроскоп арқылы айдыны шалқар көлдей боп үлкейтіліп көрсетілген. Колбаның ішіндегі сұйықтық биошырын деп аталынады. Оның ішіне жіберілген кез келген тірі клеткалар еш кедергісіз табиғи қалыптағыдай өз тіршілігін жалғастыра береді. Кәнеки, көңіл қойып назар аударыңыздар. Қазір оң жақтағы колбаға жалғыз ғана тамшы адам қанын тамызады. Сол жақтағысына сондай мөлшерде етіп жасанды қан қосылады. Әнеки, байқайсыздар ма? Екі колбаның ішінде де тым-тырақай андыздап жүрген қанның ақ түйіршіктерін ап-анық көріп отырсыздар. Құйғыта жортып, зулап жүрген ақшулан түйіршіктер – лейкоциттердің бірнеше ұқсас түрлері; лимфоциттер, моноциттер мен тромбоциттер, ал қызылдары әртүрлі кезеңдегі эритроциттердің қызметтерін көрсетеді, – деп сәл үндемей пауза жасады.

	– Өте тамаша. Таза эксперимент. Сөзін ары қарай жалғастырған Дос:

	– Міне енді өздеріңіз көзбен көріп, тәжірибенің ең қызықты сәтіне куәгер боласыздар. Қараңыздаршы? Екі колбаға да енді асқазан ісігінің клеткаларын жібереміз. Екі колбадағы болып жатқан құбылыстарды алма-кезек қарауды ұмытпаңыздар. Өздеріңіз байқап отырғандай, оң жақтағы табиғи қанның түйіршіктері, ортасына түскен ісік клеткаларын әрі-бері түрткілеп сәл ғана дүрлікті де, тез тынышталған бойда өз жайына қала берді. Міне бұдан, олардың ағзадағы пайда болатын ең алғашқы ісік клеткаларын, залалды деп тануға, шамасының жетпейтіндігін анық байқауға болады.

	Ал енді екінші колбаның ішіндегі жағдай мүлдем басқаша емес пе?

	Әнеки, қараңыздаршы. Тіршілік үшін қырқысқан нағыз қан майданның өзіне ұқсамай ма? Геннің әсерімен өзгертілген жасанды қанның ақ түйіршіктері ісік клеткасын айнала қарап, тіміскелей тексерді де, дерт таратар қатерлі қалыбын бірден танып, жапа-тармағай жан-жағынан сорып, түгін қалдырмай жоқ қылды. Бұл міне біздердің жасанды қан арқылы ғана қолымызды жеткізіп отырған, аса үрдіс жетістіктеріміздің бір мысалы ғана деуге болады. Осы айтылған негізге сүйеніп ашылған жаңалықтар толып жатыр. Оларға жеке-жеке тоқтап, сөз етуге уақыт көтермейтін сияқты. Қадірменді қонақтар, қысқаша айтқан сөзімді осыменен тәмамдауға ұрықсат етіңіздер! – деді.

	Қонақтардың бірі:

	– Бұл әдістің негізін салушы кім? – деді. Дос бірден:

	– Алғашқы идея Зерде ғұламанікі болғанмен, іс жүзінде өмірге әкеп мәнін ашқан Ұлан Асанұлы, – деді.

	– ?!

	– Тағы да қандай сұрақтарыңыз бар?

	– Сұрақ деген көп қой. Бірақ...

	– Талас пікірлеріңіз болса кейінірек Ұлан ұстазымыздың қатынасуымен талқыласақ қызық болады. Сондықтан осымен тәмамдап Ұлан Асанұлының бөлмесіне баралық.

	Қонақтардың басшысы:

	– Сізге аса үлкен рахмет айтуға рұқсат етіңіз. Талас тумағанымен, сұрап алуды қажет ететін жайлар да жоқ емес. Оны расында да асықпай отырып көре жатармыз, – деді.

	– Ендеше жүріңіздер – деп орнынан тұрған Дос қонақтарын бастап аулаға шықты.



	11

	Жылжымалы лоджада орналасқан ойыншықтай ғана, көбелек формалы аэромобиліне отырып, Ұлан бірден тік көтеріліп ұшты да, еш дыбыссыз қалықтаған күйі кеп, жетінші қабаттағы жұмыс кабинетінің лоджасына, тура барып еркін қонды. Есіктері өзінен-өзі ашылып-жабылатын бөлмелерді аралай жүріп, анадайда тұрған экран-таблоны жүйесіне қосып, барлық лабораториялардың жағдайларын қысқа-қысқа, тексеріп шықты. Ұлан қажет деген нұсқауларын беріп, өзіне келе жатқан қонақтарды қарсы алуға әзірлене бастады.

	Көп кешікпей ішке енген бір топ адам жылы шыраймен сәлемдесе төрге озды. Ұланмен қарсы ұшырасып қол алысқан, өткір көзді еңгезердей қараторы кісі:

	– Жан Жак Маро, – деп өзін таныстырды да, – Есен-саусыз ба, аса мәртебелі профессор, – деген бойда кідірместен, жанындағы адамдарының аты-жөндерін атап шықты. Олар үнсіз қалған сәл кідірісті пайдаланып, сіріңкенің қорабындай ғана мойнындағы аппараттарын іске қосып, абырсабыр бола қалды.

	Ұлан-дағы асықпай, омырауындағы аппаратын қайыра тексеріп байқады да:

	– Хош келіпсіздер, қадірменді қонақтар, сау-саламатсыздар ма? Жоғары шығып жайғасыңыздар, – деп бастап, анадайда тұрған креслоларға шақырды...

	* * *

	...Бұлардың омырауларындағы «мың тілді» деп аталынатын аппаратты бұл кезде дүние жүзі пайдаланады. Оның әмбебап құдіретінің арқасында әркім өз ана тілінде сөйлесе беруіне болады. Әзірше, адамзаттың қолына берген электрониканың ең бір беделді құралдарының бірі десіп жүргендері бекер болмаса керек.

	* * *

	Жақсы ілтипатқа жандары семіргендей риза болған қонақтар:

	– О-о, ғұлама, сізге өте көп рахмет, – десіп гу-гу ете бастарын шұлғыды. Ұлан сәл ыңғайсызданған сыңаймен:

	– Сіздерден өтінерім, ғұлама деп біздер тек Зерде ғұламаны ғана айтушы едік. Сондықтан мені жай ғана Ұлан Асанұлы деулеріңізді сұраймын, – деді.

	– Ғапу етіңіз!

	– Қалауыңыз білсін.

	– Бұл үлкендеріңізге деген теңдесі жоқ құрмет екен, – десіп жатты. Жайраңдай күлген Ұлан:

	– Ендеше келістік, – деп ризашылыгын сездірді. Манағы сұлу мұртты қараторы адам:

	– Ұлан Асанұлы, біздер осы отырған биолог ғалымдар, сіздердің еңбектеріңізді түгелге жуық білеміз десек, артық айтқанымыз емес. Осы институттың қол жеткен жетістіктері, әсіресе, түбегейлі зерттелген Зерде ғүламаның еңбектері, бүкіл дүниежүзі ғалымдарын қатты қызықтырады, – деп өзінің кіріспе сездерін осылайша бастады.

	Жылы жүзбен еңсесін көтерген Ұлан омырауындағы «мың тілді» аппараттың қорабын сипалай отырын:

	– Рахмет, көп рақмет! Сірә, айта кетпесе болмас, қадірменді профессор Жаи Жак Маро, сіздің де аса байсалды еңбектеріңіздің терең мазмұны біздерді де бейтарап қалдырып көрген емес. Сондықтан да біздер өзімізді бұрыннан білетін ескі достарша, ашық әңгімелесіп өзара сырласуға бет бұрғанымыз жөн сияқты, – деді.

	Шынайы ризашылығын білдіріп басын иген Маро:

	– Айтқаныңыз болсын, – деді.

	Жайдары күліп орнынан көтерілген Ұлан оң қапталдағы ысырылмалы қабырғаның түймесін басып қалды да, аржағында дайындалып қойылған асқа толы дөңгелек столдың басына шақырды. Хрусталь вазаларда алқызыл гүлдей болып шоғырланған Алматының апорттары мен алмұрттары, жүзімдері мен жемістері, неше алуан жидектері жұпарлы иістерін аңқытып, бөлме ішін нұрландырып жібергендей болды. Ұлан жайғасып үлгірген қонақтарына:

	– Кәнеки достар. Дәм ала отырыңыздар, – деп өзі бастап алманың бірін, соншама бір сәнмен қолына алды. Жайраңдай түсіп қол созған қонақтар да, кездесудің көңілдегідей мәнді болып, ақ жарыла өтуіне пейілдерін танытып жатыр.

	Сәлден кейін қонақтарына жеміс шырынын ұсынған Ұлан:

	– Жақсы отырысымыздың жарасымды әңгімесін бастасақ деймін. Бұған профессор сіз қалай қарайсыз? – деді.

	Жан Жак Маро:

	– Өте орынды пікір, – деп бірден қостап, дастарханға өз лебізін білдіріп:

	– Ұлан мырза, сізге келердің алдында, біздер жасанды қан өндіретін лабораторияда болдық. Болмашы ғана уақыттың ішінде, бірталай нәрселерді көзімізбен көрдік. Мүмкін осы жайлы тереңдей сырласып әңгіме-дүкен құрармыз, – деп өзімен бірге келген жолдастарына көз қиығын тастады. Іле олар да қас қабақтарыменен қостайтындықтарын сездірді.

	– Онда, – деді Ұлан сәл қолын көтеріп: – Сіздерді аз-кем мазалауыма тура келеді.

	– Мейліңіз білсін! Ұлан орнынан көтеріліп:

	– Жүріңіздер. Мынау қарсы есіктен еніп, шағындау залға баралық. Әңгімемізді сол арада жалғастырсақ ыңғайлырақ болар, – деді.

	Олар саңғырлап тұрған салқын ауалы шағын аудиторияға кірді. Төбесі күмбезделе биіктеліп, көгілдір түспен боялыпты. Екі қабырғасына жағалата, сонау не ықылым замандардан белгілі халқымыздың ардагер ұл-қыздарының портреттері ілініпті. Олардың сурет-тері соншама жанды түрде бейнеленіп, қарап тұрған адамдарына, үнсіз тілдесетіндей әсер қалдырады екен. Астыңғы жағына бұл адамдардың қай заманда, қашан, қандай ісімен даңқты болғандығын қысқаша етіп әр түрлі тілдерде жазылып қойылыпты. Әне! Оң жақ қапталда ойлы да мұңлы қалпымен сүзіле қараған Әбунасыр әл Фараби мен Ғаббас Жауһари, туған жұртының шежіресін арқалаған Қадырғали мен Қашқари, намысы мен қайғысын қамшысының ұшына түйген Асан-қайғы мен Дулат жырау... Сол қапталда Абай мен Шоқан, үлттық киімдеріменен домбыра ұстаған Біржан-сал мен ақын Сара, Ыбырай мен Махамбет, Мұхтар Әуезов пен Қаныш Сәтпаевтар, міне осылайша айта берсе жалғаса түсер ұзақ тізім. Бұларды қызықтай қарап танысып жүрген қонақтар өз жайларын ұмытып кеткендей, басқа ешқандай да шаруаменен ісі жоқтай сияқты. Әр суреттің астындағы жазуларды тәптіштей оқып, қайсыбір түсінбеген жайларын қайта-қайта сұрап та қояды. Олар шамалары жеткенше осынау жандардың жүздерінен алыс-алыс ғасырлардың сырын ұғынып, уақыт салған іздерінің сорабынан бір халықтың өткен өмірін аңғарып ұғынуға тырысатын тәрізді. Қонақтардың барлығы да толғаныс үстінде жүр. Осылайша замана төріне шегініс жасап, неше алуан ойларға бөленген биолог ғалымдар енді-енді ғана өздерінің шаруасы естеріне түсіп, риза көңілдерін жасыра алмай анадай тұрған орындықтарға барып жайғасып жатты.

	Қонақтарының жайғасып болуын күткен Ұлан сахна төріне ілінген аймаңдайлы ақ сары адамды көрсетіп:

	– Бұл адамды өздеріңіз де танып отырған боларсыздар? – деді.

	Дүрліге түсіп орындарынан көтерілген қонақтар: Бұл заманымыздың Ұлы ұстазы Зерде ғұлама ғой, – деді Жан Жак Маро.

	Сәл мұңая түсіп үн қатқан Ұлан:

	– Ендеше Зерде ғұлама жайлы барынша қысқа сөйлегеннің өзінде де осынау шаңырақтың іргетасын қалаушы ретінде, биология ғылымдарын теңдесі жоқ биіктерге көтерген ұстазымыздың еңбегін еске түсірейік, – дегенді сағынышқа толы армандай етіп айтты.

	Ұланды бірден түсініп тіл қатқан Маро:

	– Бейнесі тірі тұрғандай болып әсер етеді. Зерде ғұламаның бір-екі рет Парижде сөзін тыңдаған едім. Айналасына шарапат дарытып тұратындай парасатты сұңғақ тұлғасы мәңгі ұмытылмай есімде қалыпты. Сіз, Ұлан Асанұлы, өте орынды айтып тұрсыз. Біздер, бәріміз де ол кісінің шәкірті екенімізді мақтанышпен сезінеміз, – деді.

	Ризашылығын басын иіп білдірген Ұлан:

	– Рахмет! Ілтипаттарыңызға құлдық. Ендеше манағы бір әңгімемізге оралғанымыз жөн болар.

	Дереу сөзге араласқан профессор Маро:

	– Ендеше мана тәжірибе жағын қарап шықтық.

	Қазір біздер, барынша теория жағына көңіл бөлсек, – деп айналасына қарады. Отырғандар да:

	– Дұрыс.

	– Әңгімені сонан бастағанымыз жөн,десіп қалды.

	– Менімше, – деген Ұлан: Тағы да қысқа түрде баяндап шығуға, лаборатория меңгерушісі Дос Хамит-ұлына сөз берелік. Оған қалай қарайсыздар?

	Қонақтар:

	– Дұрыс!

	– Өте дұрыс! – десіп қостап жатты.



	12

	Оң жақ қапталында алуан түсті кнопкалары бар, шағын кафедраға көтерілген Дос омырауындағы «мың тілді» аппараттың қорабын түзеп, жұмыс бабына келтірді де:

	– Меніңше, біздердің пікір алмастыра отырып сөйлескеніміз, әлдеқайда ұтымды шығар, – деп лекциялық әдістен қашқалақтай сөйледі.

	Отырғандар:

	– Жарайды.

	– Көбіне даулы пікірлерге тоқталыңыз.

	– Сонда өзінен-өзі даулы диалогтарға айналып кетеді, – десіп дуылдаса күлісіп алды.

	Дос та өзін-өзі тежеп тұрған ыңғайсыздықтан арылып:

	– Олай болса, – деп тамағын кенеп, пенснесін киді де: – Қанның құрамындағы заттарды, барынша табиғи қалыбына жақындатып қолдан өндіру кезінде теңдесі жоқ жаңалық болғаны сөзсіз. Ол тіпті шындығын айтсақ биологиядағы жұмбақ боп жүрген саналуан мәселелердің негізін салып берген жоқ па? Дер кезінде осыған генетика мен иммунологияны ұштастырған Зерде ғұлама орасан үздік өзгерістердің көзін ашты ғой. Өздеріңіз өте жақсы білесіздер бүкіл тіршілік атаулының тұтқасы, тек қана ағзадағы әртүрлі мүшелердің үндесе қызмет етуінен екендігі ақиқат қой, – деп сәл ойланғандай кідіріс жасады.

	– Бауырым, ғапу етіңіз? – деп сөзге араласқан профессор Маро:

	– Сірә, сіздің меңзеп тұрған ойыңызды сол мүшелердің кейбірінің атқарар ерекше қызметімен ұштастыра отырып айтса, қалай болар еді?

	– Міне дұрыс, әңгіме осылай өрбігені жөн, – деп құптай ала жөнелген Ұлан. – Құрметті профессор, өз ойларыңызды онан ары жалғастыра түссеңіз екен, – деді.

	Дос та:

	– Пікіріңізді жалғастыра беріңіз, – деп қоштай жөнелді.

	– Ендеше, – деп сөзін сәл ойланыңқырап барып бастап кеткен Жан Жак Маро: – Жалпы тіршілік атаулының тірегі организмдегі саналуан системалардың қызметіне негізделгені өз алдына ғой. Менімше, гәп солардың бірбірлеріне ұқсамас қилы-қилы даралықтарына ерекше көңіл бөлген жөн сияқты. Мәселенки, жүректің ең негізгі қызметі – қантамырларындағы қанның үздіксіз бірқалыпты жылдамдығынан айнымай, іркіліссіз қозғалуын қамтамасыз етсе, тыныс алу системасы да, тек ауа алмасуын ғана қадағалаумен шектеледі. Міне, бұл сияқты біртектес системалардан гөрі, атқаратын қызметтері саналуан, әмбебап мүшелердің неше түрлі құпияларға даралап, меңгерген сайын жаңа қасиеттерін молынан ашып отырған жоқпыз ба? Сондықтан адам организміндегі, әмбебап үш түрлі системаны ерекше бөліп қарастырған жен. Оның ішіндегі ең күрделісі де ырыққа көнбес қиыны да болып табылатын адам миы – өз шарасына бір мезгілде қарама қарсы, қым-қиғаш ойларды ғана сиғызып қоймайды, сонымен қоса, қас қағымда не бір ауыр ұғымдарды оп-оңай жіктеп, қарапайым түсініктерге дейін салалап беретіні, шын мәніндегі құдіреті күшті қасиет екендігін мойындауымыз керек...

	Ал ендігі бір сиқырлы мүшеміз бауыр арқылы да, организмге қажет жүздеген қызметтер бір мезгілде атқарылып жататындығы рас қой. Ендеше, осы екеуінен де күрделілігі бір де бір кем емес, құпиясы өте мол келешек үшін айтары әлі алда деп бағаланатын иммунобиологиялық жүйені тілге тиек етіп көрелікші? Бұл системаның жан-жақты зерттелуіне, сіздердің қосқан үлестеріңіз ұланғайыр. Оны дүние жүзі мойындап, дамыта пайдаланып, игіліктеріне жаратып отыр. Менімше, жасанды қанның тарихи негізіне шолу жасағанда, қысқаша ғана топшылайтын ойымыз, осылай айтылса жөн болар ма екен...

	Ұлан бірден қолдап:

	– Өте тамаша, сәтті айттыңыз! Аз сөзбен жан жақты ұғымға ой жүгірткендей болдыңыз, – деп құптай түсті.

	Бусана қалған маңдайын бет орамалыменен сүрткен Маро:

	– Әлі де жеткізіп айта алмасам кешірім сұраймын! Қадірменді Дос, сөзіңізді жалғастыра беріңіз? – деп ықыласын білдірді.

	Дос шынайы ізетпен:

	– Сізге, мың да бір рахмет! Соншама қиын ұзақ ойды қысқартып, талдай түсіндіріп бергеніңізді ерекше атап айтқым келеді. Өйткені, бір-бірімен сабақтасып жатқан осынау мәселені тап осылай етіп ықшамдап айтуға қиналып тұрған едім. Дер кезінде қол ұшын бердіңіз, – деп өз пікірін білдірді.

	Профессор Маро:

	– О-о-о... тым асыра мақтап жібердіңіз, – деп күлімсірей орнынан тұрып басын иді.

	Дос: – Сонымен әңгімемізді ары қарай жалғастырсақ, – деп алдындағы кнопкалардың бірнешеуін алма-кезек қатарынан басып, клеткалар деңгейінде түсірілген түрлі-түсті фильмдерді экранға жүргізіп қойды.

	– Мінеки, қараңыздаршы. Адам ағзасындағы әрбір клетканы, бір секунд тыныш қалдырмай түртпектеп тынымсыз тексеретін қанның ақ түйіршіктерін табиғат шебердің қалтқысыз сақшыларына теңеуге болады. Олар адам организміне іштен де, сырттан да үздіксіз түсетін зиянды заттарды ілешала жойып жіберу үшін, айқұш-ұйқыш кезіп ағзаны аралап жүргендері. Зиянкеспен кездессе бірден анық-қанығын айырысымен-ақ, өмір мен өлім белдескендей, еш кідіріссіз қиян-кескі майдан басталады. Егер әлдері жетпей бара жатса, әнеки өздеріңіз көріп отырғандай зиянды затқа тас боп қатып жабысқан күйлері, өз тіршіліктерін құрбандыққа да қиып жібереді. Міне бұл, жаңа профессор Маро, өзіңіз айтқан иммунобиологиялық системаның тіршіліктің сыртқы ортамен шекарасындағы қызметі десек, мұның өзін бір жүйеден басқаратын орталық штабтың жұмысы тіпті ғажап! Нағыз ғылым үшін бүгінгі таңдағы ең қажеттісі де маңызы зор керегі де сол иммунобиологиялық орталық жүйе болып табылады. Оның ішкі құпияларын аша түсіп, пәрменді түрде қолдан басқаруды үйренбегенде, бүгінгі таңда келместей боп аулаққа кеткен, сан-алуан қатерлі ісіктердің түрлері, не қилы күрделі вирустармен қозатын грипптардың эпидемиялары бұрын тіпті түсінуге келмейтін әртүрлі психикалық аурулар, тұқым қуалайтын дерттер, бәрі-бәрі де осы иммунобиологиялық системаның сыр-сипатын үғына бастағаннан кейінгі қол жеткен жетістіктер ғой.

	Тына қалған сәл үнсіздікті пайдаланып:

	– Дәлірек айтқанда жетістікке жеткізген себептің көзі неде? – деп сұрап қалған жастау жігіт, ағат кетпедім бе, дегендей Маро жаққа көз қиығын тастады. Ол өзіменен-өзі болып, әлденені жазып-сызып ой құшағында отыр екен.

	Іле ілтипатпен жауап берген Дос:

	– Орынды сұрақ. Тәптіштеп жатпай қысқаша ғана тоқталып көрейін. Сырттан кірген бөгде заттың зияндылығын танымаса, қанның ақ түйіршіктері қанша шұқылап тексергеніменен тап басып анықтай алмай айналып өтіп кете береді. Кейде олар, тіпті дертке шалынған клеткаларды былай қойғанда жаттығын анық аңғармаса зиянды микробтардың өзімен де белдесуге бармайды. Міне, осы жағдайларды реттеп тұратын негізгі нұсқауларды беретін иммунобиологиялық орталық екені белгілі. Олай болса тірі организмдегі иммунобиологиялық системаның, орталық және шеткері жүйелерінің өзара байланыссыздығынан барып, әртүрлі аурулардың бел алып кететінін негізгі себеп деген жөн. Қорғану белгісін орталық жүйе дер кезінде берсе шеткергі қанның ақтүйіршіктері оның көзін құртпай қоймайды. Бұл иммунобиологиялық системаның ең негізгі заңы десек артық емес. Оның тым әріден басталатын тарихы да осыған мысал. Осынау иммунобиологиялық заңдылықты алғаш рет ақыл сәулесімен ұққан адам, француздың ұлы ғалымы Луйи Пастер болатын. Іс жүзінде ол өзінің таңғажайып вакциндерін ойлап тапты да, дүние жүзін жайлаған неше алуан жүқпалы індеттердің жойылуын жылдамдатты. Міне, содан бері қарай үздіксіз даму кезеңдерін басынан кешкен иммунология ілімі өзіміз куә боп отырған жетістіктеріменен адам баласына ағынан жарыла қызмет етуде. Осының бір дәлелі ретінде ғана, біздің лабораторияның жүмысын айтуға болады.

	Ал оның негізгі жетістіктерінің бірі хромосомдағы гендерді қажетіне қарай басқарудың сырын игергендік еді. Осы тылсым ашылғаннан кейін ғана, қанның ақ түйіршіктерінің әмбебап сезінгіштік қасиеттерін тікелей басқаруға қол жетті деп тұжырымдағым келіп тұр.

	– Сонда, – деп сөзге араласқан Маро:

	– Қажетті антигенмен қанықтырылған жасанды қанды қандай мөлшерде пайдаланасыздар?

	Дос:

	– Сақтандыру үшін пайдаланылатын мөлшерді айтасыз ба? – деп қойылған сұрақтың мәнін анықтай түсті.

	– Иә.

	– Бұрынырақ, әжептәуір ысыраппен пайдаланушы едік. Қазір құйылатын қанның мөлшеріне байланыссыз екендігі анықталып отыр. Сондықтан біраздан бері жасанды қанның бірер миллиграмдай мөлшерін, тері астына егіп қана пайдаланамыз. Мұның өзі іс жүзінде қыруар қиыншылықтардан құтылуымызға жәрдемдесті.

	– Жақсы екен. Рұхсат боса, тағы да бір сұрақ...

	– Сұраңыз...

	– Қатерлі ісіктерден сақтандыру үшін антигенді қанды қай жастарда егесіздер? Жасанды қанды айтып тұрмын...

	– Түсінікті, – деген Дос, – Адам ғұмыры қазір қиялдағыдай ұзарды деуге болады. Өйткені, биологиялық ілімдердің дамуымен қоса, жер бетіндегі бірталай әлеуметтік проблемалардың дұрыс шешілгендігін атап өткеніміз жөн сияқты. Мәселен, келмеске кеткен шөл сахаралар мен ақтұздақ сортаңдардан көтерілген ұланғайыр шаң-тозаңдардан арылу, қара жердің бетіне таспадай тартыла шимай салған асфальт жолдар мен заводфабрикалардың қалдықтарынан құтылу, техникалық даңғаза шуларды жою, осының барлығы да адам баласының тұрмыс жағдайларын жақсарта түскендігі сөзсіз. Бұлар адам бойындағы табиғи қуатын әлсірететін негізгі факторлар болатын. Ал тіршілікке зиянды қандай дерт болмасын, ең әуелі организмдегі қуат көзі боп саналатын иммунобиологиялық жүйенің әлсіреуін аңдитындығы рас қой. Мінеки, осылардың барлығын салыстыра есептесек, қатерлі ісіктердің алдын алу үшін жасанды қанды алпыс жасқа қарай егеміз.

	Маро басын изей құптап:

	– Дұрыс? Өте жақсы, – деп ризашылығын білдірді. Басқа қонақтар да:

	– Рахмет!

	– Жан-жақты етіп айттыңыз.

	– Аса мазмұнды, – десіп өз пікірлерін айтып жатты.

	Алдындағы заттарын жинастырып, өз орнына келе жатқан Дос та, тым көңілді еді. Қонақтар жағы оның алма-кезек қолын алып, өз ілтипаттарын білдіріп жатты. Әңгімесі жарасқан осынау топ, көпке дейін тарап кете алмай әрнені айтып біраз уақыт отырып қалды. Түсініскен көңілдің сәтін күткен Ұлан, ыңғайы келгенде қонақтарды түскі асқа шақырды...



	13

	Дастархан басындағы әңгіменің көбі замана өрнегімен жарасымдылық тапқан тұрмыс-салттағы неше алуан өзгерген әдет-ғұрыптар, әр халықтың өткен-кеткен тарихтары жайлы сөз болды. Әркім өз елдерінің қысқаша болса да, уақыт өткен сайын ерекшелене түскен қадау-қадау уақиғаларынан шежірелер шертті. Дүние жүзіне мәшһүр боп, ортақ мақтанышқа айналып кеткен азаматтары жайлы сөз етіп, олар қалдырған мұралардың қоғами мәніне, адамзат тарихына қосқан үлестері жайлы пікірлер алмасты. Жарасымды сұхбат пен жақсы отырыс оларды ежелгі бір достардай-ақ, етене жақындастырып жіберген тәрізді.

	Ашық-жарқын бейілімен күткен Ұлан:

	– Қаласаңыздар, – мүмкін сәл үзіліс жасап, қала сыртына серуендеп қайтармыз. Оған қалай қарайсыздар? – деген ұсыныс тастады.

	Жастар жағы:

	– Ой-й, қандай тамаша!

	– Кәнеки, сүйтейікші? – десіп қайсыбірі, тіпті түрегеп те кетті. Көз қиығымен салқын ғана шолып өткен профессор Маро:

	– Рахмет! Ықыластарыңызға өте көп рахмет! Қадірменді, Ұлан Асанұлы, тек қуана ғана қабылдайтын жай. Бірақ, ренжи көрмеңіздер. Біздердің уақытымыз тым тар. Мынау қалтамызда жатқан қайтар жолдың билеттері. Кешке қарай жүріп кетпекпіз. Ал шынын айтсам біздердің ең негізгі шаруамыз бітпек түгіл, басталған да жоқ. Ол өзіңіздің лабораторияңызбен жан-жақты танысу мақсаты болатын. Ал оны біздер, тіпті әлі көргеміз де жоқ, – деп сыпайылықпен бас тартты.

	Ұлан:

	– Қалауларыңыз білсін. Зорлық жоқ. Қонақтарын қыстамау қазақ халқының ежелгі салты, – деп жымия күліп қойды.

	Жастардың нәумез боп қалғанын жақсы аңғарған Дос:

	– Ғафу етіңіз. Менімше, профессор Маро, сәл-пәл қатаңдық жасап тұрсыз. Серуендеп қайту үшін шай қайнатымдай-ақ уақыт кетеді. Барлығына да үлгеретінімізге мен кепілдік берейін. Сол үшін екі ұдай болудың қажеті жоқ, – деді.

	Жан-жағына күлімсірей қараған Маро:

	– Жә-ә, олай болса көндік. Кәнеки жүріңіздер, кідіретін не бар. – деді.



	14

	Олар екіге бөлініп, Ұлан мен Достың аэромобильдеріне жайғасты да, Алатаудың бөктеріндегі Медеу шатқалын бетке алып, көкпеңбек болып көрінген қала үстімен қалықтай ұшып барады. Қас қағымдай ғана уақыт ішінде, еш дыбыссыз қайыра кеп жерге қонды. Сол бойында барып кідірместен жылжымалы тротуарға тұра-тұра қалысып сырғанай зулаған күйі кең аңғарды қақ жарып көлденең шөккен бөгеу плотинасының үстіне көтерілді.

	Ұлан қысқаша етіп, бұл бөгеудің қашан. не үшін салынғанын баяндай кеп:

	– Мінеки, аты әлемге әйгілі Медеу плотинасы осы. Кезінде табиғат апатына қарсы қойылған өз заманының символы тәріздес. Анау төмендегі мұз айдыны мен архитектуралық комплекстер ештемеден жасқануды білмейтін ұшқыр ойдың куәсі сияқты. Бұл бүгінгі біздер үшін өткен ұрпақ қалдырған теңдесі жоқ асыл мұрамыз боп табылады, – деді.

	Алғаш көрген адамын таңырқатпай қоймайтын Алатаудың тұлғасы заңғар биік шыңдары мен баурайында сылдырап аққан суына дейін тұнып тұрған үндестіктің үлгісі сияқтанып көрінеді. Өрмелей біткен ну орманның көк бұйра тарта жайқалып тұрған шағы болатын.

	Шын қуана, таңырқаған қонақтардың жүздері гүл-гүл жайнап, біресе, ала жолақ боп шың басында жатқан қарға, біресе етектегі тұнып тұрған көкорай нуға қызықтап қарай береді. Адамдардың аялы алақанынан нәр алған, баурайындағы табиғаттың барша гүлі бас жарып, айналаға жұпарын шашып тұр. Ұлан қонақтарын көп кідіртпей, аңғардың сол жақ беткейіндегі шым төселген аллеялы алаңқайға алып келді.

	Көз ұшына кетіп, созылып жатқан алаңның мәнін айтуға кіріскен Дос Хамитұлы:

	– Мынау біздің ежелгі ұлттық тұрмысымыздың бір көрінісі тәрізді арнайы ат үстінде сейіл құрып, серуендеу үшін жасалынған алаң. Мұнда не бір сұңғыла сұлу сәйгүліктер бапталады. Олардың ер-тұрмандары, ноқтажүгендері, өмілдірік-құйысқандары, тіпті қолға ұстар қамшыға дейін, ұлттық өрім-өрнектерді ғана пайдаланып жасалынған. Аттардың ішінде жорғалардың неше түрлері: ақпа жорға, жол жорға, төкпе жорға, майда жорғалар, немесе, аяңдарына шаң ілеспес, желісіне жел жстпес жүйріктері де бар. Таңдағаныңызға отырып, серуендеуіңізге болады, – деді.

	Достың айтқандарын қыбыр етпей тыңдаған қонақтар жағы бір-біріне жай ғана көз қиықтарын тастағаныменен үндеген жоқ.

	Серіктерінің дағдарыңқырап қалғанын бірден байқаған Маро:

	– Олар бізді жатырқамас па екен? – деді.

	– Қалайша? – деп түсінбей қалған Ұлан: – Құрметті Маро не жайды айтасыз?

	Маро жымия түсіп:

	– Мен бе? Әрине аттарды, жылқыларды айтып тұрмын, – деді.

	– Ә-ә, – деді істің мәнін енді ғана ұққан Ұлан: – Сіздер аттан қорықпаңыздар. Жылқы табиғаттағы аса текті жануар. Олар еркелеткенді де, қорыққанды да, тіпті шынайы сүйіспеншілікті де жанарыңнан айнытпай танып қояды.

	Қайыра сөзге араласқан Маро:

	– Сүйтсе де мынаны айтыңызшы, Ұлан Асанұлы? Жүрісі қандай атты мінген жөн, – деді.

	– Ол өзіңіздің қалауыңызда...

	– Сонда да.

	– Әрине жорғаның жүрісі әлдеқайда жайлы.

	– Жарайды. Ендеше...

	– Менімше... – деді сөзге араласқан Дос, – Сірә, бұ кісілерге жол жорғаларды ұсынғанымыз дұрыс-ау деймін...

	Сағатына қараған Ұлан:

	– Сіздер, өз қалаған аттарыңызға отырыңыздар,

	Ал біздер, қос профессор, ақпа жорғаларға мінеміз, – деп күлімсіреді. Мұны жіті байқап тұрған Маро:

	– Тек қана солай. Менің қалауым да осы, – деді.



	15

	Қонақтардың барлығы да бір-бір жорғаға мініп, ат үстінде отыруға бойлары үйренген сайын жас баладай мәз болған қуаныштарында шек жоқ. Қолда бапталып үйретілген аттардың мінезділігі мен естілігі ерекше көз тартады. Соның арқасында бұрын-соңды атқа отырып көрмеген қонақтар да, тез үйреніп жылдам жаттығып кеткен сияқты. Кіршіксіз таза бапты күтімдегі аттардың жұп-жұмыр денелері, суреттей сұлу сүйкімділіктерімен қоса, оқтаудай етіп жаратылған екен. Әсемдік пен салтанат сәнін жанымен түйсінетін жануарлар, аяқтарын билей тастап, үстіндегі адамды еріксіз толқытып, аса жайлы күйге бөлейді. Оқтай түзу аллеяға түсісімен, біртебірте тізгіндерін босата берген Ұлан мен Маро ауыздықтарымен алысып келе жатқан ақпа жорғаларды оз еріктеріне жіберді...

	Қонақтардың басқалары да, өз қызықтарымен өздері мәз боп, астындағы аттарын жай ғана тайпалта, ұзап сала берген екеудің жүрістерін кірпік қақпай бағып келеді. Әрі-беріден соң қос жорға төрт аяқты тең тастап оқтай атылып зулағанда, қаршығадай қомданған ат үстіндегі адамдар кішірейіп кеткендей боп көрінді. Ұлан манадан бері Мароны алға оздырып жібергісі келіп, тізгінін тежеп біразға дейін күтіп еді, онысынан ештеме шықпаған соң, сытыла шығып тайпалтқан күйі жөңкіле жөнелді. Ат үстінде ереуілдеп кететін ата-баба салтымен, Ұлан астындағы құлагердің бар еркіне жіберді. Осынау бір сәтті манадан бері сұранып келе жатқан сәйгүлік, оттай жанған жанарларын алдыңғы жағына оқтай қадап, серіппелі пружинадай төрт аяғын теңселте тастап, ұшып бара жатқандай әсерге бөлейді.

	Осыншама оқыс қимылды күтпеген Маро бастабында сасқалақтап қалса да, артынша астындағы атының делбесін тежеп, бұрын-соңды көрмеген, еш уақытта сезінбеген ерекше бір күйге бөленіп келеді. Ол жан-тәнімен таңырқап, бұлдырықтай зулап тайпалып бара жатқан, алдындағы аттың жүрісіне таңдай қағумен болды.

	Қылаң етіп алдындағы бұрылыстан айнала берген Ұлан, атының тізгінін тартып тежемеген күйі, қайыра зулап ағып келе жатты.. Бусана түсіп созылған құла-жорға жанарынан ұшқын ата ажарланып алыпты. Сағымдай сусып, билеп бара жатқандай боп көрінеді.

	Жалғыз қалып қойған Мароны қуып жеткен Дос:

	– Бә-ә-ле, неге тартындыңыз? Астыңыздағы қаракөктің жүрісі, тіпті ерен еді ғой. Жарыспағаныңыз бекер болды, – деп өкініш айтты.

	– Ау-у, сөзіңе болайын, бауырым, – деп қарқылдай күлген Маро.

	– Қалқам-ау, әзілдеп келесің бе? Астымдағы қаракөктің мықтылығын қайтейін, үстіндегі отырған менің жайым басқа ғой...

	– Иә-ә, ол жағын ұмытып кетіппін. Ғапу етіңіз.

	– Шіркін-ай, мұндай да ғажап болады екен ғой. Көз алдыңда ауысқан қандай керемет суреттер, – деп қатты таңырқаған Маро,Басқаның бәрін қойғанда, ат үстіндегі Ұланның отырысының өзі, жараса қалған сұлулық емес пе?

	– Оныңыз рас, алғаш көрген адамға ат жүрісі, теңдесі жоқ көріністей сезіледі.

	– Осыншама рахатты ешқашан да сезінбеген шығармын.

	– Риза болсаңыз бопты.

	Профессор Маро жан дүниесі марқайғандай әсермен:

	– Сіздерге, мың да бір рахмет! – деді.

	Ұлан бірте-бірте атының жүрісін баяулатып, су төгілмес майда қоңыр тайпалыспен жақындап келеді. Қарсы топқа жақындаган сайын, қос құлағын қайшылап ажарлана түскен құлагер таңдана қараған жанарлар мен тамсана айтылған сөздер өзі жайлы екенін сезіп келе жатқандай, соншама бір қағылез күймен ойқас қағады. Ұлан да қайта-қайта мойнынан қағып, жалынан сипап, құлагерге деген өз ризашылығын жасыра алмай келеді. Манағыдай емес, ат тізгіндерін еркін меңгере бастаған қонақтар тобы жаздай жадыраған тамаша бір көңілділікте екен.

	Қатарынан озыңқырап келіп, тізгінін тежеген Маро:

	– Пай-пай... пай-пай! Қадірменді Ұлан Асанұлы, менің шын жүрегімнен шыққан ризашылығымды қабыл етіңіз?! Мынау, серуеніміз естен кетпестей болды. Әсіресе, сіздің атқа отырысыңыз маған ерекше ұнады.

	Осыншама құбылысты көрмей кету, нағыз өкініш болар еді, – деп ағынан жарыла пікірін білдірді. Ұлан масайрай түсіп:

	– Солай ма екен. Алғысыңыздың үлкенін Досқа айтыңыз, – деді. Бірден қостаған Маро:

	– Дұрыс! Дос болмағанда осыншама ғажапты көрмеген болар едік, – деді.

	– Келгендеріңізге өкінбей рахат тапсаңыздар, онда мен де өзімді бақытты санаймын, – деген Дос. Манадан бері қызықтаған әрекеттеріңіз менімше, бұл да атадан ұрпаққа мирас боп қалған дәстүрдің бірі. Ат жалында ойнау, ата салтымыз болғаннан кейін, мұны биология тілімен айтқанда, тұқым қуалаған ғадет немесе тіршіліктің тірегі боп саналатын Геннің құдіреті ме деп те жорамалдаймын.

	Жымия күліп тыңдаған Маро:

	– Мүмкін, мүмкін, солай да шығар. Әйткенмен де, сіздер күнде келіп жаттығасыздар-ау деймін.

	Бірден жауап қайырған Ұлан:

	– Болжамыңыз дұрыс. Күніне деу қиын, әйтседағы жұмасына екі рет келіп Дос екеуміз атқа мініп серуендейтініміз рас, – деді.

	Еңсесін көтере ерге түзеле отырған Маро:

	– Жақсы екен. Байқаймын, сіздерде жылқыға деген ерекше сүйіспеншілік бар. Тіпті, ұлттық мұра деп қарауларыңыз, мені қызықтырып тұр, – деді.

	Ұлан әлденені есіне түсіргендей:

	– Ғапу етіңіз, профессор, – деді. – Сіз атыңыздың басын неге тежегеніңізді білгім келеді. Ұйтқып соққан желдей есетін қаракөктің жүрісі, тіпті ғажап еді-ау... Жылдамдықтың құдіретін тұла бойыңызбен тұшынар едіңіз, – деді.

	Жалт қараған Маро:

	– Оқасы жоқ! Біздер, Феникстіктер де өткір сезініп, шарықтай әсерленуден құралақан емеспіз. Оны реті келіп біздің елге келгенде өз көздеріңізбен көретін боласыздар. Бірақ ол әрине, ат үстінде емес. Біздің мініп зулайтын жануарымыз сәл басқалау, – деді сұлу мұртын ширата түсіп.

	Ұлан мен Дос жарыса:

	– Ие.

	– Ол қандай жануар?

	– Айтыңызшы, – десті. Маро сәл маңғаздана түсіп:

	– Ақ езу акуланың үстінде, – деді.

	Сенер-сенбестерін білмей бір-біріне қараған Ұлан мен Дос:

	– Қойыңызшы!

	– Қалжыңдап тұрсыз ғой, – деп күлісіп жатты.

	– Қоятын түгі де жоқ, – деген Маро, – Біздер аттан қорыққанымызбен де, акула мен киттерді қайық қып мініп, тіл үйреткен сүйкімді дельфиндермен ұлттық ойындарымызды жалғастырамыз.

	– Әй-й, мынауыңыз қалай болар екен, – деп балаша қызықтаған Дос:

	– Ағайын-ау, акулаңыз жыртқыш дүлей ғой... Сәтті басталған әңгімесін суыртпақтай түскен Маро:

	– О да үйренгенше ғана, әйтпесе ештеңесі де жоқ! Өздеріңіз біздер жаққа келгенде міндетті түрде, әрқайсыңызды бір-бір акулаға отырғызып, көк айдынның үстінде серуендетеміз, – деді.

	– Ой-й, қойыңыз! Мұныңыздың бетін ары қылсын, – деп көңілсіздене қалған Дос: – Өзім акула түгіл суда жүзген шортаннан да қорқамын, – деді.

	Ойда жоқта тап болған осынау әзіл, Феникстіктерге үнаса керек:

	– Жо-жоқ.

	– Сіз олай демеңіз, Дос Хамитұлы.

	– Әйтпесе, біздер өкпелеп қалуымыз мүмкін.

	– Өйткені, акулаға мініп жарысу біздердің де ата салтымыз, – десіп гуілдесіп кетті.

	Дос сасқалақтап:

	– Әрине, дәстүрлеріңізді сыйлаймыз. Бірақ, акуланың жанына барамын деу алдағандық болар, – деді.

	Сөзге араласқан Маро:

	– Ендеше, жарайды. Жарасымды қалжыңды былай қойып, сіздерді біз шын пейілімізбен елімізге шақырамыз. Осы тұрған бәріміз де, өтіне сұраймыз. Керек десеңіздер, тіпті акуланы көрсетпеуге де ант етейік, – деді.

	Манадан бері рахатқа кенеліп, күлкісін тия алмай тұрған ҰланАсанұлы:

	– Рахмет, достар. Мың да бір рахмет! Дәм тартса міндетті түрде барамыз, – деді. Алдарынан шыққан бапкерлерге аттарынан түсіп тізгіндерін ұсынды да, олар етектегі сылдырай аққан тау бұлағының жағасына келді. Мұздай суық мөлдір сумен беті-қолдарын шайып, біраз сергіп тыныстағаннан соң, қалаға қарай қайыра ұшып кетті.

	Тамыз айының шіліңгір ыссы ұзақ күні көк аспанның етегіне қарай дөңгелеп, ұлы бесін мезгілі таяп қалған шақ. Көгілдір мұнар буғанмен, ауасында шаң-тозаңы жоқ алып қала, көлбей сұлап, көсіліп жатыр. Олар келген бойда көп кідірмей бірден Ұланның кабинетіне кеп жайғаса бастады...

	Ұлан қолындағы сағатына қарап:

	– Жә-ә, барлығы да тамаша болды. Ал кәнеки, неден бастасақ екен? – деп отырғандарға қарады.

	– Менімше? – деді жайраңдай сөйлеп тіл қатқан Маро, – Бүгінгі ресмиліктен аулақ сәтті бастаған қалыбымызды аяғына дейін сақтасақ екен.

	Отырғандар да бірауыздан:

	– Әлбетте.

	– Әлбетте!

	– Өзіміз де мың жылдан бері таныс жандардай болып кеткен жоқпыз ба, – десіп жатты.

	– Ендеше, – деген Маро сәл іркіле түсіп, – Ұлықсат етсеңіздер, жасанды белок жайлы пікір алысудың алдында, жалпы тіршілігімізге, өзімізге ой жүгіртіп өтсек пе деймін...

	Бірден көңілдене құптаған Ұлан: .

	– Бар пейіліңізбен, кең толғана сөйлеңіз. Уақыт әлі жетіп жатыр, – деді. Жылы шыраймен сөзін бастаған Маро:

	– Сіздер мені бір ұзынсонар әңгімеге кіріседі деп ойлап қалған боларсыздар. Жоқ! Мүлдем олай емес.

	Бұл жолы да сол, қояр сұрағымды сәл толғаныңқырай сөз еткім кеп отыр, – деді.

	* * *

	Бөлме ішін анықтап, енді ғана шолып еткен Маро, оң жақ қабырғаға ілінген, көлемі әжептәуір етіп үлкейтілген фотосуретке зерделей қарап кідіріп қалды. Ол бұл суретті таңертеңгі отырыста байқамаған екен. Сүттей аппақ аэромобилдеріне сүйеніп тұрған ерлі-зайыпты адамдардың табиғи қалпы өте сәтті бейнеленіпті. Мароның кідіріп қалғанын бірден аңғарған Ұлан, өзі жанындай жақсы көретін ата-анасының осынау суреттеріне көз қиығын тастап, алабұртқан көңілмен төмен қарап кетті.

	Мынау тұрған суретте тұңғиықтау сыр барын бірден аңғарған Маро ол жайында ештеме демей, дереу өз әңгімесіне кірісіп:

	– Құрметті достар! Біздердің қол созған арманымыз да, зерттеп жүрген мақсаттарымыз да біреу-ақ қой, – деп сәл-пәл пауза жасады.

	– Кез келген құбылыстың шыққан тегіне, мазмұнын құрайтын негізіне мезгіл-мезгіл ой жүгіртіп отырсақ, тіпті белгілі нәрсенің өзінен мүлдем өзгеше жаңа сапаларды ашатынымыз қызық емес пе? Кейде тіпті, не бір құнарлы жаңа идеялар, сан ғасырлардан бері белгілінің озін қайта қарап, зерделеудің нәтижесінен шығатындығы да шындық қой. Мәселен, осынау бір қарапайым жайды еске алып көрелікші. Бүкіл жер бетіндегі тіршілік атаулының негізгі қаңқасы боп табылатын, биополимерлердің алтын қазығы – көміртегі «С» өзінің шексіз түрлене алатын қасиетінің арқасында, тереңдей үңіліп зерттеген сайын сағымдай құбылып, оның неше алуан белгісіздіктері мен жұмбақ сырлы сыйпаттарын барған сайын аша түсіп, отырған жоқ па? Ендеше, біздердің шарқ ұрып іздестіріп жүрген жасанды белогіміз де, сол көміртегінің органикалық полимерінің бірі ғой. Тіпті, оның өте қарапайым қосылыстары, көмір қышқылы немесе метан табиғат қойнауында қаншалықты жиі ұшырасқанымен, өз құрамын тап сол қалпында өзгертпей сақтап қалуға еш тырыспайтындығы белгілі. Керісінше үнемі ол құрамындағы жеке элементтерге ыдырап, керегіне қарай оп-оңай қайыра құралып, үздіксіз ауыспалы күйде болатындығы да аян. Осындай әмбебап сипаты бар көміртегінің ең қарапайым қосылыстарына қарағанда оның аса күрделі қосылысына жататын белок, бұлармен тіпті салыстыруға болмайтын, тым ыдырағыш зат екендігі айтпаса да түсінікті. Мінеки, осы бағытта барынша ашығырақ сөйлесіп, тереңірек пікір алыссақ екен.

	Аса ұқыпты тыңдаған Ұлан:

	– Өте жақсы айттыңыз! Жалпы белок атаулыны хнмиялық жолмен өндіру идеясы органикалық заттардың, бір күйден екінші күйге, немесе қарапайым түрінен күрделі затқа, керісінше құрамындағы жеке элементтерге шейін ыдырап, үздіксіз өзгеріп отыратын осынау қасиетіне негізделгені, тіпті де құпия емес. Бірақ, осыны игеруге лаборотория жүзінде қол жеткізе алмай отырған жоқпыз ба? Әрине, жаңағы өзіңіз айтқан метан мен көмірқышқылдарының да тербеліп жүрген бесігі белоктарға да қатысты заңдылық. Бірақ, осынау бір ақ сәуле ұстатпай жүр ғой, – деп қатты толқып үндемей қалды.

	– ?!

	Қайыра сөзін жалғастырған Ұлан:

	– Тіршіліктің тұтқасы болып саналатын сан-қилы белоктардың түрлерін, ішкі-тысқы сипаттарын егжей-тегжей білетініміз, әзірше мүлдем жаңа сапаға қол жеткізіп отырған жоқ. Олай болса, жасанды белок алудың қиындығы неде? Тым ұзаққа созылған бұлталақтың сырын қай тұстан қарастыру керек? Гәп, міне осында сияқты, – деді.

	Отырғандар:

	– Ие-ие...

	– Қиындықтың түйіні де осы тұста, – десті. Ұлан:

	– Ендеше, осы гәптің мәнісін тағы да бір жанама деректер арқылы талдау жасап көрсек, – деді.

	Ұлан ойлана сөйлеп:

	– Күллі тіршілік атаулы өзінің сан-алуан күрделілігіне қарамай, тек жалғыз ғана клеткадан өркен алатындығы белгілі ғой. Мәселен судың алыбы – кит, құрлықтың құжы – піл, немесе, тіршіліктің шынары – адам да жаңағы айтқан сол жалғыз ғана клеткадан негіз салады екен. Ендеше, сол жалғыз ғана клеткадан, былайша айтқанда осынау тарыдай ғана бір түйіршік белоктан күллі организмдегі талшықтар; ет пен тері, сүйек пен сіңір, қан мен сөл, тіпті өзгесін айтпағанда жүрек пен ми, өкпе-бауыр не керек, әйтеуір іш құрлысындағы алуан түрлі мүшелердің – анасы сол жалғыз ғана клетка ғой. Біздер ғана емес, адам баласы ғұмыр бойы осы шындықты ұғыну үшін өздерінің талмай іздестіруін бір сәтке де толастатпаған. Сайып келгенде жасанды белоктың сапасы осы айтып отырған жалғыз клетканың қасиетімен пара-пар болу керек, – деп ойын тұжырымдады.

	Ұлан сәл кідіріп айналасын шолып шықты да:

	– Сіздердің үндемей отырғандарыңызды құптағандық деп түсінсем, онда жасанды белок алудың мақсатына жетер төте жол осы жалғыз клетканың бойындағы құпияда екендігі сөзсіз. Жаратылыс қойнауында тіршілік нышаны бар не көп, алуан түрлі не қилы белоктардың түрлері көп. Осыларды механикалық түрде бір-біріне қосып жинасақ, массасы мен көлемі әжептәуір жиналған қоспа шығары хақ. Бірақ, тарыдай ғана жалғыз клетканың сапасын олар бере алмақ емес. Бар ғаламды бір қауызға сыйдырған табиғат дана, әлі қаншама заман сырын ашпай тұра берерін кім білсін?! – деп жанындағылардың жүзіне барлай қарады. Ой толғатып отырған басқалар да:

	– Ие-е...

	– Солай.

	– Мұны шешу жартылыс танудағы революция болары хақ – дегеннен аспады.

	– Сонда қалай? – деп сөзге араласқан қонақ жігіт. – Мұнан ары не істеуіміз керек дейсіздер? Ұлан оның жүзіне күлімсірей қарап:

	– Өте орынды сұрақ, – деді. Жас жігіт:

	– Ағатай-ау, болмағанда бағдары жоқ па? – деп жалынғандай үн қатты.

	– Неге болмасын, химиялық жолмен белок алуды жылдамырақ үйренуіміз қажет. Сонда ғана қазіргі жауабын таптырмай отырған қисапсыз көп мәселелер өзінен-өзі шешіліп қалар еді. Өзгені былай қойғанда, адамзат алдында жыл өткен сайын қиындап бара жатқан тамақ мәселесі, өзінің түбегейлі шешімін табары хақ. Белокті қолдан өндіру мұратына жетсек, адам ағзасына қажетті қорек еш қалдықсыз тап-таза күйінде беріліп, организм өзін-өзі уландыруынан құтылған болар еді.

	– Ондай атты күн туса.

	– Жә-ә, – деп жайлап қана үн қатқан профессор Маро, – Ғапу етіңіз, Ұлан Асанұлы. Мен мынау ойыңызды дұрыс түсініп отырсам, кезінде адам баласы қалдықсыз қоректену арқылы өзінің қабылдайтын қорегінің мөлшерін адам айтса нанғысыз мөлшерде кемітуі мүмкін ғой.

	– Мүмкін.

	– Ондай жағдайда асқазан-ішек жолдарына жаңаша функциялық сипат қажет болмай ма? – деген Маро:

	– Жалпы таңғажайып идея айтып отырсыз, Ұлан Асанұлы. Ұлан:

	– Қадірменді достар! Арман жолы қай қашанда ауыр да ұзақ, тіпті асу бермес қиын боп кететіні де белгілі емес пе. Болмағанда, таза қоректік белоктың көмегімен, организм ас қорытудың қалдықтарынан үзілді-кесілді құтылатын мезгіл туса, қазіргі проблема боп отырған көптеген аурусырқаулар, уақытына жетпей қартаю мәселелері, өз-өзінен ысырылып қалған болар еді, – деді өз ұғымын үлкен сеніммен білдіріп.

	Манадан бергі әңгіменің төркінін енді-енді ғана аңғарған, жас ғалымның таңырқағандығы соншама:

	– Сонда қалай? Тіпті, организмдегі зат алмасу сипаты да ауыса ма? – дегенді күдікпен сұрады.

	– Әрине?!

	– Бұл идеядан біз неге хабарсызбыз?

	Жас жігіттің жүзіне қызықтай қараған Ұлан:

	– Өйткені, бұл мәселе әлі еш жерде айтылып сөз болған жоқ. Бірінші пікірлесіміз, осы отырған өздеріңізсіздер? – деді.

	Манадан бері қатты толғанып тебіреніп отырған Маро:

	– Мүмкін осы айтып отырған мәселенің басқа да жолы бар шығар. Міндетті түрде жасанды белок алудың, тіпті қажеті де болмай қалуы ықтимал ғой. Осы жағын ойластырып көрген жоқсыз ба? – дегенді салмақ сала айтты.

	Елең ете қалған Ұлан:

	– Жоқ. Ешуақытта ойыма келмеген нәрсе, – деді. Маро:

	– Ендеше, мәселені осылай қарап тексеріңізші? – деді. Айтылған ойға оншама илана қоймаған Ұлан:

	– Көрейік?! – деп жай ғана сыпайылықпен басын шұлғыды.



	17

	Манағы жігіт тағы да ұлықсат сұрап:

	– Ғапу етіңіздер. Ұлан Асанұлы, сізге бірер сұрақ қоюға болар ма екен?

	– деп сәл кідіріп үнсіз қалды.

	– Е-е, неге болмасын, сұраңыз?

	– Өзіңіз жаңа ғана айтқандай, тіпті қоректік затты қандай жолмен болмасын еркін меңгеріп алған күнде де, еш ұғымға сыймай отырған екі түрлі сауалым бар – деп жанында отырған профессор Мароға көз қиығын тастады. Ол да зейін қоя тыңдап отыр екен.

	Ұлан жас жігіттің жасқаншақтап отырғанын аңғарды да:

	– Айтыңыз. Іркілмей сұрай беріңіз. Бар болғаны бұл пікір алысу ғана ғой, – деп демеңкіреп жіберді.

	Жас ғалым өзіне-өзі сенімдірек қарап:

	Бірінші түсінгім келетіні: организмге қажетті су мөлшерін қалай және немен шешуге болатындығы? Екіншісі, қалдықсыз сіңетін қоректің, немесе, жасанды белоктың зат алмасу сипатын қалай түсінуге болады? Анығырақ айтқанда, организмде қалдықсыз қорытылатын қоректік зат, қандай жолдармен таралып сіңеді? Өйткені, асқазан-ішек жолдары, өзінің қазіргі қалпында қалдықсыз қорытылатын қоректік затты сіңіруге қабілеті келмейтін тәрізді, – деді. Ұлан аса үлкен ризалық сезіммен:

	– Өте орынды сұрақ! Сізді қинап отырған сұрауларға қысқаша ешқандай түсініктемесіз жауап берсем, бірінші – қолда бар кәусар шырынындагы аса үздік қасиеттерге иек артпақпыз. Екінші мәселені клеткалар аралық осмос заңдылықтарын еркін меңгерген жасанды биомембрананы пайдалану арқылы шешпекпіз.

	Отырғандар гу ете қап:

	– Кешіріңіз?

	– Бұл заттар да келешекте жасалынбақ па? – десіп қозғалақтап кетті. Ұлан:

	– Солай десек те, мен сіздерге азды-көпті тәжірибе жұмыстарын көрсетіп, әсіресе, жаңағы айтқан кәусар мен биомембрананың әмбебап қызметтерімен таныстырайын, – деді.

	Қонақтар жіті қозғалақтап:

	– Өтінеміз?

	– Өте дүрыс.

	– Өтінеміз?! – десіп ду ете қалды. Сөзге араласқан Дос:

	– Бірақ, әзірше бұл екеуінің құпия екенін де жасыра алмаймыз, – деді. Елең ете қалған Маро:

	– Құпияны құрметтеуге біз дайын, – деп үндемей отырған Ұланның жүзіне қарады.

	Ұлан басын көтеріп:

	– Жоқ! Біз сіздерге өзімізге сенгендей сеніп отырмыз. Тіпті, мәселе онда да емес! Тек, әлі де ғылымиі проблеманың дәйектілікпен шешіле қоймағандығында деп ұғынған жөн. Зерде ғұламаның салып кеткен дәстүрі бойынша біздер бітпеген шаруаны еш уақытта алдын-ала айтпайтынбыз, – деді.

	Естігенін ерекше бағалаған Маро:

	– Сіздерге біз айтып алғысымызды жеткізе алмай отырмыз. Мұндай сенім, мұндай құрмет, алғыспен ғана бағаланбайтындығын жан жүрегімізбенен сезінеміз. Әйтседағы, айтып отырған кәусар мен биомембрана қолдарыңызда болса, әлі біте қоймаған шаруа деудің өзі, соншама өжет, соншама қайсар батылдық дер едім. Тіпті, өз еңбектеріңізді ірке сөйлеуге қалыптасып кеткендеріңізді ашып айтқым келеді. Менімше, бұл да үлкен қаталдық! – деп қызына сөйлеп сөзін аяқтады. Ойға шомған Ұлан:

	– Қалай десеңіздер де өздеріңіз білесіздер? Бірақ, бүгінгі алысқан пікірлеріміз, әсіресе профессор Маро, сіздің ойларыңыз мені қатты толғантып отыр, – деді.

	Ұланның жүзіне жалтақтай қараған Маро:

	– Мен сізді ренжітіп алғамын жоқ па? – деді. Ұлан күліп:

	– Бә-ә-ле, о не дегеніңіз! Менің соңғы кездердегі бойыма сіңген әдетім ғой. Осынау мәселеге беріліп қатты толғансам, жүрегім түгілі, бар болмысым ауырады. Өйткені, ұзап кеткен бұл мәселе, міне қаншама жылдардан бері батпақтатты да қойды. Жаңағы өздеріңіз естіген кәусар мен биомембрананы, қолдан жасап алғанымызға, міне он жыл болды. Бұл екеуінің ашылып дүниеге келуіне де, Зерде ғұламаның сіңірген қызметі көп. Ол кісі кеткелі, сынық сүйем алға аттап жылжи алмай отырмыз, – деп қатты күрсінді.

	Ұлан:

	– Жарайды. Кәнеки, тәжірибе көрелік, – деді де алдындағы кнопканың бірін шырт еткізіп басып қалды. – Мінеки мынау экран-таблода көрінген бірбірімен биомембрана арқылы байланысқан екі түрлі орта. Оң жағындағысы әртүрлі қоректік заттардың иондарымен қанықтырылған сұйықтық та, ал сол жағындағысы керісінше, қоректік заттарға зәру орта деп ұғынған жөн. Осынау екі түрлі ортаны бөліп тұрған буылдыр тор тәріздес пе, жоқ әлде өсімдіктің тамыры тектес пе, қалайда мың сан түтікшелерді бейнелейтін көрініс биополимерлерден жасалынған биомембранамыз болып табылады. Оның бір өзіне тиесілі сан алуан қасиеттерінің ішіндегі ең негізгісі – органикалық иондарды кез келген бағытта өткізе беретіндігі. Көз алдымызға елестету үшін, өмірдегі өзіне ұқсас заттармен салыстырып көрелік. Анасынан қоректену үшін, баланың кіндігі «жолдасымен» жалғасып қандай қызмет атқарса, біздің жасанды биомембранамыз да сондай қасиет байқатады. Анасының қантамырларымен келетін қоректік заттарды құрсақтағы ұрық та қалай болса солай емес, тек қана «баланың жолдасы» деп аталынатын арнайы тканьннің көмегімен реттелінетіні барлығымызға да түсінікті ғой. Қорыта айтқанда, жасанды биомембрананың негізін берген табиғи модель осы, – деді. Қонақтар жағы:

	– Мынауыңыз ғажап екен.

	– Теңдесі жоқ жаңалық қой, – деп өз пікірлерін білдіріп жатты. Ұлан:

	– Ол жағын келешек көрсетер. Байқайсыздар ма анау қоректік затпен мейлінше қаныққан сұйықтықтың құрамы, жапатармағай жылжып, қанықпаған ортаға араласып ауысқаннан кейін керісінше қайтқан иондардың қозғалыстары анық көрінеді. Осыған енді бір тамшы ғана кәусарды қосып көрелікші, сұйықтықтардың көлемі өсіп, бірден иондардың екі жаққа алмакезек ауысуы бұрынғысынан да күшейіп кеткенін байқайсыздар ма, – деді.

	– Көріп отырмыз.

	– Ендеше кәусар организмдегі су қажеттігімен қоса қоректік заттардың иондануымен, олардың қозғалысын күшейтетін ферменттік қасиетін анық байқауға болады.

	Қонақтар:

	– Керемет!

	– Сөз жоқ, ғажайып екен! – десіп қалды.



	18

	Манадан бері естіп-көргендеріне ерекше әсерленген Маро:

	– Бауырым-ау, құттықтаймын! Мынауыңыз адам тіршілігін мүлдем жаңаша сапаға өзгертетін төңкеріс қой. Жасанды белок жайы ғана болмаса, бар мәселе шешіліп тұрған тәрізді ғой, – деп бағанадан бері шырмалған ой толғанысынан ажырай алмай айналасындағы отырғандарға қарады. Олардың жүздерінде де неше алуан толғаныстар мен тебіреністер байқалады...

	* * *

	Осынау үлкен мәселе жайлы бүгін ғана естіп, соншама зор сенім көрсеткен ғалымдардың қолдауы Ұланды қанаттандыра түсті ме, әйтеуір ашыла сөйлеп:

	– Ендеше аялдағаннан кейін барынша бір шарықтап көрелік. Осы айтылған мәселелер жайлы Дос екеуміздің жасаған сан алуан модельдеріміз де бар. Кәнеки, солардың көкейге қонады-ау деген бірін көре отырып, тағы да пікір алыссақ қайтеді? – деп отырғандарға өз ойын сездірді.

	Олар бірауыздан қостап:

	– Өтінеміз?!

	– Сұраймыз, – десіп жатты.

	Ұлан өзіне қажет кнопкасын басып телеэкранды қосты да:

	– Мынау көріп отырғандарыңыз асқазан-ішек жолдарының табиғи қалыбы. Оның ішкен асты қалай қорытатынын, иондық тұнбаға дейін жіктеу сатыларын, көптеген әурешіліктерді бастан кеше отырып, түсіріп алуға қол жеткен еді. Мінеки, енді қоректік заттардың қантамырларына түсіп, әртүрлі тканьдардың клеткаларына сіңу процестері тайға таңба басқандай айқын бейнеленгенін байқап отырсыздар, – деді.

	Көріп отырғандар:

	– Мынау, схема ма?

	– Жоқ әлде, асқазандағы ас қорыту процесінің табиғи көрінісі ме?

	– Шындық па, әлде, модель ме? – десіп онша ұғынбай қалғандарын аңғартты.

	Ұлан:

	– Зейін сала тыңдап көріңіздер. Басынан қайта бастайық, – деп жаңағы кинопленканы екінші рет назарларына ұсынды да: – Мінеки, мынау асқазанға кеп түскен, кәдімгі күнделікті ішіп жүрген асымыз. Біраз уақыттан соң жаңағы асқазанға түскен тағамдар ондағы сан алуан сөлдермен, дәлірек айтқанда, әртүрлі ферменттермен сіңісе жіктеліп, иондық қалыптарына дейін ыдырап, қозғалыстың осмостық заңдылықтарына бағынғанын анық көріп отырсыздар! – деді.

	Отырғандар:

	– Жақсы.

	– Одан әрі не болмақ? – десіп тағатсыздана сұрап жатыр.

	– Сәл сабыр етіңіздер. Сөзге араласқан Маро:

	– Тағатың жетсе, сабырлылық деген жақсы ғой.

	Бірақ біздерді өрекпітіп отырған, бар болса биомембрананың қызметін көрсек екен? – деп әзілдесе де шынын айтты.

	Пікірлесудің шынайы сәтті болғандығына ризашылық сезім білдірген Ұлан:

	– Әр кез осы тәжірибелерді қайыра қайталап көріп отырғанда, неше түрлі ойларға кетемін. Біздер әлі күнге дейін қиялымызды қызықтап қарқ боп жүргенде, әлем кеңістігінің бір түкпірінде Зерде ғұламалар бұл мәселені баяғыда-ақ шешіп, өз кәделеріне жаратып жүрулері де ғажап емесау, – деді.

	Басын шұлғи құптаған Маро:

	– Мүмкін. Әбден мүмкін, – деді. Ұлан:

	– Ал мынау, жоғарыдағы тәжірибенің экспериментальдық моделі. Асқазан-ішек жолдарының кілегей қабатына сіңірілген биомембрананың кескіні. Асқазан-ішек жолдары саңлауының әлдеқайда тарыла ықшамдалғанын анық байқап отырсыздар. Осы түтікшенің ішіне жасанды белоктардың орнына әртүрлі амин қышқылдардың қоспасын жіберіп көрелік. Әне, бірден хаосты қозғалыстарға түсіп, өздерінің құрамдық иондарына дереу ыдырай бастады. Қоректік заттардың иондарымен қаныққан қан құрамы қантамырлары арқылы клеткаларға жетіп, қайтар жолдарында қортылған керексіз заттарды тасыған биологиялық керуенге куәгер боп отырмыз. Бұл құбылыс осылайша үздіксіз айналмалы күй кешеді. Енді осыған кәусардың аз ғана мөлшерін жіберіп көрелікші. Манағы айтқандай, процестің тасқындай түсуімен қоса, заттардың алып барып, қайыра тасу мүмкіншіліктерінің арта түскенін аңғарамыз. Бірақ, осының бәрі әлі тәжірибе жүзінде ғана орындалып отыр, – деп өкінішін білдірді.

	Маро:

	– Жануарларға жасап көрмедіңіздер ме? – деді.

	– Талай рет байқадық, бірақ ешқандай қортынды шығара алмай жүрміз.

	Үнемі тәжірибелеріміз сәтсіздікке ұшырай береді.

	– Менімше мынау, бітіп тұрған іс, – деген Маро: – Сіздер жасанды белок алу мәселесіне, тым абсолютті қарап жүрген жоқсыздар ма? Осыған көңіл аударыңыздаршы.

	– Құп болады.

	Маро орнынан тұрып, алма-кезек Ұлан мен Достың қолдарын алып:

	– Сіздерді біраз шаршаттық. Онымызга кешірім өтінеміз. Бірақ теңдесі жоқ жаңалықпен танысып, мағлұмат алғанымызға дән ризамыз, – деді.

	Ұлан:

	– Сіздерге де көп рахмет! Біздер де олжасыз емеспіз, – деді. Сөзге араласқан Дос:

	– Шағын ғана үзіліс жасауға қалай қарайсыздар? – деп жан-жағына қарады.



	19

	Біраздан еоң қайта жинала бастаған қонақтарына қарап:

	– Уақыт әлі жетерлік, – деген Дос, – Шаруамызды да бітірдік. Әңгімемізді де тұжырымдадық.

	– Өте жақсы.

	– Біздер де ризамыз.

	– Қонақ қашанда қанағатшыл емес пе?

	– Солай екені солай гой, – деп жайраңдай қараған Дос, – Бірақ «қонақ аз отырып көп сынайды» – деген ертеден келе жатқан сөз бар. Соны ескеріп азды-көпті ұсыныс жасасам ба деп тұрмын.

	Сағатына қарап көңілдене күлген Маро:

	– Бауырым Дос, сіздің ұсынысыңызға қарсы шығуға әбден жүрексініп қалыппын. Бір ғана тілек, әйтеуір еліктіріп алысқа алып кетпесеңіз болды. Онан басқаның бәріне де дайынбыз, – деп әзілдей күлді. Қонақтардың басқалары да мәз боп жатыр.

	Іле орнынан көтерілген Дос:

	– Онда өте тамаша. Жүріңіздер. Мынау залға кірелік, – деп өзі бастай жөнелді.

	Қонақтар да көңілденіп, жайдары мінез жақсы қылықпен Ұлан мен Досты қаумалай өзара әзілдесе ішке енді. Топтарын жазбаған бойы алдыңғы қатардағы орындықтарға жайғасып отыра бастады.

	Дос бір-екі аттап алға шықты да:

	Ежелден халқымыздың дәстүрі бойынша қонақтарын ән-күйсіз аттандыруды аса жаман ырымға балапты. Күмбірлеген күйін, әуенге бай әнін ең құрметті сыйы ретінде ұсынады екен.

	Қонақтар жағы бір ауыздан:

	– Өте тамаша.

	– Өтінеміз, – десті.

	– Бәрекелді, – деген Ұлан да қызу қолдап, домбырада тартылатын күйлер жайында қысқа, әрі тұжырымды етіп мағлұмат берді.

	Дос көңілдене түсіп:

	– Қашанда екшеліп жеткен тарихи деректер барынша мәнді, барынша қызық болатындығы дәлелдеуді қажет етпейтін шындық қой. Олай болса, халқымыздың XIX ғасырдағы ән-күйлерінен, тұрмыс-тіршіліктерінен аздыкөпті базарлық, – деп қолындағы аппараттың кнопкаларын басып залды алакөлеңкеледі. Домбыраның үнімен көркемделген түрлі-түсті фильм басталып та кетті.

	* * *

	Аппақ экранда түрлі-түсті бояуларыменен түрленген шексіз де шетсіз алып дала өзіне тән ұлылығыменен сырғанай жылжып өтіп жатыр. Сайын дала үстіндегі ақ селеуі мен боз көдесі самалмен толқи тербелсе, сан алуан түрлі гүлдері майыса толқып ырғалады. Дала үстіндегі күллі қозғалыс атаулы домбыраның күмбірлеген қоңыр үнімен астаса түскен тәрізді.

	Әлден уақытта бірден адуынды ырғаққа ауысқан күй сарыны бірін бірі қуалай күшейіп буырқанған толқындардай дөңбекшіп, бүкіл дала тіршілігін атойлатып жібергендей болды. Қара нөпір боп көрінген жұрт баладай қуанып, аударыспақ, көкпар, қыз қуу сияқты ұлттық ойындарын қызықтауда...

	Тулай толқып басылған айдыны шалқар теңіздей боп манаурап, мопмомақан күйі маужырай көрінген кең дала бармақтай ғана бозторғайдың үнімен елітіп жатқан сияқты. Дала төсіндегі қызғалдақтар мен сарғалдақтар күн нұрымен жалқындана алаулай көз тартады. Осыншама сұлулықты кешіп, бунақ-бунақ керуен боп көшкен елдің қарасы көрінеді. Бұл сонау VIII–IX ғасырлардағы халқымыздың тұрмыс-салтын бейнелейтін лироэпосы «Қыз – Жібектен» түсірілген кинофильмнің шағын бір үзіндісі еді.

	Көшкен елдің салтанаты, ат үстінде ойнаған қыз-келіншектер мен бозбалалардың әзілдері, қуанышқа толы жарасқан күлкілері, қосыла шырқап ән айтқан үндері де осынау табиғаттың өзіменен үндесе жарасымдылық тапқандай ұзап барады. Бар тіршілік әуені бір ырғаққа бағынғандай болған табиғаттың өзіне ғана жарасатын тамаша бір көрініс тәрізді...

	Залды жарықтандырып, сәл үзіліс жасаған Дос:

	– Қалай дейсіздер? – деді. Шу ете қалған жұрт:

	– Та-ма-ша!

	– Өте керемет! – десіп жатты.

	Қолын көтеріп ұлықсат сұраған Жан Жак Маро:

	– Сіздер үшін ат үсті әуелден-ақ алтын бесіктеріңіз екен ғой. Тұрмыссалттарыңыздың өзінен табиғатқа етене жақындық көрініп түр. Ұлттық дәстүрлеріңізді бейнелейтін театр өнерімен таныссақ...

	Қалғандары да: – Иә-ә...

	– Егер қиын болмаса? – десті. Дос:

	– Өткен өмір өз алдына ғой, мен сіздерге бүгінгі күннің өнерімен де, таныстырып өтейін, оған қалай қарайсыздар? – деді.

	Маро:

	– Бауырым Дос, ғапу етіңіз. Өткен өмір сипаттары ғасырлар түгілі заманалар аралап кетсе де, ұрпағы өз тілінде тәрбиеленген елдерде ешқашанда ескірмек емес. Сондықтан да бүгінгі көрген тарих беттері, біз үшін де соншалықты қымбат. Бүгінгі өмір өнерін көре жатармыз, оның мүмкіншіліктері мол ғой. Ендеше жоғарыда айтқан өтінішімізді тағы да қайталап сұраймыз, – деді.

	Дос екі қолын бірдей көтеріп:

	– Қойдым, қойдым... қалауларыңыз білсін, – деді.

	* * *

	«...Кең экранда театр сахнасы көрінді. Декорациясында сұлу Көкше өңірі бейнеленіпті. Он екі қанат киіз үйдің іші жарып көрсетілген. Ішіндегі неше алуан тұрмыс-салттық бұйымдар, өз заманының эстетикалық талғамын аңғартқандай.

	Әлден уақытта жарасымды әзіл-күлкілерімен дабырлай шыққан жастар оқалап тіккен ұлттық киімдерімен жасанып, әлденендей бір үлкен той-думанның басталғалы жатқанын байқатады. Олар әлдекімді күтіп алаңдасып тұр. Осы кезде сахнаға қолында үкілі домбырасы бар, басында үкілі тақия, иығына оқалы шапанын желбегей тастаған кең даланың аққу үнді әншісі Біржан сал ортаға шықты. Оған қарсы жүрген көгершіндей сүйкімді ақын Сара. Халқының тарихында аса үздік поэтикалық үлгі ретінде бағаланған әйгілі Біржан сал мен ақын Сараның айтысы басталып кетеді...»

	* * *

	А дегеннен-ақ асқақтай естілетін музыка құдіреті тыңдаушыларын неше алуан сезімге бөлеп баурап алды. Операдағы ариозалар мен ариялар, ансамбльдер мен хорлар, қазақ халқының өзіне ғана тән суырып салма ақындық, бет ашар, жар-жар мен жоқтау тәрізді дәстүр-салттары шынайы өнер тілінде әдемі берілді.

	Залдың іші жарықтанып, экрандағы көріністер өшкенімен, отырғандар үнсіз тынып қыбырсыз қалыпты. Өткен ұрпақ өнері бүгінгі тыңдаушыларының жүрек қылын шерткендей, қатты әсер еткен тәрізді.

	Ұлан тына қалған үнсіздікті бұзып:

	– Міне, сіздер қазақ халқының Ұлы композиторы Мұқан Төлебаевтың

	«Біржан-Сара» операсын тыңдадыңыздар. Осынау өнер туындысының ішінен бәрін де табуға болады. Халықтың қаны сорғалаған трагедиясын да, жас баладай аңғал комедиялық қалыбын да, тұрмыс-салтындағы аздыкөпті медеу тұтқан қуаныш қызықтарын да кездестіреміз. Адам санасының осылайша тазалануы мен абзалдануы бірте-бірте жетілгенін байқаймыз, – деп сөзін тәмәмдады.

	Маро әсерінен әлі шыға алмай отырса керек:

	– Иә-ә, өлмес өнер дейтініміз осы. Мынау ұрпағымен мың жасар өнердің өзі ғой. Барлығы да әсерлі-ақ, – деп жан-жағына қарады.

	– Кешіріңіздер, – деп сауал берген жас ғалым: – Менің түсіне алмай отырғаным үстеріндегі киімдерінің жайы, – деді.

	Дос:

	– Өзіңіз қандай тұжырымға келдіңіз, – деп қайыра сұрақ қойды.

	– Түсіне алмай отырмын. Жадырай күліп жауап берген Дос:

	– Қазақ халқының бұрынғы ұлттық киімдері осындай болған, – деді.

	Асықпай орнынан көтерілген Ұлан қонақтарын ертіп, өз кабинетіне қарай беттеді. Осыншама ләззат алған шағын ғана мынау залды қия алмай, қадірменді қонақтар жайымен жылжып шығып бара жатты.



	20

	– Құрметті достар, міне, біздердің де қимас минуттарымыз бітуге жақын, – деген Ұлан қонақтарын жайғастырып, омырауындағы «мың тілді» аппаратын тексере қарап шықты да: – Ендеше бұйымтай айтыңыздар.

	– Бұйымтай дегенде, – деп сөзге араласқан профессор Маро. Менің сіздерге тағы да бір сұрағым болып отыр...

	– Сұраңыз.

	Маған аминоқышқылдарды молекулалық көлемде жасаған тәжірибелеріңізді көрсетсеңіз екен?

	– Мақұл! – деген Ұлан Асанұлы алдындағы айналмалы глобус тәрізді аппақ шардың етегінде орналасқан көп түймелердің бірін басып қалып еді, экран-таблода соншама айқын түрлі-түсті РНК, ДНК мен хромосомалық гендер даралана көрініп, сан түрлі белоктардың құрамы бірінен соң бірі баурай ала жөнелді.

	– Бұл нейтронды микроскоп арқылы түсірілген фильм.

	– Тамаша екен!

	– Анықтап қараңыздаршы. Әсіресе, әр түстегі бояулардың түрлеріне ерекше мән беріңіздер. Әртүрлі бояулары арқылы белоктың құрамындағы бөлшектерді даралай ажыратуға болады. Сонда еш қиыншылықсыз-ақ, кез келген белок негізінен жиырма түрлі аминқышқылдардың жиынтығынан құралатындығын көреміз. Ажырата алып отырсыздар ма?

	– Әбден жақсы түсініп отырмыз.

	– Ендеше, міне мынау көрінген, белоктардың алуан түрлері, әнебіреу қызғылтымы – ет талшықтарын жасаса, сарғыштауы сүйек қаңқаларын құрайды, ал мынау бозғылтымы ми тканьдарының негізін еалады. Айта берсе толып жатыр. Олардың графикалық кескіндері міне осындай. Бірақ, байқайсыздар ма? Бар айырмашылығы тек сол жиырма түрлі аминқышқылдардың өзара қалай байланысуына байланысты мазмұны мен функциясы анықталады екен.

	– Сонда.

	– Мәселен, жаңағы өздеріңіз көрген ет талшықтарын құрайтын аминқышқылдар бір-бірімен тізбектеле байланысса, сүйектердікі кереге көздене кубик құрай жалғасқан. Осылайша олардың – айшықты, дөңгелеқ, сопақ, үш бүрышты, көп бұрышты, тіпті айта берсе таусылып бітпес формаларының түрлері тым шексіз-ақ. Осы шексіздік белоктардың түрлеріне ғана тән емес, оның сан алуан қызметіне де ауысады. Оны химиялық жолмен игерудегі ең басты қиыншылық та осыған әкеп саяды.

	– Жарады... өте көп рахмет! Әзірше осыменен тәмамдағанымыз да жөн болар?! – деген Маро қолындағы сағатына үңілді.

	Ұлан да күліп:

	– Осыған біз де келістік, – деп сәл-пәл бусана қалған маңдайын сүртті. Елгезек қимылмен орнынан тұрған Маро:

	– Рахмет, достарым менің. Айтайын десем, алғысым жетер емес, – деп Ұлан мен Достың жандарына кеп алма-кезек олардың қолдарын алып, өзімен бірге келген қонақтардың атынан ризашылығын білдірді.

	Ұлан қонақтарын шығарып салысымен-ақ үйіне қайтты. Үйге кірген бойда ешқандай хабар-ошар бар ма екен деп тексеріп шықты. Ол анау жолғыдан кейін хабарсыз кеткен Іңкәрін асыға күтіп жүрген еді.





II. САҒЫНЫШ САЗЫ...




	Сағыныш – адам бойындагы ізгілікті ғана

	оятып қоймайды, сонымен қоса

	жан-сезіміңді ашар табиғаттың берген теңдесі жоқ сыйы.

	«Ұждан»



	1

	Әдеттегідей Ұлан бүгін де ерте оянып, тау жақ беттегі ашық тұрған балконға шықты. Көлбей сұлаған Алатау маңғаздана манаурап, ерекше бір көркем қалыбымен жанарыңды баурайды. Алматыны қақ жарып өтетін Көктем өзені басталатын аңғарға таяу тұстағы Пирамида тектес заңғар шың тәуліктің әр мезгілінде Ұланға алуан түрлі көрініспен байқалып, көңіліндегі құпия бір сезімнің қылын шертіп кететіндей әсер ететін. Бүгінгі күн шығар алдындағы тұп-тұнық ауамен ажарланған оның тұлғасы тіпті ерекше екен. Табиғаттың өзі әкеп қондыра салған Египет пирамидаларының біріне ұқсайды...

	Таң самалын сіміре жұтқан ол бірден сергіп, көңілінде әдемі бір күй ойнап кеткендей сезімде тұр. Ойда жоқта тап болған осынау бір көтеріңкі көңілмен ертеңгілік жасайтын дене қимылдарын ширақ та жылдам тәмамдап, жуынып-шайынысымен ас үйге барып оразасын ашты.

	Арлы-берлі бөлме ішінде жүріп, бүгінгі істер әрекеттерін жоспарлады. Мен мұндалап шыққан толып жатқан шаруалар ойын сан-саққа жүгіртті. Бірақ бәрінен де маңыздысы бүгін қалайда аэромобилін қарап тексеріп шығу болып тұр. Осылай шешісімен ықшам киініп шықты да, лоджадағы аэромобилін бірден от алдырып, тік көтеріле қалықтай барып ауладағы шымдауыт алаңқайға қонды. Дос келгенше ыңғайлап, тексеруге дайындай бермек...

	Осы шақтағы ең ықшам көлік осы аэромобиль болып тұр. Ол жерден көтеріліп қайыра қонарда алдыңғы қанаттары алға қарай жазылып, айнымаған көбелектің формасына ұқсайды. Аэромобиль осы форма-сының көмегімен бірден тік көтеріле ұшып, қалаған жеріне өте шебер дәлдікпен тура келіп қона алады. Оның соншама ықшам, жеп-жеңіл қимыл әрекеттері бейне гүл үстінде ұшып-қонған көбелек тәрізді әсер қалдырады. Ал жер бетінен көтеріле биіктеп алғаннан кейін, алдыңғы жағындағы қанаттары бауырына ысырылып, үшкілдене созылған күйі оған қаршыға тектес форма береді.

	Аэромобилдің турбиналарынан тасқындай ұшып шығатын ауа құйынын алдыңғы жағындағы жиырылмалы қанаты өзіне қабылдап, зымырай аққан ауа қозғалысын дыбысқа ауысуына жеткізбей ыдыратып жібереді. Онан бөлініп шығатын ұланғайыр қуатты электр зарядтарына айналдырып, қайыра моторға жеткізіп пайдаланады. Осынау бір құбылыс соңғы жылдары адам баласының қол жеткізген аса үлкен табысы болатын. Бұл әдіс, тек дыбыс пен шудың үнін өшіріп қана қоймай, шығынсыз жетіп салмақсыз пайда болатын орасан мол қуаттың көзін тапқан еді.

	Аэромобилдің салмағы жиырма-жиырма бес килограмнан аспайтынды. Себебі оның барлық бөлшектері өте берік те жеңіл пластмассалық полимерден жасалынған. Оның шағын ғана моторын жұмысқа қосар қуат көзі жұдырықтай аккумулятор болып табылады. Артынша ауа қозғалысынан өндірілетін қуат көзін пайдалана береді...

	Аэромобилдің іші-тысын алдымен тазартып алу үшін, Ұлан ең әуелі қолындағы шағын ғана шаң сорғыш аппаратын іске қосты. Оның жапырақ тәрізді сорғыштары өз-өзінен жорғалай жылжып қызмет ететін он-сан тілдері шаң-тозаңды жыландай жалап, автоматты түрде бастан-аяқ өзі атқарып шығады. Аппаратын қосысымен, Ұлан өзі барып анадайда тұрған, саядағы тербелмелі орындыққа кеп отырды. Ауладағы неше алуан гүлдер мен әртүрлі ағаштардың хош иісі шағын бақтың ішін аңқытып тұр. Ұланның ойына кешегі күннің әсері қайта-қайта орала беріп отыр. Оның көз алдында ап-анық боп, әсіресе Жан Жак Мароның жарқын бейнесі, қазқалпында қалып қойыпты. Мароның қабырғада ілулі тұрған ата-анасының суреттеріне телміре түсіп қарағанымен ештеме сұрап ләм демегені аса сезімтал жан екенін аңғартады. Ұлан үшін сурет бейнелердің өзі тірі күндеріндегідей әсер ететін...

	«...Әнеки, аппақ көбелек жапырақ жарған алқызыл гүлдің үстіне құлап түскен күйі қыбырсыз қалды. Жер де, көк те, ештемеде болмағандай бәзбаяғы қалпында. Аспандағы ұшып жүрген аэромобилдер... сан түрлі түстегі көбелектерге айналып, тым-тырақай қашып бара жатқандай. Құлап түскен көбелектің қос қанатында, көз жастары шықтай мөлдіреп, құшақтары айқасқан күйі сұлаған, еш қыбырсыз менің әке-шешем жатыр. Өспей жатып – өшудің, жанбай, жатып сөнудің белгісі тәрізді. Шыңғыра шошынып, бебеу қаққан сәбиінде екеуінің де істері жоқ. Сәби бейне өз бетіне ұшты да кете барды. Жыл өткен сайын елеске ауысып бара жатқан осынау көрініс, сәби санасында сарғая түсіп өшер емес...»

	Мана келген Дос мазалағысы келмей, ой құшағында отырған үстазының жанында бірсыпыра отырып қалды. Дір ете қап, айналасына қараған Ұлан:

	– Сен қашан келіп едің? – деп қысылыңқырап қалғанын сездіргісі келмей күлген боп жатты.

	Дос та:

	– Келген бетім осы. Есен-саусыз ба? – деді.

	– Бә-ә-рекелді, дұрыс бопты. Онда кәнеки, кіріселік, – деп қатарласа машинаға қарай жүрді.



	2

	– Тап-таза боп сүртілген машинаны бір айналып шыққан Дос:

	– Ту-у, бүгін де ерте тұрыпсыз ғой, Ұлан аға. Уақыт әлі он да болған жоқ,

	– деп сағатын көрсетті.

	Оған іштарта қараған Ұлан:

	– Өзің жаңа тұрғаннан саумысың? – деді.

	– Ие-е! Тұрған бетім осы.

	– Сірә, тамақ та ішпеген боларсың?

	– Тым сылқия тоймағанмен, оразамды аштым.

	– Онда не істейміз?

	– Кірісіп кетеміз.

	– Мен сыртқы детальдарын тексеріп шыққандай болдым! Жеңін түріп, желпіне іске кіріскен Дос:

	– Кеше үйге келісімен, машина атаулының тарихын шолып шықпақшы боп, түннің бір уақытына дейін отырып қалыппын, – деп кештеу оянғанының себебін аңғартты да іске кірісті.

	Арада біраз уақыт өткен.

	– Ұлан аға, ұлықсат болса, мен кетейін, – деді Дос.

	– Неге асықтың?

	– Дәп осы қазір ел жаққа жүріп кетсем бе деймін. Неге екенін өзім де білмеймін. Соңғы күндері әке-шешем ойымнан шықпай, сағынып жүрмін.

	Оның жүзіне ынтыға қараған Ұлан:

	– Сағынып жүрмін дейсің бе? Мұның өте жақсы екен. Сағынышсыз тіршіліктің сәні де, мәні де тұл болмақ, – деді.

	– ?!

	– Жарайды, онда жолың болсын. Дұғай сәлем айтарсың?

	– Міндетті түрде.

	– Онда уақыт оздырмай жөнеле бер! Дос сипалақтап:

	– Олар бұл жолы да өзіңізді күтуде, – деп сөзінің жауабын күтті. Ұлан:

	– Елге бару сағынышым ғана емес, арманым. Бірақ, бұл жолы мені қинама? Тосып отырған жолаушым бар ғой. Жолың болсын, – деп қолын созды. Қол алысып қоштасқан Дос:

	– Жақсы Ұлан аға. Барлық жайды айтармын, – деді. Ұлан қимай тұрған сыңаймен:

	– Мүмкін, Іңкәр келген соң, арнайы барып қайтармыз. Бірақ мұны сен әзірше айтпай қоя тұр. Алдын ала дүрліктірудің қажеті жоқ. Жарай ма, – деп сырласындай боп кеткен шәкіртінің арқасынан қақты.

	– Жарайды Ұлан аға, сау болыңыз.

	– Жолың болсын!

	Дос жүгіре басып үйіне қарай жөнелді. Ұлан аэромобилімен тік көтеріле ұшып, қалықтата әкеп лоджасына қондырды. Көңіліндегі күдігі сейілгендей. рахаттана түскен. Ол әр кез біреу-міреуді қарсы алуға шығарда әмәнда аэромобилін тексеру кадетіне айналып кеткен. Соңғы күндері тағат таппай Іңкәрін күтуде...



	3

	Көңілін алаң еткен бір шаруасын тындырғандай әсермен, Ұлан рахаттана масайрап үйіне енді. Бірақ кілкек қаққан көңіл күйі не қуанатынындай, не мұңаятынындай әрі-сәрі бола берген соң, келіп жиналмалы бассейінін жазды да, арнайы жүйе арқылы келетін Ыстықкөлдің табиғи суын атқақтата ағызып қойды. Бұл да өткен уақыттың жаңалықтарының бірі болатын. Пайдаланылған көлдің суы неше алуан тазалағыш тетіктерден өтіп, қайыра әкеп көлге құятын трубалар тізбегіне түседі.

	Қаңбақтай ғана салмақсыз пластмассалы бассейн ілезде көгілдір түсті көл суымен шүпілдей толып, ионданған су тамшыларының тұздақ иісі бөлме ішін аңқытып жіберген. Сарайыңды бірден ашар ионды ауа көкірегіңді желпінте терең тыныстауға жағдай тудырады. Бұл кәдімгі Иогтарша дем алудың қадір-қасиетімен деңгейлес болатын.

	Душқа түсіп шайынып алған Ұлан бассейндегі көкпеңбек суға күмп беріп қойды да кетті. Ол ары-бері сүңги жүзіп, өзіменен-өзі боп ұзақ ойнады. Оны көл суының табиғи салқындығы тоңазытты ма, әлде қатты қимылдан шаршады ма, бассейннің бір жақ шетіндегі арнайы орынға шалқалай барып жата кетті. Қолын созып, жарығы әжептәуір аумаққа деңгелене түсетін арнайы шамды жақты. Оның жанға жайлы жылуы күн сәулесінің құрамына жақын. Денеге пайдасын тигізер сәулелер толқыны шағын ғана лампаның бетіндегі оргәйнекпен ондаған есе ұлғайып түседі. Ұлан жай тыныстап, көзін жұмған бойы рахаттана дем алып жатыр. Оның есінен де шықпай көз алдынан елес болып өтіп жатқан, Іңкәріне деген сағынышы еді. Аса қатты қасіретке ойда жоқта душар болған Іңкәрдің жағдайымен олар Ыстықкөлдің жағасына дем алуға келген болатын. Оған да, міне төрт-бес жылдай уақыт өтіп үлгіріпті-ау...

	«...Сол жылдары бірінен соң бірі жетіп, өрттей жалап өтіп жатқан жағдайлар бұл семья үшін тіпті де оңай болған жоқ. Еш хабарсыз кеткеніне бесінші жыл дегенде Зерденің қасіретін көтере алмаған Іңкәрдің анасы күтпеген жерден жүрегі жарылып дүние салды. Бұл кездерде біздер өмір керуенінде бірге жүріп өтуге бекінсек те, семья құруды әлі ертерек деп жүргеміз. Бір жағынан Зерде ғұламаны тосатынбыз. Бүгін-ертең бітетіндей көрінетін, әрқайсымыздың әлдилеп жүрген өз армандарымыз болатын.

	Жалғыз қалған Іңкәрдің басына түскен ауыр қайғы мені де дауылдай үйіре дедектетіп, жан дүниемді аяздай қарып өткен еді. Көрер көзге жүдеп кеткен Іңкәрдің шүйкедей түрі тым аянышты-ақ. Осынау іш-құса күйінен оны қалайда алып шығу үшін көл жағасына келген едік.

	Ыстық көлдің жағасы жанарыңды арбап, жаныңа жайдарылық дарытардай аса бір көркем күйде екен. Оның текшелене көтерілген жағалаулары ақ мрамормен алқаланып, хош иісті гүлдермен, неше түрлі ағаштармен өрнектеліпті. Күмбездері көк аспанның түсіндей, алуан түрлі формадағы ғимараттар бір-бірімен үндесе құбылып көл бетінде ойнайды. Тау беткейлерінде қалың боп өскен орман-нудың мұнары көгілдір буға айналып көлбең қағады. Айналаңа бұрылып қарасаң болды, табиғаттың осынша ма тіршілікке құштар жанды бейнесі, Іңкәрді де еріксіз еліттіріп көңіліне байланған қасірет қайғысынан алшақтата түскен сияқты. Соңғы өткен екі жылдың ішінде сәті түсіп, Іңкәрдің баладай мәз боп қуанғанын алғаш рет көргенімде жан дүнием масайрап мен шіркінде ес қалған жоқ. Тас қапастан шыққандай екеуміз де мәре-сәре күй кештік. Міне қазір осы айтқанның барлығы да, бүгін ғана өткендей көз алдымда тұр. Осы сәттің өзі де ойда жоқта төрт-бес жасар қыз баланың қылығынан басталған еді.

	Бір күні таңертең әдеттегісіндей көл жағасына барған Іңкәр жанына келген бүлдіршіндей қыз баламен танысты да, оны кешке дейін қасынан қалдырмай ойнатып жүрді. Неше алуан ерке қылықтарымен Іңкәрді баурап алған сәби оның жүрегінің түкпірінде қалғып жатқан аналық мейірімін тасытса керек. Әйтеуір не керек, кішкентай қыздың болмашы ғана қылықтарына шадыман боп, ағынан жарыла шынайы қуанышқа кенеліп жүр. Ол екеуі осылайша күн ұзаққа ойнап, кешке қарай әзер дегенде қимастай боп ажырасқан еді. Іңкәр кешкі астың үстінде де бір сыдырғы көңілді отырды. Астан кейін өзі көл жағалап серуендеп қайтуды ұсынды. Тау мен көлдің астасқан кешкілік сәттегі суреттері, шын мәнінде ғажайып боп тұр екен. Аспандағы толықсып тұрған ай ақ күмістей мөлдіреп, өзінің жер бетіне деген мәңгілік сезімдерін, ақ маржандай құйылта төгіп тұрған тәрізді. Іңкәр екеуміз сол күні кеште, бар дүниені жаңа көріп, жаңа ғана сезінгендей күй кештік. Ай нұрымен түрленген көл бетіндегі күміс жолақ сәулелерді, төбеңнен төне түсіп жамырай жымыңдаған қаракөк аспанды, не керек, әйтеуір тіпті үзіліп жетіп, алыстап кете беретін ауа шыңылына дейін анық сезініп, үнсіз таңырқаумен ұзақ жүрдік. Оның жұдырықтай болып кішірейе түскен денесі, өн бойыма сіңіп кеткендей ерекше бір әсермен қалтырата береді. Осы ырғақтан рахат тапқан күйімізді жағаға жетіп анда-санда сылқ етіп құлаған майда толқындардың сылдыры қытықтап өткендей болады.

	Ай жүзіне қызықтай қарап келе жатқан Іңкәр, бұрыла беріп кеудеме маңдайын сүйеді. Оның қылдырықтай белінен қапсыра құшып бауырыма бастым. Бар еркінен айрылып бос қалған дене білегіме бұрымдай оралып жантая берді. Кеудеме қыса көтеріп алған денеде қауырсындай да салмақ жоқ сияқты. Мен оның жәудірей тұнған қос жанарынан алма-кезек өбе беріппін...

	Ақ білегін мойныма аса салған Іңкәр: – Сүйіктім, – деп жұп-жұмсақ ернін ерніме тигізді.

	Мен бақытыма шашалғандай:

	– Жаным, жарым! – деп қайталай беремін. Жанарлары жасаурап мөлдірей қалған Іңкәр:

	– Өзіңменен егіз қозыдай көгенделген тағдырыма ризамын! Жетекте де өмір кеш. Бар билігім өзіңде, – деді.

	Біздер сол жүргеннен серуендеп жағалауда ұзақ жүрдік. Көп армандап, көп сырластық. Арманшыл қиял кешіп, рахат тапқандай болдық. Серпіле сергіп сезінген сайын өмір шіркін бұрынғыдан бетер ыстық сияқтанып барады.

	* * *

	Айналаны қоршаған бүкіл тіршілік атаулы балбыраған түн құшағына малынып ұйқыда жатыр. Біздер келе жатқан жалғыз аяқ жолдың екі жақ жағалауына мөлдірей тізіліп салбырай қалған жылтырауық қоңыздар ғана анда-санда сытырлаған электрдің тогындай дыбыс шығарып қояды. Көтеріңкі көңілге шалына қалған осынау болымсыз сәулелер де аса нұрлы дүниедей жарқырап көрінеді екен.

	Күн артынан күндер өтіп, уақыт озған сайын жайлы күйге ене бастаған Іңкәр тотыдай тарала бұрынғы көркем қалпына енді. Сергелдең күйден мен де айыққандаймын. Осылайша сәтті болған демалысымызды өмір бойы ұмытпастай боп, жан жарамыз жазылғандай сезіммен үйге қайтқан едік»...



	4

	Ол үсті-үстіне желпіген тербелмелі толқындардың әсерімен, көзін ашып айналасына қарады. Бейне бір жақсы түс көріп оянған тәрізді. Ол асыға түрегелген күйі, шапанын иығына желбегей тастап, екінші бөлмеге кірді. Бірден қызара жанған телетайп аппаратының жұмыс істеп тұрғанын көрді. Ол жүгіре басып келіп, лентадағы жазуларға көз жіберді.

	«Бүгін, б август 2239 жыл. Алматы уақыты бойынша кешкі сагат 19да, «Юпитер» атты космос кемесі Байқоңыр космодромына келіп қонады. Қайырлы күн!...»

	Ұланның жүрегі жарылып кетердей қатты қуанғандығы соншама, не істерін білмей қайта-қайта сағатына қарап, бөлмені кезіп жүрді де қойды. Сағатына қараған сайын кешке дейінгі уақыт оған жылдай болып көрінді. Доспен хабарласпақ боп телефон шалып еді, тегі бүгінгі айтқан сапарына аттанып та кеткен болу керек, ешқандай да жауап ала алмады.

	Ол иығындағы шапанын лақтырып жіберген күйі мөлдірей тұнған бассейінге күмп беріп қойды да кетті. Жан-жағын жайындай сабалап, әжептәуір көлемі бар хауыздың ішін тайдай тулатып жіберді. Аспандай ұшқан су тамшылары, ақ маржандай шашырап айналасына төгіліп жатыр. Оған қарар Ұлан жоқ! Дүрліккен көңіл жай таппай, өз күйімен өзі әлек. Сілесі қата салдырап жағаға шыққан ол сылқ ете түсіп етпетінен жата кетті.

	Демін алып сабасына түскен Ұлан енді ғана басын көтеріп жан-жағына көз тастады. Шашыраған судан айналасы шалшық болып қалыпты.

	Әлден уақыттан соң анадайда тұрған кнопкаларды басып-басып қалып еді, қуыршақтай боп киінген роботтар көзді ашып жұмғанша бөлме ішін тап-тұйнақтай етіп, барлық заттарды өзді-өзінің орындарына келтірді. Тек бассейннің суы ғана тазартатын сүзгіден өтіп, бірсыпыраға шейін қайыра кейін сарқырай сылдырап ағып жатты. Ұлан сол бойында кеп сүзгі айнадан жүзін көрді.

	Содан кешке дейін уақыт өткізе алмады. Табан тіреп ештемеге байыздар емес. Сағынышпен сартап болған сан алуан сезімдер ақ жаңбырдай себелеп, оның жан дүниесін толқын қуған теңіздей дөңбекшітіп жіберген. Шын сарыла тосқан жанның санасындағы түйдек-түйдек ойлар әр қияға шауып, сапырылыса шарпысқан күйге түсетін тәрізді. Ұлан сонау бір жылы еліне барған кезінде естіген, ескі аңызды ойына алып отыр...

	* * *

	«Сірә адамды, жақсылық боп жебейтін де, мұңға айналып ұзақ жолға жетелейтін де сағыныш атты құдірет сен екенсің ғой. Сенің ізің неше ықлым замандар өтсе де мәңгілікке ұмытылмас аңыз боп келешектің парызындай адамдармен бірге жасаса береді екен-ау! Оны айтқан шежіре қарттың үні де бүгін құлағымда анық естіліп отыр. Мақамы мен ырғағы да сол қалпында қалыпты... .

	– Е-е, қарағым-ай, – деп сөзін бастаған ғұлама қария, – Тіпті мұның өзі тым ертеден жеткен ескі аңыздардың бірі болса керек. Туған жердің үстінде аты қалғаны болмаса, жұрт есінен шығып әбден өшіп біткендей сыңай танытады.

	Мен мұны тым көне дүниеге жататын, ескі қытай жазбаларынан кездейсоқ оқыған соң айтып отырмын. Уақиға желісі сонау Ер түріктердің Алтай тауындағы емін-еркін көшіп-қонған кезеңдеріменен тұстасып жатыр. Олар кенді Алтайдың қойнауында мал өсіріп қана емес, қолдарына найза ұстап, қынаптарына қылыш салған кездері болса керек. Олардың кен балқыту өнерін де, жақсы игергенін айтады. Сол жазбада аты әлемге әйгілі Мөде жайлы егжей-тегжей тоқтала кеп, Марқа батыр жөніндегі аңызды бастан-аяқ түгелдей жазып қалдырған екен. Сірә жазып отырған адамның озін де қызықтырған болу керек. Бір сөз қоспай сол жазбада айтылған аңыз сырын шертейін...

	– Жастайынан бала батыр атанған Марқа аса үлкен алып күштің иесі болыпты. Тұлғасына таңырқап караған жан неше түрлі онерін көріп қызыққанда, есі кете ынтығады екен. Жас болса да, көсемдік пен көркемдік бір тұлғаға ұялапты. Тек тал бойындагы міні, ыңыршагы шыққан бір кедейдің баласы екен...

	Сол кездегі заманына лайық Марқа да ат үстінде ойнап, садақ тартып найза қағыстырғанда, ешкім онымен шендесе алмайды. Бірде ол құрбы жастармен елін аралап көрмек боп, Қара Ертістің үстінен ат жалдатып өткен бойда, Маңырақ жайлауында жатқан қалың елді ала жаздай аралайды. Ат жалымен ойнаған оңшең жастар мамыражай күйге енген бейбіт елде, неше түрлі ойын-сауықтарға кенеледі. Міне осы жолы Марқа, аймағына әйгілі Гакку қызбен танысып, есі кете ғашық боп еліне қайтады. Ынтық болған көңілдерін жасырмай Марқа мен Гакку қайтар күннің бірінде оңаша кездесіп, өздерінің ақ тілегін армандап сөз байласқан екен. Осылайша олар Ертістің суы қатысымен алдағы қыста құдалыққа кісі жібермек боп, Марқа еліне қайтады.

	Бірақ мұны естіген қыз әкесі Марқаның кедейлігін сылтау етіп, тірі жанға сездірмей бір-ақ түнде Саян тауын жайлайтын жама-ағайын туысына қоныс аударады. Ештемеден хабары жоқ Гакку да сол бетімен кете барады. Ұшы-қиырына кез жетпес кең даланың саға-сағасын қуалай жасырынып қашқан көш, қоңыр күзде Енесайды жағалап Саян тауына жеткен екен.

	Мыңғырған бай таңдап жүріп, иен жатқан бір қойнауга мекен теуіпті...

	* * *

	Жігіт ағасы бола бастаған Марқаның батырлығы мен даналығын дәріптейтін дақпырт айналасына кең таралып, шет жұрттықтарға да дабыра боп жетіп жатады. Бірақ осының бәрі жүрегінің түбіне шер боп байланған Гакку қыздың қасіретімен шайыла беріпті. Санаменен сарғайып, сағынышы күн өткен сайын меңдеткен Марқа, өзімен-өзі оқшау қалып, көбіне ой соқты боп үндемейтін күйге ауысыпты. Ол өз ауылын Алтайдың түстік бетіндегі ең биік шыңның етегіне қондырып, өзі сол шыңның құзар басынан түспей, екі – көзі төрт болып Маңыраққа қараумен күнін өткізеді екен. Жан-жаққа салған хабарға жауап жоқ. Жер астына түсіп кеткендей, ешкім естіп, ешкім көрмеген бір қызық жай. Марқа кей күндері, тіпті сол шыңның басынан түспеген күйі түнеп те қалатын болыпты. Оның сағынышпен тулаған жүрек дүрсілі, астындагы шыңды бусандыра дірілдетіп, бойындағы қара-нөпір боп түнерген қасіреттің салмағымен жаншыла қорғасындай балқыған заңғар биіктің өзін бір түннің ішінде шым батырып жер астына сіңдіріп жіберіпті. Әдеттегідей ертеменен мал өргізген ауыл адамдары алдыңғы бетте тұратын биік шыңның орнында пайда болған, ботаның көзіндей боп мөлдіреген тұңғиығы терең көлді көреді. Сол күннен бастап ұшты-күйлі жоғалып кеткен Марқаны еш жерден іздеп таба алмайды. Ерінен айрылып дағдарған ел көңілдерін күпті еткен жаңа көлдің атын Марқа қойыпты. Міне сонан бері қарай Марқакөлдің суы мөлт-мөлт етіп тұнжырайды да жатады екен.

	Дәл сол түні Гакку қыздың қайғысымен қайысқан Саян тауының бір белдеуі де түгелдей жерге сіңіп, туған айдай қияқтана Байқал көлі де дүниеге келіпті. Сол түннен бастап Марқа-Зайсан-Байқал боп жер астында пайда болған жылғамен үнемі сулары алмасып, үздіксіз жалғасып жатады екен дейтін сөз бар. Сондықтан да, олардың суларының құрамында еш айырмашылық болмайтын көрінеді. Бір-ақ түнде пайда болған екі көлдің түбінен жыл он екі айда бір рет бір мезгілде көрінетін Марқа мен Гаккудің бейнелері жер бетінде тоза бастаған сағыныш сезімін қайыра нәрлендіріп күшейтеді деседі...

	Аңыз жайын айтып болған қария сөз аяғын күтпей орнынан тұрған күйі Марқаның көлін жағалап ұзай берді. Үн-түнсіз қалған біздер де сол орындарымызда отырып қалдық. Қанша уақыт өткенін кім білсін, әйтеуір түрегеліп кеткен бойда айналаны қоршаған табиғаттан жаңағы айтылған аңыздың сырын іздедік. Тіп-тік күйі опырылып кеткен жағалаудағы жартастар мен Марқакөлдің кемерлері шынында да аңдап қараған адамға аңыздағыдай әсер етеді екен...»

	* * *

	Ұлан қиял кезіп отырып қалған орнынан атып түрегеп, стол үстінде жатқан сағатын алып уақытты көрді. Бәз-баяғы қалыбы, бейне уақыттың тілі бір орнынан қозғалмай тұрып қалған тәрізді. Не істерін білмей басын шайқап терең күрсінген ол стол шетіндегі толып жатқан кнопкалардың бірін басып қалып еді, жарқ ете түсіп қабырғада тұрған экран-табло іске қосылды. Түрлі-түсті бояуына малынып, гүлдеп тұрған алма ағаштары көрінді. Әуелде не екенін өзі де түсіне қоймаған Ұлан біраздан соң қай пленка екенін есіне түсірді. Алма ағаштың бұтақтары дөңгелене төгіліп, бақпақ гүлдің басындай бөріктене көмкеріліп тұр. Айналасына әдемі бір сүйкімділік таратқан, манаураған көктемнің көрікті сәтін көз алдыңа елестетеді. Осынау нұрға малынған тыныштықты сықылықтай тербеген қыз күлкілері, тіпті құлпыртып жібергендей болды. Ұшып-қонған көбелектей желкілдеп, ештемемен ісі жоқ, бірін-бірі қуалай ойнаған екі қыз экранда үлкейе түсіп жақындай берді...

	* * *

	Ұлан өзімен-өзі күбірлей сөйлеп:

	– Өтіп жатқан өмір-ай, десеңізші! – деп таңырқай басын шайқады. Міне бұл пленкаға түскен осынау сәтке де бес жылдан асып бара жатыр екен. Іңкәрдің университетті бітіріп, жұмыс істей бастаған алғашқы жылының бірінші көктемі болатын. Осынау шақтан көп ұзамай-ақ ойда жоқта оның анасы да дүние салған еді...

	Сыңғырлай күліп шат сезіммен еліткен қыздар, ағаш қалқасынан киноаппаратпен түсіріп алып тұрған Ұланды тіпті байқаған да жоқ. Дүниенің бәріне құштарлық көзбен қарайтын жастықтың бұла кезі ғой. Олар өздерімен-өздері мәз боп, секем алып ештемені аңғарар емес. Үзіліп түсер тамшыдай мөлдіреген олардың жүздерінде тек аппақ күйі үлпілдеген қыз қуанышының шаттығы ғана бар. Олар киноаппараттың көзіне еніп кетердей жақындай түсіп, кілт бұрылып жүгірген бойлары ағаш ішіне қайыра сүңги ұзап барады. Бірте-бірте көлбеңдеп ұшқан көбелектей көмескілене барып, күлкілері де, дауыстары да естілмей кетті. Күңгірттене түсіп автоматты түрде жайымен экран да өшті.

	Ұлан тағы да үңіліп сағатына қарады да, енді тосар төзімі қалмаған соң, не болса да үйден шығып кетпек боп жинала бастады. Дереу ішкі бөлмеге барып киініп шықты да, телефон шалып әр жерлермен хабарласып, өзіне қажет жайларды анықтасымен-ақ, аэробиліне отырып көтеріле ұшқан бойы ұзай берді...



	6

	Алатаудың бөктерінен Балқаш көліне дейін созылып жатқан кең дала, жиектерін екпе ағаштарыменен көмкерген тақта-тақта аңыздар, кокпеңбек күйі жайқындала төменнен көз тартады. Жоғарыдан көз тартқан түстеріне қарап, анау әні сарғыштана бастаған дәнді дақылдар, бозғылдана көрінген жүзімдіктер, күмістей жарқырап жатқан ақ күріштің алқабы... осының бәрі өзара үндескен уақыт құдіретін аңғартқандай еді.

	Осынау жатқан жалпақ дала, ертеректе жазылған жазбаларда, құба белдер мен құм жоталар, құйын қуған шаңдақ пен сортаңдары ұйтқыған құмайт шөлдер, сазара түсіп мелшиген ңу тақыр далаңқайлар еді деп суреттелетін. Енді міне, аялы адам алақанынан нәр алып, мейірім тапқан құба жондар орман боп, ұшы-қиырына көз жетпес жазықтықтар жазиралы белдерге айналып кеткелі қашан. Барлығы да қазір бүкіл дала бетіне қолмен жасап тастаған сурет тәрізді.

	Балқаш көлінің жағалауы сыңсыған қаракөк орман. Мәуесіне құс ұялап, жердегі аңдар мекен еткен құтты ұя тәрізді. Жайқын көлдің суға төн ген кемерлері де алуан түсті мраморлармен көркемделе жиектелген бір ғажайып көрініс деуге болады. Гүлдене түсіп осыншама өзгерген алып дала, бүрын-соңды болмаған жаратылысымен, толықсыған күйі ырғала жырғап жатқандай...

	Манадан бері жер бедерін қызықтап, неше алуан ойға кетіп отырған Ұлан аэромобилін белгілі бір биіктікке бағыттап, жанға жайлы жылдамдыққа ауыстырды да, әрі қарай ұшуды автоматты түрде басқаратын аппараттың билігіне берді. Уақыт болса жетіп жатыр, қалған жолды жайлап қана асықпай ұшқысы бар. Ол алдындағы қалыңдығы жаңқадай ғана теледидарды жұмысқа қосты. Оның ең негізгі мақсаты, қажет хабарларды жер бетінің қай нүктесінен болса да жазып алып сақтау. Әнеки, кеңіл бөліп зер салу үшін қойылған, ЭВМ арқылы жұмыс істейтін индикатор жарқ ете қалды. Жайбарақат отырған Ұлан да елеңдей түсті. Ол хабардың өзіне тікелей қатынасы барын бірден тү-сініп дайындала бастады.

	Ұлан алдында тұрған шағын ғана қобдишаны ашып, оның ішіндегі блокноты мен қаламын алып жанына қойды. Көпке дейін шайқалып телеэкранда көрінген айдыны шалқар мұхиттың аумағы бітпей созыла берді. Сонан кейін біраздан соң, су бетіне қарай қалықтай ұшып төмендеген ракетаның бейнесі көрінді. Анда-санда ракета үстінен өткенде қылаң беріп, шағын ғана аралдардың субтропикалық табиғаттары көрініп қалады. Манадан гөрі тағы да төмендей түскен ракета, баяулай кеп қонуға айналды. Үзіліп кеткен телехабарда сәлден кейін қайыра көрінді.

	Мынау көріп отырған хабарының бұрынырақ жазылып қойылғанын Ұлан енді ғана аңғарды. Кешегі өздері аттандырып салған қонақтарының Отанына аман-есен жетіп, қонғалы жатқан сәттері екенін түсінді. Теле қабылдағыш кеше дер кезінде жазып алған хабарын қазір қайыра қайталап көрсетіп жатыр. Ұлан ракета трапымен жайраңдай түсіп келе жатқан Жан Жак Мароны бірден таныды. Дереу омырауындағы қалтасынан алып, «мың тілді» аппаратты іске қосты. Тура барып профессор Маромен, амандықсаулық сұрасқан репортер жігіт одан бірер ауыз тіл қатуын өтінді...

	* * *

	– Мәртебелі профессор Маро, сіздерді аман-есен оралуларыңызды құттықтауыма рұқсат етіңіз? – Рахмет!

	– Қанша уақыт жүріп, қандай елдерде болдыңыздар?

	– О-о! Бұл өте ұзақ әңгіме! Қысқа ғана айтсам, алты құрлықтың алпысқа тарта елінде боп, үш айдай жүріп қайттық.

	– Өзіңіздің қалауыңыз бойынша аралаған елдеріңіздің ерекше жестіктіктерін, әлеуметтік мәнін, алған әсерлеріңізге аз ғана болса да тоқталып өтсеңіз екен.

	– Жарайды.

	Олар барып анадай жерде тұрған арнайы орынға кеп жайғасты. Бірден гуілдей соққан желдің дыбысы да, басқа у-шулар да азайып, тыныштық орнай қалды.

	– Жалғастыра беріңіз.

	– Шамамның келгенінше, – деп күлімсірей қарап алған Маро. – Барынша қысқа айтуға тырысамын. Аралап шыққан елдердің қоғамдық құрылыстары мен замана сипаттары тек қана бейбіт өмір салтанатына бейімделген. «Бәріміз біреу үшін, біріміз бәріміз үшін» дейтін мақсат барлық елдің негізгі дәстүріне еніп болған сияқты. Әйтседағы, көзқарасы әлі де көртартпалау елдер жоқ емес. Олардың бұл кемшіліктері өзге түгіл, өздеріне де ұнамайтындығын көп естідік. Біртұтас береке мен бірлікке жұмылған жұрттарға қарағанда, кешеуілдеп дамыған елдерде әлі де болса мансапқорлық, зұлымдық пен қулық, өзімшілдік пен көре алмаушылық осы тектес толып жатқан шылықтардың жұрнақтары да көзге шалынады. Бұл сияқты мерездердің әсері, ең әуелі шындықты көмескілеп, ізгіліктің дамуына нұқсан келтірері хақ.

	– Енді елеулі ғылыми жаңалықтар жайлы бірер сөз.

	Әр елдерде жүргізіліп отырган ғылыми өзгерістердің көлемі қиялдағыдай сан салалы. Оның қайсы бірін айтарсың. Бұйырса, баспа бетінде жан-жақты тоқталармын деген ойым бар.

	– Рахмет. Асыға күтеміз.

	Олар бірге көтеріліп жылы қоштасты да ажыраса берді. Көкпеңбек тотияйындай болып жанып тұрған индикатор сөніп қалды. Бұл жазып алынған хабардың біткендегісінің белгісі.

	Ол енді ғана еңкейіп төменгі жаққа қарады. Балқаш көлінің үстінен өтіп бара жатыр екен. Толқын қуып ойнаған көгілдір көлдің арғы бетінде қолдан өсірген қалың орманның нуы көрінді. Қаталай шөлдеп жататын кең даланың үстінде құйын қуып ойнаған құм дауылдары келмеске кеткелі қашан. Жер бетіне нәр берер жасыл желектер қара жердің қазынасы ғана емес, күллі тіршілік атаулының тыныс алар өкпесіндей екені белгілі ғой. Дөңгелек жерді қоршаған бүкіл атмосфераның тазаруы да осынау мәуелей өскен көгалды нудың қасиеті болатын...

	Алдыңғы жақтан Байқоңыр космодромының алыстан көз тартатын бейнесі көрінді. Оның күншығыс жақ бетінде мамырлай көтеріліп, қалықтай кеп қонып жатқан космос кемелері, ғарыштан қайтқан аққуларға ұқсайды. Күндік жерден байқалатын символикалық аса үлкен ескерткіш космонавтика құдіретін ғана сипаттап қоймайды, теңдесі жоқ сәулет өнерінің шыңындай болып, көрген жанның көңіліне ұялайтын. Оның көк күмбезін тесіп тұңғиыққа сіңген шарықтау биігіндегі өрнектерді тек қыз бейнелі телескоппен қарап қана қызықтайды. Заманасы тұрғызған осынау ғимаратты айналып өткен Ұлан бірден тура тартып, аэромобилін қоятын алаңқайға жақындай берді...



	7

	Космодромның маңында ығы-жығы қозғалыс та, абыр-дабыр шу да жоқ, тып-тыныш екен. Ойластырып жасалынған архитектуралық жүйесінің ыңғайлылығы соншама, тіпті дүниенің төрт бұрышына ұшып жатқан жолаушылар көрінбейді де, байқалмайды. Ұшатын жолаушылар бірден жер асты вокзалына келісімен-ақ, еш кідіріссіз ағылып жатқан жылжымалы траптар арқылы ракеталарына отырып кете барады.

	Көптен бері болмағандықтан ба, Ұлан айналаеына жіті көз жіберіп, асықпай аралап кете жатқан еді. Айналаның барлығы бапты күтімнің арқасында, көкпеңбек боп манаурап тұр. Ол да сағатына қарап, өлденені ойына алғандай кілт кідіріп түра қалды.

	Осы кезде жанынан өтіп бара жатқан бүлдіршіндей қыз бала.

	– Аға, кешіріңіз? – деп жақындай түсіп: – Уақытыңыз қанша болды?

	– Уақыт... уақыт, – деп білегіндегі сағатына қайыра үңілген Ұлан:

	– Он минутсыз он жеті.

	– Қалайша? – деп сенер-сенбестей қайыра сұраған бойжеткен. – Шынымен жеті болып қалғаны ма?

	– Жеті деп тұрғамын жоқ. Он жеті деймін...

	– Ә-ә, кешкі сағат бес екен ғой.

	– Иә-иә, кешкі сағат бес?!

	– Рахмет.

	Іле бұрылып жүре берген қызға:

	– Қалқам, сәл сабыр етші? – деп кідірткен Ұлан. – Жолаушыңыз қай жақтан келуші еді?

	Оған жаудырай қараған қыз:

	– Көкемді күтіп жүрмін, – деді. Ұлан жылы шыраймен:

	– Қай жақтан келуші еді? – деп қайыра сұрады.

	– Ол кісі Юпитер кемесінен түспек.

	– Бә-ре-кел-ді, онда тіпті жақсы болды ғой, – деп баладай қуанған Ұлан.Менің күтіп жүргенім де сол кеме...

	– ?!

	– Онда қалған уақытты екі жақтап бірге өткізелік. Еліте тыңдап тұрып қалған бойжеткен:

	– Үйден тым асығыстау шығып кетіппін, – деді. – Оның жанына келген Ұлан:

	– Оқасы жоқ. Асыққансың ғой, – деді.

	– Асыққаным рас.

	– Мен де тағат таппаған соң шығып кетіп едім.

	– Тым ерте екенін жаңа білдіңіз бе? – деген қыз жымиып күліп алды.

	– Оныңыз рас. Сірә, сіз де, мен де қарсы алатын адамдарымызды қатты сағынған болуымыз керек. Жанарлары жаудырап:

	– Рас! Көкемді қатты сағындым, – деді.

	– Ендеше, мұңдас болдық, бір-бірімізге көмектесіп, мынау уақыт құрғырыңды екі жақтамасақ болатын емес.

	– Мейліңіз білсін.

	– Онда жүре ғой, – деп өтінген Ұлан саясы мол гүлзар бақтың ішіне келді. Олар судан сурет салатын құбылмалы түрлі түсті фонтанның жанына барып жайғасты. Айқыш-ұйқыш боп қатты атылған судан айналасына самал тарап, салқын леппен бойыңды желпиді.

	Ұлан бойжеткенге бұрыла қарап:

	– Ең әуелі танысып алғанымыз жөн болар?! Менің есімім – Ұлан, – деді.

	– Жанар. Оныншы класта оқимын. Сіз Ұлан Асанұлысыз ғой, сыртыңыздан білетін сияқтымын.

	– Бә-ре-келді! Қалайша десем сөкет емес пе?

	– Қайдам, – деп күле қараған Жанар: – Менімше сөкеттігі жоқ сияқты.

	Онда айтыңызшы?

	– Сіз Зерде ғұламаның шәкіртісіз ғой?!

	– Тура:

	– Ол кісінің хабарсыз кеткені қандай өкінішті десеңізші?!

	– Дұрыс! Өте дұрыс айтып отырсыз, – деген Ұлан ойланыңқырап барып:

	– Әлі біздер үмітімізді үзе қойғамыз жоқ...

	– Кешіріңіз. Әкем осы сапарға аттанғалы Зерде ғұламаны тіпті жиірек есіме алып жүрдім.

	– Көкеңді сағынғандықтан ғой. – Айтыңызшы?..

	– Нені?

	– Сіздің тосқан адамыңыз кім?

	– Ә-ә, тосқан адамым ба? – деген Ұлан суреттей болып үлбіреп отырған қызға барлай қарап, – қалыңдығым, аты – Іңкәр.

	– Іңкәр яғни Іңкәр апай, – деп алдыңғы беттегі зәулім де заңғар ескерткішке құмарта қарап қапты.

	– Солай...

	– Солай деңіз?..

	– Иә-ә, бойжеткен, дәл солай?!

	– ?!

	Ұлан алдында отырған қыздың көркі мен мінезінен өзінің Іңкәріне жақын көп ұқсастықтар тапқандай әсермен:

	– Жанар, қалап жүрген мамандығыңызды білгім келіп отыр, – деді,

	– Өтінемін. Мені сен деп сөйлеңізші?

	– Жарайды. Олай деудің маған еш қиындығы жоқ. Жанар жадырай бұрылып Ұланның жүзіне қарап:

	– Арман көп. Шынымды айтсам, Ұлан аға, әлі шеше алмай жүрмін. Қызығатындарым да көп. Кейде медик болсам ба, әлде химик болсам ба деп те қоям. Бірақ бір шешімге келе алмай қиналып жүрмін, – деді.

	– Бәрі де сүйіп оқитын пәндерің ғой?

	– Әрине.

	– Онда жақсы екен?!

	– Ұлан аға, айтыңызшы Іңкәр апамның мамандығы кім?

	– Ол кісінің мамандығы – химик.

	– Е-е, – деген Жанар, – уақытыңыз қанша болды?

	– Бес жарым...

	– Түу-у, тіпті өтер емес қой.

	– Отырғаннан зеріксең, жүр серуендейік.

	– Сөйтсек, сөйтейікші...



	8

	Олар қатарласа жүріп, алдыңғы жақта көрінген кең алаңға қарай келе жатты. Манағыдай емес, күннің қызуы қайта бастаған. Айналаны сергіте сипай желпіген, майда қоңыр самал бар. Ұзақ күннің қызуынан бұйыға түскен гүлдер де, самал желдің үпіліне бас изеп, ажарларына ене бастағандай. Олардан аңқи тараған жұпар иіс жан дүниеңді жадырата жайлы бір сезімдерге жетелейді.

	Сұлу біткен денесіне еркелей басқан жүрісі жарасып келе жатқан Жанар:

	– Ұлан аға, айтыңызшы? Осы біздің Байқоңыр шынымен де жер бетіндегі космодромдардың тұңғышы ма? – деді.

	Ұлан сәл кідіріп:

	– Оған дау бар ма. Солай екендігінде ешқандай күмән жоқ, – деп төмен қарап ой үстінде келе жатқан қыз ажарына қызыға қарап қалыпты.

	Сол келе жатқан қалыбынан өзгермей жай ғана үн қатқан Жанар:

	– Не себепті Байқоңыр деп аталынған екен? – деді. Оның сәби жүзіне еліте сүйсінген Ұлан:

	– Оның себебі оңай. Осы аймақтағы ең көлемді өзендердің бірі, ерте замандардан Байқоңыр деп аталынған.



	9

	Бірі ұшып, бірі қонып жатқан ракета кемелерінің үні, не тозаңы, не газы, ештемесі естіліп, ештемесі көрінбейді. Жанарыңды салмасаң, тіпті оларды байқамауға да болады. Сайып келгенде міне осының бәрі адам тіршілігін нәрлендіре түсуге септіктерін тигізер ғажайыптар еді.

	Жылдам барып, тез оралған Жанар:

	– Сүйінші, Ұлан аға. Сүйіншімді бересіз, – деген жүзі тым ерекше нұрлана қалыпты.

	Орнынан ұшып түрегелген Ұлан:

	– Ал! Ала ғой, деді.

	– Олар осыдан төрт сағаттай бұрын келіп қоныпты.

	– Онда осы уақытқа дейін айтпағаны қалай?

	– Сірә, сағындыра түскісі келсе керек.

	– Ім-м-м?! Солай де?

	– Солай...

	– Сағындыруға жараса сағынуға біз шыдадық.

	– Олар адаптация залында көрінеді.

	– Әйтеуір, аман-сау ғой.

	– Көңіл-күйлері жаман емес көрінеді.

	– Жарады. Әлі де біраз уақытымыз бар. Жүр, ендеше өзіңе лайық зат іздейміз.

	– Не үшін?

	– Сенің сүйіншіңді беремін.

	– Ой-й, аға рахмет! Әзілдегенім ғой?!

	– Әзілің жарасса атаңмен ойна деген, менің әзілдемей тұрғанымды қайдан білдің?

	– Жо-жоқ. Осыған ғана келісейік? – деп наздана қолын созған Жанар. – Жүріңізші сәл қыдырып жүре тұралық. Сүйіншімнің орнына сұрар сауалым бар. Егер соны айтып берсеңіз, онан үлкен сыйдың қажеті жоқ.

	– Әй-й, қу бала-ай, – деп қолтықтап алып жүре берген Ұлан.

	– Кәнеки айта қой, не сұрамақ едің? Оның жүзіне қулана қараған Жанар:

	– Міне, қызық! Манадан бері сұрауға құштар болып келе жатқан қалпымнан айнып тұрмын. Аузымды ашсам шыға жаздап келе жатқан сауалым, ұйтқи соққан көңіл құйынымен тарыдай шашылып кеткен тәрізді. Енді міне сұраудың да қажеті болмай қалды. Жаңа ғана қызық секілді ұғымның өзі мәнінен айрылып, мағынасы солғын тартқандай әр-сәрі күйде келемін, – деп ойындағысын жасырмай айтып салды.

	Ойлана қалған Ұлан:

	– Мүмкін, мүмкін. Кейде адам көңілі ұйтқыған құйындай екені рас! Әсіресе, бойжеткен қыздың көңілі. Оның үстіне сендердің сынаптай сырғыған осынау шақтарың да керемет қой, – деді.

	Ақтала сейлеген Жанар:

	– Ұлан аға, сіз мені кешіріңіз. Сағымдай құбылып сырғақтаған көңілімді, өзім де түсініп келе жатқамын жоқ. Бірақ көңілімдегі қозғалыс күйін қазқалпында жасырмай айтып келемін – деп біртүрлі болып өзгере қалды.

	Өзгере қалған қыз жүзіне қызыға қараған Ұлан:

	– Оқасы жоқ! Адам көңіліндей қозғалмалы құбылыс еш уақытта да болған емес. «Көңіл жүйрік пе... көк дөнен жүйрік пе?» – дейтін сөз осыдан қалса керек. Айтып келе жатқаның рас! Айнып қалған сезімді зорламаган жөн, – деді.

	– Өте тамаша. Қандай жақсы айттыңыз, Ұлан аға!

	Жылы ұшырай қараған Ұлан. – Менімше шыншыл мінезді, сыршыл көңілдердің өзара ұғынысуы аса қиын болмаса керек...

	– Мүмкін.

	– Иә-ә, айтпақшы сыршыл дегеннен еске түсіп жатыр, – деген Ұлан сөзін жалғастыра, – Менің аса жақсы көретін бір шәкіртім бар. Тіпті оны, досым десем де артық айтқаным емес. Өзінің есімі де – Дос! Табиғат сыйға тартқан адам бойындағы сыршыл мінез ағарып атқан таңдай, жадырап жеткен жаздай бір ғажап қасиет қой. Осы айтып келе жатқан Достың ойда жоқта сүйсіндіре салатын ақыл-парасаты әрдайым оның ашық-жарқын мінезімен ұштасып жатады. Сезімі биік, көңілі дарқан адамға дарынды болу, сірә, түкке тұрмайтын нәрсе болу керек.

	Манадан бері құлай тыңдап ынтыққан Жанар:

	– Ту-у, Ұлан аға?! Інілерін мақтаса сіздей етіп мақтасын, – деп арғы ойын айтпаса да, өрттей жанған сезімін жасыра алмады.

	Ару қыздың үлпілдеген сезімін жүрек пернесінің ырғағына лайық, қаттырақ басып жібергенін Ұлан іштей сезіп келеді. Көңілі түсіп ұнатқан мынау қызға, ыңғайын тауып Достың жайын айтқанына өзі дағы шын ықыласымен риза сияқты. Бірсыпыра үндемей қалған Жанар мен Ұланның санасында сапырылыса жөңкіген әртүрлі ойлар айпарадай болып айқындала қоймаса да, көңіл көзіне ұялаған арманшыл сәтті анық байқатқандай. Ұлан мана танысқаннан-ақ, таңғы шықтай мөлдіреген пәк жанды інісіндей болып кеткен Досқа лайық деп ойлағанын тағы да есіне түсіріп келеді.

	Онан ары үнсіздікті созғысы келмеген Ұлан:

	– Иә-ә, сонымен өзі не болды? Сұрамақ болған сауал да, алмақ болған сүйінші де өз жайына қала ма? Жоқ, әлде ойланып келесің бе, – деп Жанарды сөзге тартты.

	– Ойланып келемін.

	– Нені?

	– Мүлдем басқа нәрсені.

	– Ие-е, бойжеткен, дәп солай?!

	– Кәнеки, Ұлан аға, менің жүзіме тура қараңыз да, ойымдағыны тауып көріңізші?

	Баладай мәз болып рахаттана күліп алған Ұлан:

	– Бәрінен де, жаным-ау, мынауың қиын болды ғой, – деді. Күлімсірей қараған Жанар да:

	– Оңай болса өзім де сұрамаған болар едім, – деп қулана қалды.

	– Опыр-ай, ә?!

	– Ие-ие!

	Тоқтай қалған Ұлан:

	– Ендеше сен көзіме тура қара, – деді.

	– Міне, міне – деп сықылықтай күле берген Жанардың жүзі шынымен де кереметтей сүйкімді-ақ.

	Ұлан бірден:

	– Таптым, таптым, – деді.

	– Иә-ә, айта қойыңыз.

	Ұлан маңғаздана бойын түзеп:

	– Сенің ойыңда тап осы қазір күзде Алматыға келуді ойлап келесің, – деді.

	– Неге?

	– Оқуға...

	Демін ішіне тартып таңырқаған Жанар:

	– Ұлан аға, сіз шынымен де әулиесіз. Мұны қалай біліп қойдыңыз?

	Айтыңызшы, қалай білдіңіз? – деп жалына сұрап үн қатты.

	Ұлан басын шайқап:

	– Жо-жоқ! Бұл әзірше құпия. Мұны мен кезінде міндетті түрде айтып беремін, – деп ойнақы күлкімен сөзін бітірді.

	Олар асықпай келіп, біртүрлі бір жұпар иісі шыққан зәулім залдың ішіне енді. Жолаушыларын күткен адамдар тобы да көбейіп қалыпты. Көбі уақытына дәл келгенге ұқсайды. Тап осы қазір Жанар мен Ұланның өздерінің ертерек келгендеріне еш өкініштері жоқ екендіктері жүздерінен көрініп тұр еді.



	10

	Еңсесі биік залдың іші көгілдір түспен күмбезделе жабылған төбесіне қарасаңыз, аспан кеңістігінің бір бөлшегіндей әсер етеді. Түрлі түсті оргәйнектерден қиюластыра шебер салынған панорамалық суреттер космонавтика тарихынан алуан түрлі сыр шертіп тұр. Алғашқы жер серіктері. Ғарышқа тұңғыш ұшқан адам Космос кеңістігіне бірінші боп шығу. Ай бетіндегі жолаушылар... айта берсе толып жатыр, барлығы да аса көркем бейнеленіпті. Жағалай қызықтап жүрген адамдардың жүздерінде соншама биік асқақ сезімдер анық байқалады.

	Кенет:

	– Әне! Олар да шықты! – деген дауысқа жалт қарасқан Жанар мен Ұлан да жайлап ілгері қарай жақындай түсті. Үздік-создық шығып жатқан адамдардың мөлшері көп емес. Шыққан бойда әркім жүгіре ұмтылысып, туыстарымен қауышып мәре-сәре болып жатыр. Манадан бері өздерінің күткендерін көре алмай қобалжыған Жанар мен Ұлан, уақыт өтіп кешіккен сайын көңілдері алабұртып түр. Адам мінезі деген бір қызық-ау?! Барлығы да бір сәттегідей болмай, табысқан жағы сабасына түсіп, саябыр таба бастаған.

	Екінші топтан өз әкесін бірден таныған Жанар:

	– Кө-ке?! – деп алды-артына қарамай жүгіре жөнелді. Келе әкесін бас салып құшақтай алған Жанар ештемеге де көңіл аударар емес. Олардың қуаныш сезімдері жанарларынан жас болып моншақтай төгіліп, бір-бірлеріне қарап күле береді. Әкесі баласын, баласы әкесін қайыра құшақ тап, сағынысқан жүректер сабасына түсе алмай жатыр. Олардың жанына асықпай жақындап келген Ұлан өз көкірегіндегі сағыныш отымен шарпылып, ештеме деп үндеген жоқ.

	Ұланды енді ғана байқаған Жанар:

	– Көке, танысып қойыңыздар. Бұ кісі Зерде ғұламаның шәкірті – Ұлан Асанұлы, – деді.

	Ұлан жайдары Жүзбен:

	– Есен-саусыз ба? Қуаныштарыңызға ортақпын? – деп қолын ұсынды.

	– Сәлеметсіз бе? – деп Ұланның қолын алған Жанардың әкесі. – Рахмет!

	Бек Отырари – деп өзін таныстырып жатты.

	– Жанар екеуміз осы арада таныстық. Екеуміз де тым ертерек келіп қалыппыз. Әйтеуір уақытты екеулеп жүріп әрең дегенде өткіздік-ау?! Бірден қостаған Жанар:

	– Ұлан ағатайым болмағанда іш құса боп жарылып кетер ме едім?!

	Естісімен шыдай алмай, үйден тым ерте шығып кетіппін, – деді.

	– Менің де жағдайым осы деңгейлес... Бек ризашылық сезіммен:

	– Өте жақсы болған. Ағалы-бауырлы боп, сіздер де осындай күйді бастарыңыздан өткізіпсіздер, – деді.

	– Оныңыз рас?! Бек іле тіл қатып:

	– Кешіріңіз. Тосқан адамыңыздың аты-жөні кім? – деді.

	– Ұлан:

	– Іңкәр, Іңкәр Зердеқызы, – деп жауап берді.

	– Ә-ә, Іңкәр екен ғой.

	– Иә-ә.

	– Жақсы танимын. Қазір ол да шығып қалар?! Сөзге араласқан Жанар:

	– Сонда қалай? Іңкәр апам кәдімгі Зерде ғұламаның қызы ма? – деп соншама қуанбасы бар ма.

	Оның мынау қылығына қызыға қараған Ұлан:

	– Иә. Іңкәр апаң сол Зерде ғұламаның жалғызы еді. Тек сіздерден өтінерім, Іңкәрдің көзінше әкесі жәйлі ештеме айтпағандарыңыз жөн болар, – деді.

	Әкесі мен Жанар:

	– О, не дегеніңіз?

	– Әйтседағы айтып қойғаныңыз жақсы болды, – десіп жатыр. Ұлан қысылған сыңаймен:

	– Осылай келісіп алғанымыз жөн сияқты. Өйткені, осы сапар үстінде ол шарқ ұрып көп іздепті. Әлем кеңістігінде жүрген кемелердің бәрімен жалғасып, тапсырмағаны жоқ көрінеді. Бірақ жоқ деректі олар қайдан алсын – деп мұңая сөйлеп, ескертуінің себебін айтты.

	Жанарлары жаутаңдап елегізе сөйлеген Жанар:

	– Кешіріңіз, Ұлан аға. Мен Зерде ғұламаның өмір деректерін көп оқыған едім. Сондықтан Іңкәр апам жайлы да жақсы білемін. Ол кісінің ашқан химиядағы жаңалықтары да қатты қызықтырады. Бірақ, менің де өтінішім сол, бүгін Іңкәр апам бұл жайында білмей-ақ қойсын?! – деді.

	– Жанар-ау, өзі сен жанымдай жақын туысым, өзек жарды пікірлес қарындасым боп шықтың ғой. Адамдардың рухани туыстықтары нағыз жақындық деп саналса керек. Солай емес пе, Беке? – деп Ұлан өзінің шынайы толқып тұрғанын аңғартты.

	– Осыншама қуанышқа кенелгеніме өзім де риза болып тұрмын. Іңкәрмен пікірлесіп көрмесем де, зеңгір көкте байқаған жұмбағымды осы қазір ғана түсініп тұрғандаймын, – деді Бек.

	– Әнеки Іңкәрдің өзі де келе жатыр.

	– Бір-біріне екі жақ та тұра ұмтылысты. Келе бас салған Іңкәр мен Ұлан құшақтасқан бойлары іштей егіліп ұзағырақ тұрып қалды.

	Әлден уақытта көз жасын сүртіп өзіне-өзі келген Іңкәр:

	– Есенсің бе жаным?! – деді.

	– Аман-есен келуіңмен, боташым, – деген Ұланда ес жоқ. Енді ғана сөзге араласқан Бек:

	– Іңкәр қарындасым, біздер сапарласпыз ғой. Мынау сіңліңнің аты – Жанар болады. Менің кенже қызым, – деп таныстырып жатты.

	Ұша жөнелер құстай боп елеңдеп тұрған Жанар:

	– Сәлеметсіз бе, апай, – деп Іңкәрдің танысу үшін созған қолын аса бір үлкен ілтипатпен алды.

	Сүйсіне қараған Іңкәр:

	– Жақсы ма, қалқам, – деп Жанарды бауырына тартып маңдайынан сүйді.

	– Жә-ә-ә, ендеше, – деп сөзге араласқан Ұлан, – Сіздерді кешкі асқа шақыруға рұқсат етіңіздер?

	– Іңкәр:

	– Несі бар? Біздер оны құп аламыз, – деді.

	– Ендеше кеттік.

	Олар әрнені әзілдесе сөз етіп қатарласа жүріп келеді. Жанар мен Іңкәр өзара күбірлесіп күліп қояды. Олардың алаулаған нұрлы жүздерінде риясыз қуаныштың ізі байқалады.



	11

	Ұлан мен Бек кіреберіс бөлмеде кідіріңқіреп қалған Іңкәр мен Жанарды күтіп бірсыпыра уақыт әңгімемен тұрып қалды.

	Әңгімесін жалғастыра түскен Бек:

	– Жалпы тіршілік атаулының көзі қозғалыс болғанда не бір алуан түрлі жұмбақтың шешуі табиғаттағы жылдамдық атаулының сырын ұғынып, терең игеруге тікелей байланысты ғой. Бүгінгі кереметтей болып дамып отырған планетааралық сапарлардың өзі де, тек қана соның жемісі емес пе, – деген тұжырымын айтты.

	– Дұрыс айтасыз?! – деген Ұлан анадайда келе жатқан Іңкәр мен Жанардың өзара ұқсастықтарына қызыға қарап. – Бәке, қараңызшы екеуі апалы-сіңлілі сияқты емес пе? – деді.

	– Рас! Рас айтасыз!

	Іңкәр мен Жанар келісімен, дереу дәмге шақырды. Дастархан үстіндегі бар билікті де олар өз қолдарына алды.

	Әзілдей күлген Ұлан:

	– Алдымыздағы асты азырқанып отырмыз. Бар болғаньі осы-ақ па? Ақ бұйра етіп, атып-атып жіберер Ақбұлақ қайда? – деп қоштар ма екен дегендей Бекке қарады.

	Наздана күлген Іңкәр де:

	– Әрине, бәрінің де жөні келіп тұр. Бірақ бізге, әсіресе бүгін қатты ескертіп белгілеп берген диетаны бұзуға болмайды. Сондықтан біз не десек, соған көнуге тура келеді. Түсінікті ме? – деді.

	– Қойдық, қойдық?! – деген Ұлан, – Кәнеки ас алыңыздар. Әңгіме төркіні сіздерден...

	– Жақсы, жақсы, – деп сөзге араласқан Бек. – Көргеніміз де кеп, толғанғанымыз да толып жатыр. Қайсысын айтайық? – деді.

	– Қалауларыңыз білсін.

	Олар шешіле сейлесіп, жайдары да жайлы отырыспен, бірқыдыру әңгімедүкен құрды. Көбіне сөз теркінін сабақтаушы Ұлан болғанымен, жетілдіре дамытып, тарата әңгімелеуші Бек кең толғап отырды. Әсіресе Ұланға ерекше әсер еткен әңгіме мынау болды: Кейде планетааралық кемелердің басқаруға келмей, жылдамдықтары кейде баяулап, кейде тіпті ерекше ағынға түсіп кететіндігін бар ынта-жігерімен тыңдады. Мұндай жағдайды ол бірінші рет естіп отыр.

	Бұл естіген жаңалығына ерекше мән берген Ұлан:

	– Мынауыңыз ғажап екен. Ешуақытта естімеген жаңалығым, – дегенді қайыра қайталап айта берді.

	Ұланның осыншама еліткеніне түсіне қоймаған Бек:

	– Түу-у, онда тұрған не бар?! Соншама қатты таңырқадыңыз ғой, – деді.

	– Неге таңырқамаймын. Мен үшін жаңалықтың үлкені осы болып отыр.

	– Қайдам?!

	– Сіз мынаны айтыңызшы? Жылдамдығы тежеусіз кезінде, кеме күн жүйесінен шығып кетуі мүмкін бе?

	– Әрине. Бірақ бұл өзгеріс қас-қағымға ғана созылатын құбылыс. Онан бәлен деп үлкен тұжырым жасау қиын.

	Ұлан осынау естіген жайын өзінше түсініп:

	– Дұрыс екен. Тіпті бір ғажап жаңалық болды. Олардың да дәп осындай күйге ұшырамағанына кім кепіл?! – деуін десе де, Іңкәр естіп қалды ма деп жалт қарап еді. Олардың өз әңгімелері өздерінде екен.

	Ұланның не ойлап отырғанын енді ғана түсінген Бек бас изеп құптағаныменен ашып-жарып сөз еткен жоқ. Олардың екеуінің де ойлап отырғандары Зерде ғұламаның жайы болатын. Бірақ тап осы қазір, ашық пікірлесуге Іңкәр естіп қала ма деп жасқанатын сыңайлары бар.

	Ұлан әңгімені басқа жайға ауыстырғысы кеп: – Беке, сіз инженер-геологсыз ғой, барған мақсаттарыңыз жайлы бірер сөз, – деді.

	– Құп болады.

	Ол айтар ойларын екшеп, бір сәт айналасына қарап үндемей қалды да сөзін сабақтады.

	– Біздің барған мақсатымыз аса қиын емес еді. Өзіңіз жақсы білесіз, Марс пен Юпитердің арасында сан мыңдаған астероидтар мекен етеді ғой, арнайы ракетамен аралай жүріп солардың құрамындағы қоспаларын анықтап, лайықты таңбалармен белгі салу болатын.

	– Ең негізгі іздегендеріңіз не?

	– Іздегеніміз екі-ақ түрлі зат. Бірі – таза темір, екіншісі вольфрам мен титанның қоспасы.

	– Сонда, тек таза осы заттардан ғана тұратын астериодтар да бола ма?

	– Болғанда қандай?! Мақсатымыздың қиындығы да, қызығы да міне осында. Тіпті, таза титаннан ғана тұратын кішігірім астероидтар таптық.

	– Ғаламат екен?!

	– Әлем кеңістігіндегі осынау алқап тарыдай шашылып жатқан бөлшекбөлшек денелер ғой. Олардың бірыңғай ғана құрамнан тұратындары аз кездеспейді. Соңғы анықтауларға қарағанда, олардың өз орбиталарынан қозғалуы, тіпті тікелей құрамына байланысты екендігі белгілі болып отыр. Түбінде Менделеев таблицасы тәрізді, астероидтардың құрамына лайық карта жасауга әбден болатын сияқты. Осы заңдылықтар арқылы, ненің қайда тұрғанын іздемей-ақ, бірден табуға болатыны күмәнсіз. Бұл осы жолы игеріп қайтқан игілігіміздің үлкені десем, артық айтқаным емес.

	– Тамаша екен! Ал табылған денелерді не істедіңіздер?

	– Шағындау бірін тұтастай алғаш рет алып қайттық,

	– Қайда?

	– Әрине жерге.

	– Тәптіштеп кетсем, кешірім етіңіз, – деген Ұлан, – Жерге қалай алып келгендеріңізді айтып беріңізші.

	Енді ғана сөзге араласқан Іңкәр:

	– Кәнеки, жиналайық! Уақыт бірталай болып қалды. Солай емес пе, Бек аға?! – деді.

	– Әрине, әрине...

	Ұлан қолындағы сағатына қарап:

	– Ендеше бұл әңгімені кейінге қалдырайық, – деп қыздардың ыңғайына көнді.

	Олар бірден сыртқа қарай беттеді. Ұлан мен Іңкәр әуелі Жанар мен әкесін отырғызып жіберді де, өздері де кідірмей жолға шықты.



	12

	Жайымен ғана көтеріліп биіктеп алған Ұлан жер бетіндегі әлденеге қадала қарап, бір сәтке үнсіз қалды. Оның мынау тым егделене түскен ойлы жүзі манадан бері түсіне алмай отырған Іңкәрдің жоғын тауып бергендей болды. қыз ойының күрмеуі бірте-бірте жазылғандай тарқатыла берді...

	...Ә-ә?! Осы екен ғой. Көргеннен бері түсіне алмай отырсам. Ой-й, сұмдық-ай?! Адам кейде астындағысын алты ай іздейді деген осы да. Бар болғаны екі-ақ жылдың өзі қаншалықты із қалдырған. Уақыт шіркінді, қойсаңшы. Әлде, бір жері ауыра ма екен? Жо-жоқ! Денсаулығы жақсы. Сонда қалай? Әлде, осыншама өзгерістердің себепшісі мен бе? Мүмкін өзімнің де жағдайым басқа көзбен қарағанда осылай шығар?! О-о, адамдарай десеңізші, болмашыдан қиындық жасап алуға қандай шеберміз. Жанымау мынаны қара?! Самайына жылтырап ақ кіре бастапты ғой. Жалғызым-ау, осыншама азап шеккенің бе? Осыдан кейін де мен бейбақты жанашырым дейсің-ау?! Қандай қатыгез жанмын.

	Іңкәр саусақтарын шошайта түсіп, жылтырап тұрған шашты жұлып тастамақшы боп ұмтыла бергенде, манадан бері аэромобилін автоматты басқаруға қойып, сырттай бақылап отырган Ұлан өзіне қарай жантая түскен қызды құшақтап көкірегіне басты. Іңкәрдің де боталап кеткен көңілі селдей себелеп, Ұланның омырауынан басын көтермей ұзағырақ отырып қалды. Ұлан Іңкәрінің осынау бір күйін бұзбауға тырысты.

	Әлден уақытта Іңкәр басын көтеріп:

	– Бұл адам мінезін өзгертер ем бар ма? – деді.

	– Түсінбедім ғой?!

	– Әлде, тәрбие мен текті өзгерту қиын ба?

	– Бә-ле?! Сен бір күрделі пәлсапаға кетіп отырғаннан саумысың?

	– Неге кетпейін. Өзімшіл боп өскен өз мінезімнің қиянатын көріп отырмын.

	– Кімнен?

	– Сенен?!

	– Жаным-ау, не деп отырсың?

	– Менімше, табиғатынан жүйке тамыры жұқа жандарға семья құрудың қажеті жоқ. Өйткені олар өздерінің өзімшіл күйкі мінездеріменен бірінебірі сүреңсіз тіршілік қана сыйлап қоймайды, сонымен қоса мияулаған мысықтай күйгелек ұрпақтың да таратушылары болмақ. Білгің келсе айтпағым осы?!

	– Инеш, қойшы жаным?! Қай-қайдағыны айтпай...

	– Сен тағы да өзіңнің кешірімділігіңе салып отырсың ба?

	– Түсінгеннен артық, сезінгенге жетер не бар?!

	– Жақсы! Осыменен қойдым.

	– Міне, мұның жөн. Іңкәр еркелей түсіп:

	– Уақыт қанша болды? – деді.

	– Тоғыздан он минут кетті.

	– Әуелі қайда барып түсеміз.

	– Өз үйіңе...

	– ?!

	– Адамдардың бәрі сонда күтіп отыруға тиіс.

	– Дос неге келмеді?

	– Ә-ә, Дос па? Ол бүгін таңертең үйіне кеткен. Келгеніңді естісе қайта оралып келіп те қалған болар...

	Төмен қарай қалған Іңкәр:

	– Ту-у ананы қарашы? – деді қызықтай таңырқап. – Биіктен қарағанда қандай тамаша. Даланың үсті маржан шашып қойғандай ғой.

	– Өзгермеген өңір жоқ! Керемет қой?!

	– Анау, көрінген не?

	– Өзіміздің Қапшағай ғой.

	– Онда, үйге де жетіп қалыппыз ғой. Алдыңғы жақтан Алатаудың ақшулан биік шыңдары ажарлана түсіп, айдындана көріне бастады. Оның бөктерлерін жастана шынтақтай көлбеген ару Алматы нұрлана толқып сұлап жатыр...



	13

	Кеш бойы күткен аула толы адамдар оларды жапа-тармағай шығып қарсы алды. Кейбіреулердің көңілдері босап, кейбіреулер әзіл тастап, ығы-жығы, у да шу болды да қалды. Жиналғандардың көпшілігі Ұлан мен Іңкәрдің бірге істейтін жолдас-жоралары екен. Келгендердің ішінде Іңкәрдің әкешешесімен замандас біраз адамдар жүр. Ести салып қайыра қайтқан Дос та,бар билікті қолына алып, бүгінгі кештің жайлы өтуін қамдастырып жүр екен. Іңкәр неге екенін кім білсін, тек Доспен ғана көрісіп ұзақ жылады.

	Абыр-сабыр басылысымен Дос жиналған жұртты ішке шақырды. Басталып кеткен кеш, сағынысып табысқан жандардың шынайы мерейімен астасып, көңілді өтіп жатыр. Біраздан кейін адамдар жайбарақаттана өзара салиқалы әңгіме-дүкенге көшкен. Манағыдай емес, өзінің құрбы қыздарының ортасында жаздай жадырап жайраңдап отырған Іңкәр да, аса бір қызық жайларды еске түсіргендей сыңайы бар. Қонақтарының жүздеріне әлдеқалай ойлана қарап отырған Ұлан өз ойымен өзі болып кетіпті...

	«...Міне, қызық?! Бұл менің бұрын-соңды аңғармаған нәрсем екен. Қабырғаны қайыстырар қасіреттің үсті түгіл, қуанышы мол ұлан-асыр жиынға да не бір қым-қиғаш қатынастағы адамдар түк сезбейтіндей болып, қатарласа сән түзей қалыпты. Осыны алғаш рет байқағандықтан ба, менің ойым сан қилы сезімдерге кетіп отыр.

	Әнебіреу лағыл тасты люстраның түбінде отырған екеудің іштерінде, бір-біріне қара түнек дауыл соғып тұрса да, шүйіркелесе қалған түрлеріне шәк келтіруге болмайды. Бірақ, екеуінің сыры осындағылардың көбіне-ақ белгілі. Мүмкін, өміршеңдік мінездер дейтініміз осы болар...

	– Е, міне кереметтің көкесі. Бұл тіпті бәрінен де қызық. Төбе бидей төңкеріле масайрап төрдің басында отырған, дембелшелеу келген тапалтақ кісі, анау бір жылдары осы шаңыраққа қан шашудан тайынбас қас жауындай болатын. Зерде ғұламаның кез келген жетістіктерін көре алмай, анау жап-жалпақ бетіне тіресе барып орналасқан бадырақ көздері сан рет ақшиып еріндері дүрдие түсіп түрілген ауыздан нендей жалалар айтылмады десеңізші. Бейшара ғылымдағы күллі дәрменсіздіктерін, тек Зерде ғұламадан көретін. Теңдесі жоқ дарынмен таласқан адам, өз сорының кепіліндей болып күйіп-піскен күйі тірі өліктей тіршілік ететін сияқтанатын. Күйкі жанға әркез дарынды адам оның алдындағысын алып кете беретіндей көрінетін. Енді міне бұлардың да, бір-бірінсіз өмір сүріп жатқандарына он жылдай уақыт өтіпті. Бірақ, қаскөй тіршіліктің өз мәні бардай, тіпті, Зерде ғұлама кеткеннен бері бұл құрбысы мүлдем керенаулыққа көміліп қалды. Тіпті, ғылымға әкеп қосқаны түгіл, елең еткізіп айтары да болмай, бәзбаяғы қалыппен жүріп жатыр. Әлекке түсіп күндейтіні де болмаған соң, бір басының тыныштығына мәз сияқты. Қазір сорлағанда, сонысынан да айрылып қалған тәрізді...

	– Иә-иә... енді ғана байқадым. Басқаларға байқатпай Іңкәр, қайта-қайта мен жаққа қарап қойып отыр. Сірә, біраздан бері бақылап отырса керек. Әне, жымың ете қалды. Менің енді ғана байқағанымды, ол көріп қойды. Үй-ішіндегі отырыс та аяқталып қалса керек. Дос маған қарай келе жатыр. Қой тұрайын...»

	Достың ашық-жарқын жүзінен қылт еткенді жазбай тануға болатынды. Оның жайраң қаққан түрінен Ұлан жағдайдың аса көңілді өтіп жатқанын аңғарды. Дос келісімен-ақ Ұланға, қонақтарының рұқсат сұрап отырғандықтарын айтты. Кештің ыңғайына қарап байқаса, барлығы да тамаша өтіпті. Келгендердің бәрі де риза. Ел кешікпей тарай бастады. Ұлан мен Дос ризашылық сезіммен қонақтарын шығарып салып бара жатты.

	Жұрт аяғы басылып тарасымен-ақ, өз бөлмесіне кірген Іңкәрдің біртүрлі болып көңілі жаси берді. Ол бөлме ішін жағалай қарап шықты да, жамырай ұмтылған сағынышымен ырғала барып, біртүрлі әлсірегендей сезініп отыра кетті. Жастығының куәсіндей етене жақын заттарын көріп, кеңсірігін ашыта үнсіз домалаған көз жастары сырғанап түсіп жатты. Біраздан соң орнынан тұрып бетін сүрткен ол әрбір затын сағына сипап көріп жүр. Әрбір затты алған кездегі ата-анасының айтқандары есіне түскен сайын, сол бір шақтар көз алдынан өтіп жатқандай...

	Іңкәр асықпай жүріп бөлмесін аралап, көптен ұсталмаған заттарын қолына алып көріп шықты. Ол өзіне арналған кештің кейбір қызықтарын сүйсіне түсіп есіне алды. Жастайынан бірге өскен қыздардың сағынышқа толы сырлары әлі де құлағында тұрғандай. Оның көз алдына қыздардың толықси түсіп нұрланған жүздері келді. Көпшілігі семья құрып, үй болып алып-ты. Осының бәрі соншама бір тәтті арманның әуеніне еліттіре берді. Ол кеш бойындағы сан алуан күймен толқыған Ұланының бейнесін көз алдына елестетті. Оның өз ойымен әлек боп отырған кезін, міндетті түрде сұрамақ боп түйді. Ұлан мен екеуінің жастыққа мас кездерін ойына алды. Ұланның ойда жоқта жетім қалып өскен балалық шағы есіне түсті...

	«О-о, ғажайып?! Мынау неткен дүние?! Әнеки, аппақ көбелек жапырақ жарған алқызыл гүлдің үстіне құлап түскен күйі қыбырсыз қалды. Көк те... Жер де ештемеде болмағандай, бәз-баяғы қалпында. Аспандағы ұшып жүрген аэромобилдер сан түрлі түстегі көбелектерге айналып, тым-тырақай қашып бара жатқандай құлап түскен көбелектің қос қанатында көз жастары шықтай мөлдіреп, құшақтары айқасқан күйлері Ұланның әке-шешесі жатыр. Қыбырсыз қалған. Бейне өспей жатып өшудің, жанбай жатып сөнудің белгісі тәрізді. Айнала жүгіріп, бебеу қаққан сәбиімен істері жоқ. Әлден уақытта сәби бейне темірқанат сары ауыз балапанға айналды да, өз бетіне ұшып ұзай берді.

	Кенет, алқызыл гүлдің үстінде жатқан аппақ көбелектің қанаттарынан бірде өзімнің ата-анамды, бірде Ұланның әке-шешесін көріп тұрғандай, алма-кезек күйге бөлендім. Тек, әкемнің ғана өңі жылы сияқты. Әлденендей бірдемелерді айтқысы келетіндей еріндері қыбырлайды. Мейірімге толы бидай өңді ақ сары жүзінде қабақ шытпайтын байсалдылық бар. Екі шекесі торсықтай болып көтерілген кең маңдайы да, әжімсіз нұрлы қалыбымен көз тартады. Оның кірпік қағып меңзеген жағында мәуесі жайқалған зәулім биік емен ағашы өсіп тұр. Айналасы көкпеңбек балаусаға бөккен кең жазира. Сол еменнің саясында сайран салып ойнаған екі балапан көрінеді. Біресе олар алыстан көлбеңдеп сәби бейнесіне енеді де, ұшып-қонып қайыра балапан күйлеріне ауысады. Бірін-бірі қанаттарымен құшып, сайрап-сайрап алады...»

	Қолаң шашын салалай тарап, Іңкәр өзінің мынау таңғажайып ұйқылыояу күйін анықтап аңғарғысы келгендей, айналасындағы заттарды ұстап көріп, таң-тамаша боп тұр. Барлығы да қаз-қалпында сияқты. Тек өзін ғана қалғып оянғандай сезінеді. Өңінде көрген түстей болып әсер еткен осынау жайдан ол жақсылық нышанымен қоса, көкірегінде күн туғандай сезіммен бөлмесінен шығып, сыртқа қарай жүре берді. Қарсы алдынан жолыққан Ұланының мойнына асыла кетті. Мейрілене сүйіп ұзақ жылап тұрды...

	Оны бірден түсіне қоймай сасқалақтап қалған Ұлан:

	– Жаным, Инеш, не болды? Айтшы, жай ма? Әлде, бірдемеден шошыдың ба? – деп жаны қалмай әбігер болып жатыр.

	– Қазір, қазір – деген Іңкәр сабасына түсіп: – Қазір бәрін де айтайын.

	Ол ешбір сәтін шашау қалдырмай, көз алдынан өте шыққан елестерді қаз-қалпында айтып жатты. Естігеніне есі шыға қуанған Ұлан еліте тыңдап тұр. Қалт етпестен Іңкәрінің жүзіне қарап қалыпты. Іңкәрінің өзі де қатты таңырқағандықтан ба, бір демде айтып шықты.

	Ұланның бар айтқаны:

	– Мынауың ғажап екен. Анда-санда осы елесті мен де көріп, ой кешемін,

	– деді.

	– Мен бар шынымды айтып тұрсам, – деген Іңкәр. – Қалжыңға айналдыратының қызық екен?! – деп мұңайып қалды.

	– Бә-ле?! Айтып тұрған қалжыңың не? – деп реніш білдірген Ұлан, – Бұл менің сәби шағымнан бері әлдилеумен келе жатқан имандай шыным ғой, – деді.

	– Сонда қалай?

	– Осы елесті мен өмір бойы көріп келемін.

	– Тұп-тура, жаңағы мен айтқандай ма?

	– Дәп солай?!

	– ?!

	– Бірақ, бұған таңданатын түк те жоқ! Екеуміздің қайғы-мұңымызға дейін астасып кеткелі қашан?! Біз үшін олар, бөлек-бөлек қарайтын ұғым емес. Көп нәрсені сезінуіміз де түсінуіміз де бір қалыпқа түскендікі ғой. Бұл жақсылық! Келешек бақытымыз. Қой енді жүр барып дем алайық.

	– Жүр, жүре ғой, – дегеннен басқа Іңкәр ештеме айтқан жоқ. Құшақтасқан күйлері ішке еніп кетті.

	* * *

	Бірер жұмадан кейін олар, өздерінің көптен күткен үйлену тойларын жасады. Аз күнге болса да тойға Жанар әкесі екеуі келіп қайтты. Жанар мен Дос аяқтарынан тік тұрып қызмет етті. Той барынша жайдары, салтанатты болып өткен сияқты. Жанар келесі жазда міндетті түрде келетін болып аттанды. Осылайша Ұлан мен Іңкәр армандай алыс жағалауларына жетіп тыныстағандай еді. Көп кідірмей олар Жерорта және Кариб жағалауына жүріп кетті. Дәурені мол жастықтың кемесімен тербеліп саяхат шекпек.





Екінші бөлім





I. ҮЗІЛМЕГЕН ҮМІТ




	Адам ғұмырындағы алма-кезек ауысып

	жататын қиындық пен үміт тіршіліктің

	мазмұнын ғана байытып қоймайды,

	төзе білген, жеңе білген жандарды

	келешекке жеткізер қос қанаты да...»

	«Ұждан».



	1

	Қоңыр күздің жайма-шуақ кеші тез марқайып, қас қарайып кетті. Аспанның шығыс жақ етегінен кетерілген қараңғылық, көк күмбезін біртебірте көмкере түсіп қоюлана берді. Перделене жапқан қараңғылықтан сығалай жылтыраган бозамық жұлдыздар, уақыт озған сайын нұрлана жарқырап, қырмызы нәркес қылықтарымен мөлдірей қарайтын арудай жымың қағады.

	Көптен бері әредік таппай, шаруабасты болған Жанар мен Дос, сәті бүгін ғана түскендей, арнайы жиналып Көктөбенің үстіне демалуга келген еді. Манадан бері асыр салып аунап-қунаған олар, жасанды көгалға шалқаларынан түсіп, аспан тұңғиығынан көз ала алмай үн-түнсіз ұзақ жатты. Ақ пен қара алмасқандай табиғаттың осынау ауыспалы шағынан, көк күмбезіндегі сапырылысып кеткен қозғалмалы суреттерді алғаш рет көріп сезінгендіктен бе, қиялдың не бір шалғай тұңғиығына қанат сермеген.

	Кенет әлденені айтқысы келіп, басын кілт көтерген Дос жанында жатқан Жанарға қарады да, кідіріп қалды. Оның біртүрлі боп бүріскен ой үстіндегі қалыбын бұзғысы келмей біраз отырды. Біраздан соң осынау түсініп болмас үнсіздікті созғысы келмеген Дос:

	– Жа-а-нар?! – деп ақырын ғана иығынан сипады. Селк ете қалған Жанар:

	– Не? Жайша ма? – деп ыңғайсыздана күлімсіреп шынтақтай көтерілді де жайғасып отырды.

	Дос:

	– Ананы байқайсың ба? – деп аспанның солтүстік етегін нұсқады.

	– Нені? Нені айтып отырсың? – деп мөлдірей бұрылып, жаудырай қараған Жанар өзіне сұқтана қарап отырған жас жігіттің жанарына шым батып бара жатқандай сезінді.

	Ол екеуі осынау сәт сағымдай уақытта, адам баласы ғұмыр бойы айтып та, түгесіп те көрмеген махаббат атты жыр-дастанның қайырмасын ұққандай әсерге бөленді. Балауса көңіл атой сап, жұдырықтай жүректері бұлқына, соға дүрсілдеп, құлақтарын тұндырып барады.

	Осы ырғақтың үні дауысынан анық естілген Жанар:

	– Дос-ау, ау Дос! Жаңа сен не айтқың келіп еді? – деді.

	– Жәй әншейін, – деген Дос аспанның солтүстік бетіне қайыра қарап. –

	Көрген сайын анау Жетіқарақшы мен Темірқазықтың жайына түсінбеймін, – деді.

	– Иә-ә, онда тұрған не бар?

	– Онда ма? Оны өзім де білмеймін. Бірақ осы екеуінің осы күнге дейін ашылмаған сырлары қатты қызықтырады. Тіпті бұлар жайлы ұғымымыз бен түсінігіміз де бәз-баяғы қалпында ғой. Ашылған да, айтылған да ештеме жоқ. Өзгеріссіз...

	– Оның рас!

	Олар тағы да бірсыпыра үнсіз қалды. Жаңағы Достың айтқандарын сабақтастырған Жанар, әр қилы ойларға кетіп отыр...

	«...Сірә, табиғаттың тылсымы ашылып та, таусылып та бітпес! Көк әлемін кезген жұлдыздар түгіл, тіпті жанымызда тұрған жұмбақтар қаншама! Басқаны былай қойғанда, бар әлемнің құпиясын бір өзіне тоғыстырған, адам миынан асқан тылсым бар ма? Мидың сөліндей, ойдың нәріндей, тек сезімдерден тұратын адам жанының ішкі иірімдері, қуанышы мен мұңы, торығуы мен толғанысы, тынымсыз тулап мәңгі-бақи шарпысқан күйлері ше?! Тіпті Достың жаңағы айтқан ойы да, сол көңілдің құбылған құйыны емес пе? Темірқазық демекші, ол бір қиян шетте жатқан алыс дүние ғой...

	Қиялша дәл осы қазір 2239 жылдың дәл осы секунтында анау жарқырап тұрған Темірқазықтың күл-талқаны шығып, қас-қағымда түк қалмай, өз орнынан жойылып кетті делік. Сонда жер бетіндегі адамдарға ол мұнан кейін де 450 жылдай мерзімде өз орнында жарқырап көріне береді. Өйткені сәуленің таралу заңдылықтары бойынша, Темірқазықтың жаңағы бір әзірдегі жойылмаған қалыбында шыққан сәуле, немесе оның денесінен тараған ақырғы сәуле Күн жүйесіндегі біздерге тек 450 жылдан соң жететіні анық.

	Міне осынау бір таңғажайып құбылысты қиялмен керісінше пайдаланып көрелікші?! Дос екеуміз дәп осы қазір қиялдың құдіретімен бірден Темірқазықтың үстіне барып топ ете қалсақ. Қолымыздағы сиқырлы телескоппен Жер бетіне үңілсек, сонда не көрер едік? Міне, қызықтың көкесі сонда болар еді. Біз сөз жоқ, осыдан 450 жыл бұрын өтіп кеткен өз халқымыздың тарихын көзімізбен көріп, таң-тамаша болар едік. Өйткені, жер бетіндегі оқиғалардың сәулеленген кескіндері Темірқазыққа енді-енді ғана жетіп жататындығы заңдылық қой. Сондықтан біздердің қолымыздағы сиқырлы телескоптың әйнегінен, сонау 1789 жылдардағы Сырым-батыр бастаған халқымыздың алғашқы ұлт-азаттық көтерілісін өз көзімізбен көрер едік. Мінеки, мұнан өтер қызық бола ма?!

	Енді бір сәт телескоптың әйнегін Европаға бағыттаттық делік, сонда дәл жаңағы 1789 жылы болып жатқан француз буржуазиялық революциясына жанашырлық сезіммен қарауға болар еді. Мінеки, өтіп кеткен уақытты болып кеткен тарихты өз көзіңмен көрудің жалғыз ғана жолы бар. Ол жаңағыдай космологиялық әдістерді пайдалану...»



	2

	Әлсіз гана тербелмелі магниттік толқын, денесін сипап өткенін бірден аңғарған Жанар селк етіп шошып оянғандай болды. Манадан бері іштей сырласқан өз ойына таң-тамаша қалған сыңаймен айналасына көз жіберді. Аңырған күйі өзіменен-өзі болып отырған Дос та шартарап ойдан босай қоймаған тәрізді.

	Жанар қолындағы сағатының бір шетінде, сөніп-жанып толқын шығарып тұрған иненің жасуындай ғана көгілдір түсті сәулені көрді. Ол көре сала дереу:

	– Дос, ау, Дос! Мынаған қарашы? – деп сигнал сәулені көрсетті. Дос ойланбастан:

	– Жаным-ау, мынау керемет қой?! Бүкіл әлем үшін маңызды хабар барын көрсетіп тұр, – деп сілейген күйі отырып қалды.

	Асыға орнынан тұрған Жанар:

	– Кәнеки, жүр! Тезірек қайтайық, – деп бірден жинала бастады.

	– Әуелі, қай үйге барамыз? – деді.

	– Менімше, – деп енді ғана үн қатқан Дос. – Біз үшін осы хабарда ұланасыр қуаныш бар сияқты.

	– Қойшы?! Біз үшін дейсің бе?..

	– Тұп-тура Зерде ғұламанікіне жетелік.

	– Сонда сен мұны Зерде ғұлама жайында демексің бе?

	– Білмеймін. Бірақ жан дүниемде бір атой салған қуанышты сезім бар.

	– Аузыңа май, ылайым солай болғай, – деген Жанар жас баладай мәз болып Достың мойнына асыла кетті. Оның екі бетінен алма-кезек сүйіпсүйіп алды да дедектете жөнелді. Олар аққан бойлары аз ғана уақыттың ішінде кідірместен аулаға енді. Қалай жетіп, қалай келіп қалғанын өздері де білмейді. Өрекпіген көңілді оттай шарпытып жіберген, өң мен түстей құбылыс. Үйге кіре экран-таблоны қосып, отыра-отыра кетісті. Іле жарқ етіп жанған экранда маржандай тізіле қалған сөз шумақтары көрінді.

	* * *

	«...Ғасырымыздың таңғажайып жаңалығымен хабардар етеміз. Ертең, 31 октябрь 2239 жылы таңертеңгі сағат 7-де осыдан он жыл бұрын хабарсыз кеткен «Аттила» атты космос кемесі Байқоңыр космодромына келіп қонбақ. Оның ішінде әлемге әйгілі данышпан ғалым Зерде ғұлама бар. Адамзат тарихында болып көрмеген осы бір оқиға, осыншама қиыншылықтардан өтіп, сапарларын сәтті аяқтауына бірден-бір себепкер данышпан ғалымның орталарында болумен түсіндіріледі...»

	* * *

	Мұны естіген Жанар мен Доста ес қалған жоқ. Хабардың соңында неше алуан үнмен құйылып, композитор Мұқан Төлебаевтың «Коммунизм оттары» атты кантатасы құйқылжи жөнелді. Адам көңіліндегі шат сезімді тамыршыдай басқан музыка тілі ағынан жарыла қуанған екі жастың көңіл күйлерімен астасып, олар ұршықтай иіріле шыр айналып билеп жүр. Толқып кеткен жан дүниелерін баса алмай, тебіренгендіктері соншама... екеуінде де үн жоқ. Адам үшін қорыққан да, қуанған да бірдей деп осындайдан айтылса керек...

	Біраздан соң музыка да аяқталып, экран да сөнді. Бусана терлеп ентігіңкіреп қалған олар анадайда тұрған креслоларға барып демдерін алды.

	Жанар:

	– Қой! Біз неге бүйтіп отырмыз. Дереу барып Іңкәр мен Ұланнан сүйінші сұрайық! – деді.

	– Олар да естіген болар?!

	– Е-е, естісе тіпті жақсы?! Жүр, кеттік!

	Олар саяхат сапарларынан жақында ғана оралып, біраз күннен бері Алатау баурайындағы саябақтарында дем алып жатқан. Не болса да көрмек болып Жанар мен Дос ойыншықтай ғана аэромобилдеріне отырды да ұшып кетті. Жол-жөнекей олардың барлық әңгімесі Іңкәрдің жайы болды. Ести қоймаса байқау керек деген қорытындыға келді. Болмаса осыншама қуанышты сарғая күткен жүрек көтере алмай қалуы да ықтимал...



	3

	Өзін-өзі билей алмай есі шыққан Іңкәр түніменен көз ілген жоқ. Арлыберлі сенделіп ұзақ жүрді. Өткен-кеткен тіршілік көз алдына тұрып алды. Қат-қабат еңбекке толы әке өмірі, шын мәнінде де шығандап тіпті шырқап кеткен екен. Дүние түгел дүрлігіп қуаныштан естері шығып жатқандай...

	Іңкәр бәйек болып жүрген Ұланына:

	– Жаным-ау, әбден шаршадың-ау?! Маған қарамай, біраз мызғып алшы,

	– деді.

	– Бә-ә-ле, Инеш, мызғу қайда?! Шіркін адам қандай мықты, осыншалық бақытты да көтере береді екен-ау.

	– Солай шығар?!

	– Қалай? Жүрегіңнің соққаны басылды ма?

	– Манағыдай емес, тәуір сияқты.

	– Онда түрегел залға баралық. Жанар мен Дос та жалыққан шығар. Олар неге ұйықтамай отыр?

	– Ұйқылары келмейтін болар. Іңкәр орнынан түрегеп жиналды да:

	– Ендеше жүре ғой, – деп Ұланның қолтығынан ұстап сүйенген күйі залға шықты.

	Жанар еліктің лағындай елең ете қап:

	– Апатайым, қалайсыз? – деп жүгіре жетіп Іңкәрді құшақтай алды. Еріксіз көзінің жасы моншақтап кеткен Іңкәр:

	– Жақсы ботам, өте жақсы?! – деп анадайда тұрған жайлы креслоға жайғасты. Барлығы да айнала қоршап отыра бастады.

	Іңкәр:

	– Қуана білмейтін жанның қуанғаны да адам шошырлық, – деді өзіне-өзі мысқылдай күліп. – Зәрелеріңді алып бір қорқыттым-ау?

	Оған күлімсірей қараған Ұлан:

	– Өзің солай ойламасаң біздер қорыққамыз жоқ, – деді. Жанар:

	– Айтасыз-ау, Ұлан аға... Қорықпағаныңызды көрдік қой. Несіне жасырайын, өзім шошып кеттім, – деді.

	Мана ас үйге шығып кеткен Дос ыстық шай әкеліп:

	– Кәнеки, шай алыңыздар. Терлеп тұрып ішіп алсаңыз, дыңғырап кетесіз,

	– деді.

	– Дұрыс. Сүйтіңіз, – деген Жанар шай құюға кірісті. Дос сағатына қарап:

	– Уақыт әлі көп. Қаласаңыздар осы жолы естіп қайтқан аңыз жайлы айтайын, – деді.

	Іңкәр мен Ұлан жарыса:

	– Кәне, айтшы?

	– Тыңдайық, – десіп бірден қолдай жөнелді.

	– Сәл ұзақтау көрінуі мүмкін. Бірақ естіген қалпын өзгертпей айтып шығамын.

	– Асықпа.

	– Несіне асығамыз?

	– Уақыт жетеді.

	Дос ән айтатын адамдай тамағын кенеп:

	– Жарайды келістік. Аңыздың аты «Жалғыз бен Жалбыз» – деді.

	* * *

	«Ерте... ерте.. ертеде...

	Ен даланы жайлап жатқан жалпақ жұрт, ел болып біріге алмай, аздығынан емес, алауыздығынан азап шегіп, қоқаңдаған көптің қорлығына көніп, жан төзгісіз жапамен өмір кешіпті. Алдындағысынан айрылып, ауыздағысынан жырыла беріпті. Берекесі жоқ елді айналасындағы басқа жұрттар да бедел тұтпаған көрінеді. Ру-ру боп өзара ырылдасқан елді кез келген жау алма-кезек шауып бөріктіреді екен...

	Зар заманның тәлкегіне түсіп, әбден тозып қажыған жұрт уақыт дауылына шыдай алмай, қауым болып құралуға жан-жақтан ағылыпты. Бірнеше күн бойы көпті көрген ақсақалдар мен ақ шашты әжелер ақылдаса келе, ел басқарар дана іздеген ұлан-асыр жиын өткізіпті. Толғау-толғау сөздер айтылып, көпке дейін пәтуаға келе алмай, толып жатқан қым-қиғаш пікірлер таласқа түсіпті. Келесі бір күндері кеу-кеу болып келісе алмай тұрған жұртты селт еткізген, ақ күндігін жел қаққан алып Ананың дауысы екен:

	– Уа-а-а, ағайын! Жамыраған қойдай шулап не болды? Еліңді ез билесе, ішкеніңді ірің, жегеніңді желім қылмай қоймайды. Оған керегі де осы. Залым мен қуға ынтымақты елді билеу қай-қашанда оңтайлы емес. Қырандай самғап биіктен айналаңа көз жіберіп қараңдаршы? Сонда соқырға таяқ ұстатқандай, өздерің де көресіңдер. Қорғансыз жатқан жерің бар, қорғаусыз көшкен елдеріңді неге ойламайсыңдар? О-о, тоба, тоба! Осыншама зарды арқалау үшін дүниеге келген ана мен бе едім. Әлде құрсағы иіп, жалпақ жұртты өрбіте алған аналар ел басқарар Ер туғыза алмағаны ма?! Айтыңдаршы, мынау жарық дүниеге күлді көмеш ұрпақ, құнары жоқ жылбысқы әкелуім мүмкін емес! Сене алмай тұрмын?! – төмен қарап үнсіз қалыпты.

	Сонда:

	– Әз-ана, сабыр етіңіз. Аңыраған дауысыңыз тым ащы шықты ғой, – деген он-он бестер шамасындағы ер баланың қоңыр дауысы тыңдай қалған жұртқа күмбірлеген күйдей болып естіліпті. Жер қайысқан қалың жұрт қарт Анаға жақындай берген баладан көз алмай қалыпты.

	– Армысыз Ана!

	– Бар екенсің ғой, ұлым?! Жанарың нұрлы, көкірегің күмбірлеген қай ұлансың?

	– Есімім менің – Алаша.

	– Алаша. Алаша дедің бе? Болсын! Болсын қарағым. Алдыңнан жарылқасын...

	– Аймағыммен бірге болсын әз-ана!

	– Ал, кәнеки, айта қойшы, ұланым?! Беделді ел, берекелі жұрт болудың жолы бар ма?

	– Бар. Бар болғанда қандай?! Ол осы тұрған баршамыздың жүрегімізде? Бірін-бірі жаттай сыйлай білген жұрт өзіне керек қадір-қасиетті де қаттай танып ала алмақ. Жалғыз ұшқан аққудан, қатар жүзген қаз артық! Қаулай төнген көп – қорқытады. Тұңғиығы терең – батырады. Ел болудың жолы – бірлікте ғана! Ездігі жоқ, достығы берік бірлік.

	Тебірене тыңдап, еліте құптаған жұрт бір жағадан бас, бір жеңнен қол шығармақ болып ант етісіпті. Сол күннен бастап бала-дана атанған Алашаның қолына бар биліктерін беріпті. Содан былай ел шетіне жау тисе, Алаштап салған ұрандарымен-ақ үркітетін болыпты. Аз уақыт ішінде абыройлары аңыздай тарап, намыстарын қолдан бермес ел болып, асқарала асуға айналыпты. Іргесі берік жұрттармен терезесі тең түсіп, ауыс-беріс тіршіліктері күн өткен сайын көркейе беріпті.

	Алаша-хан ұзақ жылдар ақылы күндей ашық, мінезі айдай аялы кемеңгер болып, арманы көп абыздай дүниеден күңіреніп өткен екен. Ол егделеніп қалған шағында, өз кіндігінен жалғыз ғана ұл көріпті. Ел көзіне шалынып, ержете бастаған ұлы бір күні аяқ астынан сырқаттанады да төсек тартып жатып қалады. Әкесі секем алған көңілінен сергімек боп, мал тұяғы жетер жерге сабылтып, көрсетпеген бақсы-балгерлері қалмапты. Қырым мен Қытайдан, Үрім мен Үндіден келген не бір сәуегейлер жұлдыз санап кітап көтеріпті. Бірақ дерттің дауасы табылмапты. Тек көрегендер жас баланың жүрегі тасқа айналып бара жатқанын ғана айтады.

	Бала уақыты жеткен күні дүниеден қайтады. Қанша дана болғанмен Алаша-хан тасқа айналған жалғызының жүрегін қолына алып теріс қарап жатып алыпты. Өз басының қасіретін жеңе алмаған екен. Оның басын сүйеп отырған ел үлкендері қолындағы тасқа айналған жүректі ақ дәкеге орап кісесіне салып қояды.

	Алашаны бұл қазадан жұбата алмай, амалдары таусылған жұрт не істерін білмей қатты күйзеліпті.

	Сонда, Алаша-ханның осынау күйін естіген ақын жігіт, ат сабылтып арнайы жеткен екен. Есіктен кіре төрге озбай:

	– Ау-у-у, ақылымен елден асқан ардагер, азғана сөзге құлақ сал! Жалғыз сенің қайғыңды өзімдікі деп еңіреген Ел алып па? Жоқ әлде осы жұртты кезінде елдестіре білген сен алып па? – деп саңқ ете қалыпты.

	Өңі қуарған Алаша-хан басын көтеріп:

	– Тәубә, тәубә?! Түптің-түбі болғанда, сөз өнері еліме мұра болып қонар. Ылайым солай болғай?! Әттең жалған дүние-ай, өнер алды – қызыл тіл екен ғой. Аңқылдап тұрған көңілің, сәбидей пәк жүрегің бар, қай шырақ едің? – деп тілге келіпті.

	– Ақынмын!

	– Бар бол! Ел қадірін сезгіш жүрегім! Сенсіз – өмір тұл! Бейтарап жүрек

	– бейшара пендешіліктің құлы. Жеке басының қамын ойлаған ер, елден шыққан шірік жұмыртқа. Сондықтан да біліп қой, қай-қашанда ел алып. Берекелі елдің беделі биік ерлері де көп болмақ. Кінә қойма, жұртым. Енді менің бар ұрпағым – осы ел, – деп Алашахан орнынан тұрыпты.

	Қуанған жұрт бұрынғыларынан бетер қауымдаса түсіп:

	– Біздің айтар жауабымыз – Алаштың азаматтарымыз, – деп сөз берген екен.

	Жыл мезгілі толғанда, Алаша-хан жиналған жұртын сергітпек боп, келесі жұманың басында кіретін Наурыз айын ұлыстың ұлы күні – жыл басы деп белгілеп, үш тәулік бойы ойын-сауық өткізуге жарлық беріпті. Халқымыздың тарихынан белгілі «наурыз көже» мейрамы, сол уақыттан қалған мирас көрінеді.

	Көктем шуағымен жадырап, жаз тіршіліктеріне ауысқан ел жайлаужайлауларына жайғасып жатқан кез. Бір күні Алаша-хан көп нөкерімен серуендеп аңға шығыпты. Түс мезгілі кезінде бұрқылдай қайнап, тасты жарып шығып жатқан тау бұлағының басына кеп дамылдапты. Қазандай қайнап астаң-кестең болып жатқан қайнардың көзіне өзі ғана оңаша келген Алашахан еңсесін көтере мың құбылған осынау көркем дүниені жаңа көріп тұрғандай, әлдеқандай сезім билеп бірсыпыра ойланып тұрып қалды. Беліндегі кіселі белбеуін асықпай шешіп, тұманың басын қаумалап қалың өскен жалбыздың ішіне шөлмек қойып жатқандай жайлап қана жайғастырды. Ақ дәкемен ораған тас боп семген баласынық жүрегін ұзақ иіскеп, жаймаланған жалбыз жапырақтарының үстіне орауын ашып қойып жатты. Өзі маң-маң басып барады да, қайнардың кәусар суынан тамсана отырып ішіп, жан рахатына кенелгендей күй кешеді.

	Ерекше сергіп дем алған Алашахан нөкерлерімен бірге түстеніп болып, топтарын жазбай аяңдап манағы белбеуін қалдырған топ жалбыздың жанына келеді. Барлығы да көрген бойда таң-тамаша болып тұрып қалады. Бір-біріне қарағанмен, тіпті үн шығаруға батылдары жетпейді. Сонда қос жанары жасқа толып, кемсеңдеп кеткен Алаша бір басып, екі басып жалғыз өзі белбеуі жатқан жерге жақындай түсіпті.

	Анадайда жалбыз жапырақтарының үстінде жатқан баласының жүрегі, қып-қызыл нарттай болып, тулай соғып аласұрып жатыр екен. Ентелеп жетіп жапырағымен қоса жүректі қолына алып кеудесіне басқан Алаша:

	– Қапыда соққан дүние-ай... Сырын білсем жалбыздың, аман қалар ма еді жалғызым! – деп егілген екен.

	Осы сапардан келісімен көп ұзамай Алаша-хан елі-жұртын жинап:

	– Уа-а-а, халайық, елдігіңе ризамын, ұлан-ғайыр өскен ұям дерліктей жерің бар. Басқа жұртқа бедел салар берекең де жоқ емес. Көшкен керуен тәрізді бұл тіршілік өзіне қажет керегін тұңғиықтан тауып алып жатар. Жалғыз ғана өздеріңе Ерменді жерде ер өлмейтінін, жалбызды жерде жан қалатынын ұрпақтан-ұрпаққа жеткізіңдер, – деп өсиет қалдырыпты.

	* * *

	Жанарлары жасқа тола боталай тыңдаған Іңкәр:

	– Ту-у, – неткен керемет аңыз еді?! Өзің дағы асқан ынтық сезіммен айттың-ау, Дос, – деп басқаларға қарады.

	Ұлан:

	– Аңызыңнан өтіп кеткен шындығыңды көрмесең жүрегіңнің тас боп қатып өлгені дей бер, – деп аңыз әсерінен шыға алмай отырғанын аңғартты.

	Жаутаңдай қараған Жанар:

	– Аңыз сөзсіз жақсы екен. Бірақ қай мезгілді сипаттайды? – деді. Оған ойлана қарап тіл қатқан Ұлан:

	– Бұған неше ықылым замандар өткен жағдай ғой. Әйткенменде мөлшері V–VI ғасырларға сәйкес келетін сияқты, – деп қолындағы сағатына қарады.

	– Уақыт қанша болды? Ұлан:

	– Әуелі Досқа осыншама жақсы аңызы үшін алғыс айтайын. Сөйтіп, жинала бастағанымыз да жөн болар, – деп орнынан тұрды. Аңыз ырғағымен жайбарақат күйге бөленгендей сезіммен олар, асықпай Зерде ғұламаны қарсы алуға жинала бастады...



	4

	Олар Байқоңырға келіп қонғанда, уақыт таңертеңгі алтыдан жаңа жаңа асып бара жатқан мезгіл еді. Бұлардан басқа да қарсы алуға келіп жатқан адамдарда сан жоқ. Жайраң қаққан жүздері мейірімге толы. Үміті алдамағандықтан ба, Ұлан бүгін ерекше көңілді.

	Көп кешікпей қарсы алушыларды үлкен залға шақырды. Олар келе экран-таблодағы жазуларға үңілді:

	«31 октябрь 2239 жыл. Байқоңыр космодромы. Қайырлы таң! Ортақ қуанышымыз мерейлі болсын! Мерекелеріңізбен?! Бұл ғасыр сырын ашқандай таңғажайып құбылыс!

	Әзірше айтарымыз күткен жолаушыларыңызбен, тек экран арқылы ғана жүздесіп сөйлесесіздер. Өйткені олар осында біраз күндер бойы тексеруден өтіп, карантинде болады.

	Енді 2–3 минуттан соң кездесулерімізді бастаймыз.

	Сәлден кейін экранда кең маңдайы жарқырап, бәз-баяғы қалыбынан өзгермеген, орта бойлы ақсары адам шықты да басын иіп көпшілікке сәлем берді. Бұл замана данышпаны – Зерде ғұлама еді. Ілке кейіндеу шығып қасына келген еңгезердей алып тұлғалы жігітке қасындағы бос орынды нұсқап:

	– Арыстан қалқам, келіңіз мінеки отырыңыз?! – деді.

	Залдағы күтіп тұрған адамдар, ұзақ қол шапалақтап тұрып алды. Зерде ғұлама мен Арыстан орындарынан неше түрегеп, неше отырды. Уақытты оздырмау үшін телеэкранның астына тізбектей жазып таныстырып жатыр:

	«...Үміт жібі үзілердей созылып, қаншалықты жіңішкерген жағдайда да, еңселерін түсірмей, үздіксіз күрес жүргізіп қана қоймай сонымен қоса, нартәуекел үстінде армандай болып қолға түспей жүрген, ғылымның шыңын игеріп қайтқандарын мақтаныш сезіммен айтамыз. Осы ашқан жаңалықтарының арқасында, қиялға сыймас аса қиын сапардың сәтті аяқталуын қамтамасыз еткенін ерекше атап айтпасқа болмастай екі адам бар.

	Олар данышпан ғалым Зерде ғұлама мен асқан дарын иесі «Аттила» кемесінің капитаны Арыстан Ахметұлы.

	Бүкіл адамзат қауымының атынан алғыс айтып құттықтаймыз. Қарсы алушы көрермендер, таныс болыңыздар?!..»

	Қос жанары жасқа толып, үнсіз егілген Іңкәрді, қолтықтай сүйеп жақындай түскен Ұлан экран алдындағы орындықтың біріне отырғызды. Олардың жанына кеп жайғасқан Жанар мен Доста үн жоқ. Аң-таң болып экраннан көрінген Зерде ғұламадан көздерін алар емес. Табиғат нұрдан құйып жаратқандай Зерденің мейірімге толы тұлғасынан, тек қана өлшеусіз биік данышпандық анық аңғарылатын сияқты.

	Енді ғана Іңкәрі мен Ұланын қатар көргенде, ыршып кеткен көз жасын сүрте берген Зерде ғұлама:

	– Құлындарым менің... армысыңдар жандарым?! – деп сөйлей алмай жасын жұтып отырып қалды.

	Іңкәр мен Ұлан қатарласа:

	– Кө-ке!

	– Кө-ке – тайым...

	– Осыншама сарғайып...

	– Сағындық қой, – деп олар да, қолдарындағы орамалдарымен жанарларын сүртіп жатты.

	Өзіне-өзі кеп, сабасына түскен Зерде ғұлама:

	– Егіз қозым! Ақыры қайыр істің арманы жоқ! Аналарың аман ба? Ол жазған не ғып келмеген? – деп екеуіне алма-кезек жаутаңдап қарай берді.

	Байсалды түрде үн қатқан Ұлан:

	– Барлығы да жақсы. Анамыздың дені сау, аман-есен. Қатты толқығандықтан болар аздап жүрегі қағып, қозғалмау керек деген соң үйде қалды,

	– деп жатық етіп жауабын берді.

	Сенер-сенбес басын изеген Зерде ғұлама:

	– Әйтеуір, аман болса жарайды?! – деп үндемей қалды. Әңгімені басқа жаққа бұрғысы келген Ұлан:

	– Өзіңіз қалайсыз, Зерде ғұлама? Не айтасыз? – деді.

	– Жаман емес! Барлығы да ойдағыдай сияқты. Он жыл бойғы сырымды да күйімді тәптіштей жазуға уақыт болмаса да, басты-басты дегенді күнделік етіп жазған едім. Қазір ол заттарды тазартудан өтісімен-ақ, өздеріңе алып шығып береді. Үйге апарып асықпай танысуларыңа әбден болады. Байқаймын, біздер біраз уақыт осы арада болатын тәріздіміз.

	Манағыдай емес өзіне-өзі келген Іңкәр:

	– Кө-ке, біздер жалғыз емеспіз. Жанымызда інілеріміз отыр, – деді.

	– Бә-ре-келді?!

	– Міне Дос, міне Жанар отыр. Зерде ғұлама асқан мейіріммен: Орындарынан ұшып түрегелген Жанар мен Досқа:

	– Өте жақсы. Ризамын шырақтарым, – деді.

	– Рахмет!

	– Өте көп рахмет... – десті. Толқи сөйлеген Зерде ғұлама:

	– Арманым жоқ! Шексіз бақыттымын. Төртеуің менің төрт құбыламды кеңейтіп жібергендей болдыңдар-ау, – деп алма-кезек бәріне қарап шықты.

	Ұлан:

	– Рахмет, Зерде ғұлама! Асқар тауым биіктеді. Шалқар көлім кемеріне толғандай, айналамда өмір күйі ойнап тұр. Біздердің барлығымыздың да сезініп отырғанымыз осы, – деп бәрінің атынан қысқа сөзге сидырып, жүрек сырларын білдірді.

	Зерде ғұлама да масайрай түсіп:

	– Қайырымен болсын! Мұнан асқан мұрат жоқ! Нұрлы арманның өзі де, осындай-ақ болар?! – деп тағы да ризашылық сезімін білдірді.

	Осы кезде ішкі бөлмеден шыққан қыз бала: . – Мінеки, алыңыздар. Зерде ғұламаның күнделіктері – деп кішігірім шамаданға салынған заттарды ұсынып жатты.

	Көріп отырған Зерде ғұлама:

	– Иә-иә. Барлығы да соның ішінде. Оқып таныса беріңдер. Шыққаннан соң кең отырып сөз етерміз. Ал қайыр хош, біздер тым көбірек отырып қалсақ керек, – деп айналасына қарады.

	Іңкәр:

	– Кө-ке, енді қашан кездесеміз? – деді.

	– Анығын айтқан жоқ. Үйден хабарласып тұрармыз. Аналарыңа сәлем айтыңдар. Жылдам сауығып жазылсын...

	– Жақсы!

	– Қайыр.

	– Сау болыңыз! – десіп қоштасқан олар орындарынан түрегеп сыртқа қарай беттеді. Дос қолындағы шамаданына қайта-қайта құмартып қарап қояды. Барлығы да үйге жетуге асығатын сияқты...



	5

	Олар кідірместен аэромобилдеріне отырып, Алматыны бетке алып кете барды. Олар алғашында әрқайсысы өз әсерлерін айтып, көпке дейін тауыса алмай отырды да, біраздан кейін барлығы да үнсіз қалды. Әркім өз ойларымен тербеліп, жанындагыларын мүлдем ұмытып кеткенге ұқсайды. Ұлан ежелгі әдетімен қатты толқып әсерленгенде, көзінің алды бұлдырап, ескілікті елесіне беріліп отыр...

	Дір ете қалған денесін тез меңгеріп ала қойған Ұлан бұрылып жанында отырған Іңкәрге қарады. Оның да қос жанары мөлдіреп өз ойымен өзі әлек екен. Жанар мен Доста үн жоқ. Аэромобиль бір қалыпты жайымен ұшып келе жатыр. Осы бойда тағы да бірсыпыра уақыт ұша берді. Әлден уақытта қалықтай барып төмендеп, кең ауланың ішіне кеп қонды. Бұл ерекше сәулетімен кең етіп салынған Зерде ғұламаның үйі болатын.

	Олар келе кішігірім көлдей аумағы бар бассейнге Ыстықкөлдің суын толтырып, демдерін алып суға түсті. Құлантаза құлпырып сергіген сезіммен, үлкен залдың ортасында тұрған столға алқа-қотан отырып жинала бастады. Есіл-дерттері Зерде ғұламаның күнделігін бастап кетуге асығады. Олар Достың ұсынысы бойынша, оқып отырғанда бірден басып шығаратын магнитор-машинаны іске қосып қойды. Қажетті мөлшерде дайын болған кітаптар қашанда әзір тұрмақ, бірінші болып дауыстап оқу Достың еншісіне берілді.





II. ЗЕРДЕ ҒҰЛАМАНЫҢ КҮНДЕЛІГІ




	Келешекке бүкпесіз сыр айтып қалдырғың келсе,

	күнделік жазудан ерінбе!

	“Ұждан”





БІРІНШІ ДӘПТЕР




	Оқырман қауымның есіне. Он жылдың ішінде – 3660-тан астам тәулік бар. Еш тәулікті тастамай жазуға тырысқан Зерде ғұламаның күнделігінің көлемі де аз емес екенін аңғарып отырған боларсыздар. Біз тек Ұланның қызыл қарындашпен белгі қойған күндерін ғана барынша қысқартып алуға мәжбүр болдық. Онымыз үшін кешірім сұраймыз...»

	«Ұждан»



	1-күн

	Бүгін 13 март 2229 жыл. Планетааралық «Аттила» атты гылыми-зерттеу космос кемесімен, кешкі сағат бесте Байқоңыр космодромынан ғарышқа аттандық. Сапардың алдына қойған мақсаты әрқилы, сан-салалы болатын.

	Үшінші тәуліктің екінші жарымынан ауған түні біздер Ай бетіндегі космос гаванасы деп аталынатын аялдамаға келіп қондық. Осының бәрі айтқанға жеңіл. Өйтпесе, ой жіберіп бажайлап қарасақ, әлем кеңістігімен салыстырып болмас, ноқаттай ғана Жер атты алтын бесігіміздің ақырғы шекарасында тұрғанымыз көңілді әжептәуір қобалжытады екен.

	Жерден көтерілетін күллі космос кемелері міндетті түрде осы аялдамаға тоқтап, іші-сыртын түгелдей техникалық тексеруден өткеннен кейін ғана ғарыш тұңғиығына сапарын жалғастыратын көрінеді. Міне, біздің де келіп тоқтаған алғашқы аялдамамыз осы...

	Басқарушы пульттен:

	«Әркім өз орындарында болып, тыныштық сақтаулары қажет. Кемеміз аялдамада бір сағатқа жуық кідіреді. Бірақ, сыртқа шығуға рұқсат жоқ. Бір минуттан соң барлық терезелер ашылып, айналаны қоршаған Ай бетіндегі панорамалар анық көрінеді», – делінген хабарлама жасалынды.

	Терезелердің ішкі және сыртқы қалқан қақпақтары бірден ашылды, Ай бетіне түсіп тұрған Жердің соншама мөлдір сәулесінің ақтығын, ешнәрсемен салыстыруға келмейді екен. Мұндай мөлдір, осыншама аппақ жарықты Жер бетінен көрмеппіз. Оның жанарды ұрған осынау молдірлігі, суық сәуле нұрына ұқсас бір ғажайып құбылыс. Жанарыңды жасытпайтын аппақ сәуле жарығының күшімен қабағыңнан ұшып түскен бір тал шаштың өзін де ап-айқын көруге болады. Өйткені ай бетінен түсетін жарық мөлшері жағынан Жер көлемімен еселене түсетіні белгілі ғой...

	Кеме ішіндегі адамдардың көпшілігі терезеге үңіліп тысқары жақты қызықтап тұр. Аялдама кең аңғарлы үлкен жазықтың үстіне салыныпты. Бетін көгілдір түсті аса берік оргәйнекпен қаптапты. Алаң үсті сан құбылып, сәулемен ойнап сағымдалып жатыр. Қадау-қадау әр жерге қойылған шағын бағаналардың тұс-тұсынан шыға жөңкілген автомат-роботтар құйындай зулап өз тапсырмаларына кірісіп кетті. Бұл тексеру кеме үшін теңдесі жоқ маңызы бар көрінеді. Мұнан кейін еш тетіктің босамасына үлкен кепілдік екен. Ай бетіндегі тау жоталары, аппақ сәулеге шомылып көз ұшында айғыздала көрінеді. Қойнауында қылтанақ жоқ болғандықтан ба, арсаарсасы шығып қурап жатқан қаңқаға ұқсайды. Әлде сазара қалған суық сәуленің әсері ме, айналада тіршілік ізі, жылылық лебі байқалмайды.



	3-күн

	Бұдан былай уақытты, Жер уақытының өлшемдерімен мөлшерлейміз. Ай бетінен таң алдында ұшып, тәуекелге бел буып ұзақ сапарымызды жалғастырып кеттік. Бәріміздің де жүрегімізге ұялап, көңілімізде тұрған жалғыз ғана тілек бар. Сапарымыз оң болғай...

	Күн жүйесінің қай шеңберінде жүрсек те, уақыт мезгілдері секундтан бастап сағатқа дейін, тәуліктен бастап айға, тоқсаннан бастап жылдарға жіктелетін есептерді тек автомат-календарь ғана көрсетеді. Оның ауытқусыз дәл жүруін үнемі ЭВМ жүйесі үздіксіз қадағалап тұрады. Сондықтан, алдағы уақытта айтылатын уақыт мерзімдері, ай аттары мен тәулік сандары, жердегімен сәйкес келіп отырады.

	Әр лабораторияның түсына орнатқан шағын ғана телескоптар арқылы тұңғиыққа көз жіберсең, сағымдай зулап ағып келе жатқаныңды да аңғару қиын. Кеме іші соншалықты жайлы. Бұл сапардың ең негізгі мақсаты – Күннің өзін 250 жылда бір айналып қана шығатын, ең шалғай планетамыз Плутонды алғаш рет жан-жақты зерттеп қайту болатын.

	Кенет зумер сигналын беріп, орталық пульт хабарлама жасады.

	«Кемеміз планетаралық трассаға түсіп, сағатына 200 мың километрлік жылдамдықпен ағып келеді. Түстік беттегі температураның мөлшері + 100° = 120° С болса, терістік жағында –125° С көрсетеді. Сондықтан ыстыққа да, суыққа да төзімді полимерден жасалынған кеменің қалқан қабын кигізуге тура келді. Бұдан былай қажет деген хабарлар мезгіл-мезгіл беріліп тұрады. Қайырлы сапар тілейміз достар!»

	Планетааралық трассалар дейтін, тек соңғы жылдарда ғана белгілі болған, аспан денелерін қоршаған магнитаралық өрістерді айтады. Магнитсіз өрістер бейне ауасыз кеңістіктер тәрізді. Сондықтан да мұндай өрісте ағып келе жатқан денеге қарсы әсер етер үйкеліс күштері жоққа тән. Бұл өрісте космостық шаң-тозаңдар да болмайды. Түптеп келгенде, осыншама табиғи қолайлылықты пайдаланып, жұлдыздар-аралық космос кемелерінің ұшу жылдамдықтарын жарықтан да ұшқыр етіп игеретін мезгіл жақын. Келекеле адамзаттың ақыл-ойы қиял жылдамдығын игеруге де қадам басуы мүмкін. Осыдан күллі табиғаттағы тіршілік атаулының тірегі қозғалыс болса, әлем кілтін шешер жалғыз ғана құдірет – жылдамдықты да меңгере аламыз. Мұның өзі де талас тудырмайтын шындыққа айналып барады.

	Үшінші тәуліктің өзінде-ақ, барлық лабораториялар қызу еңбекке кірісіп кеткен. Әлем кеңістігінің бір ғажабы істелетін тәжірибе жұмыстары оңайланып, химиялық реакциялардың өзі басқаша заңдылықтарға бағынып, адам қабілетінің сипаты, әлдеқайда қуаты мол күйге ауысатын тәрізді. Ойлау жүйесі мен жылдам шешім қабылдау қасиеттері де, жаңаша сапаға ие болатындығы байқалады. Ұйқының өзі екі еседен астам азайып кететін көрінеді. Осы айтылған себептердің әсері болар, кемедегілердің көңіл күйлері аса сергек...



	7-күн

	Неше тәуліктен бері лабораториядан шықпай ой соқты болып отырмын. Әлдеқалай лықси толқып мазасыздана булыққан жан дүнием қалайдағы қалдықсыз қортылатын тағам проблемасын қолға алуды қажеттілікке балайды. Жатсам-тұрсам ойымнан шықпай тіпті түсіме де енетін болып жүр. Шет жағалап лаборатория қызметкерлерімен де сөйлесіп көрдім. Олар тіпті құлшынып отыр. Сонан ба екен, көңілім күйге келгендей, көкірегімді күмбірлеткен жаңа бір әуеннің үнін естігендей боламын. Сан-саққа түсіп, құбылар адам мінезін қойсаңшы?! Осы бүгін таңертең ғана алдым тұман еді, енді міне мүлдем басқа өріске шыққандаймын.

	Тек, қалай бастау, неден бастау керек? Гәп сонда?! Әрі ойланып, бері ойланып бір шешімге келіп тоқтағаным – ертеңнен бастап биомембрананың барлық қасиеттерін қайталап тексеріп шығуды жөн көрдім. Менімше қалдықсыз тағам проблемасының барлық компоненттері дайын сияқты. Мәселе, солардың өзара байланысын дұрыс тауып, жасқанбай тәжірибе жүзінде кәдеге асыру жолдарын іздестіруді батыл қолға алу қажеттілігі. Бұл идеяны үздіксіз тереңдетіп даралай зерттеген менің аса дарынды шәкіртім Ұланның еңбектерін талдай қарап шығуды бірінші мәселе етіп қоймақпын. Сонда Ұлан ашып ғылымға енгізген үш түрлі заттың:

	а) биомембрананы,

	б) Кәусар немесе әмбебап ферментті,

	в) аминқышқылдар яғни жасанды пептидтерді, биологиялық ортада біртұтас біріктіре зерттеп көрмекпіз. Одан не шығарын, тек қана тәжірибе көрсетеді.

	Мембрана! Оның қызметі күллі тіршілік әлемінде теңдесі жоқ, өзі бір жақтан сиқыры мол, тылсымы көп жүйе ғой. Мұның зерттеле бастаған мерзімі тым әріден басталады. Бірақ әлі де бергенінен берері мол, парасаттап меңгерсең адамзатқа қолқабыс етер пайдасы мол дүние. Ол организмдегі күллі клетка атаулыны, бір-бірінен бөліп тұрған қорғаны ғана емес, оның тіршілігіне қажет барлық қызметі де: қоректік заттарды тасымалдау, оларды сіңіру, қорытылған қалдық заттарды қайыра шығарып жіберу, күллі зат алмасу міндеттерін де өзі атқарады. Оның бұл аталғандардан да артық атқаратын қызметтері көп. Күллі клеткаларды ұстап тұрған мембрана атаулы бір мезгілде сөгіліп кетсе клеткалар тіршілігі жіптей үзіліп, судай шашылған күйі төгіліп кеткен болар еді. Бұл мембрананың өте қарапайым ұғымдағы, механикалық қана қызметі.

	Міне, табиғи мембрананың бойындағы бүкіл қасиеттерін қайталап қана қоймай әмбебап өте жетілдірген түрі биомембрананы пайдалану арқылы, қалдықсыз қортылатын тағамды сіңіру жолдарын қарастырмақпыз. Мұны ойдағыдай шеше алсаң, онда адам баласын күнделікті тақыл-тақыл тамақтанудан ғана құтқарып қоймас едік, сонымен қоса, тағам қалдығынан құтылып, организмді үздіксіз уландырып жататын шлактардан арылар едікау?! Бұл мәселенің дұрыс шешілуі, тіпті ағзадағы кездесетін дерт атаулының мүлдем құруына қол жеткізер еді. Өйткені диеталы қорек – организмнің ең негізгі қорғаны болып саналатын иммунодефициттерді қанағаттандырып қана қоймай, қазіргі кездегідей үнемі жетіспейтін қалыбын өзгертері сөзсіз. Ағзадағы кез келген дерттің шығуына себепші ең қолайлы жағдай иммунодефициттердің молайып кетуіне тікелей байланысты.

	Сонымен, таяу күндерде жоғарыда айтылғандармен қатарластыра аминқышқылдардың құрамы мен формаларын, өзара байланыс ерекшеліктерін, оның молекулалық иондану қасиеттерін, осмостың заңдылықтармен иондардың қозғалу жылдамдықтары олардың бір ортадан, екінші ортаға өту сипаттарын бәр-бәрін егжей-тегжей қарап шығуға лаборатория қызметкерлері құлшынып отыр.



	14-күн

	Ғарыштағы салмақсыздық жағдайында, адам ойы ағып түскен сынаптай ойнақшып, қымтаулы жатқан не бір тұңғиық тылсымдарына сәулесін түсіретін сияқты. Әйтеуір еңбекке деген көңіл құштарлығы ерекше. Бүгін де ертелете іске кірісіп жұмыс орнымда отырған едім. Сипап өткен магнитті толқынның әсерімен экран-таблоға қарасам, Арыстанның жайдары жүзі көрінді.

	– Есенсіз бе, Зерде ғұлама! – деп амандық-саулық сұрасып болғаннан кейін, ол өзінің кіріп шыққысы келетінін айтты.

	Мен оған:

	– Кел, кел. Қажет десең қазір келуіңе болады. Мен осы арада күтейін, – дедім. Арыстан:

	– Ендеше мен қазір, қазір, – деп асыға орнынан көтеріліп, алдындағы кнопкалардың бірін басты да байланысты үзіп жіберді.

	Мен дереу лабораториядағыларға барлық тәжірибелерді, соның ішінде әсіресе биомембрана арқылы жүретін зат алмасу жүйесін дайындап қоюларын өтіндім.

	Көп кешікпей-ақ есік сырт ете қалып ашылып:

	– Рұқсат па екен? – деген Арыстан еңгезердей денесін жеңіл ұстап ішке енді.

	– Жоғары шық, бауырым.

	– Рахмет!

	– Бір өзің ғанамысың?

	– Ие-е, Зерде ғұлама, өзім ғана келдім. Сізбен жеке отырысып әңгімелесер сөз бар.

	– Жарайды.

	– Онда келістік.

	Оның атлет тектес аса көркем тұлғасына қызыға қарап:

	– Арыстан, айып болмаса қазір неше жастасың? – дедім.

	– Отыз екідемін, – деген ол кеме капитанының формасының алдыңғы түймелерін ағытып қойды.

	– Менің Ұланыммен даң құрдас екенсің.

	– Ұлыңыз ба?

	– Ұлымдай көретін шәкіртім.

	– Ә-ә, Ұлан Асановты айтады екенсіз ғой.

	– Таныс па едіңдер?

	– Жо-жоқ! Біздер кездеспеген жандармыз. Бірақ сіздерді Отандастар түгіл, Жер бетінде естімеген адамдар аз шығар деп ойлаймын.

	– Жә-ә, жарады. Келген бұйымтайыңды айта отыр. Арыстан сәл күмілжіңкіреп:

	– Бұйымтайымның үлкені өзіңізсіз, – деді.

	– Ие-е.

	– Зерде ғұлама, кешіріңіз, – деген ол. – Мен өзімді де, өзгені де мазалап жүрген пікірді ашық айтқым келіп отыр.

	Мен шынымды айтсам, әжептәуір сасқалақтап:

	– Айт, айт! Турасын айт – десем де не екеніне түсіне алмай отырдым. Арыстан сабырға толы қоңыр үнімен жайлап бастап:

	– Менің өзімді және тағы да бірталай адамдарды, сіздің соңғы кездері тым ой соқты болып еңбектеніп жүргеніңіз қатты мазалайды. Мұны сізге айтып ескертуді кеменің капитаны ретінде маған тапсырылып еді. Сізге міндетті түрде еңбек режимін қадағалауыңызды өтінеміз, – деді.

	«...Қамқорлыққа толқымайтын жан бар ма. Және, ағынан жарылғандай жылы сөз, адамға тіпті қатты әсер етеді екен. Шынымды айтсам не дерімді білмей қалдым...»

	Өзімше түсініп, өзімше ұғынған сезімімді тежеңкіреп:

	– Бә-ре-келді? Қамқор мейірімдеріңе мың да бір рахмет! Бірақ, төрелігін өзің айтшы? Жандары жаншыла ойсоқтылықты сезінбеген творчество адамы ақ шаңқандай шабыт мұнарасына шыға ала ма? Жоқ! Ондай құбылыс болуы мүмкін емес. Нендей күрделі ізденістер тек қана ойсоқты болып толғана түскенде, үміт жібін үзбей тізе білгенде ғана жемісін бермек.

	Ендеше, астарында аса үлкен үміті жатқан ойсоқтылық, мені онша жүдетіп аздырмаса керек. Қайта іздеген жоғың қылаң беріп көрінген сайын, көңіліңнің көркейе түсері хақ, – деп өз ойымды білдірдім.

	Жаз дидары жайраңдай түскен Арыстан:

	– Қандай жақсы айттыңыз?! Дау айта алмай отырсам да біздің тілегімізді ескерерсіз, осыған келісейік, – деді.

	– Жақсы!

	– Зерде ғұлама, өзіңізге қояр тағы да бір сауалым болып отырғаны.

	– Сұра. Сұрай ғой. Анада бір кең отырып сұхбаттассақ деп едің ғой.

	– Дұрыс! Үнемі уақыт құрғырың табыла да бермейді. Бірақ ашық сөйлесіп ақылдасар жай жеткілікті. Мен мұнан былай, кез келген елеулі істі, өзіңізбен ақылдасып отырмақпын. Оған не дейсіз?

	– Келістік. Сұрамақ болған жағдайды тыңдайын. Арыстан ойланыңқырап барып:

	– Азды-көпті өзіңізді толғантып жүрген мәселемен таныстырсаңыз екен, – деді.

	– Таныстырайын. Бірақ, бұл іспен біздердің айналысқанымызға көп болды. Оның негізгі өзектерін анықтаушы да бір жүйеге келтіріп даралаушы да, Ұлан Асанұлы екенін ерекше атап айтқым келеді. Мәселені қысқаша жалпылама түрде айтсам, белокты химиялық жолмен игеру мүддесі болатын. Бұл сияқты аса күрделі проблеманың өзіне тән қиындығы да аз емес. Әйтсе де, қолымыз жеткен табыстарымызды атап айтсақ артық болмас. Мәселен, жасанды биомембрананы, әмбебап фермент кәусарды ашудың өзі күллі адамзат қауымының келешегі үшін ерекше мәні бар жаңалықтар екені рас. Міне, қысқаша етіп айтқанда, мені толғандырып жүрген мәселе осы.

	– Сонда қайыра қарап, тексере іздеп отырғаныңыз не?

	– Міне, мәселенің өзекті кіндігі осында жатыр. Түптеп келгендегі бұл проблеманың мақсаты адам баласына қалдықсыз пайдаланатын қорек тауып беру болатын. Мұның қарапайым түсінігі былай. Мәселен, адам организміне қажет қоректік заттардың қалдықсыз таза мөлшері, айларды былай қойғанда, жылына жетер көлемінің өзі, бар-жоғы бірер килограмнан аспайтындығы көптен дәлелденген белгілі нәрсе. Ендеше қазіргі біздің күйіміз қалай? Ғылымымыз қанша дамып өскенмен, әлі де адамзат қызыл өңештің құлдығынан босай алмай отырған жоқ па?

	– Тура айтасыз!

	– Олай болса, адамның жыл бойына тонналап ішер тамақтан, тонналап бөлінетін қалдығынан қалай құтылуымыз керек?

	– Мәселе өте күрделі.

	– Күрделілігіне орай, берері де мол. Ішкен тамақтан бөлінетін қалдық, организмнен жай ғана шығып кетпейді ғой. Қалдықтың аты – қалдық! Ол ағзаны улайды. Оның үстіне қазіргі біздің жағдайымызда тамақтың өзін тонналап тасып жүрудің өзі неге тұрады. Міне, бауырым, мәселенің төркіні осында жатыр.

	Арыстан қатты толқып:

	– Қадірменді Зерде аға-ау, мынауыңыз ғажап қой. Неткен мақсаты зор асқақ арман?! Қолымыз жетер күн туса тамаша екен?! – деді.

	– Әзірше, тамаша дейтіндей ештеме де жоқ.

	– Неге болмасын?! Өзіңіз айтқан қолда бардың өзі аз ба?

	– Әйтсе де әлі мақтана қоярлығы да шамалы.

	– Зерде ғұлама, сіз мынаны айтыңызшы? Табиғаттың өзінде қалдықсыз қоректенудің мысалы бар ма?

	– Бар! Бар болғанда қандай?!

	– Ағатай-ау, айтып отырғаныңыз шын ба?

	– Неге шын болмасын?! Күллі өсімдік әлемінің Қорегі осы принципке негізделген ғой. Жер қыртысынан қорек алатын қай өсімдікте бөлініп жатқан қалдық бар? Қалдықсыз қоректенудің табиғаттағы көрінісі осы болса керек.

	– Рас-ау! Мынау тіпті ойға келмеген нәрсе екен. Шындығында да, өсімдік атаулы тамырларымен тек өзіне қажет қорегін ғана сіңіреді ғой.

	– Өте дұрыс түсініп отырсың. Қазіргі мені қинап жүрген мәселе қысқаша айтқанда осы.

	– Дұрыс екен. Іске сәт...

	– Рахмет! Өзіңе қояр менің де бірер сауалым бар.

	– Сұраңыз.

	– Өз аузыңнан естігім келіп отырғаны – кемеміздің қазіргі ұшу жылдамдығы, алдыдағы планеталармен ұшырасатын күндер, өзіңді іштей қауіптендіретін сәттер, аз-көп осылар жайлы хабардар етсең екен.

	Іле жауап берген Арыстан:

	– Айтайын, Зерде ғұлама. Тағы да баса көңіл бөліңкіреп айтарым, өзіңізді рухани дем берушім ретінде есептейтіндігім. Бұдан былай барлық қысылтаяң шаруа міндетті түрде өзіңізбен ақылдаса отырып істелінетін болады. Ал әзірше жалпы жағдайымыз ойдағыдай. Кемеміздің ұшу жылдамдығы, Айға дейінгі аралықпен салыстырғанда, әлдеқайда үлкен қозғалыспен ағып келе жатыр. Мөлшермен айтсам – 200 мың км/сағат. Егер осы жылдамдықпен есептесек: Марсқа – 41-күндері, Астероидтарда – 106-күндері, Юпитерге – 208-күндері, Сатурнға – 312-күндері, ал Плутонның орбитасына – 2 жыл 8 ай дегенде шығамыз. Мінеки, межелі уақыттарымыз осындай, – деді.

	Мен:

	– Жақсы екен, – деп өз ризашылығымды білдірдім. Арыстан маған күлімсірей қарап:

	– Зерде ғұлама, рұқсат етсеңіз?! Лабораториядағы істеліп жатқан шаруалармен танысып шықсам деймін. Оған қалай қарайсыз, – деді.

	– Өте жақсы, – деп Арыстанды лаборатория бөлмесіне ертіп келдім. Бірден жағалай таныстыра жүріп:

	– Мынау манағы химиялық жолмен белок алу мәселесін қайыра зерттеп қараудың нәтижесінде тұжырымды басқадай етіп жасаудың мүмкіншіліктерін аңғартып отыр. Әрине, оны бір көрген адам, бірден түсіне қоюы қиын екені рас. Әйткенмен мынау алуан түрлі түтікшелердің ішіндегі ертінділердің сырын ұғып, мазмұнына түсінгеннен кейін әр қырынан аздап аңғаруға болады.

	– Тырысып керейік.

	– Әуелі, мінеки нитроскоп көзілдірігін киіп ал. Арыстанның бірден көріп байқағаны, қатпарлары жиырыла созылған биомембрананың қабырғасы еді. Көзі үйренген ол, біраздан кейін ентелей түсіп ұзақ қызықтады. Оның қазіргі көріп тұрғаны кәусар сұйығының көмегімен тез иондана бастаған, аминқышқылдардың қаныққан ертінділері. Осмостық заңдылыққа бағынған иондар биомембрана қабырғасынан арлы-берлі еркін өтіп зулап жүр.

	Көргендеріне қатты еліткен Арыстан:

	– Зерде аға-ау, мынау керемет қой, – деді.

	– Әлі қайда?! Ақ пен қарадай шешіліп қалған ештеме жоқ. Жаңағы өзің көрген жайлардың көбі ертеден белгілі дүниелер ғой. Әлдеқалай дей қою асығыстық болады.

	– Сонда да...

	– Тек, қайыра зерттеп тексерген кезде байқағанымыз – жасанды белок жасамай-ақ, аминқышқылдардан құралатын пепидтерді пайдалану үміті ғана...

	Арыстан:

	– Үміт деген үлкен мақсаттың басы емес пе?! Біздер Күн жүйесінің шетіне бірінші боп аттанып бара жатқан жолаушылармыз. Бұл бұрын-соңды із түспеген соны сапар ғой. Сондықтан оның аяқ асты қиыншылықтары аз болмаса керек. Кейбір ғылыми болжамдарға жүгінсек әрбір системалардың шетінде магнит толқындарының ұйтқуы, ересен үлкен күшке ауысатындығын айтады. Осының салдарынан қайбір ұшып келе жатқан ұсақ денелер бұлт ете қалып, өз бетіне лағып кететіндігі ескертіледі. Шынымды айтсам, мені мазалайтын ең үлкен күдік осы. Бірақ, біздер де қол қусырып қарап отырғамыз жоқ, – деп өздерінің алдын-ала зерттеп отырған проблемаларының жайын аңғартады.

	Мен:

	– Күдіксіз тіршілік жоқ. Халқымыз «көз қорқақ, қол батыр» депті ғой.

	Шама келгенше әлсіз тұсты, алдын-ала алған жөн, – дедім.

	Арыстан да:

	– Жо-жоқ! Менің де ешқандай күдігім жоқ. Бастап жатқан істеріңізге сәттілік тілеймін. Кемеміз Марстың тұсына жеткенде өзіңізді орталық пультке шақырамыз, – деді де кетуге ыңғай танытты.

	Оны лабораториямыздан шығарып ұзатып салдым. Арыстанды жақын сөйлесіп, сымбатын көргеннен кейін, тіпті көңілім орныққандай сезімге бөлендім. Оның ой алғырлығы мен аса ұстамды зерделілігі бойыма жігер тастап кеткендей болды.



	21-күн

	Органикалық ертінділердің қаныққан, иә қанықпаған иондарының өзіне тән қозғалыстарын осмостық ортада тексеріп бітірген тәріздіміз. Байқаудан өткен биомембрананың жартылай өткізгіштік сипаты, табиғи мембранадан көп жағдайда әмбебап икем екендігін танытты. Әсіресе оның клетка аралық мембранадан гөрі артықшылығы иондық ертінділерді өткізу мөлшері мен абсорбциялық қабілеті асқазан ішек жолдарының ішкі кілегей қабатының қоректі сіңіру қабілетімен тектес екендігі анықталып отыр. Мұның өзі қайыра зерттеудің арқасында анықталған аса бір құнды қасиеттерінің бірі деп айтқан жөн. Сонымен қоса, қоректік заттары бар ертіндідегі иондардың жасанды биомембранадан үш түрлі жолмен өтетіндігі аса үлкен дәлдікпен тексерілді:

	а) Диффузиялық липидті фазасы.

	б) Саңылаулар және тасымалдау арқылы.

	в) Насостар.

	Сан алуан насостық жүйелер мәселен, К = а+...К+... Са+ – насостық системалары жасанды мембрана арқылы иондар мен метоболиттерді ерсілі-қарсылы тасымалдағанда, тіпті диффузиялық және электрхимиялық әсерлерді елемейтіндіктері байқалып отыр. Қоректік ертіндідегі белоктар, углеродтар мен тұз тұнбалары липидтер толық ионданған кездерінде биомембранадан өтуді жеделдетіп қана қоймайды, сонымен бірге ыңғайына орай ерсілі-қарсылы қозғалу мөлшерін де реттейтіндігі анықталып, бірнеше қайталанып тәжірибеден өтті.

	Орасан зор жаңалық ретінде айтылатын ендігі бір мәнді мәселе – адамдардың асқа деген тәбетін асқазанмен тікелей байланыстыратын ескі үғымның тозғандығын көрсетеді. Мезгіл-мезгіл – адамның тәбетінің қозуы, тікелей сонау сан-мыңдаған клеткалардың ішкі қажеттіліктерімен туындап, тек қана солардан түскен сигналдармен басқарылады екен. Міне, жасанды биомембрананың жаңадан анықталған сан түрлі қасиеттері пысықтала қаралып, біздердің ой түбінде жатқан үміттерімізді әлдеқайда жақындатып тастағандай әсері бар. Әрине не түрлі қиындықтардың алда екендігін түсіне отырып, енді тәуекелге бел байлап, биологиялық тәжірибелерге ауыспақпыз. Бұл сенімнің негізі биомембрана мен кәусардың әмбебап қасиеттері ойлағаннан анағұрлым асып түсіп, аса үлкен жігерге жетелейтіндігі. Тіпті олардың артықша икемділігінің көмегімен, клеткаларды қоректендіріп, қажетін өтеп қайтқан иондарды қайыра қанықтырып, қайтадан қоректік күйге ауыстыратындықтары сөзбен айтып жеткізе алмайтын ерекше құбылыс екендігін мойындауымыз керек. Осылайша хаостық күйдегі иондардан жоқтан бар жасағандай, бір секундта кідірмей, үздіксіз жүріп жататын генерациялық қуат көзі шешіліп отыр. Жеке-жеке ыдыратып бөлшектеп алып, өз қажетіне жарату ұғымы тек биомембрана мен кәусарға ғана жарасатын тәрізді...



	34-күн

	Неге екенін білмеймін, кешеден бері сағыныш күйі әлдилеп, көңілімді неше алуан сезімдермен толқытып жүр. Сан саққа жүйткіген ойлар өткенкеткендерді еске түсіріп, байыз таптырар емес. Әлдеқалай жүрегімді шымырлата сыздатып, қайдағы бір сұрқай мұңға жетелей беретін сияқты. Мүмкін шынымен де әбден шаршап, сілем қатып жүргендіктен бе екен?! Әлде жан-жүйемді босатып, ырғағынан жаңылтқан Арыстанның маған деген қамқорлығының әсері ме? Әйтеуір салдыраған денемді меңгере алмай алғаш рет осы сапар үстінде өзіме-өзім демалыс жарияладым.

	Мен үшін Арыстанның барлық жағдайды жасап, тіпті ағып келе жатқан кеменің өзін баяулатып, ойда жоқта үймен сөйлесуіме мүмкіндік тудырған қамқорлығына қатты елітіп көңілім босады. Бұл өтеуі табылмас, нағыз сүйіспеншіліктің белгісі еді.

	Мұң басқан көңіл өзінен-өзі ой мұхитында жүзіп, көп жайларды сабақтап толғанта беретін сияқты. Бұл жалғанда адамзаттың құмартқан үш түрлі түсінігі: байлық, даңқ, құмарлық дүниенің басқа жағын парықтауға мұршасын келтірмеген ғой. Осы үшеуін бірдей игерген адам гүл шырынына мас болған көбелектей, ұшып-қонған күйге түсері анық. Ең соңында үш құмарлықтың жеткізер жері – өкініші мол, рухани жеміссіздік екені айтпаса да түсінікті. Ендеше адам баласының тірісінде де, өлісінде де құрметке бөлер, тек мақсаты үлкен мұраты биік еңбектің жемісі болса керек...

	Тым ертеректе, өткен ғасырларда шыққан бір кітапты қарап отырсам:

	«...Жер шарының үстіндегі байлық көзі, тек 20 миллиард адамға ғана әпіл-тәпіл жетуі мүмкін. Ал егер қазіргі таңдағыдай, ысырапшылдық онан ары жалғаса берсе, шектеусіз адам өсімі көбейе түссе, күллі тіршіліктің нәр берер көзі фотосинтез түгіл, қоректі тіпті химиялық жолмен синтездеп жасаса да жетпейтін болады. Бұл адамзатқа төнген ауыр азаптардың ең қиыны болмақ. Өйткені табиғи қоректі өндіру, қисапсыз мол шығынмен мардымсыз ғана мөлшерге қанағат етуге мәжбүр етіп отыр. Оның үстіне жер бетінің құнарлы өңірлерінің бәрі айғыздала жыртылып, көгалды жерлер шаңдаққа айналып, атмосферадағы оттегінің мөлшері де күрт азая бермек. Сондықтан синтездеп жасанды қорек алу адамзаттың арманы ғана емес, түбегейлі түптеп шешер қажеттілігі...»

	Міне бүгін біздердің, тақымдай түсіп таяп келген мәселеміз өз уақытында тілге тиек болған, мұраты биік арман екені де рас.

	Тағы да сол кітаптан шағын бір үзінді келтірейін:

	«...Адамзат бақытым деп санаған техникалық прогрестің өзі де, тіршілік үшін қазіргі кезде аса кауіпті; кереғар әсерлерімен де анық байқалып отыр. Бір ғана мысал: Жер бетінде аспанмен тілдесе бой созған мыңдаған қалалар өзінің тұрған орны түгіл, тіпті айналасындағының бәрін өрттей жалмап барады. Кең жайқын көшелерде лавадай аққан машиналар толқыны, шаңтозаң мен көмірқышқыл газына бөктіріп, тіршілік атаулыға тікелей қауіптерін төндіруде. Осы өмірдің қожасы боп саналатын адамның өзі, қолдан жасалынған өнерінен зиян шеге бастады».

	Мінеки, осынау шағын ғана кітаптағы ойлар өткеніңді білмей алға жылжу мүмкін емес дейді. Сол заманда армандай боп көрінген көп жағдайлар бүгінгі шындығымыз ғой. Ал бүгінгі үміт ертеңгі болашақтың шындығы екені қақ...



	41-күн

	Түс ауып бара жатқан мезгіл. Желпіп өткен магниттік самалдың әсерімен алдымдағы кнопканы басып, экран-таблоны жұмысқа қостым.

	Жарқ ете түсіп көрінген Арыстан көтеріңкі көңілмен:

	– Армысыз, ақсақал?! – деді. Іле мен де:

	– Бар бол, шырақ – дедім.

	– Марс жақындап қалды, келмейсіз бе?

	– Міндетті түрде, қазір, қазір...

	– Тезірек жетіңіз.

	– Құп болады.

	Дереу орнымнан тұрдым да, басқару пультіне жеткізетін сырғымалы траппен зыр ете қалдым. Бөлмеде бірсыпыра адамдар жиналып отыр екен. Көптен бері көрмегендіктен, жамырай шулап амандасып жатырмыз. Көпшілігі жастар, біразын тіпті мен бірінші рет көріп отырмын. Үлкен ізеттілікпен жайғастырып жүрген Арыстан:

	– Зерде ғұлама! Осы отырған қауым өзіңізбен ұшырасуды Марспен дидарласудан бірде бір кем көріп отырған жоқ, – деп қысқа-қысқа таныстырып өтті. Уақыттың мүмкіншілігіне орай жасағаны ма, әлде Арыстанның көптен ұйымдастырған мәселесі ме, әйтеуір айтуына қарағанда жігіттердің бәрі де өнерлі болып шықты. Өздігінен басталып кеткен өнер сайысы біртүрлі сәтті өтіп жатыр. Жастардың арасында ақындары да, әншілері де, суретшлері де композиторлары да, тіпті не керек, оң саусақтарынан маржан төккен сиқыршылары да бар екен. Бір жасап мәз болып қалдым. Осылайша басталған ең алғашқы шағын жиынымыз бірте-бірте саябыр тауып сабасына түсе бастады. Мен көпшілікке ризашылығымды білдірдім.

	Арыстан анадайда тұрған автомат-календардан уақытты көріп:

	– Ғажап болды емес пе?! Уақыт мөлшері таяп келеді. Жайғасып отырыңыздар, – деп аппараттардың сақадай-сай дайындығын тағы да бір тексеруден өткізіп жатты.

	Шағын ғана бөлменің ішіне көз жүгіртіп шықтым. Қабырғалата қойылған сан алуан аппараттарға лық толы екен. Ыңғайын тауып орналастырғандықтан болар, бір-бірімен қабыса үйлесіп, барлығы да аса бір жарасымдылық танытады. Алдыңғы бетке орнатылған теңдесі жоқ үлкейткіш – қозғалмалы телескоптың өзі де, көлемі жағынан баланың ойыншығындай шап-шағын зат. Телескоптың көзімен жалғастырылған экран-табло арқылы аспан денелері, аса үлкен дәлдікпен өте айқын көрінеді екен. Ең әуелі бірден шалынған қалың мұнар бірте-бірте қоюлана берді. Бірақ біздер оған онша көп мән бергеміз жоқ. Есіл-дертіміз Марстың бетін көзімізбен көру.

	Күннен орташа қашықтығы 228 миллион шақырымдай Марс планетасы жаңа пісе бастаған қауын түстес алып шар, уақыт өткен сайын жақындап келеді. Оның көлемі өзіміздің Жерден екі еседей кіші, Айдан екі еседей үлкен екені белгілі ғой.

	Әлден уақытта, планета үстінен бұрқ ете қалып көтерілген кереметті көріп аң-таң болдық. Сәлден кейін іркес-тіркес жөңкіле көшкен қою мұнар планетаның экваторлық аймақтарын тұмшалай қымтап, полярлық полюстерге жылдам жайылып тарала бастады. Күн сәулесімен қызыл-бурыл болып шағылысқан құм дауыл құйындай ұйтқып бүкіл планетаны әп-сәттеақ қымтап ала қойды. Құштар болып келе жатқан Марсымыз қызғылт түспен мұнарланып, экранда көлкектеген күйі жылжып бара жатты. Андасанда қара дақтай боп көрінген, Марстың аттары әйгілі төрт шыңның заңғар ұштары қылт-қылт етіп көрінген болады. Осынау алып вулкандары қойнында жатқан конустар, Олимп тауының жоталарына орнатылған зәулім мұнаралардың ұштары тәрізді. Олар тозаң дауылының өзіне де көнгісі келмей, әр жерінен тесіп шығып, бой көрсетіп қалатын сияқты. Арыстан:

	– Бізге Марсты көру бұйырмады. Ол Жермен қарама-қарсы келіп жақындайтын жылдары да үнемі осындай жағдайлар болады. Мұның қандай заңдылығы барын кім білсін?! Әйтеуір, жақындап келген денеге Марстың көрсететін мінезі осы. Бұл дағы бір тылсым құбылыс. Дұрыстап көрсете алмағанымызға кешірім сұраймыз, – деді де телескопты өшіріп тастады.

	Оның өңіндегі өкінішін айтпай-ақ таныған жұрт бірте-бірте тарай бастады. Сәті түспеген іске не шара..



	46-күн

	Жалпы тіршілік атаулының негізгі кіндігі болып саналатын, пептитдер мен белоктардың өзі жиырма түрлі аминқышқылдардың түрлі-түрлі формада байланысуынан құралатындығы белгілі ғой. Ал осыны майдан қылшық суырғандай етіп, зерделей түсіп зерттеген сайын айқындала түскен бір жай – белоктардың мың сан түрлі қызметі, тікелей құрамындағы амин қышқылдардың өзара қалай байланысуыменен сабақтасып жатқандығы анықтала түсуде... Бұл біздердің соңғы кездердегі қол жеткізген негізгі жетістіктеріміз деп айтқан жөн.

	Күллі тіршілікті мың сан түрлі қызметіменен түрлендіріп тұрған, осыншама күрделі құбылыс бар-жоғы жиырма-ақ түрлі аминқышқылдардан тұратындығы таң қалмасқа болмайтын нәрсе.

	Кенет ойда жоқта кіріп келген Арыстан:

	– Рұқсат па екен? – деп төрге озды. Амандық-саулықтан соң, лаборатория қызметкерлеріне:

	– Шаруаларыңызға бөгетім тимес пе екен? – деді. Барлығымыз да:

	– Жо-жоқ!

	– Қайта жақсы келдіңіз?

	– Өте бір сәтті уақыт, – десіп шынайы ризашылығымызды білдірдік. Арыстан риясыз көңілге жайраңдай қуанып:

	– Онда шексіз бақыттымын?! – деп бірден жүріп жатқан барлық тәжірибелерді қарап шықты да, лаборатория қызметкерлерінің әрқайсысымен қол алысып, кейбір қажет болар деген мәселелерге тоқталды. Аз уақытқа созылған еркін сұхбат, жылы шырай әзіл-қалжыңмен аяқталды.

	Арыстанды өз бөлмеме ертіп келіп:

	– Анадағы өзің көрген шаруаның ең қиын бөлшегінің бірі – аминқышқылдарды қайыра зерттеп болған сияқтымыз, – деп біткен шаруаның жайын айттым:

	Арыстан:

	– Иә-ә, байқап отырмын. Тәжірибелерді сырттай шолып қарағанның өзі бірден түсіне қоймайтын сан қилы ойларға жетелейді екен, – деді.

	– Мүмкін. Ол әбден мүмкін...

	– Күллі белок атаулының жиырма түрлі аминқышқылдан құралатындығы таңырқатумен қоса, тіпті сенімсіздік тудыратындай сияқты.

	Мен сәл жымиып күлдім де:

	– Табиғат шіркін шебер ғой! Ал өзің таңырқап отырған құбылысқа ұқсас дүниелер, тіршілікте аса көп. Солардың бірін мысалға келтірейін. Мәселен, өзгені қойып, өзіміздің ана тілімізді алып қаралықшы. Соны өзің сенімсіздік көрсетіп отырған құбылыспен салыстырып көрелік. Күллі тіліміз жеткен ақыл-ойды 42 ғана әріптердің көмегімен сөзден сөйлем құрап, не бір қиын ойларды қағазға түсіретініміз рас қой? – дедім.

	– Рас.

	– Ендеше, осы әріптерді әртүрлі етіп құрастыру арқылы неше алуан ой өрбітетін ұлы Абайдың өлеңдерін, халқымыздың мақал-мәтел сөздерінің інжулерін салыстырып қарасақ, жоғарыдағы таңырқап отырған құбылысың жолда қалып қоймай ма, – деп барынша айқын етіп түсіндіруге тырысқан өз дәлелімді айттым.

	Арыстан ынтыға түсіп:

	– Мынауыңыз, бұрын-соңды естіп көрмеген соны пікір екен. Көкейге қандай қонымды. Мәселенің түйінін енді-енді ғана ұққандаймын, – деді.

	– Онда, өте тамаша!

	– Сірә, биология ілімі менімше, – деген Арыстан, – түптің түбінде бүкіл ғылым атаулының қозғаушы күшіне айналатын сияқты.

	– Бұл айтып отырғаның тура.

	– Солай болар...

	Мен оның көңіліндегі күдікті сейілту үшін: – Табиғаттың бір ғажабы неғұрлым тереңдей үңгіп үйренген сайын, солғұрлым білмейтіндерің молая түспек. Міне, бұдан аңғаратының, жаратылыстың ең күрделі тылсымдары оның аса кішкентай бөлшектерінің ішінде екендігі айтпаса да түсінікті. Сайып келгенде, тірі клеткалар тіршіліктің атомы тәрізді. Не бір күрделі құбылыстардың тербелетін бесігі сол. Ал олардың көзге көрінбейтін аса кішкентай бөлшектерінің қызметі, тіпті ештемемен салыстыруға келмейді. Мәселен, басқа қасиеттерін айтпай, тек көлемдерін көз алдымызға елестету үшін егер адам денесін Каспий теңізіндей етіп үлкейткенде, оның әрбір клеткасы үйдей болып көрінгеннің өзінде; нуклейн қышқылдарының (РНК, ДНК) молекуласы, бар-жоғы электр сымынан жуан болып көрінбейді. Бірақ, осыншама тар дүниеде теңдесі жоқ күрделі құбылыстар мейлінше еркін және бардан жоқ, жоқтан бар жасап жатады. Міне осы өзгерістердің барлығы да, судың молекуласы бөлініп шығып, екінші бір жағдайдың жеделдеуіне әсерін тигізеді. Мұны мен ерекше бөліп, баса айтып отырғаным, организмге қоректік затты бергенмен де суды қайдан алады дейтін күдіктің артық екендігін дәлелдей түспекпін, – деп өз ойымды қортындылағандай болдым.

	– Сонда қалай?

	– Сонда, организм қалдықсыз қоректенген жағдайда, судың сырттан келуінің еш қажеті болмайды деген ұғым туады.

	– Жақсы! Өте жақсы екен.

	– Оны көре жатармыз. Барлығының төрелігі іс кәдеге асқанда ғана айтылары хақ.

	Арыстан сәл қипақтап отырды да:

	– Зерде ғұлама, мен келген бұйымтайымды айтайын, – деді. Мен таңырқаған сыңаймен:

	– Айт. Айта ғой, – дедім.

	– Әуелі, мынаны айтыңызшы.

	– Иә.

	– Ғалам кеңістігінде адам тектес ақыл иесі бар ма? Сіз осыны қалай ойлайсыз?

	– Кім білсін?! «Бар, жоқ» деуге келмейтін аса қиын мәселенің бірі осы.

	Жайша сұрадың ба?

	– Мана сіздерге келердің алдында ояу отырып түс көргендей болдым.

	Ғайыптан пайда болған жан иесімен дидарласып, сөзін естідім.

	Оның жүзіне мен тіксіне қарап:

	– Иә-ә. Өңімде дейсің бе? – деп қайыра сұрадым.

	– Дәп солай, өңімде. Ол кеткеннен кейін, не сенерімді, не сенбесімді білмей біраз отырдым да, өзіңізбен ақылдасуды жөн көрдім. Хабарласпай бірден келіп қалған шаруам осы еді.

	– Мүмкін қалғып кеткен шығарсың?

	– Зерде ғұлама, сіз маған сенбей отырсыз ба?

	– Жо-жоқ! Мәселе, сену-сенбеуде емес. Айтып отырғаның бұрын құлақ естісе де, еш уақытта көз көрмеген құбылыс қой...

	– Оныңыз рас. Өкінішке орай, мен оны өңімде көргенімді анық сезінемін.

	– Ендеше, қалай болғанын айтып көрші? Сәл ойына түсірген Арыстан:

	– Қаз-қалпындай етіп айтып көрейін. Жайбарақат, өз бөлмемдегі стол басында қағаз қарап отырғамын. Көңіл-күйім де жаман емес болатын. Әлден уақытта бөлме іші дір ете қалғандай болды. Жалт қарасам есік алдында аппақ болып киінген ақсақалды шал тұр. Тұла бойым мұздап кеткендей болды да, бірте-бірте көңілімнің өрекпігені басылып, маужырай түсіп отырып қалдым, – деді.

	– Сонда қалай? Қалғып кеттің бе?

	– Жо-жоқ! Тұла бойым маужырай түсіп еді, манағы қорқыныш сезімдерден із қалмады. Жүзі жылы ақсақал бірден өзіне баурап ала қойғандай әсер етеді. Оның қимыл әрекеттерін түп-түгел көріп отырмын.

	Елестің өз аузынан естіген алғашқы сөздерім: «Сабыр-р етіңіз. Үрейленетіндей ештеме жоқ! Міне, қазір жақсы отырсыз. Ұқыптап, тыңдауыңызды сұраймын. Сапарларыңыз ұзақ, әрі қиын екен. Көлік-құралдарыңыз да жаман емес сияқты. Бірақ, Юпитерден ары асудың қажеті жоқ. Қайтқандарыңыз жөн болады. Мұны мен өздеріңіз үшін айтып тұрмын. Айтқанға көнбесеңіздер, әжептәуір қиыншылықтарға ұшырайсыздар. Қалай шешсеңіздер де ерік өздеріңізде. Қайыр!»

	– Бар естіген, ұққаным осы. Кірпігімді қағып, қайтадан ашсам ғайып болыпты. Орындығыммен қоса айналып жан-жағыма қарадым. Ол кеткенмен, көңілімде қобалжу да жоқ. Әрі-бері өзіммен-өзім толғанып көріп едім, ұшығына шыға алмадым. Сізге айтуға келгендегі көрген-білгендерім осы, – деп адам түсініп болмас, өте қиын жағдайды әңгіме етті.

	Мен не дерімді білмей:

	– Ғажап екен, япыр-ау, мынау шынымен де ғажап екен, – дей бердім. Арыстан менің абыржып қалғанымды байқап:

	– Асықпаңыз, Зерде ғұлама. Ойлануға әлі де уақыт жетеді ғой. Мен де ойланайын, сіз де ойланып көріңіз. Менімше, қорытындыны асықпай жасағанымыз жөн. Мұны екеумізден басқа тірі жан білмеуге тиіс. Барынша құпия болуы керек. Әзірше осылай келісіп қоя тұралық, – деді.

	Мен:

	– Жарайды, – деп келіскеннен бөтен ештеме дей алмадым. Арыстан орнынан көтеріліп:

	– Ендеше мен қайтайын, – деді де менімен сыпайы қоштасып шығып кетті.

	Бірсыпыра уақыт аң-таң болып отырып қалдым. Сенбеуге тіпті қақым жоқ. Кейбір адамдардың өңіндегідей болып кездесетін елестерді көре алатын қасиеттері болатынын естігенім бар. Менің қайран болғаным Арыстанның таңғажайып ұстамдылығы. Неткен жігер?! Сөз жоқ, жан-жақты ойлануымыз керек. Мен тек эмоциясыз толғануға бекіндім...



	52-күн

	Сол бір күндер есіме оралып отыр. Мезгіл-мезгіл өткеніңді есіңе алмасаң, келешекпен қоян-қолтық жүру де қиындайтын сияқты. Қашаннан алыс сапар аттап басқан алғашқы адымнан басталатындай, не бір қиын ойлар да тәжірибеге түскен бір тамшыдан құралып жиналады ғой.

	Қалай екенін білмеймін, бүгін қайта-қайта ойыма оралып, кәусарды алғаш ашқан күніміз көз алдыма елестей береді. Тамылжыған май айының орта кезі болатын. Өз бөлмемде жұмыс істеп отырғанмын. Апыл-ғұпыл есікті ашып, жүгіре басып кірген Ұланның жүзінде бұрын-соңды байқамаған орасан зор қуаныш бар екен. Жас баладай мәз-мәйрам болып дегбірі кеткен ол, қояр да қоймай отырып лабораториясына ертіп келді. Бірден тәжірибелерін қайталап көрсете бастады. Қолдан жасалынған әмбебап ферменттің атын кәусар қоялық деп келісім сұрады. Кәусардың таңғажайып неше алуан ферменттік қасиеттерін алғаш көргенде, шынымды айтсам, есімнен танып қала жаздадым. Оның тіршіліктің негізі боп саналатын зат алмасу процесін, әсіресе оның иондануын жылдамдатқанда көз ілеспейді. Нағыз тылсымы терең сиқырлы құбылыс сияқтанып көрінді. Мен тәжірибені қайта-қайта қайыра жасатып, бірнеше күндер бойы сене алмай жүрдім. Бірақ шындық майысқанмен сынбайды ғой. Ұланның жүрек жарды қуанышын бірге қызықтап мойындауға тура келді. Мінеки, кеше ғана қайталап зерттеп болған кәусарымыз дүниеге осылай келіп еді. Ферментсіз бүкіл тіршілік өз ғұмырын бірден тоқтататындығы баяғыдан белгілі ұғым. Себебі, тірі организмдегі күллі физико-химиялық реакциялар, тек ферменттердің көмегімен ғана өзінің негізгі мақсатына жетеді.

	Ендігі алда тұрған мәселе – тәжірибені шөлмек ішінде емес, тірі жан иелерінің өзіне көшіру мақсаты.



	55-күн

	Асқазан-ішек жолдарына арнап, биомембранадан жасалынған түтікшелердің неше түрлі формалары дайындалып біткен сияқты. Нелер бір күдік тудырады-ау деген жайлар қайта-қайта тексеруден өткізілді. Біздерді әсіресе қатты қинаған мәселе биомембрана түтікшесін асқазан – ішек жолдарының кілегей қабатына сіңіре жымдастырып қоюдың қамы болатын. Оның да ондаған варианттарын байқап көрдік. Не де болса асықпауға тырыстық.

	Лаборатория қызметкерлерін істеліп жатқан шаруа қатты қызықтырады. Сәл пікірдің өзіне ешқайсы бейтарап қарамайды. Темірдей берік логикаға ғана сүйенеді, оның өзін тәжірибеден өткізіп барып қабылдайды. Уақыттың қалай өтіп жатқанын білмейміз. Оның үстіне алға қойған мақсат күн сайын қолымызбен ұстап, көзімізбен көрердей жақындай түсуде...

	Менімше, адам баласы бауырын жерден көтеріп екі қолы босаған сәтте қандай қуанышқа кенелсе, үнемі табиғатқа телміріп қызыл өңеш құлдығынан босану сәті ешнәрсемен салыстыруға келмейтін шаттық болар еді. Оның өзін қуаныш демей, тек қана бостандық дегеніміз жөн сияқты. Тіршілікті мүлдем жаңа сатыға көтеретін осынау мәселенің пәрменді шешілу бәрімізді де серпілдіріп жібергендей.



	73-күн

	Түс ауып кеткен мезгілде кеме капитанының көрші лабораторияларды аралап жүргенін ескертті. Бұл сапардағы ең үлкен лаборатория астрогеологиялық бөлім болып табылады. Олар таза теориялық мәселелемен қоса, жол-жөнекей аспан денелерін зерттеп жүрген шағын-шағын экспедициялық ракеталарға іс жүзіндегі көмектерін де көрсетіп келе жатыр. Естуімше, алдымыздағы астероидтар орбитасында жүрген астрогеологтармен кездесуге тиістіміз. Сірә, Арыстан осы жағдайлармен шұғылданып жүрсе керек... Көп ұзамай есік қағып ішке енген Арыстанның өзі де келді. Анадағы әңгімеден кейін бірінші рет жолығысып тұрғанымыз. Оның жайраң қаққан жүзінен көңілділік байқалады. Даусын созып сәлем берген ол:

	– Қалайсыз, Зерде ғұлама?! Көңіл-күйіңіз жақсы ма? – деп ашық-жарқын сөйлесіп әңгімеге тартты.

	Мен де жарқын сөйлеп:

	– Жақсы, жақсы. Бастық сұрағанда жаман деуге қақымыз жоқ! Өзіңнен күтіп жүрмін. Не жаңалық бар? – деп анадағы жайдың не болғанын білгім келді.

	Арыстан:

	– Көңіл-күйімді көріп тұрсыз. Бәлендей жаңалық жоқ. Бүгін уақыт тауып, арнайы, мынау көршілеріңізге келген едім. Олардың алдымызда жүрген астероидшыларға әкеле жатқан сәлем-саухаттары бар еді. Соны қалай табыс етудің жайын сөйлестік. Жолай өзіңізге сәлем бере кету мақсатымен ғана, – деп басқа ештеме айтпады.

	– Жарайды. Рахмет!

	– Ал Зерде ғұлама, анау жайлы не айтасыз?

	– Не айтайын?! Әуелі өзің айтшы? Қайыра қайтып оралған жоқ па?

	– Жоқ.

	– Ендеше, оған бола сапарымызды үзе алмаспыз. Менің ойым осы. Егер, тағы келіп дидарласатын болса, міндетті түрде тілдесу керек.

	Арыстан сәл ойланып қалды да:

	– Дұрыс. Осылай етейік, – деп орнынан көтерілді. Мен оны есікке дейін ұзатып салдым.



	91-ші күн

	Бүгін әдеттегідей ерте оянып, жұмыс столының басында отырған едім. Көп ұзатпай бастап кетпекші боп жүрген тәжірибенің кейбір жағдайларын пысықтай қарап, бірсыпыра уақыт ой елегінен өткізіп отырып қалсам керек. Әлден уақытта желпіп өткен магнит толқынының әсерімен бірден экрантаблоны қосып едім, ар жағынан Арыстанның бейнесі көрінді.

	Амандық саулықтан соң:

	– Ау-у, Арыстан, тіпті көрінбей қойдың ғой. Тыныштық па? – дедім.

	– Барлығы да жақсы?! Қайта мен жиі мазалап жүрген шығармын десем...

	– Бә-ә-лә, сөз-ақ?! Иә, не жаңалық бар?

	– Жаңалықтың үлкені, таяуда Астероидтардың орбитасына енеміз. Біраздан бері кемеміздің жылдамдығын тежеп, осында жүрген геологиялық экпедициялармен тілдестік. Енді оларға алып келе жатқан бірсыпыра заттарымыз бар еді, байланыстың ыңғайын келтіріп соларды қалдырмақпыз. Міне, осы сияқты толып жатқан жаңалықтар бар.

	– Тамаша екен. Ат салысуға дайынбыз.

	– Өзімнің де ертерек ескертіп отырған себебім сол.

	– Рахмет! Алдын ала ескерткенің өте орынды болды.

	– Неге?

	– Бірер күннен кейін бастамақшы болып отырған өте жауапты шаруамыз бар еді. Оған кірісіп кетсек, бірнеше күн қатарынан бас көтеру жоқ.

	– Олай болса, тіпті жақсы.

	– Астероидтарды бірге отырып көрелік.

	– Келістік!

	– Ендеше, бар айтпақ бұйымтайым осы еді.

	– Қайыр, қайыр?!

	– Көріскенше күн жақсы...





ЕКІНШІ ДӘПТЕР




	Күллі әлемнің құпиясын бір өзіне жинақтаған адам

	организмі таусылып бітпес тылсым екендігі тереңдей бойлап

	үңілген сайын айқындала түсуде...

	“Ұждан”



	106-күн

	Бүкіл кемедегі жолаушылар түгелдей күн жүйесіндегі өте бір қызық таңғажайып кеңістікпен танысуға қатты әзірлендік. Ол өзімізге таныс аспан денелерінің ішіндегі ертегідей сан алуан құбылыстарға бай астероидтар мекені болатын. Бейтарап қалған бірде бір жан жоқ. Әсіресе, жастар жағы кешеден бері-ақ дүрлігіп ұйқы көрмей жүр.

	Ертедегі мифтерде айтылатын астероидтар мекені жайлы әр алуан аңыздар шынымен де қиялдың не бір ғажап тұңғиықтарына жетелейтін еді. Солардың ішіндегі ең көне ертегілердің бірінде, он сегіз мың ғаламды жаратушы алтыншы тәуліктің аяғында күллі шаруашылығымен шашылып қалған заттарды қоятын алаң ашып, сан мыңдаған ойыншық денелерді өз остерінен айналдырып, қым-қиғаш қозғалыстармен дөңгелетіп жіберген екен...

	Ертеңгілік жасалған хабарлама бойынша кемеміздің капитаны Арыстанның өзі теледидар арқылы сөйлеуге тиіс. Әне-міне шығып қалар деп соны күтіп отырмыз. Айтылған мерзімді уақытында экранға шыққан Арыстан:

	– Армысыздар?! Біздер өздеріңіз білетін, аса бір қызық, өзгеге ұқсамайтын Астероидтар кеңістігіне таяп қалдық. Ол жайындағы ертегі-мифтерді былай қойғанда, ғылыми болжамдардың өзі де сан алуан қызықтарға толы.

	Мәселен, сонау 1772 жылдары математик Тициус пен астроном Боде соншама жай қарапайым формуламен-ақ күннен есептегеңде Р-қашықтық аралығында қалайда бір планета болуға тиіс деп хабарлама жасаған екен. Бұл жаңалық көпке дейін мойындалынбай қала берген.

	Тіпті, беріректе, 1973 жылдары ұшырылған «Пионер-10» атты планетааралық станциялар да алғашқы кездерде бәлендей мардымды ештеңе анықтай алмаса керек. Тек жылдар бойы тынымсыз жүргізілген зерттеулердің арқасында ғана астероидтар құрамы толып жатқан шағын планеталардан тұратындығы анықталды. Олардың ең көлемділері, ені 1 километрден 1 мың километрге жуықтайтындарының саны 50 мыңнан астам, ал, көлемдері мұнан да кішкентай денелерде есеп жоқ. Үлкенді-кішілі сан алуан формадағы денелер шыр айналып зыр жүгіргенде сиқыршының ойыншығындай боп көрінетін болса керек.

	Енді бір қызық болжамның авторы мамандығы дәрігер, әуесқой астроном Ольберс болатын. Оның айтуынша, осынау быт-шыт боп жүрген шағын денелер кезінде орасан дүлей қақтығыстардың салдарынан күйреген аса үлкен планетаның сынықтары делінеді. Бірақ, бұл болжамға қарама-қарсы пікірлер де көп болған. Олардың дәлелдері бойынша, Астероидтар әуелі құралғаннан осындай жеке-жеке денелерден тұратындығын айтады.

	Біртұтас планета дейтіндер, оған Фаэтон деп гректің көне мифтерімен байланыстыра атаған. Бұл аңыздың өзі қаншалықты қызық болғанымен, шыр айнала дөңгелеп жүрген сан түрлі астероидтар әуел бастан-ақ осылай жаратылған денелер екендігі көбірек айтылып жүр, – деп қысқаша ғана астрономиялық экскурсия жасады.

	Ол бірнеше тәулікке созылатын кездеріндегі ішкі тәртіптерге тоқтай кеп, әрбір лабораториялардың өзінде орналасқан телескоптар жүйесі іске қосылатындығын айтты. Сондықтан да кеме ішінде барынша артық жүріс зиян екендігін түсіндірді. Құрттай құжынап жүрген Астероидтар орбитасынан өте дәлдікпен қозғалу үшін, кеменің тепе-теңдік жағдайы барынша жақсы сақталынбаса, қауіп-қатерлердің көбейетіндігін ескертті...



	109-күн

	Астероидтар кеңістігінен аман-есен өту «Аттила» үшін де оңай шаруа болған жоқ. Оған қаншалықты шеберлік пен ептіліктің қажеттігі айтпаса да түсінікті еді. Кемеміз өзінің ағып келе жатқан жылдамдығын тежеп, жай ғана сырғанай қалқып бара жатқандай күйге ауысқан. Оның бұл қозғалысы істелінбек барлық әрекетке де бірыңғай қолайлылық тудырғаны сөзсіз. Соның арқасында айналадағы сан алуан формадағы денелерді тереңдей зерттеп, жан-жақты ұғынуға көп пайдасын тигізді...

	Көрер көзге осыншама мол, құжынаған көп дүние... әрқайсысы өз жолымен өрнек салып дөңгелеп жүр. Соншалықты дәлдікпен емін-еркін зыр жүгіріп жүрген денелердің сырттай көрінісі таңғалмасқа болмайтындай құпия сырлы жұмбақ сияқты. Олардың үлкенді-кішілі формаларына қарамай, әрқайсысы өз орбиталарында дөңгелей жүріп, тағы да өз осьтерінен айналып ұршықтай үйірілуі шын мәнінде көрсең көзің тоймастай құбылыс екені рас. Көпшілік денелердің өз остерінен айналу мерзімі, орташа есеппен 8–9 сағаттай десек, астероидтардың бір-бірінен ауытқу шамалары да осы деңгейлес. Жанарыңды бірден тартып, әсер етер көріністің ең кереметі олардың сан алуан түрлі формалары еді. Көбінесе қым-қиғаш формадағы денелер көлемі жағынан барынша шағын болып келеді екен. Осы тектес астероидтың бірі Гектордың әрбір 7-сағат сайын өз осінен айналған сәтінде түрлі түстерге ауысып құбылатындығы тіпті қызық-ақ. Оның басқалардан ерекше осынау қасиеті, құрамының біртұтас тат баспайтын болаттан тұратындығынан еді. Ал екінші бір астероидқа зерттеушілер Веста деп ат қойыпты. Оның құрамы базальтті ахондриттерден ғана тұратындығы, тіпті бүкіл әлем кеңістіктерінде қайыра қайталап кездесе ме, жоқ па дәл басып айту қиын. Өйткені базальтті ахондриттер тек қана өте жоғары қысым мен өте жоғары температураның бір мезгілде әсер етуінен пайда болатындығы тым ертеден белгілі жай. Табиғатта мұндай заттар негізінен аса ірі планеталардың өзектерін құрайтын масса екендігі көптен белгілі. Ал оның тап-таза базальтті ахондриттерден тұратын дене ретінде жеке жүруі – зерттеушісін шартарап қиялдарға жетелемей қоймайды. Мүмкін ол шындығында да, тас-талқан болып быт-шыты шыққан аңызда айтылатын фоэтонның өзегі емес пе екен?! Олай болса, бұл күллі галактикалық әлемдегі өзгерістерден сыр шерткен болар еді...

	Әсіресе, тиянақты түрде анықтап, зерттей түсетін бір ғажайып жұмбақ, ол сан мыңдаған астероидтардың айналып жүрген орбиталарының тығыздығына қарамай, ешқашанда бір-бірімен қақтығысып қалмайтындығы. Ал олардың мерзіміне үңілсек, осылай космос кеңістігінде дөңгелеп жүргендеріне міне, 100 миллион жылдан астам уақыт өтіпті.

	Бұл кеңістікті зерттеу адамзат қауымына, теңдесі жоқ табыстар мен ұланғайыр байлықтың көзін ашып отыр. Әсіресе соңғы жылдарда өз ішіндегі шағын планеталардың орбитасына, экспедициялық шағын станцияларды аялдату арқылы әрбір астероидтардың құрамдарын анықтаумен қоса, таптаза темірден, титаннан тұратын денелерді Жерге алып түсу әдістері де игеріліп жатыр...



	115-күн

	Біраздан бері алабұртқан көңілім, тағы да байыз таптырмай жүр. Алақұйын күй кешіп, уақытынан ұтылған адамдай, әлденеге асығатын сияқтымын. Ойсоқты болып толғанған сайын, осынау адам бойындағы құдіретке тағзым етіп бас игім келеді. Міне, қараңызшы? Оның неге үйренсе соған, жақсыға ма, жоқ әлде, жаманға ма, бәрібір қызықтаған үстіне құмартып, мәңгі тояттамас қомағайлығына таңырқамау мүмкін емес. Әйтпесе, аласапыран болып қайнап жатқан мынау ғаламда ноқаттай ғана тіршілік иесі адам ештемеге місе тұтпай білу үшін жұлдыз аралап сапар шегуінен бетер батылдық бола ма? Тіпті байқасаңыз мұнан өткен құдірет бар ма? Жоқ! Ақыр аяғында адам ақыл-ойының талапшылдығына тәнті боп, оның өркен жайып өзгертпей қоймайтын келешегіне еріксіз сенуге тура келеді...

	Жаңа бір әзірде аз ғана бір шаруалармен Арыстанның жұмыс орнына келдім. Оның қауырт қимыл үстіндегі сәтін көрдім. Сөйлесуге де мұршасы жоқ, иек қағып амандасты да қойды. Әлден уақытта жұмысын бітіріп, жаныма келді.

	Мен оған:

	– Жайсыз уақытта келіп қалған жоқпын ба? – деп сыпайылық көрсеткен болдым.

	Арыстан бірден:

	– Жо-жоқ! О не дегеніңіз?! Қайта өте жақсы келдіңіз. Қазір Церераның орбитасына байланып ұшып жүрген, астрогеологиялық космос станциясымен байланыс жасап, шолғыншы ракеталар арқылы сәлем-сауқаттарымызды жібермекпіз, – деді.

	– Бәрекелді, қызықтың үстінен шығыппын ғой?!

	– Тура айтасыз...

	Кенет сипап өткен толқыннан соң іле экран-табло жарқ ете қап, жігіт ағасы боп қалған адам өзін таныстырды. Мен оны анық көріп отырғаныммен, экраннан қырындау отырған мені ол көре алған жоқ.

	Ол:

	– Есімім Бек, – деп ашық-жарқын қоңыр дауысымен үн қатты.

	– Арыстан.

	– Сапарларыңыз оңды ма?

	– Жаман емес.

	– Ел-жұрт амандықта ғой.

	– Барлығы да жақсы. Бірақ, біздер шыққалы да төрт айдың жүзі болып қалыпты.

	– Кайыр?! Ендеше, байланысты қалай жасамақпыз?

	– Оған қиналмаңыз. Заттарды шолғыншы ракетамен аттандырамыз. Белгіленген траекториямен қондырып алуға дайындалыңыздар!

	– Құп болады.

	– Өздеріңіздің шаруаларыңыз қалай?

	– Жаман емес. Тіпті жақсы деуімізге болады. Негізгі шаруаларымыз құрамдары бірыңғай таза рудалардан тұратын астероидтарды тауып таңбалап белгі қою ғой. Енді бір аз ғана уақыттан кейін елге қайтпақпыз.

	– Қайыр Беке. Біздерден сәлем айтарсыздар.

	– Міндетті түрде...

	– Қайыр.

	– Оң сапар тілеймін.

	– Рахмет! Сау болыңыз! Ал ракета обритаға шықты. Автоматты режимді қосыңыз.

	– Құп болады! Қабылдауға дайынбыз. Солғындана түсті де экрантабло бірден сөніп қалды. Шағын орбитамен қозғалудың өзі әжептәуір қиыншылық тудырады екен. Байланыстың барынша тез, өте асығыс болғаны да соның әсері. Оның үстіне айқыш-ұйқыш ұшып жүрген аспан денелерінің де кедергілері аз болмаса керек. Сәлден кейін телетайп арқылы ракетаны қабылдап алғандарын хабарлады. Енді ғана еңгезердей денесімен еңсеріле маған бұрылған Арыстан:

	– Зерде ғұлама, кешіріңіз. Сізді таныстыруға мұрша болмады. Мен бұлармен осыншама сәтті байланыс жасаймын деп ойламаған едім, – деп ең бір ауыр міндеттерден құтылғандай ризашылық сезімде отыр.

	– Түсініп отырмын. Сәтті біткен шаруаларыңды құттықтаймын?!

	– Рахмет! Бек сізді көре алған жоқ.

	– Мен оны көріп те, естіп те отырдым.

	– Әрине, біздің мүмкіншіліктеріміз оларға қарағанда молдау ғой.

	Арыстан алдындағы кнопкалардың бірін басып қалды да, автоматты түрде алдымызға дастархан жайылды. Біздер әрнені айтып, біраз әңгімедүкен құрдық. Кейбір өзімізге керек келелі мәселелерді айтып, өзара пікір алыстық.

	Мен келген шаруамды айтпастан бұрын, Арыстанға анадағы жайды есіне сап:

	– Елестің қайыра қайтып келмегені қалай? – деп сұрап едім. Арыстан сәл кідіріп:

	– Ол осыдан бірер күн бұрын тағы да келген. Бірақ, қарбаласпен қол тимей кетті емес пе. Сізге арамызда болған әңгімені қаз-қалпында айтып берейін, – деді де жайғасып отырды.

	«...Түстен кейінгі мезгіл еді. Біршама қолым бос болған соң, әртүрлі кітаптарға үңіліп отырғамын. Кәдімгі өзімізге әсер ететін магниттік толқынның самалына жалт бұрылсам, күлімдей қарап жылы жүзбен босағадан озбай маған қарап тұр екен. Сол баяғы анадағы қариям:

	– Көптен күтіп жүргеніңді білемін, – деді.

	– Күтіп жүргенім рас.

	– Менің анадағы айтқандарым өз күшінде. Қайталап жатудың қажеті жоқ!

	– Жасырмай айтыңызшы? Қатері соншама қауіпті ме? Әлде, азабы көп бейнет қана ма?

	– Қатерсіз деп айтуға аузым бармайды. Жалпы айтқанда, артының қайырлы болатынын несіне жасырайын. Менікі алдарыңызда тұрған қауіпті ескерту ғой. Шешімі әрине өздеріңізде...

	– Мен қазір рұқсат етсеңіз ақсақал ғалымымызды шақыртар едім. Жүзбе жүз дидарласып әңгімелессеңіз қайтер еді?

	– Жоқ! – деді сәл ойланып. – Қажеті жоқ! Ол адаммен кездесуді қаламаймын. Өйткені оның көзіне көріну біз үшін әлі ертерек.

	– Мұны қалай түсінуге болады?

	– Оның ішкі түйсігі соншама сергек. Адам баласының ішінде жалғыз өзі ғана тірі организмнің бұл қасиетін ерекше жетілдіре білген. Ол мені көрсе, бүкіл болмыс тегіме шейін жанарымнан-ақ байқап жобалай алады. Оның бізге әзірше қажеті жоқ.

	– Егер түсіне алатындығымызга сенсеңіз несіне қорқасыз?

	– Мұны қорқыныш деп бағалауға болмайды. Біз ешкімнен қорықпаймыз да, ешкімге жамандық та ойламаймыз. Біздерде достықтан басқа қарымқатынас болмайды. Ал адамдарда әлі де құбылмалы мінездер көп...

	– Сонымен өзіңіз жайлы айтпайсыз гой?

	– Жоқ!

	– ?!

	Сытыр ете қалды да бірден ғайып болып жоғалды да кетті. Мен аңқиған күйі сол орнымнан қозғалмай бірсыпыра уақыт отыра бердім. Арамызда болған әңгіменің түп нұсқасы осы...»

	Мен ой құшағында қамалып:

	– Теңдесі жоқ құбылыс?! – дегеннен басқа ештеме дей алмадым.

	– ?!

	Өз ойымша жобалағаным:

	«...Санамды билеп көңілімді толқытқан жалғыз-ақ нәрсе: Ол бұл ғаламда бізден гөрі әлдеқайда өркені өскен жан иесі болуы мүмкін. Бүгінгі біздерді қинап жүрген жай олар үшін баяғыда-ақ шешімін тапқандығы ешқандай да күмән келтірмейтін сияқты. Оның сөз саптауынша қандай да болмасын тылсым құбылыстың негізі адам организмінің өз ішінде екендігі аңғарылады. Мәселенің кілті – жетілдіруде болса керек. Айтқандарын есіңе алып қарасаң, қасиет атаулы тек жетілдіруден ғана өрбитіндігі байқалады. Тіпті оның елес болып келіп ғайып болып кететін қасиетін күндердің күнінде біздер де еркін игеруіміз ғажап емес...» деген түйінге келдім. Бірақ бұл ойымды Арыстанға айтқамын жоқ.

	Арыстан:

	– Ғапу етіңіз?! Ойыңызды бөліп жібердім-ау, – деді.

	– Ә-ә, жәй әншейін?! Келген шаруамды айтайын.

	– Құлағым сізде? Мен оның бетіне күле қарап:

	– Бұйымтайым ауыр болуы да мүмкін. Бірақ сұрауға мәжбүр болып отырмын. Біздер тәжірибені хайуанаттарға жасап көрсек пе деп едік. Соған біздерге ит керек болып тұр, – дедім. Қарқылдай күлген Арыстан:

	– Шынында да бұйымтайыңыз жылқының өтін, құстың сүтін сұрағаннан да ауыр екен, – деді.

	– Япыр-ай, ә, – деп назаландым мен. – Әлде, өзімізбен ит алып шыққан жоқ па едік.

	– Жо-жоқ?! Мазалана көрмеңіз, бір жағдайы болар. Мен алабұртып отырған Арыстанды түсіне алмай:

	– Қой, ендеше жоққа жүйрік жете ме? Оған бекер қиналма, – деген болдым.

	– Қалай десем екен?! Қиналып отырғаным басқа жай...

	– Е-е...

	– Бізде екі-ақ ит болып тұрғаны.

	– Ойпыр-ау, онан артық не керек. Баламысың деген осы екен ғой. Оған қиналып не қыласың. Жетеді! – деп қуанғандығым соншалықты орнымнан қалай тұрып кеткенімді өзім де білмеймін.

	Арыстан:

	– Түу, у, Зерде ағай сәл сабыр етіңізші. Менің айтпақшы болып отырғаным, бұл екі иттің екеуі де өзімнің күшігінен өсірген асыранды иттерім еді. Оларды жақсы көретіндігім соншама, қимай өзіммен бірге ала шыққан жайым бар. Менің қиналып отырғаным сол, – деді.

	– Бә-ле?! Мұның тіпті қызық, айта жүрер уақиға болды. Сен ешқандай саспа. Барлығы да дұрыс бітуге тиісті.

	Арыстан қиналғандай:

	– Сіз маған мынаны айтыңызшы. Әйтеуір өздері тәжірибеден соң тірі қала ма? – деді.

	Мен мырс етіп күлдім де:

	– Сөз-ақ! Тірі қалмайтын тәжірибені жасап керегі не. Онда біздің күтіп жүрген үмітіміздің күйрегені емес пе. Олар үшін тәжірибенің ешқандай зәбірі жоқ, – дедім.

	– Рас айтасыз ба? – деп қуанып кеткен Арыстан. – Шынымды айтайын, тек сіз үшін ғана берейін деп отырмын.

	– Оныңа рахмет. Сен ештемеге де қапа болма. Барлығы да жақсы болады.

	– Құп болады, Зерде ғұлама!

	– Келістік. Қашан алуға болады?

	– Қалауыңыз білсін...

	– Ертең таңертең...

	– Жақсы. Келістік.

	– Көп жаса! Онда мен кетейін, – деп асыға-үсіге қоштастым. Қуанышым қойныма сыймай ұшып келемін. Сенсеңіздер, ит табыла қояды деу, үш ұйықтасам ойымда жоқ болатын. Сәті түсер істің ыңғайына жорыдым...



	151-күн

	Әдеттегідей ертелете лабораторияға келсем, барлық қызметкерлер жиналып алып өзара пікір алысып отыр екен. Олардың қай уақытта келіп, қашаннан отырғандарын кім білсін. Әйтеуір қызу пікір алмасу үстінде екен. Алма-кезек ойларын айтып, бүгін-ертең басталынбақ тәжірибені жан-жақты талқылап жатыр. Өздері керек деп тапса, мұндай пікір алысу жиынын өткізе беру лабораториямыздың қашанғы әдеті болатын. Байқауымша, олар бүгін де солай келіскен тәрізді. Ашық та еркін пікір алысу қандай қиын мәселеде болмасын, өзінің кереметтей көмегін тигізетін.

	Темірдей берік логикасымен ерекше таныла бастаған жас ғалымдарымыздың бірі Артур рұқсат сұрап сөз алып:

	– Бірауыздан келісіп, бүгінгі мәселені талқылауға жиналғанымыздың өзі де, менімше жасалынбақ тәжірибенің теориялық жағынан пысықталып біткендігін аңғартса керек. Жұмыла кірісіп, сарыла тексеріп көп зерттедік. Инемен құдық қазғандай бір шешімге келген қортындыларымыз да іс жүзінде тәжірибеге көшуге әбден болатындығын байқатады, – деді.

	Келесі сөздің кезегін алған Дарын:

	– Мен мәселенің мынау жағына көңілдеріңізді баса аударуды жөн көріп тұрмын. Тәжірибе жасалынатын иттер саны бар болғаны екеу-ақ. Сондықтан тәжірибе барынша таза, ұқыпты, үлкен сақтықпен жасалынуға тиіс. Ол үшін ертеңнен бастап иттерді қантамырлары арқылы қоректендіруге көшіргеніміз жөн. Сөйтіп, олардың асқазан-ішек жолдарын тазалап қана қоймай, эндоскоп арқылы ауру-сырқаудан амандығын міндетті түрде тексеруіміз керек. Міне, осыдан кейін ғана биомембрана түтікшесін асқазан-ішек жолдарына қабыстыра орналастыру қиын бола қоймас. Осылай еткеніміз жөн ғой деймін, Зерде ғұлама? – деді.

	Келген бойда босаға жаққа отыра кеткен мен енді ғана орнымнан тұрып жақындап кеп:

	– Өте жақсы! Барлықтарыңызға да шын жүрегімнен алғысымды айтамын. Айтылған тұжырымдарға толығымен келісемін. Іске сәт?! Осы менің айтарым, – дедім.

	Бүгіннен бастап иттерді дайындауды Дарын мен Артурға табыстадым. Қорыққанмен жан қала ма дейтіндей, не болса да негізгі шаруа басталуға бет бұрды...



	172-күн

	Асқазан ішек жолдарына биомембрананы дәлме-дәл етіп орналастыру оңайлыққа түскен жоқ. Оның бәрін қазбалап айта берсе әңгіме көп. Әйтеуір, әуре-сарсаңы мол болғаныменен, сәтті аяқталған соң айтары бар ма?! Бүгін алғаш рет жасанды қорек негізін құрайтын аминқышқылдарды, кіршіктей кәусар сұйықтығымен иондандырып қоректік мерзімі бір айға жетерліктей мөлшерін биомембрана түтікшесіне жібердік. Қоректік заттың мөлшері бар болғаны отыз грамдай ғана, бүкіл лаборатория қызметкерлерінің ішінде бейтарап қалған жан жоқ. Барлығы да үлкен жауапкершілікпен зыр жүгіріп жүр. Қобалжыған көңілді айта беріп қайтеміз. Не болса да, көптен күткен үміт басталып та кетті. Істің мәні екі-үш күннен кейін белгісін береді. Төзімді болсаң, шыдап бақ...



	181-күн

	Іс оңына басыпты. Тәжірибе дұрыс шешілген тәрізді. Бірақ, үзділдікесілді қорытынды жасау әлі ерте. Әйткенмен де, иттердің неше күннен бері алдына қойған тамақтарын татып алмауы, тіпті көз қиығын тастап қарамауы аз нәтиже болмаса керек. Тіршілік иелерінің ертеден белгілі асқа тартар тәбетін тек асқазан жолдарынан деу қате пікір екендігі айқын дәлелденіп отыр. Организмдегі зат алмасудың кезекті қажеттілігін аңғартатын тәбет сияқты белгі сонау клеткалар ішінен шығатын сигнал екендігі осылай шешілді. Осынау қарапайым детальға көңіл аударып көрелікші. Сонда қоректік зат, күллі клеткаларға үздіксіз түсіп тұрған жағдайға жан иелерін ашқарақтандыра мазалайтын тәбеттің елеусіз қалуы жүрек жарды қуанышы мол, аса үлкен жаңалық екені рас...

	Көңілдегі көп күдіктің қарасы өшкендей, асқақ сезімдерге бой алдыра қуанғанымызды несіне жасырайық?! Арқамыздан түскен ауыр жүктен мүлдем құтылғандай бәріміз де бір тамаша әсердеміз. Әрине, алдымызда толып жатқан қиындықтар барын да түсінеміз. Бірақ, мынау жағдай ештемемен салыстыруға келмейтін, теңдесі жоқ жеңісіміз екенін бәріміз де сезінеміз. Әйтсе де, бұған біздер тоқмейілси қойғамыз жоқ. Өйткені анықтай түсіп зерттейтін жайлар әлі де көп болатын.

	Қазір біздер күндіз-түні қас қақпай тоқтаусыз жүріп жататын организмдегі зат алмасу процесін үздіксіз қадағалау үстіндеміз. Ол үшін көлемі түймеден де кішкентай электрон-аппаратын асқазан жолындағы биомембрана түтікшесінің ішіне үнемі қалдырып, биомембрана арқылы өтетін зат алмасу жүйесін нитронды микроскоппен кино лентаға түсіріп алып жатырмыз.

	Түсіріп алған кинопленканы ақырын ғана жүргізіп қойып, осынау хаосты әлем тектес құбылыстың әрбір деталіне тоқталып, не бір қызық қасиеттерді алғаш рет анықтаудамыз. Бұрын-соңды пробиркалық зерттеулерде байқалмаған биомембрана қабырғаларының мүлдем жаңа сипаттары ашылып, организмнің қажетіне орай үндесе жұмыс істегенде, тіпті қолдан қойған жасанды зат деп айтудың өзі қиын. Биомембрананың тек өзіне тән осмонасостық қасиеті бірінші рет байқалынып отыр. Бұл қоректік заттар иондарының қарама-қарсы еркін ауысып, қайыра қаныға алатын күйге ауысуын, барынша тездететіндігі жақсы байқалады...



	190-күн

	Түні бойы түсімде сүйікті жарым Лерриді өңімдегідей көріп шықтым. Бір ғажабы түрлі түсті көріністерімен ап-анық болып, үзік-үзік болмай санамда қалыпты. Бірақ осыншама ұзақ көрген түсімде, қанша ынтықсам да Лерридің өңі-жүзін көре алмай қалжырап қатты қиналдым. Ол үнемі аппақ шағаладай боп киініп, ту сыртымен ғана жақындаған болады. Әлдеқалай жүрегім сескенетін сияқты.



	Т ү с і м д е:

	Ерекше үлкен шаһардың ішінде жүр екенмін. Күллі сән-салтанаты мен архитектурасы, осы күнгі мүмкіншіліктердің бәрін де пайдаланып салғанға ұқсайды. Сырт көрінісі... бейне бақ ішіне салып қойған суреттей боп көрінеді. Көк күмбезін шаншыла тесіп тұрған не бір зәулім үйлер, тек түрлі-түсті оргәйнектердің плиткаларымен салыныпты.

	Мен қаланы қақ жарып өтетін, қолдан жасалынған үлкен өзеннің үстіндегі көпірдің ортасында тұрмын. Кемерлене аққан мол судың ағысын қызықтайтын сияқтымын. Өзен суының тұнықтығы сондай, қаншама терең болса да түбіндегі тастары ап-анық болып көрініп жатыр.

	Әлден уақытта, қайдан шыға келгенін білмеймін, аппақ болып киінген Лерри ақ маяға мінген күйі бұрылмастан тура тартып, ағынды суға қарсы жүзіп ұзап бара жатты. Ол анда-санда қолын бұлғағандай боп көрінгеніменен ләм деп тіл қатқан жоқ. Мен оны көре салысымен-ақ, кемерді жағалай құстай ұша жүгіріп артынан ердім. Бірақ қанша қатты жүгірсем де, біраздан кейін қашықтай түсіп қала бердім.

	Бірте-бірте астындағы аруана жүзуді қойып, мойнын соза тереңді бойлап сүңги ала жөнелді. Лерридің басындағы ақ жаулығы, су астында желбіреген күйі тұңғиыққа сіңіп батып бара жатты. Бір уақытта ақ дәкеден оттай алаулап, дүрсілдей соққан жүрегі ап-анық көрініп бұлқына берді. Жүректің ішіндегі қан нарттай боп қызарып, құйындай ұйтқып үйірілгенде, жұлынып кеткен жүрегі оқтай атылып, жоғары қарай зулай жөнелді. Онан бір сәтке ғана құлақты тұндырған ащы дыбыс шыққандай болды.

	Лерридің аппақ денесі аруананың тұлғасымен астасып, бірде көрініп, бірде көрінбей кетіп барады. Манағыдай емес өн-бойымды билеген үрей шеңгелдей түсіп тұншықтырып бара жатқандай. Сондадағы көзімді алмай, су астынан зулап келе жатқан нарттай қызыл жүректің қозғалысын бағудамын. Бір уақытта жанарымды бірдемемен сарт еткізіп ұрғандай көзім оты жарқ ете қалды. Осы сәтте су бетіне шыға келген Лерридің жүрегі, быт-шыт болып жарылды да бұрқ ете түскен алқызыл қанмен боялды да кетті. Қалай екенін өзім де байқағаным жоқ, анадай жерге ұшып түстім. Не істерімді білмей қорыққанымнан айғайлап жатырмын. Шыңғыра шыққан өз даусымнан шошып ояндым. Жүрегім тайдай тулап қатты қағып жатыр екен. Қозғалуға шамам келмей, біразға шейін ақырын жата бердім...

	Көрген түсім өзімді қатты шошытатын сияқты.

	Қаншалықты жақсылыққа жорымақшы болсам да, көңілім өрекпи береді. Бойымды қай-қайдағы қорқыныштар билейді. Ойымнан қайта-қайта оралып шықпай қойды. Қорқынышты сезімдерден құтылу үшін Лерримен алғаш рет кездескен күндерімді есіме алдым. Оған да міне, отыз шақты жылдай уақыт өтіпті...

	«...Жаз айының жаймашуақ кезі болатын. Кәрі Алтайдың сай-саласына дейін жап-жасыл боп, көк мауытқа оранып жатыр. Тау самалы бойыңа қуат құйғандай жаныңды жадыратады.

	Мен аз ғана күнге Аблакетка биокомбинатының шақыруы бойынша консилиумға келген едім. Жап-жас кезім, сол жылы профессор атағын алып, кеңесшілікке жиі шығып тұратынмын. Шаршауды да, шалдығуды да білмейтін кезіміз.

	Бірер күннен кейін қаладағы ең үлкен мәдениет сарайында, бүгінгі медицина мен биологияның қол жеткен жетістіктері жайлы, көпшілікке арнап әңгіме өткізуіме тура келді. Мазмұны сан-салалы болған соң, әңгіме қызықты болып өтіп жатты. Кеш соңында жаныма келіп сұрақ берген жапжас қыздан көз ала алмай, бірден ұнатқаным сонша, тіпті айналшықтап арбалдым да қалдым. Онан кейінгі жағдайдың бәрін сезім билеп, не істеп... не қойғанымды өзім білмеймін.

	– Маған тұрмысқа шығуыңызды өтінемін, – дегенім бүгінге дейін көз алдымда тұр.

	Мойылдай мөлдіреген шарасы үлкен жанарларымен тіктей қараған қыз, сәл ойланыңқырап тұрды да:

	– Құп болады! – деді.

	Тап осындай жауапты күтпегендіктен болар, бастапқыда не сенерімді, не сенбесімді білмей сасып қалдым.

	Тына қалған үнсіздікті бұзу үшін:

	– Менің есімім Зерде, – деп қолымды ұсынсам керек. Қолымды алып күлімсірей қараған қыз:

	– Лерри, – деді. Мен:

	– Ендеше, жүр кеттік?! – дедім.

	– Қайда?

	– ЗАГС-ке!

	– Кетсек, кеттік...

	Жанындағы бірге жүрген қыздарының шуылдағанына қарамай, ол мені қолтықтап алды да жүре берді. Біздердің мұнымызды ойынға балаған жанындағы дос-жар құрбылары, әзіл-қалжыңдарын араластыра дуылдай сөйлеп бірге келе жатыр. Лерри екеуміздің де көңіл күйлеріміз көтеріңкі. Құшақтасқан күйі қарсы алдымыздан тап болған, әйтеуір бір ЗАГС-ке келіп кірдік. Көп кешікпей семья болған қағаздарымызды алысымен-ақ, Лерри екеуміз қасымыздағы адамдарды өзім түскен қонақ үйдің ресторанына шақырдық. Кеш қызықты өтті. Басында сенбеген істерінің ақыры шындыққа айналған соң, Лерридің қасындағы қыздар қоштасып кетуге айналды. Шығарып салып келе жатқанда олармен бірге Лерридің де кететіні белгілі болды.

	Оны әзілдеп тұр деп түсінген мен:

	– Қалайша? Сені мен жібермеймін. Некесі қиылған жандар бірін-бірі тыңдаса керек?! – деген болып қарсылығымды сездірдім.

	Лерри:

	– Ол ойыңа ешқандай қарсылығым жоқ. Бірақ, сабыр түбі сары алтын дейтін де сөз бар ғой. Мен қыздармен бірге кетемін?! – деп үзіліп кеп бетімнен сүйді.

	Ештемеге түсіне алмай әурем шыққан мен:

	– Лерри?! Қойшы, жаным?! – дей бердім. Лерри сол жібектей созылған биязы қалпы:

	– Зерде?! Сен түсінсейші?! Мұнан ары қолқаламауыңды өтінемін, – деді.

	Мен не істерімді білмей сол орнымда тұрып қалдым. Олар тағы да хош айтысқан бойлары ұзай берді. Мен екі иығымнан су кеткендей болып бөлмеме келдім. Сонан ұйықтай алсамшы. Ойым онға бөлініп жатыр...

	* * *

	«...Бұнысы қалай? Әлде, бір жерім ұнамай қалды ма? Әлде, асығыстық екенін артынан аңғарды ма? Мүмкін емес! Мінезінен ондайын байқатқан жоқ. Қайта бұрынғысынан да жақын тартқандай ықлас білдірді ғой. Ендеше мұны қалай түсінуге болады?! Мен шын мағынасында бірден құлай сүйгенімді ұқтыра алмадым ба? Жоқ! Бүкіл кеш бойы Лерри ондай сыңай танытқан жоқ. Қой?! Таңертең жетуім керек. Осы ойдың медеуімен біраздан кейін ұйқтап кетіппін...»

	Таң атпай тұрып жиналсам да, ерте барып ұйқысын бұзуға қимай, жаяулата асықпай жүріп Лерридің жатқан үйіне келсем, олар таңсәріден тұрып, Марқаның көліне жүріп кетіпті. Мұны естіген кезде, төбемнен жай түскендей болса керек. Үй иесі:

	– Қалқам, жайша ма? – дегеніне жауап берместен жүріп кетіппін. Оны артынан аңғардым.

	Келген шаруа жайына қалды. Сол күні түстен кейін мен де Марқакөлге тартып кеттім. Сұрастырып жүріп тапқанымнан не пайда?! Ботаның көзіндей болып мөлдіреген сұлу Марқаның жағасында қанша әлдилесем де жұмбақ қыздың сезімін түсіне алмай, әуре-сарсаң күймен жалғыз өзім Алматыға сапар шегуіме тура келді. Келуін келсемдағы сең ұрған балықтай теңселіп, еш жерге симай қойдым. Есіл дертім Лерри. Ол шіркіннің қылығына түсіне алмай әуремін. Сол бір жайды қосылғаннан кейін де сөз еткеміз жоқ. Лерридің сол мінезі өмір бойы жұмбағым болып қала берді.





ҮШІНШІ ДӘПТЕР




	Адамның екі қолы еңбекке бейімделіп, бауырын

	жерден көтеруі биологиялық теңдесі жоқ революция

	болса, ал қызыл өңештің құлдығынан босану –

	адамзаттың нағыз азаттыққа ие болған алғашқы таңы

	іспеттес...»

	“Ұждан”'



	208-күн

	Кемеміздің іші қарбалас. Кешеден бері қауырт дайындық үстінде. Бұл жолы Күн жүйесіндегі алыптардың алыбы Юпитер планетасымен кездеспекпіз. Күн мен Юпитердің ара қашықтығы 778 миллион километр де, ал планета бетіне күннің жарығы жету үшін, жарықтың өзі 43 минуттай сапар шегетіні белгілі ғой. Тұлғасына орай маңғаз ғана ақырын қозғалатын Юпитер Күнді бір айналып шығуына жер мезгілімен есептегенде он екі жылдай уақыт кетеді екен. Оның көлемін жермен салыстырсақ, диаметрі он бір еседей, ал, жалпы аумағы 1320 рет үлкен.

	Ежелден-ақ адам көзіне оттай басылып көрінетін аса үлкен қызғылтым жұлдыз сырттай бақылауға өте ыңғайлылығымен тым ерте замандарданақ қызықтырып келген. Планетаның шар тәріздес алып денесі, көрер көзге әжептәуір қабыса түсіп, алыстан доңғалақтана көрінеді. Сондықтан да, оның 71400 километрге созылған экваторлық радиусынан полярлық диаметрі 7 проценттей кемдеу болуы оның орталықтан сыртқа тебу күшінің орасан зор қуаттылығымен сипатталынады. Осыншама алыптың өз осінен айналу жылдамдығы бар-жоғы 9 сағат 55 минуттан аспайды...

	Планетаны қоршап тұрған атмосфералық қабаттың тығыздығынан оның беті алабажақтанып буалдырлана көрінеді. Осыншама қалың буалдырдың өзін тесіп өтіп, жарқырап көрінетін аса үлкен Қызыл Дақтың орны ерекше екені рас. Оған адам баласы ғасырлар бойы үңілумен келеді. Қызыл Дақтың сопақтау болып келетін формасы мезгіл-мезгіл үлкейіп те, кішірейіп те көрінгеніменен планетаның түстік бетінен орын ауыстырмайтын тұрақтылығы да қызықтырады. Кездейсоқ бір кедергіге ұшырамасақ, барынша байқап зерттейтініміз де осы Қызыл Дақ болмақ...



	237-күн

	Алыпты аттап өтудің қиындығын көзбен көрдік. Ағып келе жатқан кемеміз Юпитердің терістігінен түстік жақ бетіне шыққанша біраз уақыт өтті. Бірте-бірте құпиясы мол – Үлкен Қызыл Даққа да жақындап келеміз. Оның табиғаты жайлы аспан зерттеушілерінің айтып кеткен пікірлері сан алуан, ең алғашқы кездерде Гели мұздағынан тұратын алып арал бірде батып, бірде қайыра қалқып жүзіп жүрген дене десе, кейінірек оны толассыз жанып лапылдай ұйтқып алаулаған Жанартауға да балады. Бірақ уақыт өткен сайын бұл болжамдар шындыққа аса жанаспай ескіре берді...

	* * *

	Планетаның күн жүйесіндегі алатын орны ерекше. Оны көптеген ғалымдар: «...болайын деп барып, бола алмай қалған жұлдызға...» балайды. Планетаның массасы теңдесі жоқ алып-ақ. Бүкіл Күнді айналып қозғалатын денелердің салмағының 2/3-і осы Юпитердің еншісіне тиеді. Оның атмосферасының негізін сутегі мен гелий құрайтындығы да басқаға ұқсамас өз ерекшелігін байқатса керек...

	Міне аңсап келе жатқан Қызыл Дақтың тұсына да жеттік. Телескопымыздың объективін көлегейлейтін, ендігі қауіптің үлкені Юпитерді айнала қозғалып жүрген он төрттен астам серіктері еді. Біріншісі – ең ішкі топ қа жататын серіктері олардың орбиталары Юпитердің бетінен – 110 мың километрдей қашықтықта орналасқан; Алыптың өзіне ұқсас алып серіктеріне жататын – Ио, Европа, Ганимед, Каллисто және көлемі жағынан әлдеқайда кішірек Амальтея – бесеуі де ішкі топқа кіреді. Бұлардың ең шағыны Амальтеяның диаметрі 150 км болса, ал ең алыбы Ганимедтің диаметрі 5300 километрден асады. Оның Шолпан планетасынан әлдеқайда көлемді екенін айтпаса да болады.

	Екінші топтағы бес серігі де Юпитердің бетінен 12 миллиондай километр қашықтықта планетаны 250 тәулікте бір-ақ рет айналып шығатындықтарымен ерекше көңіл аударады. Енді үшінші топтағы төртеуі жайлы айтқанда, олардың да орбиталары – 23 миллиондай километр қашықтықпен Юпитерді екі жылда бір айналып шығатындықтары ерекше мәнді. Сондықтан Қызыл Дақты жақыннан көреміз деген ұғымның өзі салыстырмалы түсінік екенін ескерген жөн.

	Әнеки, орталық пульттен берілген арнайы белгі бойынша алдымызда тұрған экран-таблоға үңілдік. Бірте-бірте жақындай түскен планетаның беті қарбыз тектес тарғылдана дөңкиіп, сұлай көлбеген сұрқай қалыбы жайлап тұра қалды. Оның алғашында неге ұқсайтындығын бірден түсіну мүмкін бола қойған жоқ. Қаншама уақыт қадала қарап зерттеген ғалымдардың айтуынша планета үстіндегі қып-қызыл топырақты ұйтқи көтерген мәңгі толастамас құйын дауылына ұқсайды дейтін жорамал бар. Қалайда оның үнемі сөнбей ұзақ қызарып көрінуін тікелей планета үстіндегі ауа райымен байланыстырады. Мәселен Марстың ауа райы бар-жоғы бірнеше сағаттаақ өзгере салатын болса, Жердің ауа райының өзгеруіне қатарынан бірнеше тәулік керек. Ал Юпитердің үстінде ауа райының өзгеруі үшін, кем дегенде жүздеген, тіпті мыңдаған жылдар қажет екен. Сондықтан да, қызғылт құйынның Қызыл Дақтай ұзақ жасайтындығы планетаның өз ерекшеліктеріменен түсіндіріледі. Осынау күн жүйесінің алыбы боп саналатын планетаның бойындағы өз жұмбағы да бірден ұғып түсінуге келмейтін тылсымдары да жетіп жатыр екен.



	261-ші күн

	Итке жасаған экспериментімізге тура екі ай тоғыз күн толыпты. Мөлшері бір айға деп жасалынған қоректік затымыздың осыншама уақытқа жеткені де біздерге аз қуаныш әкелген жоқ. Бұл тәжірибедегі қолданған мүлдем жаңа үш таған – заттардың бірлескен қызметтері, тек қана бірін-бірі толықтырып қоймай, тіпті ойға келіп көрмеген неше алуан мүмкіншіліктерін ашты. Тірі организмнің, олардың өзіне тигізген әсерлері гармониялық үндестік тауып, кәусар мен биомембрананың әмбебап қасиеттеріне мүлдем жаңа сипаттар бергендігі анық байқалады. Осының өзі адамды жаңа идеяларға жетелеп, келешекте бұларды онан ары жетілдіре, өркендете берудің мол мүмкіншіліктерін іздестіруге әбден болатын тәрізді...

	Биомембрананың жаңадан ғана байқалып отырған ішкі қызметінің сипаты – кәдімгі тіршілік атаулының негізі таусылып бітпес қуат көзі боп саналатын – фотосинтез сипатына өте жақын екені дәлелденіп отыр. Мұның өзі жаңадан бір табылған шексіз әлемдей өрісі бар дүние емес пе?! Ал осы айтып отырған биомембранамыздың өзіне дем беріп, тынысын тереңдетуші кәусар сұйығының құдіретін сөзбен айтып жеткізу қиын. Оның көмегімен химиоосмотикалық күйге ауысқан иондардың қозғалысы кезінде фосфор молекулалары өзіне оттегін сіңіру арқылы зат алмасуларын ақырына жеткізетін ұланғайыр қуаттың бөлініп шығатындығы мүлдем жаңа ұғымдарға ой жүгірттіреді. Мұның өзі дамудың да, сірә тіршілік негізін жетілдірудің де шексіз екендігін көрсеткендей.

	* * *

	Екі айдан аса мерзімге созылған мың сан тәжірибелердің ақыры сәтті болып, бүкіл лаборатория қызметкерлерінің мерейлерін тасытып қана қойған жоқ, сонымен қоса, әлем кеңістігіндегі ағып келе жатқан, өздерінің қорқынышты халіне де сенімдірек қарауға мүмкіншілік берген тәрізді. Бұған аз олжа деп қарауға болмайды. Барлығының да көңіл күйлері көтеріңкі...

	* * *

	Енді жүргізіліп жатқан тәжірибені ары қарай екі түрлі бағытта жалғастырмақ болып шештік. Бірінші итке жүргізіліп жатқан тәжрибені өз қалпында қалдырып екінші итке ары қарай жалғастырып қоректік зат құймай қойдық. Оның орнына табиғи тамақтандыру үшін күн өткен сайын жаңғыртып алдындағы итаяққа ас құйып отырдық. Бірақ ит әлі де біраз күнге дейін алдындағы асқа қарай қойған жоқ. Осы сәттерді пайдаланып, біздер бақылауды тіпті күшейте түстік. Ішіндегі қоректік заты бітіп ада болған асқазан ішек жолдарындағы биомембрананың тагдырын қас қақпай қадағалаумен болдық. Оның ішіндегі жүріп жатқан барлық құбылыстар мен өзгерістерді секунд сайын үздіксіз кинопленкаға түсіруді негізгі мақсатымызға айналдырдық.

	Үшінші күн дегенде барып, асқазан сөліменен еріп кеткен биомембрананың жағдайына куәгер болдық. Мұндай өзгерісті біз ешуақытта ойға алмаған едік. Биомембрананың бұл да бір жаңадан ашылған ерекше қасиеті. Ешқандай жайсыз күйге түспеген ит төртінші күн дегенде жайбарақат алдындагы асын ішіп, итаяғын жалады. Біздердің қуанғаннан есақылымыз шығып кетті. Жаңағы итті бірімізден соң біріміз құшақтап мәре-сәре болдық та қалдық. Енді иттердің организміндегі өзгерістерді салыстыра зерттеуге оңтайлы жағдай туғандай.



	280-күн

	Иттердің екеуі де тірі. Бірі – биомембрана арқылы жасанды қорекпен, екіншісі қайыра табиғи қоректенуге көшіп, ойдағыдай тіршіліктерін жалғастыруда...

	Бұрынғыдай емес лаборатория да сабасына түскендей, ешқандай абырсабыр жоқ, әркім өз шаруаларыменен жүріп жатыр. Тіпті, қол бостықтан азды-көп ерігетін де ыңғайлар байқалады. Сондықтан қосымша қызмет ретінде оларға алып келе жатқан тағамдарымыздың біраз мөлшерін, жасанды қорекке ауыстырып, сонымен қоса белгілі мөлшерде биомембрана мен кәусардың қорларын жасауды міндеттедім. Оларды белгілі мөлшерде дайындап қою артық емес. Алдағы үміт арқауы күннен-күнге, жаңа ойларға жетелеп жүр. Амандық болса оның дағы күні туып, қалдықсыз қорекке өзіміз де ауысатын мезгілдің таяу екенін іштей сезіне бастадық...





ТӨРТІНШІ ДӘПТЕР




	Телегей теңіз тіршілік тылсымын шеше білсең,

	бір қауызға сыймақ қой?!

	“Ұждан”



	324-күн

	Әдеттегідей бүгін де ерте тұрып, жуынып-шайындым да, жұмыс столына барып отыра беріп едім, есік маңдайшасындағы табло жарқ ете түсіп жанды да ішке Арыстан кірді. Мен орнымнан тұрып қарсы алам дегенше болмай, жылдам басып кеп жаныма жетті.

	– Зерде аға, есен-саусыз ба? – деген Арыстан ұсынған қолымды алып,

	– Ертелете кеп мазалағаныма кешірім сұраймын, – деді.

	– Оқасы жоқ! Жайша ма?..

	– Жайша деуіме де болады. Бірақ, ақылдасар шаруа да жоқ емес.

	– Ие-е, айта бер.

	– Жаңалықтың ең үлкені, міне үшінші күн, Жермен байланыссыз қалып отырмыз.

	– Мүлдем бе?

	– Мүлдем!

	– ?!

	* * *

	Екеуміз де бірсыпыра үнсіз қалдық. Менің ішкі сарайымды әлденендей қышқылтым нәрсе тырнап өткендей тітіркене қалған денем мұздап сала берді. Сірә, абыржыңқырап қалған жағдайымды бірден түсіне қойған Арыстан:

	– Зерде ғұлама, сабыр етіңіз?! Мұнда тұрған ештеме жоқ! Сіз бен біз бұдан бетер жайсыздықта да абыржудан аулақ болуымыз керек, – деп өзіме басу айтты.

	Өз ісімнің оғаштау болғанын енді ғана аңғарған мен:

	– Рас-рас. Айтып отырғаның дұрыс! – дегеннен басқа ештеме айта алмадым.

	Арыстан сәл жымиып күлді де:

	– Міне, мұныңыз дұрыс. Құлақ салыңыз. Тағы да бір аздаған жаңалықты ескерткенді жөн көріп отырмын, – деді.

	Оған қалжыңдаған болып:

	– Жаңалық айт дегенге өзің тіпті үдетіп барасың ғой. Тагы да не айтқалы отырсың? – деп езу тартып күлген болдым.

	Арыстан сол баяғы сабырлы қалыбымен:

	– Нені болса да жасырмау әуелден келіскен шартымыз ғой. Есіңізде ме? – деді.

	– Есімде.

	– Осыны кезінде дұрыс жасағаныма енді ғана көзім жетіп отыр, – деп сықылықтай күліп мәз болды. Оның жайбарақат күйіне қарап, секемдене қалған көңілім бірте-бірте жадырай бастады. Өзімше мен де бойымды кеңге салып:

	– Ал ендеше, кәнеки айтшы? – деп батылдана түсіп, оның ештемеге сасқалақтамайтын жүзіне қарадым.

	– Кемеміздің ұшу жылдамдығы кешеден бері басқаруға көнбей келе жатыр. Жылдамдығы кейде екі есеге, кейде төрт есеге көбейіп кетіп отыр.

	– Мына сығырың не деп отыр? – деген дауысым каттырақ шыгып кетсе керек.

	Ол төмен қарап:

	– Сіз ғапу етіңіз. Болып жатқан шындық қаншалықты ащы болса да, сізден жасыруға менің қақым жоқ. Өзіңізбен кеңесіп отыруды мойнымдағы борышым деп түсінемін, – деді де бірсыпыра уақыт үнсіз қалды.

	Өзімді-өзім әзер тежеп:

	– Қалқам Арыстан! Осы айтып отырғандарыңда әзіл жоқ па? – деп әңгімені жалғастырған болдым.

	Басын көтеріп маған қараған Арыстан:

	– Әзірше барлығы да шындық! – деді. Сәл ойланып:

	– Төрт еседейің 800 мың км/сағат қой, – деді Арыстан кідірместен:

	– Тура айтасыз. Қазір біздер Сатурнның тұсынан өтіп барамыз. Ескі жоба бойынша екі жарым жылдай мерзімде барып жететін Күн жүйесінің шетіне осы жылдамдықпен жүріп отырсақ, бар-жоғы екі жүзге жетер-жетпес күннің ішінде жетіп барамыз, – деді.

	– Өте жылдам екен.

	– Тура Плутонның орбитасына шығамыз.

	– Әйтседағы, әлі уақыт бар екен. Абыржымай іске кіріссек, көп жағдайды реттеп те алмаймыз ба? – деп өзімше қайрат беруге тырысқан болдым.

	Арыстан қуанғанынан атып түрегеп:

	– Рахмет, Зерде ғұлама! Менің сізден іздеп келгенім де осы болатын. Анада өзіңіз айтқандай: «Адамның ең үлкен бақытсыздығы сол – өзіне бетпе-бет келген бақытсыздықпен күресе алмауы...» деген едіңіз. Ризамын. Берген кеңесіңіз жүрегіме қонады. Абдырамай іске кіріссек, әлі уақыт жетіп жатыр, – деді де орнына келіп отырды.

	– Бұл жағдайды қанша адам біледі?

	– Әзірше, тек үшеу ғана.

	– Үшіншісі...

	– Менің көмекшім.

	Мен сәл ойланыңқырап отырдым да:

	– Сонда ендігі жоспарымыз қалай болмақ? – деп сұрадым. Арыстан кідірместен:

	– Менімше, ешкімге әзір сыр бермеу. Біздер техникалық жағын жатпайтұрмай тексереміз. Сізден өтіне келіп отырғаным – жалғыз ғана тілек, – деп бұл мәселені жан-жақты ойланып келгендігін аңғартты.

	– Айта бер.

	– Ол қалдықсыз қорек мәселесін өзімізге пайдалануға қазірден бастап кірісу керек. Үш таған заттарыңызды барынша молайту мәселесі алаңдатады. Ерте-жарықта бітіретін мақсаттың үлкені осы сияқты.

	– Түсінікті.

	Арыстан қайтуға ыңғайланып:

	– Ендеше, осылай келістік. Мен кетейін, – деді де тез қоштасып, жылдамжылдам басып шығып бара жатты.



	348-күн

	Анадағы Арыстанмен сөйлескеннен кейін, тым түс көргіш болып алдым. Неге екенін өзім де білмеймін. Әлде іштей қобалжудың салдары ма екен. Немесе ішкі түйсіктің болжамы деп ұғынған жөн бе? Сірә, әр түрлі ойлардың бір-бірімен шарпысқан, қалайдағы бір қызық сәті болса керек...

	Көріп жүрген түстерімнің айқындығы мен мазмұны жақсылыққа бай сияқты. Үнемі айдыны шалқар теңіз үстінде малтып жүремін де, кенет алдымнан шыға келген ақ шаңқандай алып кемеге отырып, көп адамдармен сапарымды ары қарай жалғастыра беремін...

	* * *

	Түс демекші?!

	Сонау алыс қалған балалық шақта, Қорқыт-әулие жайлы аңыздарды іздеп жүріп, қызығатыным соншама қайта-қайта оқып қайбіреуін жатқа соғушы едім. Сондағы аңыздар қиялының кеңдігімен қоса, телегей терең ой жүйесі тәнті ететін. Табиғаттың бір өзіне болмаса, өлімге де көнгісі келмеген Қорқыт дана, мысқалдай мысалдан үлкен ұғымдар тудырып, сәуегейлікпен айтатын болжамдарының дұрыстығына таңданбау мүмкін емес. Бірде Қорқыт дана аса бір қызық уақиғаны түсінде көріп сол ұғымға сенгендігі соншама кейін күллі ұрпағына дәстүр болып сіңісіп кетті. Міне, сонау Қорқыт заманынан бері қарай «жеті атаға дейін қыз алыспау дәстүрі» біздің халықта ұзақ уақытқа шейін өмір сүрген. Осы дәстүрді ол келешек ұрпақтың азбауының бірден-бір кепілі ретінде, соны мен қоса жаңарған буын мен жаңғырған нәсілді асылдана беруінің шартындай етіп, ел аралап жүріп қатты уағыздапты. Осынау ішкі түйсіктің дұрыс тұжырымдалуынан дүниеге келген ғажайып құбылысқа ғылыми астар беріп байқасаң, кезінде айтылған ұлағаты мол гипотеза екендігіне көзіміз жетеді. Мәселен ХІХғасырдағы Дарвиннің ашқан «...табиғи сұрыптау заңы» жоғарыдағы айтылған гипотезаның ғылыми түрде дәлелденген сипаты екендігі анық. Бірақ, осынау ғажап ересен дәстүрді, Қорқыт дана VII–VIII ғсырларда өмірге енгізген ғой. Мінеки түс арқылы жасалынған сәуегейліктің бір мысалы осы.

	Бұл күндері жатпай-тұрмай анадағы Арыстанның айтқан тапсырмаларын орындаудамыз. Қолдан өндіріп жатқан биомембрана, кәусар, қалдықсыз қорек кобейту үшін оны ұзақ уақыт сақтайтын әдісті іздеп көп әурелендік. Әйтеуір еңбегіміз жанып, жаман-жақсы болса да тапқан сияқтымыз. Қалған істің жеңілдене беретініне сеніміміз мол...



	364-күн

	Әлдеқалай бүгін аңсарым ауып, өзімменен ала шыққан шағын ғана қораптағы домбырамды қолыма алдым. Майда қоңыр үніменен елтіп, сонау бір жылдары елге барған күндерім есіме түсті. Әкемнің жамағайыны болып келетін бір қария сыйлап еді. Қарияның сондағы айтқан сөздері жадымда қалыпты:

	«...Қарағым асылымнан қалған тұяқ едің?! Ғұламалық өнеріңе әлем қол соғып жатқанда, менің берер сыйым, өзіңе арнап жасаған мынау домбыраны жаныңда ұстағайсың. Домбыраның үнін ұққан жанға бәрі де табылады. Түрі кішкене демесең мұнан үнді құралдың болуы мүмкін емес. Өйткені, бұл домбыраны анау өзің туып өскен Сауыр тауының шырқау биігінде тасты жарып шыққан әнші үйеңкі дейтін ағаштың жел қақты бұтағынан жасаған едім. Бұрауын тауып құлақ күйін келтіре білген жанға неше түрлі сазды әуеннің сырын ашып күмбірлейтініне сенемін. Мінеки, игілігіңе ұста.»

	Осы айтылған сөздер ұзақ сапарға аттанарда да есіме түсіп, өзіммен бірге ала шыққан едім. Салмағы қауырсындай ғана домбырамның құлақ күйін тез тауып, қағып-қағып жіберіп едім күмбірлей ала жөнелді. Бейне бәйгеге түсер аттай бауырын жазып, өзінен-өзі сөйлеп тұр. Бірнеше күйді бірінен кейін бірін жалғастырып ұзақ ойнадым. Көптен бері тартпағандықтан ба, екі қолым талықсығандай саусақтарым тез салдырап қалды.

	Кілт үзілген домбыра үнімен жарыса шықкан дауысқа жалт қарасам, босағаға сүйеніп тұрып қалған Дарын мен Артур қуана сөйлеп жаныма келді. Екеулеріне де орындық ұсынып, жайғасуларын сұрадым.

	Жарыса тіл қатқан олар:

	– Ғапу етіңіз!

	– Берген сигналымыздан еш белгі болмаған соң...

	– Ұлықсатсыз-ақ ішке енсек...

	– Таңғажайып дүниеге тап болдық-ау, – десіп жатты. Күйге еліктеп алаулаған сезімімді әлі де жинай алмай:

	– Бар болғырлар-ау, жерден шықтыңдар ма? – деппін ғой. Бір-біріне қарап алып, сөз бастаған Дарын:

	– Кереметтей қуанышты жайымыз бар. Соны өзіңізге айтуға асығып келген едік, осыншама ғажайыптың үстінен шығып, келген бойы босағаға сүйеніп тұрып қалыппыз. Не деген үнді домбыра еді, – деп өзінің әсерін айтып тауыса алмай тұр.

	Мұны естігенде өзімнің де сағыныш күйім кеудемді керіп:

	– И-и, алтындарым-ай?! Домбыра үнін сағынып қалған екенсіңдер ғой,

	– дедім.

	Екеуі де:

	– Әрине, Зерде ғұлама!

	– Әрине... – десіп жайраңдап сала берді. Артур сипалақтап:

	– Ұлықсат етіңізші? Домбыраны ұстап көрейін, – деді. Оның алаулап тұрған жүзіне қарап:

	– Көр, көр! Көре ғой, – деп қолымдағы домбыраны Артурға ұсындым. Домбыраны қолына алған Артур:

	– Айналайын асылым?! – деп отыра кетіп аңыратты-ай келіп. Бейне, күллі әлем үн қосып дүрілдеп кеткендей болды. Ол қатарынан бірнеше күйді төгіп-төгіп жіберді. Төкпе күйлер орындалып болған соң мамыражай толқытып қана тартатын шертпе күйлерге ауысты. Біраздан кейін қыза түскен Артур мың құбылтып Мұқан Төлебаевтың «Коммуниз оттары» атты кантатасын шалқыта түсіп, аса бір үлкен сезіммен тартты.

	Домбыраның үніне қатты еліткен Дарын:

	– Фу-у-у, осыншама бақытқа кенелеміз деп кім ойлаған?! Мынауыңыз ғажап болды-ау. Жақсылықтың үстіне жақсылық айтылса, ол да бір ғанибет емес пе? Қалай дейсіз, Зерде ғұлама? – деп маған қарады.

	Мен жайғаса отырып:

	– Өте орынды! Кәнеки, айтыңдаршы? – деп екеуіне алма-кезек қарап алдым.

	Олар да бір-біріне:

	– Айт!

	– Сен айт! – десіп қалды. Дарын:

	– Зерде ғұлама, мен Артурдың бастағанын жөн көріп отырмын. Әуелі, биохимиктің тұжырымдарын тыңдамай тұрып, нейрофизиологтің сөйлеп кеткені жөн емес сияқты, – деді.

	Оның сөзін құптаған мен:

	– Дұрыс. Сөзді Артур бастайды, – дедім. Артур ойларын сабақтай түсіп:

	– Мен барынша қысқа етіп, тек биохимиялық өзгерістеріне гана тоқталайын, – деді.

	– Айта бер.

	Артур омырау қалтасынан бір жапырақ қағазды қолына алып:

	– Дарын екеуміз тәжірибе жасалынған иттерге бірінші күннен бастап, екі түрлі бағытта зерттеу жүргізген едік. Мұны біздер өз бетімізбен, сізбен ақылдаспай бастаған болатынбыз. Әрине, онымызға кешірім сұраймыз. Бірақ, біздің зерттеулеріміз тәжірибеге ешқандай зияны да, қатысы да болмайтын болған соң оның үстіне бос уақытымызды қайда қоярға біл мей, өзімізше тапқан ермегіміз ғой. Алғашқы күннен бастап, міне төрт айдан астам уақыт ішінде қалдықсыз қорекке отырғызылған иттің қанын, лимфасын, өтін, ішкі бездерін бөліп шығаратын сөлдерін, тіпті сілекейіне дейін биохимиялық зерттеуден өткіздім. Міне, бізді қуантып отырған осы зерттеулердің нәтижесі. Енді қысқаша соған тоқталайын, – деді.

	Мен шаруаның жайын сөз төркінінен аңғара қойдым да:

	– Өте тамаша! Сен қысқаша емес, барынша талдап салалай айт. Менің байқауымша, сендер аса бір оқыс ұмытылған жайды өздерің аңғарып, өздерің бастап кеткендерің өте жөн болыпты. Бұл үшін екеуіңе де алғыс! Ал кәне-бастай бер, – дедім.

	Жадырай түскен Артур:

	– Жарайды. Ең әуелі лимфаның құрамындағы өзгерістерден бастайын, – деді.

	– Мейілің...

	– Себебі, әсіресе лимфаның құрамындағы өзгерістер таңданбасқа болмайтын ерекше құбылыс. Қалдықсыз қорекке ауыстырылған иттің лимфасы оншақты күн өткеннен кейін, бұрын-соңды биохимия ғылымына белгісіз ересен өзгерістерге ауысқаны байқала бастады. Бастабында мұны мен уақытша құбылыс шығар деп ойласам да, мүлдем бір жаңа қасиеттің анықталып келе жатқанын аңғарғандай болдым. Алғашқы күндері, тіпті Дарынға да айтпай, өзім ғана біліп, бірсыпыра уақыт тосып жүрдім. Бірақ, күн өткен сайын лимфадағы өзгеріс тіпті айқындала түсіп, бұрынғысынан да тазара берді. Бұрын лимфаның құрамында табиғи түрде болуға тиіс қорытылған шлактар, мысалы, сан алуан миллиардтап есептелінетін өлі клеткалар зат алмасуларының қалдықтары бұзылған сөлдер басы артық ткандардан бөлінетін сарысулар, әр түрлі тұз тұнбалары, уынан ажыратылған токсиндер, айта берсе таусылып бітпес, бұған дейін организмдегі қалыптағы жайлар деп түсіндірілетін көптеген қажетсіз қалдық заттардың құрамы күрт азая берді. Тіпт тканаралық сөлдердің құрамы қиялдағыдай болып тазарды. Көзбен көрмеген маманның сенбеуіне қақысы бар. Олардың тұнықтығы мөлдіреген белоктық сұйықтардан еш айырмасы жоқ!

	Ішкен астан бөлінетін қалдықтардың азаюының салдарынан бауырдың жұмыс істеу функциялары мүлдем жаңаша бір сипатқа ауысып, көлемі әлдеқайда кішірейе түскен. Бауырдың бөліп шығаратын сөлдері де көлемі жағынан көп азайып, сапасы жағынан ешуақытта байқалмаған қасиеттерін танытып отыр.

	– Жаным-ау?! – деп шыдай алмай орнымпан тұрып кеттім. – Мыналарың теңдесі жоқ жаңалық қой. Жарайды. Пікір айтысын соңына қалдырайық. Жалғастыра бер.

	Арқалана түскен Артур:

	– Ендігі бір айтпасқа болмайтын ғажайып нәрсе, қанның құрамындағы қызыл түйіршіктері де, әртүрлі ақ түйіршіктері де лейкоциттер, лимфо циттер, тромбоциттер, моноциттердің өмір сүру ғұмырлары қиялға симастай болып ұзарып кетті. Осының салдарынан күніне мың өліп, мың тірілетін өлі клеткалардың күрт азаюынан лимфаның құрамы да тазара түскенін байқатып отыр. Бұл манадан бері айтып отырғандарымыз, тек қана құрамдық сапасы ғана ғой. Ал осы тазарған сөлдердің биохимиялық сипаты бұрын-соңды болжалдап та айтылмаған күйге ауысқандығын көрсетеді. Міне, қысқаша ғана осылай хабарламамды бітірейін, – деді.

	«Мен айтқан жайлардың бәрін де көз алдымнан өткізіп елестеткен сайын есім шыққандай, қуанышым қойныма симай отырдым. Шын мәнінде жаңағы айтылған жайлар, тіршіліктің биохимиялық тұрақтылығын жаңа күйге, жаңа сапаға жеткізіп қана қоймай сонымен қоса, биохимиялық құнарлылықтың әсерімен организмдегі барлық мүшелердің, соның ішінде, әсіресе мидың қабілеттілігінің арта түсуіне ықпал етуі ғажап емес. Тіпті, бұрыннан да данышпандықтың негізі организмнің биохимиялық құрамына тікелей байланысты екендігін дәлелдейтін ғылыми ағымдар да болған. Бұл жаңалықтың берері шексіз».

	Мен ой үстінде бірқыдыру отырып қалсам керек. Ұлықсат сұрап тіл қатқан Дарын:

	– Зерде ғұлама, – деді.

	– Ау-у...

	– Мен бастай берейін бе?

	– Ие-е. Әлде, бірінші айтылғандар жайлы пікірлесіп алсақ па екен?

	– Өзіңіз біліңіз.

	– Жо-жоқ! Пікірге біржола отырғанымыз жөн болар. Сен айта бер. Дарын:

	– Менің айтпағым, – деді алдындағы фотосуреттерін ашып. – Ең негізгі көңіл аударғаным, әсіресе, мидың қызметі болды. Жаңа Артур ай тып шыққан биохимиялық өзгерістермен қоса қалдықсыз қорекке ауыстырылған иттің миының ойлау қабілеттері. Оның бұрынғыдан мүлдем басқаша түйсінуі, қабылдау реакциясы, берілген сигналдарға ұғымталдығы, мүлдем жаңа сапаға ауысқан сипатты байқатады. Жазылып алынған энцефалограммалардың фотосуреттері мынандай, – деп бір-бірлеп маған көрсете бастады.

	– Жә-а, мыналарың өте қызық екен, – деп зерделей қарап шықтым.

	– Иттің мінезінде қандай өзгерістер бар?

	– Өте көп. Берген бұйрықтар мен тапсырмаларды түйсінуі ерекше.

	– Ал анау, қайыра табиғи тамақтандыруға көшірілген иттің өзгерістері қандай?

	Сөзге араласқан Артур:

	– Бастапқы күндері аса қиындау болды, – деді.

	– Қалай?

	Дарын әңгімесін жалғап:

	– Алғашқы табиғи қорекке көшкен күндері бейне организмнің уланғаны тәріздес белгілер байқалады. Сондықтан екі-үш күндей қантамыры арқылы сұйықтар жіберіп емдеуге тура келді. Сірә, қалдықсыз қоректен кейін таза күйге ауысқан қан мен лимфа құрамы қайыра көбейген шлактармен қанығып, уланғандай әсерде болса керек. Өйткені қайыра қалпына келген қан мен лимфаның биохимиясы да, иттің күрт өзгерген мінез-құлқы да соны көрсетеді, – деді.

	Мен шын мәнінде естігендеріме жан дүнием масайрап:

	– Айтып отырған жаңалықтарыңа адамзаттың ғұмыр бойы аңсаған, әртүрлі әдістермен іздестірген мидың қабілетін арттырудың кілті жатқандығында сөз жоқ. «Формула гениальности» дейтініміз осы. Оның өзі тікелей биохимиялық құрамға негізделетіндігі, тіпті ертеректе-ақ айтып келе жатқан белгілі нәрсе, – дедім.

	Іле сөзге араласқан Дарын:

	– Сонда қалай деп түсінеміз? Асқазан-ішек жолдары арқылы қорытылатын заттардың қалдықтары организмді улап отырған ба? – деді.

	Мен қысқа ғана:

	– Солай болғаны ғой, – дедім. Артур балаша қуанып:

	– Биохимия бүкіл тіршіліктің негізі деу дұрыс екен ғой, – деді.

	– Рас! Бұл айтып отырғаның өте орынды. Дарын да:

	– Ендеше мидың қабілетінің өзі де, тікелей биохимиялық құрамына байланысты екен ғой? – деп сұрады.

	– Сөз жоқ! Артур:

	– Өз пікіріңізді тыңдасақ екен, – деді. Мен екеуіне алма-кезек қарап:

	– Пікірлерімді манадан бері де айтып отырмын ғой. Осы естігендерімнің бәрі көрген түстей бір ғажайып құбылыстай санамды сан салаға жүгіртіп отыр. Мінеки, халқымыздың екі-ақ ауыз мәтеліне құлақ асып көрелікші?! Онда: «Ас адамның – арқауы» дей тұра, «Ауру – астан» екендігін айтады. Міне бүгін өздерің ауру атаулының көзі шынында да қабылдайтын қорекке байланысты екендігін дәлелдеп отырсындар, – деп қысқаша тұжырым айттым.

	Орындарынан көтерілген екеуі де:

	– Рахмет, Зерде ғұлама.

	– Ендігі бағыт қалай болмақ? – десті. Мен оларға жылы шыраймен еркелете қарап:

	– Өздеріңе рахмет. Ары қарай жалғастыра беріңдер, – дедім.

	Осылайша ойда жоқта естіген жаңалығым, көп толғантып, көп ойлантты. Қолыма домбырамды алып ақырын бір сазды әуенмен тербеліп отыра бердім. Көңілімді шым-шымдап қана әлдилеген күй әлденендей алысқа жетелейтін сияқты...



	379-күн

	Күн өткен сайын әлденеден қорқатын сияқтымын. Қорықпауға шарам да жоқ. Оны несіне жасырайын?! Анадағы айтқан Арыстанның әңгімесінен кейін де бірнеше айлар өтіп кетті. Бірақ кемеміздің жағдайы сол қалпында, аққан жұлдыздай зымырап барады. Төніп келе жатқан аса үлкен қатерді білмегеннің өзі бақыт екен ғой. Кешегі Дарын мен Артурдың көңілдерінде қаяу жоқ. Барлығы болашақ үшін деп ашқандарына мәз, тапқандарына қуанышты. Егер шынымды айтсам, солар келіп кеткеннен кейін-ақ, әртүрлі ойлар мазалап қорқатынды шығардым.

	Осыншама жаңалық, осыншама өзгерістер тіршілікте өз орнын таппай құмға сіңген судай болып жоғалатындығын ойласам жан дүнием отқа күйгендей алаулайды. Суға кеткен тал қармайдының әдетімен өткен-кеткен әртүрлі уақиғалардан үміт іздейді екенсің.

	Болып жатқан жайдан бейхабар болған соң, кеме іші бәз-баяғы қалпында, әркім өз шаруасымен әлек. Оның үстіне, қай лабораторияда болмасын ашылып жатқан ғылыми жаңалықтар мол-ақ. Сірә, жердегімен салыстырғанда ғылыми тәжірибелерге космос кеңістігіндегі жагдайдың өзінше ерекше әсері болса керек. Мұндағы сыртқы ортаның мүмкіншілігі, мүлдем басқаша әсер ететін магниттік өрістер мен тартылыс күштері тепе-тең салмақсыздық, айта берсе толып жатыр, жердегіден анағұрлым айырмашылықтары бар құбылыстар жеткілікті. Адамға осынық барлығы да медеу болатын көрінеді. Қобалжыған көңілді де тоқтатарлық үміттер жоқ емес. Қалайдағы сабырлылықпен істің қайырын күтеміз...



	390-шы күн

	Арыстанның алпамсадай денесі көрер көзге сымдай тартылып, ысыла түсіпті. Бірақ оның сабырға толы жайдары жүзі бұрынғысынша, бәз-баяғы қалпындай нұрлы көрінеді. Оның ізгілікке толы бауырмал жүрегі де, болып жатқан жайларды өзінше түсініп, өзінше ұғынуынан ба екен, қалайда табиғатына тән, сабырлылығы адамға ерекше сенім ұялатады.

	Кенет ойда жоқта лабораторияға кіріп келген ол ашық-жарқын сөйлесіп тәжірибе жасалынған иттерді алғашқы рет көрді.

	Уақиғаның ең қызығы иесін көрген иттердің, бір-біріне ұқсамайтын екі түрлі мінезіне, екі түрлі қабылдауына таңырқамаудың өзі қиын еді. Күшігінен қолында өскен иесін көргендегі қалдықсыз қорекке ауыстырылған иттің қуанғаны соншама, бірден еркелей жүгіріп жеткен бойы, екі аяғын иесінің иығына асылта салып, сағынышқа толы үнмен қыңсылап қоя берді. Ал табиғи қоректенетін ит жай ғана орнында жатып емеуірін танытқандай, танығанын салғырт қозғалысымен білдірді де тына қалды. Арыстан жанына кеп басынан сипалағанда ғана орнынан көтеріліп еркелеген болды. Әлі дағы иесінің аяғына оралып жүрген алгашқы итке Артур ақырын тіл қатып:

	– Лашын! Болды ғой енді, – дегені-ақ мұң екен өз орнына барып шоқиып отыра кетті.

	Арыстан жанында тұрған Дарын мен Артурға алма-кезек қарап:

	– Тіл жоқ қана демесең, мынау Лашынның түйсігі неткен мол?! – деп өзінің таңданысын жасыра алмады.

	Дарын:

	– Қалдықсыз қоректің беріп отырған жемісінің бірі осы. Бұрын тіпті ойымызға келмеген көп жағдайлардың сыры ашылып отыр. Лашынның түйсігі сергек. Оны өзіңіз де байқап тұрсыз, – деді.

	Оның жүзіне күлімсірей қараған Арыстан:

	– Бұл айтып тұрған келешек мұраттың нәтижесі болатындығына сенемін. Ылайым солай болсын. Бірақ бүгінгі таңда маған керегі өздеріңіздің ұсынып отырған қалдықсыз қоректену әдісі әлдеқайда мол қуаныш әкелетіндігін ерекше атап айтқым келе. Өйткені, бұл қазіргі қолда бар шындығымыз. Мен үшін осының өзі-ақ теңдесі жоқ жаңалық, – деп жастармен жылы қоштасты.

	Арыстан екеуміз менің бөлмеме келдік. Ол ризалықпен:

	– Зерде аға-ау?! Қандай керемет іс істегенсіз? Осыншама дана ұл өсірген халықта арман бар ма? – деді.

	– Қой, қой! Артық айтпа.

	– Қандай артықты айтасыз?

	– Жо-жоқ! Сабыр, сабыр...

	– Жақсы?! Солай-ақ дейік.

	– Онан да жаңалығыңды айтшы. Жермен байланыс дұрысталды ма?

	– Жоқ! Сол күйі, әлі байланыссызбыз.

	– Жылдамдық ше?

	– Жылдамдық та сол қалпында?! Көп ұзамай Күн жүйесінің шеңберінен шығып, көрші жатқан Альпа жұлдызының жүйесіне енуіміз мүмкін.

	– Сенің бұл қалжыңың ба, әлде шының ба? Арыстан менің жүзіме ойлана қарап:

	– Ғапу етіңіз, Зерде ғұлама. Мен бар шындықты бүкпесіз айтып жіберген сияқтымын. Бірақ, оған қапаланбаңыз. Біздердің әдейі сәтін күтіп қолданбай отырған мүмкіншіліктеріміз толып жатыр. Бірақ, тағы да айтамын, сәтін күтуге тиістіміз. Күн жүйесінің шетіне шығысымен-ақ кемеміз қайыра байырғы қалпына оралмақ. Менің ең негізгі қуанышым, қазіргі сіздердің қол жеткізіп отырған жетістіктеріңіз деп ерекше атап айтамын. Қорқыныштың үлкені болып саналатын – нәрсіз, тамақсыз қалудан құтылған сияқтымыз. Міне, бұл негізгі мәселе, – деді.

	Менің көңілім орнына түскендей болып:

	– Рахмет, бауырым! Қолда әлі де пайдаланатын мүмкіншілік болса – онда үміттің де үзілмегені ғой. Кемедегілер естімеген, сезбеген де сияқты, – дедім.

	Арыстан жұлып алғандай:

	– О не дегеніңіз?! Ешкім де сезуге тиісті емес! Бұл жағына барынша сақ болуымыз керек. Зерде ғұлама, келісіміміз күшінде, қалай дейсіз? – деп қайыра сұрақ қойды.

	Мен де:

	Жақсы, жақсы! Сөз жоқ, солай болғаны орынды, – деген болып жатырмын.

	Арыстан кетуге ыңғай білдіріп:

	– Ендеше, келістік. Солай болсын, – деп орнынан тұрды. Мен оны шығарып салып сыртынан қарасам, ол бұрынғысынан да жігерлі,

	бұрынғысынан да байсалды болып көрінді. Міне, көпшіліктің басшысы тап осындай ғана болуы керек. Оның келіп кеткені маған ұланғайыр қуат бергендей.



	416-күн

	Ойда жоқта бүгін ертелетіп Дарын мен Артур бөлмеме келді. Әуелде таңырқап қалсам керек, оны байқай қойған олар:

	– Аздап домбыра тартсақ па деп келдік, – десті.

	– Несі бар?! Кәнеки, жайғасып отырыңдар. Артур әдеттегі еркелеп сөйлейтін мінезімен:

	– Өзіңіздің көңіл-күйіңізді көтеріп дегендей, – деп қойды. Мен де оған күлімсірей қарап:

	– Бар болғыр-ау, менің көңіл-күйім жаман деп кім айтты саған, ә? Алдаусыратпай, өзімнің тартқым келіп отыр деп сұрамайсың ба? – дедім.

	Сөзге араласқан Дарын:

	– Артур ойындағысын онша сәтті айта алмады. Көтеріңкі көңіл күйлерімізді желпіндіре түсетін сазды әуеннің керектігін айтпақшы еді. Ұлықсат етіңіз Зерде ғұлама, – деп қолын созған Дарынға қасымда тұрған домбыраны ұстата бердім.

	Домбыраны қолына алып, құлақ күйін келтіре бастаған Дарын:

	– Мен сіздерге Біржан салдың әндерінен айтып көрейін, – деді. Артур екеуміз қостап: – Бә-ре-келді

	– Аңыратшы бір...

	– Құлақ құрышын қандырып, – дестік.

	Дарын домбыраны қағып-қағып жіберді де, Біржанның «Жамбас сипарын» баяулата көтеріп бастай кетті. Қоңыр дауыс күмбірлей көтеріліп, шырқай биіктеп алды да, жоғарыдан төмен жүгірген тау бұлағының сылдырындай неше алуан бір сәттерге ауысып жатыр. Соншама таза мөлдір үн, жүректің не бір қыйлы қылдарын қозғағандай жан дүниемізді аралап масайратып жібергендей болды. Осыншама да құдірет болады екен-ау?! Тіпті, құлақтан кіріп бойды алып барады. Әлде жүрегімізге байлана бастаған сағыныштың әсері ме екен? Әйтеуір, не керек, толқыта қайырып, баяулата әнін аяқтағанда, телмірген күйі жанарымыз жасаурап отырып қалыппыз.

	Сәл үнсіздікті бұзып:

	– Өркенің өссін, рахмет! Әуенің қандай жақсы еді. Әнді де сағынып қалсақ керек. Тағы да айта түсші, – дедім.

	Дарынның өзі-дағы ширығып ән айтқысы келіп отырса керек. Біржанның, Ақанның бірнеше әндерін айтып берді. Тебірене айтқандықтан ба, әуендері бірінен-бірі өткендей ғажайып бір күй кешкендей болдық. Ол қолындағы домбырасын Артурға ұсынып:

	– Кәнеки, күмбірлетіп күй тартшы? – деді. Домбыраны қолына алған Артур:

	– Байқаймын, көңілдеріңізді ой тербеп отыр екен. Ендеше, шертпе күйлерді тартып көрейін, – деді де, бірқанша халық күйлерін ойнап, өзінің аса сүйіп тартатын «Аққу» мен «Ата толғауын» бабына келтіріп, аса мәнерлеп ойнады. Тіпті, домбыраны анық сөйлете білсең, құдіреті төтенше екен-ау. Кестеленген суретке ұқсас ой өрнектерін тапжылтпай көз алдына елестетер, неткен ғажайып саздар десеңізші. Қос ішектен шыққан әр алуан үн, сезімнің сан түрлі қылдарын түртіп кетіп қозғағанда, жаның қасым болардай күй кешеді екенсің...

	Мен шәкірттеріме алма-кезек қарап:

	– Ту-у-у, бір жасап қалдым-ау! Келгендерің қандай жақсы болды. Менімше, кейінірек бүкіл кемедегілерге тыңдатқанымыз жөн сияқты. Солай емес пе? – дедім.

	Олар:

	– Әрине.

	– Бізден де өнерлілері болуы мүмкін ғой.

	– Жалпы көпшілік бір сергіп қалар еді, – десіп бір-біріне қарап жымыңдасып алды. Байқаймын, бұлардың негізгі шаруасы, сірә, күй тартып, ән айтып қана қайту емес сияқты.

	Домбыраны қорабына салып анадай жерге апарып қойған Артур:

	– Зерде ғұлама! Біздер өзіңізден бір шаруаға ұлықсат сұрай келдік, – деді.

	Мен жымың ете қалып:

	– Иә, айтыңдар, – дедім. Сөзін жалғастырған Артур:

	– Біздер ары ойланып, бері ойланып тәуекелге бел буып отырмыз. Тек өзіңіздің ақ батаңыз керек, – деп тағы да жұмбақтай түсіп пауза жасады.

	Не екенін іштей аңғарсам да:

	– Ие, ол қандай шаруа? Ойластырып көрелік, – дедім. Сөзге енді ғана араласқан Дарын:

	– Артур екеуміз де қалдықсыз қорекке ауысқымыз келеді. Пайдасынан басқа зияны жоқ нәрсені соза берудің жөні келмейтін сияқты. Барлық керек заттарды да дайындап қойдық, – деді.

	Мен не дерімді білмей бірсыпыра отырып қалдым. Олардың жаутаң қаққан жанарларынан осы шешімге әбден бекініп келгендері байқалады. Қас-қағымда сан-сапалақ ойлар шарпысып, қатты толғандым. Бірақ келіспеудің де дәлелін таба алмадым...

	Артур:

	– Сіздің неге қиналып отырғаныңызды түсіндік. Бұл әбден шешілген мәселе ғой. Тым құрығанда анықталмай жүрген күдігі болса жарайды. Созбақтамай жасауымыз керек. Тәуекел етіңіз! Біраздан соң кемедегілердің бәріне де жасамасақ болмайды. Әрі-беріден кейін, қалдықсыз қоректі өндіретін тағамның өзі күн өткен сайын азая береді ғой. Сондықтан ұлықсат етіңіз. Дереу созбақтамай іске кіріселік – деді.

	Мен ескі әдеттің инерциясын жеңе алмай отырғанымды анық сезінсем де, бірсыпыра ойланып барып: Жолдарың болсын! Ертең өзім басқарамын. Асқазан-ішек жолдарын дайындау керек қой, – дедім.

	Олар қуанышы қойнына симай:

	– Біз қазір де дайынбыз.

	– Дайындалғанымызға бір жұмадай уақыт болды, – десті.

	– Онда келістік. Ертеңгі күн сәтті болсын! Естері шығып кеткен Дарын мен Артур:

	– Рахмет, Зерде ғұлама!

	– Сеніміңізге рахмет!

	– Тіпті, ертең демей осы қазір-ақ жасай салатын жұмыс қой.

	– Рас.

	– Сәрсенбінің сәті екен.

	– Тәулік жаңа ғана басталды, – десіп жас баладай жалынбастары бар ма.

	Мен не дерімді білмей:

	– Уақыт қанша? – деп сағатыма қарасам, шынында да таңертеңгі оннан жаңа ғана асып бара жатқан мезгіл екен.

	Екеуі де:

	– Зерде ғұлама-ау...

	– Таң жаңа ғана атты.

	– Уақыт жетеді, – десті. Мен:

	– Жарайды. Бара беріңдер. Мен қазір келемін, – дедім.

	Ай, жастық жалынды қойсаңшы?! Естігендері-ақ мұң екен, жүгіре басып шыға берді. Алғашқы тәжірибені өзіме жасаймын ғой деп жүр едім. Мына екеуінің көңілдерін жыға алмадым. Шынында да жасалатын шаруаның еш қиындығы жоқ. Аз ғана уақыттың ісі...



	421-күн

	Артур мен Дарынның жағдайлары жаман емес. Айтары жоқ, бәріміз де бір ғажайып дүниені аттап өткендей сезімдеміз. Ұйқысыз күндер де өте шықты. Жан дүнием аңсаумен жүрген арманына жеткендей, аса бір шаттық күйдемін. Осындай сәттерде қолыма алып оқитыным Ұлы Абайдың поэзиясы болатын. Бүгінде міне қайта-қайта парақтап оқи бергім келеді.

	Әуелде бір суық мұз – ақыл зерек, Жылытқан тұла бойды ыстық жүрек Тоқтаулылық, талапты шыдамдылық, Бұл қайраттан шығады, білсең керек. Ақыл, қайрат, жүректі бірдей ұста, Сонда толық боласың елден бөлек.

	Жеке-жеке біреуі жарытпайды,

	Жол да жоқ жарыместі «жақсы» демек, Ақыл да – ашу да жоқ, күлкі де жоқ, Тулап, қайнап – бір жүрек қылады әлек. Біреуінің күні жоқ – біреуінсіз...

	Ғылым – сол үшеуінің жөнін білмек.

	Шынында да бұл не қылған жұмбақ жан?! Түн-түнекті түрілтіп маңайына сәуле шашқан данышпандық деген осы да?! Не бір білімі заңғар ғұламалардың тәрбие алған ортасы, білім берген үйретушілері бар ғой. Ал сенің елден ерек даралығың да сол жалғыздығыңмен бағаланса керек. Ақыл, жүрек, қайратқа ғылымменен шырақ жаққан қасиеттім! Шалдыққанда дем берер қуатым да өзіңсің, адасқанда жол сілтер пырағым да өзің екеніңді мақтанышпен есіме аламын. Атыңды атап қайталаған сайын соншалықты бақытты ұрпақ екеніме қуанамын....





БЕСІНШІ ДӘПТЕР




	Әлем шексіздігі тәрізді, тіршіліктің өркені де

	толастап бітпес, жетілген сайын түрлене дами

	беретін телегей терең құбылыс. »

	“Ұждан”



	446-күн

	Жарқ ете қалып, көгілдір сәулесі жайыла тарап, автоматты түрде бөлмедегі экран-табло жанды. Экраннан Арыстанның жайдары жүзі көрінді. Ол соншама көңілді үнмен:

	– Армысыз, Зерде аға! – деді. Мен де оның дауыс ырғағына салып:

	– Бар бол, бауырым?! – дедім. Ішек-сілесі қата күліп алған Арыстан:

	– Білемін-білемін! Сіздердің көңіл күйлеріңіз жақсы, – деді. Мен де іле:

	– Е-е, өздеріңдікі ше? – дедім. Арыстан:

	– Біздің жағдай қашан да бес қой. Өзіңізден сүйінші сұрамақшымын, – деді.

	– Бә-ә-ре-келді! Барлығы да өзіңдікі...

	– Жаңалықтың үлкені, кемеміз басқаруға көніп жылдамдығы бәз-баяғы қалпына келді.

	– Арыстан-ау, мынауың рас па? Ту-у, өзің де бір сырбаз екенсің! Не сұрасаң да қалағаныңды ал!

	– Рахмет! Елге жетіп, үйге барғанда аламын. Әзірше мен үшін, сіздің қарыздар боп жүргеніңіз дұрыс, – деп Арыстан рахаттана күліп алды.

	Мен де мәз-мәйрам болып:

	– Әй, қу бала-ай, солай ма? Болса болсын! – дедім.

	– Келістік.

	– Жарайды оның бәрі жөн. Келе жатқан деңгейіміз қай тұс? Арыстан сәл күмілжіңкіреп:

	– Шындықтың өзін тура айтайын. Енді біраз күннен кейін біздер Плутонның шеңберінен шығамыз. Анығырақ етіп айтсам, күн жүйесінен шығып кетуге мәжбүр болып отырмыз. Кемемізді қайыра бірден бұрып алып, қайтар жолға шығуға келіңкіремей тұр. Көп ойланып, көп толғандық. Анау-мынау жөндеу жұмыстарын, ұшып келе жатқанда жөндеудің мүмкіншіліктерін таба алмадық. Сондықтан зерттеулерге сүйене отырып, Күн жүйесінен шығысымен-ақ, көп ұзамай жететін Альпа жұлдызының ең шетіндегі шағын планетаға қонбақшы болып шешім қабылдадық. Қысқаша айтқанда, барлық жағдай осы, – деді.

	Менің сасқаным ба әлде, келіскенім бе өзім де білмеймін:

	– Жаным-ау?! Оның үсті тоқтауға жайлы ма екен? – деппін ғой. Арыстан сәл жымия күліп ап:

	– Ол жағына қам жемеңіз. Барлығы да егжей-тегжей тексерілді. Тіпті соңғы күндердегі болжамдардың ішінде саналы тіршілік иелерінің бар екендігін байқататын дәлелдер көп. Көлемі жағынан өзіміздің Айдан әлдеқайда үлкендеу, тіпті Жер көлемімен деңгейлес дене. Әлде бір үлкен планетаның серігі немесе Альпа жұлдызы жүйесіндегі өз алдына планета деп отырмыз. Алдағы тұрған ең үлкен мақсат – жайлап қону, онан арғысын көре жатармыз, – деп өзінің аса сенімді екенін аңғартты.

	Мен қысқа ғана:

	– Іске сәт! Бірақ, жұлдыз жүйесінің шетіндегі дене болса, планета деуге көлемінде күмән бар екен, – дедім де қоя салдым.

	Бірден құптаған Арыстан:

	– Оныңыз рас. Мұндай секем бізде де жоқ емес. Оны бара көрерміз, – деді. Мен естігендеріме еріксіз көнгендей болып:

	– Ендігі біз кездесетін жағдайлардың барлығы да, күтпеген жаңалықтарға толы болуы әбден заңды. Сондықтан, әбден қонып болғанша, осының бәрін әлі де құпия ұстағанымыз жөн, – деп өзімнің ойымдағы пікірімді білдірдім.

	Арыстан жас балаша қуанып:

	– Мың да бір рахмет, Зерде аға?! Өзіңізден алмақшы болған жауабым да осы болатын. Тап осы қазір маған қажеті сіздің рухани қолдауыңыз еді. Қанша айтқанмен белгісіздіктің аты – белгісіздік кой. Бірақ, сапарымыздың аман-есен аяқталуына сенімім мол, – деп жігермен сөзін бітірді.

	– Арыстан шырақ! Мен де өзіңе тәңірдей сенемін. Әр қадамды, әр секундты, тек ғылыми есепке ғана бағындырып әрекет ету керек. Менің өзіңнен бар сұрамағым осы.

	Арыстан:

	– Түсіндім. Қайыр. Бұдан былай жиірек мазалауым да мүмкін, – деді.

	– Міндетті түрде. Тіпті, оны мен сенен өтінемін.

	– Жақсы. Келістік.

	Әрине мен көпке дейін естігендерімді қайыра есіме алып, көп толғандым. Бірақ, жүрегімде қорқыныш жоқ. Халық даналығы айтатындай «Болған іске

	– болаттай берік болғаннан» басқа шара жоқ...



	450-күн

	Бүгін тұра салысымен, Артур мен Дарынға хабарласып бірер минутқа келіп кетулерін сұрадым. Олар іле көп кідірмей бөлмеме келді. Екеуінің жүздері да албырай түсіп, тым жасаңғырап кетіпті. Мен алғаш рет назарыма шалынғандықтан ба, олардың өңдеріне алма-кезек қызыға қарап тұрып қалсам керек.

	Олар екеуі де менің күйімді іштей түсініп, қашан өзім тіл қатқанша ләм деп үндеген жоқ. Үнсіздікті біразға созылып кеткенін енді ғана аңғарып:

	– Бар болғырлар-ау, неге үндемей тұрсыңдар? – деппін. Еркелеп сөйлейтін Артур:

	– Өзіңіз ғой, тіпті бізге танымайтын кісіше қарадыңыз. Әлде біздер, шынымен де өзгеріп кеткеміз бе? – деді.

	Дарын сәл сыпайылап:

	– Әсіресе, соңғы күндері қатты өзгергеніміз рас. Жүзімізде тіпті әжім қалмады. Көңіл-күйіміз де, сезіміміз де сергек. Жаңалық естігіңіз келсе, бүкіл лабораториядағы шәкірттеріңіз түгелдей жасанды қорекке көшуге ұлықсат сұрап отыр, – деп сөзін аяқтады.

	Мен қуанғанымнан:

	– Қойыңдаршы, мыналарың шын ба? – деппін ғой. Екеуі де:

	– Шын болғанда қандай!

	– Қолды-аяққа тұрмай асығып отыр, – десті. Мен ойымдағымды жасырмай:

	– Расында да, өздерің қатты өзгеріп кетіпсіңдер. Ал, кәнеки, байыптап айтыңдаршы? Тек өзгерістеріңді өсірмей, сезінгендеріңді кемітпей, барынша дәл айтуға тырысыңдар, – дедім.

	Артур жанындағы отырған Дарынға қарап:

	– Сен басташы – деді. Дарын:

	– Жарайды, мен-ақ бастайын. Алғашқы біраз күнге дейін, бей-жай болып, көңілім қобалжығандай біртүрлі құлазып жүрді, – деді.

	Мен шыдай алмай:

	– Екеуің де ме? – деп қалдым.

	– Ие-е, екеуміз де, Артурдікі менен гөрі әлдеқайда бәсеңдеу, тіпті болған жоқ десе де артық емес. Бірақ жан қиналатындай ештеме болған жоқ. Менің ойымша, психологиялық әзірлік жақсы болса, тіпті ешқандай белгі болмауы да мүмкін.

	– Дұрыс екен. Ал енді, нейрофизиолог ретінде байқағандарыңды айтшы?

	– Шартты, шартсыз рефлекстердің өздерінде өзгерген дүниелер өте көп. Ең бастысы, организмге бірте-бірте қуат құйылғандай, соңғы күндері ерекше сергектікті сезіне бастадық. Ұйқымыз тез қанып қалады. Бізге қазір бір ақ сағат ұйқы жетіп жатыр. Шаршап-шалдығу, маужырап қалғу дегендер атымен жоғалды. Денеміз бұрынғы қалдықты шлактардан арылып та біттіау деймін, өйткені, ақырғы күндердегі миымыздың қабылдау қасиеттері ерекше өзгергенін өзіміз де сезіне бастадық...

	– Жарады. Ал, биохимик сенің қандай жаңалығың бар? Артур:

	– Қалдықсыз қорекке көшкеннен кейінгі жайларды Дарын барынша дәл айтып шықты. Өзіміздің тәжірибеде көргеніміз сияқты биохимиялық құрамымыз мүлдем жаңа сапаға ауысты деуіме болады. Ол жаңалықтардың көпшілігі белгілі тәжірибеде неше рет анықтаған жайларымыз ғой.. Біздердің өз байқауларымызға сүйене отырып, екеуміздің де қадап айтарымыз, мидың да жұмбақ сандығы ашылғанға ұқсайды. Оның ойлау қабілетіндегі жаңа сипаттардың молдығы соншама, әбден зерттеп шықпай алдын-ала тұжырым жасаудың қажеті жоқ сияқты, – деді.

	Мен:

	– Дұрыс. Ендеше не іркіліс бар? Зерттеңдер. Солай емес пе? – дедім.

	Дарын:

	– Солайы, солай ғой, Зерде ғұлама. Ұлықсат етсеңіз, біздердің бір өтінішіміз бар, – деді.

	Мен бірден:

	– Сұра. Айта ғой, – дедім.

	Дарын жанында отырған біздерге алма-кезек қарап алды да:

	– Ол өзіңіз жайлы. Ең ғажабы анық дарынды мен данышпанның қабылеті жаңа сипатқа ауысса, мұнан үлкен табыс болуы мүмкін емес. Біздер өзіңізге керектің бәрін де дайындап қойғанымыз қашан! Тек, ыңғайын тауып айта алмай жүр едік. Міне, бүгін сәті түскен сияқты. Сіздің қалдықсыз қорекке көшуіңізді сұраймыз, – деді.

	Мен толқыған күйімді жасыра алмай:

	– Оларыңа рахмет. Тап осы қазір болыңқырамай тұр. Біраз күндер күтетін бір жайлар бар. Әйтпегенде кідірместен кірісіп-ақ кетер едім. Арыстан екеуміздің келісіп қойған бір тығыз шаруаларымыз болып тұрғаны. Әзірше ренжімейсіңдер ғой, – деп екеуіне қарадым.

	Артур:

	– Ол шаруаның жайын біздерге айтпайсыз ба? – деді. Мен жұлып алғандай:

	– Жо-жоқ! Ол құпия. Кейінірек айтамын, – деппін ғой. Олар да:

	– Жақсы, жақсы!

	– Ғапу етіңіз, десіп жатты. Мен оларды сәл кідіртіп:

	– Егер лаборатория қызметкерлерінің барлығының да көңілдері соғып отырса, мен ұлықсатымды бердім. Асықпай, өте ұқыппен жасай берулеріңе болады, – дедім.

	Екеуі де:

	– Құп болады!

	– Кірісуге ұлықсат етіңіз? – десіп шығып бара жатты. Мен егіз қозыдай болған екеуіне қызыға қарап тұрып қалдым...





ЖЕТІНШІ ДӘПТЕР




	Зерде ғұламаның күнделік жол-жазбасын айсбергпен

	салыстырсақ, сіздерге айтып берілмегі, тек оның жүзден бірі ғана.

	Небір қилы жағдайлар айтылмай қалып барады.

	Ол да келешекте таратыла жатар.

	«Ұждан»



	665-күн

	Кеме іші бәз-баяғы қалыбы, ешкім-дағы ештемені сезбейтін сияқты. Әркім өз шаруаларымен қызу еңбек үстінде жүріп жатырмыз. Көптен бері қайыра тексеріп көрмеген соң, Лашынды өз бөлмеме әкеліп, оның асқазанішек жолдарындағы биомембрананың жағдайын бақылап отырғамын.

	Ішек жолдарының қатпар-қатпар кілегей қабаттарына сіңісіп кеткен био-мембрана түтікшесі арқылы, емін-еркін қоректік заттар өздерінің қаныққан иондарына дейін ыдырап, осмостық заңдылықтың әсерімен әрі-бері ағып жүр. Бір ырғаққа түсіп алып, үздіксіз жүріп жатқан таңғажайып құбылыс.

	* * *

	Әлден уақытта ұлықсат сұрап ішке енген Артур лаборатория қызметкерлерінің шағын залға жиналып мені күтіп отырғандарын айтты. Артурдың алабұртқан жүзінде әлденендей алаң бар сияқты. Ештеме деп сұрамастан бірден жиналып, екеуміз де залға келдік. Байқатқылары келмегенмен отырғандардың да өңдерінде мазасыз бір абыржу бар.

	Амандық-саулықтан соң олар жамырай сөйлеп:

	– Зерде ғұлама!

	– Жасырмай айтыңызшы?..

	– Біздер қай тұста келе жатырмыз?

	– Алдымызда жақындап келе жатқан аспан денесінің аты не? – десіп шуылдасып қоя берді.

	Салқын қабақпен:

	– Не болды сендерге? Жасырғаны қалай? Не айтып отырсыңдар? Түсінбедім ғой, – дедім.

	Дарын орнынан тұрып, телескоп жүйесімен байланысқан экран таблоны жұмысқа қосып:

	– Зерде ғұлама, ғапу етіңіз?! Мынау көрінген аспан денесіне күн өткен сайын жақындап келеміз. Тіпті, кешеден бері осыиау аспан денесінің орбитасына ауысқан да сияқтымыз. Өйткені үш-төрт рет айналып та шықтық. Аумағы өзіміздің Жерден онша кіші де емес. Бірақ, түрі-түсі піскен қарбыз тәрізді, тым көкпеңбек екен. Біздер естен тана тым абыржып та отырғамыз жоқ. Тек түсіне алмаған соң өзіңізге көрсетуді жөн көрдік, – деп орнына отырды.

	Бірінші көргендіктен бе, өзім де ынтыға түсіп:

	– Ту-у, не деген ғажап! Тіпті көк балдырға орап қойғандай екен. Сопақшалау формасы болмаса, расында да Жерден аумайды-ау, – деп қызыға қарап қалыппын.

	Отырғандар шу ете қостап:

	– Рас айтасыз.

	– Біз де басқа бір аспан денесі екенін сол формасынан таныдық.

	– Күн жүйесіндегі планеталардан тым ерекшелеу...

	– Сонымен қоса, соңғы күндері телескопты қосуға ұлықсат жоқ, – десіп қалды.

	– Ә-ә, солай ма? – дедім іле сөзге араласқан мен. – Ендеше дереу өшірейік. Кеме капитанының бұйрығын бұзғанымызды естісе ұят болар. Дүрлігетін түк те жоқ. Барлығы да жақсы. Бірер сағаттан соң осы арада кездесетін болайық, – деп отырғандарды таратып өз бөлмеме келдім.

	Бөлмеме келген соң дереу Арыстанмен ақылдасқанды жөн көріп экрантаблоны жүйеге қостым. Бірден байланысқа шыққан Арыстан:

	– Есен-саусыз ба, Зерде ғұлама?! Жайша ма екен? – деді.

	– Аманшылық. Бірақ, өзіңді мазалағаным аса жай да болмай тұр...

	– Е-е, айта беріңіз.

	– Осы жаңа ғана екі ұдай болып түсінбей отырған лабораториядағылардың ортасынан келдім. Олар бұйрығыңды бұзып, телескоптан өзіміз қонғалы келе жатқан аспан денесін кешеден бері бақылап жүр екен. Соны көріп дүрлігіңкіреп отырса керек. Мен кемедегі ішкі тәртіпті, өз беттеріңмен бұзғандарың дұрыс емес деп жаптырып тастадым.

	Ол жайраңдай күліп:

	– Ай-й, Зерде ғұлама-ай?! Дана да бір, бала да бір дейтін осы да. – Қапа болмаңыз. Ол бұйрық әдейі психологиялық дайындық үшін берілген болатын. Әлбетте, бұйрықты бұзып қарағандардың айғайы анағұрлым бәстеу болатындығы есептелінген. Көрдіңіз бе, қызметкерлеріңіздің қолдары өзіңізге қарағанда әлдеқайда бос деген сөз. Солай емес пе? – деп рахаттана сылқылдап күліп алды. Мен де күлген болып:

	– Е-е, ештеме де бүлінбесе болды. Қандай жаңалықтарың бар?.. Олармен қазір бірер сағаттан кейін қайыра кездеспек болып үзіліс жасадым. Барғанда не айтуым керек, – дедім бар ойымдағыны жасырмай.

	Арыстан:

	– Қобалжитын түк те жоқ деңіз. Бүгін кешке жақын арнайы хабар болатынын айтыңыз. Кешеден бері неше мәрте пысықтай зерттеп, қонатын аумақты әбден тексеруден өткізіп болған сияқтымыз. Оның үстіне Жермен ұқсастығы аса көп, – деді.

	– Ауасы бар ма екен?

	– Бар болғанда қандай?! Тіпті, орман-тоғай, суы да бар сияқты.

	Өн-бойымды әлдеқандай қуанышты сезім билеп, біразға дейін отырып қалдым. Әлден уақытта қолымдағы сағатыма қарасам, уәделескен мерзіміміз де болып қалған екен. Жүзімдегі қуанышты бірден сөзген шәкірттерім қол шапалақтап жіберді. Барлық жайды қысқаша айтып бердім. Отырғандардың көңілдері орнығып, естіп-білгендеріне таң-тамаша болып жатты.

	Артурға елден ерек әсер етсе керек, орнынан тұрып:

	– Қадірменді Зерде ғұлама! Сізге мың да бір рахмет! Осыншама сабырлылық пен парасатыңыз біздер үшін үлгі. Болып жатқан жайды неше айлардан бері біле жүріп, осыншама ұстамдылық танытудан артық қандай ерлік болуға тиіс! Біздер білместіктен мазаңызды алып, қинағанымызға кешірім сұраймыз; – деді.

	Отырғандардың барлығы да:

	– Кешіріңіз!

	– Ғапу етіңіз! – десіп жатты. Мен өзімдағы қатты толқып:

	– Рахмет! Рахмет бауырларым! Кейде қиыншылық деп қорқатының, ойда жоқта тап болған рахатқа да ауысады. Менімше, осының барлығы ерекше бір игіліктің басы сияқты. Абыржуды қойыңдар. Осыған келістік қой, – дедім. Олар:

	– Келістік.

	– Сіз абыржымаған жерде біздің қобалжуымыз ұят екенін түсінгендей болдық қой, – десіп жатты.

	Сәл ойландым да:

	– Ендеше, менің өздеріңнен сұрарым, қазір екі-екіден бөлініп алып, жайраңдай жүріп басқа лабораториядағыларды аралап шығуларыңды өтінемін. Басы артық әңгімеге ауыспай, адамдардың көңіл-күйлерін көтеруге тырысыңдар, – деп қайтуға орнымнан көтерілдім.

	Олар да біраз түрегеп, бірден өздеріне тапсырылған жайды орындамақ болып әзірленіп жатты. Иығымнан ауыр бір затты алып тастағандай сезініп жан дүнием жаңғырғандай күй кешіп бөлмеме қайттым...

	Кешкіре бастаған шақ. Кемеде аса маңызды хабарлама болады деген соң, бәріміз де экран-таблоны жүйеге қосып, асыға күтіп отырған едік.

	Мерзімді уақытта экраннан Арыстанның бейнесі көрініп:

	– Уа-а, армысыздар, қадірменді ағайын! Сіздерге өте үлкен қуанышты жағдайдың жайын айтпақпын. Көңіл бөліп құлақ салыңыздар. Отанымыз сеніп тапсырған ұзақ сапарымыз тіпті ойда жоқ жетістікпен аяқтала ма деген үміт бар. Осынау ұзақ уақыт ішінде, талай кереметтің көзін ашқандаймыз. Оны өз еңбектеріңізден де білесіздер, – деді де күлімсіреген күйі отырып қалды.

	Айта берсе жаңалық та, жақсылық та жетіп жатыр. Сондықтан қысқаша ғана алда тұрған негізгі міндеттерге аздап тоқталып өтейін. Өздеріңіз де білесіздер, біз қазір күн системасынан шығып, екінші бір Жұлдыз жүйесіндегі аспан денесіне келіп қонып отырмыз. Ол күн жүйесімен көршілес бір галактикада жүрген Альпа жұлдызының шеткергі бір серіктеріне ұқсайды. Бірақ, қонуға дейін жаңа табылған планета дейміз бе, әлде планетаның серігі дейміз бе, оны кейін анықтап жатармыз, әйтеуір мүлдем бейтаныс аспан денесінің үстіндегі барлық жағдайларды, болуға тиіс кедергілерді, тіпті қонуға жайлы аймағына дейін ұқыпты зерттелгенін ерекше атап айтқым келеді. Әзірше анықталған деректерге қарағанда, ауасы да, орман-тоғай, сулары да бар бір ғажайып дүниеге тап болып отырмыз. Жасырмай айтсам кеме басқармасының қуанышында шек жоқ. Сіздерден сұрайтынымыз, әзірше орындарыңызда болыңыздар. Керекті хабарды жиі-жиі айтып тұрамыз. Ал енді көңілдеріңіздегі дүдәмалдарыңыз болса, сұраңыздар, – деп әңгімесін аяқтады.

	Ел тым-тырыс отыра берді.

	– Сұрақ жоқ. Ендеше, қайырлы түн, – деді Арыстан телеэкран жүйесін ажыратып. Міне осылайша жаңа мекен үстінде алғашқы түнімізді өткізбекпіз...



	680-күн

	Қонған денеміз Юпитер көлемінің жартысына жуық, аса үлкен планетаның ең шеткері бір серігі екен. Айналаны қоршаған табиғатты жан-жақты зерттеп білгенше, біздерді он бес күнге карантинге отырғызып тастады. Сыртқары кеңістікті тек телескоп жүйесі арқылы көруге ұлықсат етілді. Менімше мұның өзі, іштегі бітпей қалған шаруалардың жинақталуына жаман да болған жоқ. Осы сәтті пайдаланып, барлығымыз да қалдықсыз қорекке ауысып алдық. Онан бері де бірсыпыра уақыт өтіп кетті. Артур мен Дарын барған сайын биомембрана түтікшесін оп-оңай қоюға маманданып та алды. Ешқандай қиыншылық та, жайсыз жағдайлар да байқалған жоқ. Міне бүгін он бесінші тәуліктің өзі де жетті-ау! Білуге, көруге құмар адам мінезі-ай, десеңізші! Барлығымыз да сыртқа шығып, жаңа дүниемен танысуға асығамыз.

	Кешке таман Арыстан эфирге шығып:

	– Сіздердің ынтық болып отырған көңіл-күйлеріңізді де, сыртқары жаққа шығуға құмартқан тілектеріңізді де түсініп отырмыз. Бүгін міне, карантиннің ақырғы күні. Біздер осы он бес күннің ішінде көп нәрселерді тындырдық. Автоматты роботтар арқылы айналаның бүге-шігесіне дейін зерттеп алдық. Әзірше біз қорқа қоятындай ештеме де кезіккен жоқ. Ертең сыртқа шықпақпыз. Тәртіп мәселесі өте қатты сақталуға тиіс. Қосымша түсініктер шығар кезде айтылатын болады.

	Ал кеме жайына тоқталсам, техникалық тексеруді бітірдік. Енді жөндеуге кірісеміз. Біраз уақытқа созылуы мүмкін. Бірақ барлығы да қолдан келеді деп есептеп отырмыз. Жағдайымыз жайлы болса, тіпті асықпай өзіміз тапқан мынау ғажап планетаны егжей-тегжей білуге де қарсы емеспіз. Оның бәрін ақылдаса, шешерміз, – деп сөзін бітірді.

	Адамдардың күңіл-күйлері керемет. Барлығымыз да ертеңгі күнге әзірленуге кірісіп кеттік...



	681-күн

	Кешегі Арыстанның айтқанындай, бүгін біздер сыртқа шығуға дайындалып жатырмыз. Кеменің ыстық-суықтан қорғайтын қалқан қабын да осы таңертең ашты. Барлық терезелерден ерекше бір нұрлы аппақ сәуле түсіп, кемеміздің ішін жап-жарық етіп жіберді. Жолаушылардың бәрі де терезелерден сығалап айналасын қызықтауда еді.

	Бірден көзге шалынғаны, көк майсаға бөккен ат шаптырым алаңқайдың үстіне келіп қоныппыз. Алыстан қарауытып, түстік бетте мәуелей өскен көк орманның сілемі көрінеді. Терістік жақта жатаған ғана тау жоталары созылып жатыр. Олардың ұшар биік бастарына дейін ит тұмсығы өтпестей көкпеңбек болып бүрлеген ағаштарға малынып тұр. Әзірше көз жетер қашықтықтан байқағандарымыз осылар ғана...

	Адам бойындағы жаңаға деген ынтықтық қорқынышты да аңғартпайтын сияқты ғой. Адамдардың барлығын бірдей шығаруды ыңғайсыз деп тапқан Арыстан мән-жәйді түсіндіріп, алма-кезек шығудың графигін оқыды. Сөйтіп, бүгін тек бірнеше лаборатория жетекшілері ғана шығатын болды. Белгіленген тәртіп аса қатаң. Біздер шыққан бойда кемеміздің алдыңғы жақ бетінде, жүз метрдей жерде тұрған төбешікке қарай бет алдық. Қыз емшектене біткен жотаның ұшар басы әжептәуір асқақтап көрінеді. Бейне Көкшетаудың үшкілдене көрінетін Оқжетпесі сияқты.

	Арыстан бір-екі аттап алға шығып:

	– Мінеки біздер, Альпа жұлдызының жүйесіндегі аспан денесінің үстінде тұрмыз. Төңіректен жыбырлаған тіршілік көрмей тұрған себептеріңіз, әуел келіп қонған бойда бір километрліктей радиуспен магнит шеңберімен қоршаған едік. Соның әсері болар деп түсінемін.

	Мынау титаннан жасалынған Отанымыздың гербісін жүз елу метрлік темір діңгекке орнатып, осы жотаның басына шанышпақпыз. Бұл біздің алғаш рет топырағын басқандағы орнатқан белгіміз болмақ. Түбіне көміп қалдыратын гильзаның ішіне мынандай деп сөз текстін қалдырмақпыз:

	«Күн жүйесінде орналасқан, үшінші реттегі Жер атты планетадан келген қонақтармыз. Қазақстан мемлекетінің тұрғындарымыз. Жердегі Байқоңыр космодромынан 13-ші май 2229 жылы, «Аттила» деген космос кемесімен ғарышқа аттанған едік. Ұзақ сапар үстінде кездейсоқ болған кедергілердің әсерімен Күн жүйесінен шығып кетуге мәжбүр болдық. Онымыз өте сәтті аяқталып, Альпа жұлдызының системасына енетін аса алып планетаның ең шеткі серігінің үстіне келіп аялдағанымызға өте қуаныштымыз. Біздердің жобалауымызша келешек адамзат ұрпағының құт мекені боларына күмәніміз жоқ.

	Келешек ұрпаққа біздерден жалынды сәлем!

	«Аттила» кемесінің капитаны – Арыстан. Адамзаттың Ұлы ғұламасы – Зерде.

	Жер мерзімінің уақыт өлшемімен: 2232 жыл.

	Міне, текстегі сөз осы. Бұйрық бойынша қимылға кірісіп кеткен роботавтоматтар қас қағымда-ақ орнатып тастады. Көп ұзамай аппақ түсті темір діңгектің құзар ұшында түрлі түспен өрнектелген Совет Одағының гербі жарқырай көрінді. Оның екі жағында Отанымыздың алқызыл Туы мен Қазақ республикасының мемлекеттік Туы қоса желбіреп тұр. Мынау көрініс барлығымыздың да рухымызды кетеріп, кереметтей шаттыққа бөледі...



	710-шы күн

	Күллі кемедегілерді айға жуық дүрліктірген жағдайдың басы ашылып, себебі анықталған тәрізді. Бірде-бір күнін бос өткізбеуге тырысқан жолаушылар барлық мүдделерін екі-ақ мақсатқа бағындырып, белгіленген жоспар бойынша іске қызу кірісіп кеткен еді.

	Біріншісі, кемені толық жөндеуден өткізіп, сонымен қоса, пайдаланып отырған қуат көзі боп саналатын термоядролық синтезді байыта жетілдіріп, қайтар жолға жетерліктей етіп дайындау...

	Екіншісі, тек өзіміз үстінде тұрған планета серігін ғана емес, кездейсоқ табылған алып планетаны тағы да тоғыз серігімен бірге жан-жақты етіп зерттеу мәселесі болатын.

	Шат көңілмен іске кірісіп кеткен жандар іскерліктің не бір керемет көздерін ашып, аз күннің ішінде ұланғайыр шаруаны тындырып та үлгірген еді. Бірақ, осынау аспан денесіне қонғаннан кейін-ақ, бір жетіден соң бәріміз бірден семіре бастағанымыз күн өткен сайын мазамызды кетіріп бара жатты. Бастабында әзіл-күлкіге шалынған осынау жай көңіліме әлдеқалай күдік ұялата берді. Бір күні тынышымды ала бастаған ойымды Дарын мен Артурға сездірдім де, айналамызды қоршаған табиғатты, әсіресе, атмосфера құрамына тереңдей түсіп зерттеулерін өтіндім. Міне, содан бері бірқанша күндер өтіп те үлгірген екен. Қайбіреулердің ырс-ырс етіп семіріп кеткендері күдікке айналып, маған келіп қыңқылдай да бастады. Олардың бірауыздан айтатындары:

	«...Ықылық атып күні-түні тоғымыз басылуды қойды. Қалыптан тыс, денемізге, қалайда бір артық нәр үзілместен құйылып тұратын тәрізді. Жасыратын не бар, осының бәрін қалдықсыз қоректің әсері деп ұғамыз» деген ойларын ашықтан-ашық айта бастады. Шынында да көрер көзге адамдардың түрлері өзгеріп үрлеп қойған қарындай дөңгеленіп жүре алмай жүр. Қыпқызыл боп тырсиып алған денелерінен жаңбырша жауып тер сорғалай береді. Өзімнің де күйім мәз емес. Мөлшерден тыс ішкен тағамның бойға сіңбейтіні тәрізді, бір түрлі ыңғайсыз жаман әсер бар. Бірақ қалдықсыз қорекпен байланыстырудың еш себебін таба алмай, әуре-сарсаң күй кешіп жүрмін. Бүгін түнімен ұйқтағамын жоқ. Көз ілмеген күйі арлы-берлі бөлмемде сандалып жүр едім, кенет есік маңдайшасында табло жанып, ішке Дарын мен Артур кірді. Олардың да кейіп-кеспірлері мәз емес. Қалыптан тыс толыса бастаған денелері жүруге ыңғайларын келтірмей ірк-ірк етіп, борша-боршалары шығып кетіпті. Бірақ жүздерінде ерекше бір қуаныштың ізі бар сияқты.

	– Жаңалық деген жетеді.

	– Бүйтіп семірген сайын жаңалық ашыла берсе біздер қайта-қайта семіріп тұруға әзірміз, – десіп әзілдесіп жатты.

	Мен жалынғандай боп:

	– Қарақтарым-ай, айтсаңдаршы енді?! – деп алғаш рет өзімнің де қатты сабырсызданғанымды анық сезініп тұрмын.

	– Ту-у, Зерде ғұлама-ай, – деген Артур мұнан ары артық сөздің қажеті жоқ екенін анық аңғарса керек, – Табылды, табылды?! – дей берді...

	Дарын да:

	– Семірудің себебі табылды, анықталды, – деді. Менің буыным дірілдеп, жығылып бара жатқандай шайқалып кетіп едім, ұмтылып жеткен екеуі қолтықтай апарып креслоға жайғастырды. Стол жақтауындағы кнопкалардың бірін басып, бөлмені желдетіп жіберді. Тынысым сәл кеңейгендей болып, тер басып кеткен жүзімді орамалмен сүрттім де:

	– Ал кәнеки, бастан-аяқ асықпай айтыңдаршы? – дедім. Іле жауап беруге кіріскен Артур:

	– Мынау аспан денесінің Жер бедеріне ұқсастығы сырттай екен. Ішкі мазмұны мүлдем басқаша, тіпті жаратылысы бөлек көрінеді. Оның үстіндегі жап-жасыл боп тұрған күллі өсімдік әлемі жапырақ тастап жердегідей қурамайды да, қайыра бүрлеп көктемейді де екен. Мәңгібақи көгеріп тұра беретіндігі анықталды. Онымен қоса, жапырақтарынан тек оттегін ғана емес, тіршілікке қажет қоректік заттарды катион, анион қалпында атмосфераға иондарын бөліп шығаратындығы анықталды. Қысқаша айтқанда, тұнып тұрған нәр. Оның үстіне бөлініп шыққан иондар кез келген тірі тканға бірден сіңіп, қорекке айналғыш қасиеті ерекше байқалады. Біздердің осыншама аяқ асты семіріп кеткен себебіміз осының салдары екендігін дәлелдедік, – деді.

	Мен естіп-білген мынау жайды санама сидыра алмай біразға дейін таңырқап отырып қалдым. Қуанышым қойныма сияр емес.

	Әлден уақытта Дарын:

	– Зерде ғұлама, кереметтің қызығын ары қарай тыңдаңыз, – деді. Кенет санама әлденедей ой сап ете қалып:

	– Бір сәтке тынышталайықшы? Менімше бұдан құтылудың жолы біреу-ақ. Дереу сақтық үшін алып шыққан изоскафандрды киінуіміз керек. Сендер жылдам барып, киімдеріңді ауыстырып келе қойыңдар – дедім.

	Менің айтып тұрғанымды бірден түсінген Дарын мен Артур ләм демей шыға жөнелді. Орнымнан тұрып ораулы жатқан изоскафандрымды мен де ауыстырып кие бастадым. Бойым бірте-бірте жеңілдене бастағандай болды. Көп ұзамай киімдерін ауыстырып Дарын мен Артур да оралды. Олар да өздерінің серги бастағандықтарын айта кірді.

	Мен көңілім орныма түскендей сабырлы сезіммен:

	– Ендеше, Дарын айтпақ ойыңды қысқаша аяқтай ғой, – дедім. Артур:

	– Мүмкін, кемедегілердің бәріне изоскафандрларын киюлерін айтып келгеніміз жөн болар, – деді.

	Мен оған ризашылықпен қарап:

	– Сәл сабыр ет. Бірер сағат байқайық, – деп тауып отырған әдісімізді тексере түскім келетінін аңғарттым.

	Дарын сөзін жалғап:

	– Менің айтпақ болғаным мынау еді: бүкіл осынау аспан денесінің үстінде, жүзден аса ғана антилоптарға ұқсас тірлік иелері мекен ететін көрінеді. Одан басқа тіршілік иелерін кездестіре алмадық. Әлде, барлығы да әзір сақтық жасайтын болуы да мүмкін. Бірақ, антилоптардың тек ауа арқылы қоректенетіндігінде күмән жоқ. Мұндағы өсімдіктер қорегін сабағына түйін етіп салмай, бірден атмосфераға оттегімен бірге шығаратындығы өзіне тән ерекше сипаты болу керек, – деді.

	Мен орнымнан көтеріліп:

	– Енді барлығы да түсінікті. Ендеше, еш кідіріссіз кемедегі адамдар изоскафандрларын киініп, орталық залға жинала қойсын. Жылдам барып осыны тездетіңдер. Орталық пультпен өзім хабарласайын, – деп шәкірттерімді шығарып салдым.

	Бірден отыра қалып Арыстанды экран-таблоға шақырдым. Іле көрінген Арыстанның алып денесі тым жоталанып қатты толысып кеткен екен. Осы жағдайдың өзінде де сабыр сақтап сыр бергісі келмеген Арыстан:

	– Жайша ма, Зерде ғұлама, – деп қоңыр дауысын соза үн қатты. Мен:

	– Мынау қиындықтың себебі анықталды! – деп айғайлап жібердім. Арыстанның көздері атыздай боп:

	– Ағатайым-ай, шын ба? – деп денесін меңгере алмай шайқалақтап кетті.

	– Сабыр ет! Шын-шын! тез орталық залға елді жинай қойыңдар! Орнынан сасқалақтай көтерілген ол:

	– Қазір-қазір... – деп есі шығып кетті. Мен енді ғана өзімді-өзім билеп:

	– Арыстан, сабыр ет, жаным... Кемедегі адамдардың барлығы да, ең әуелі үстеріндегі киімдерін изоскафандрларымен ауыстырып киінсін. Өзің де ауыстырып киінуді ұмытып кетпе, – дедім.

	– Құп болады! Қазір барлығын да істейміз... Мен келіп салқын сумен бетіқолымды шайып, бірден залға қарай беттедім. Қара тер болып ырсылдаған адамдар да, борсаң-борсаң өте ауыр қозғалып, бірі қалмай жиналып жатыр екен. Көңілің жай болған соң, көріп тұрған азаптың өзіне де күлкің келеді екен-ау. Қасымдағыларды көрген сайын күлкі буып әкетіп барады. Бірақ қатты қобалжып қалған жұрттың жайы есіме түсті де, аза бойым қаза болғандай тез тиыла қалдым. Өйткені, олардың көңілі әлі-дағы өрекпіген қалыбын жоғалта қойған жоқ сияқты...

	Толқыған жұртты көп кідіртпей, әңгімені бірден бастауға ұлықсат сұрадым да, орнымнан тұрдым. Залда бөгде дыбыс жоқ. Демдерін іштеріне тартқан күйі тына қалыпты.

	Тамағымды кенеп алдым да:

	– Бауырларым. Бәрімізді қорқынышқа итермелеген аяқ асты семірудің себебі анықталды! – деп қана үлгердім.

	Отырғандар.

	– У-ра-а!

	– У-ра-а!

	– У-ра-а! – деп кемені бастарына көшіріп, бірін-бірі сүйіп... бірін-бірі құшақтап... қайбіреулер көздеріне жас алып, көпке дейін шулады да кетті.

	Сәл сабыр тауып тынышталған кезде:

	– Біздердің жаңа тапқан мекеніміздің сапасы мен мазмұны мүлдем ерекше екендігі анықталып отыр. Бұдан бұрын ойымыз түгіл, түсімізге кірмеген таңғажайып құбылыстың сыры ашылғандай. Мұндағы өсімдік атаулының жапырақтары бірден атмосфераға оттегімен қоса, иондық қалыбында қоректік заттарды бірге бөліп шығарады екен. Осының салдарынан біздер ырыққа көнбей семіре бастаған себебіміз сол. Әзірше бұдан құтылудың жолын изоскафандр арқылы шешкен сияқтымыз. Толып жатқан қызық жайларды әлі кең отырып сөйлесерміз. Осыменен сөзімді аяқтадым, – деп орныма отырдым.

	Отырғандар:

	– Мынау іркілдеген қалыбымыз өзгере ме?

	– Өзгеру үшін қанша уақыт қажет? – десіп өздерінің мазалап отырған ойларын сұрады.

	Мен іле жауап беріп.

	– Сөз жоқ, организм жаңа жағдайға семіру арқылы бейімделіп, барынша өзін сақтап қалуға тырысты. Енді күрт өзгерген әсердің тоқталуына байланысты тағы да бір ыңғайлы күймен бейімделе отырып өзінің бұрынғы қалыбына оралуға тырысады. Бірақ оған қандай жолмен бейімделеді, ол әзірге белгісіз. Менің жобалауымша алып ұйқыға кетуіміз әбден мүмкін. Ал, мұның өзі тым ұзаққа созылып кетуі ықтимал. Себебі организмнің нені болмасын пұттап кіргізіп, мысқалдап шығаратын ескі әдеті ғой. Ал енді барып демімізді алайық. Бірақ, менің жаңағы айтқандарымды ескермей, демалуға жатуларыңыз аса қате болады. Сондықтан тағы да айтамын, барлық шаруаларыңызды ыңғайластырып барып жатыңыздар, дей беріп өзімді де ұйқы баса бастағанын анық сезіндім.

	Отырғандар да ұйқылары келе бастағандықтарын айтып тараса бастады. Арыстан барлық жағдайларды қадап-қадап ескертіп жатты. Осылайша біздер көңілдегі қорқыныштан құтылып, дем алуға тараса бастадық...,





СЕГІЗІНШІ ДӘПТЕР




	Табиғат сырын тереңдеп ұғынған сайын

	адамзат қауымының келешегі көз көріп,

	құлақ естіместей жаңа сапамен өзгереді.

	“Ұждан”



	810-күн

	Ұйқым қанып, жан дүнием масайрап ояндым. Бөлменің іші жап-жарық екен. Басымды көтерген бойы айналама қарасам, еш дыбыс жоқ. Көңілім әлідағы ұйқылы-ояу сияқты. Бірсыпыра уақытқа шейін ұйқтар алдында не істеп, не қойғанымды есіме түсіре алмай әуре болдым. Орнымнан түрегеп жазу столымның басына бардым да, қалайда бір түсініксіз өзгерістің болғанын сезіп, жазып жүрген күнделігімнің ашылған күйі жатқан бетіне қарадым. Ұйқтар алдында «710-шы күн» делініпті. Жазғандарыма көз жүгіртіп едім:

	– «Біздер осылайша келісіп, барлықтарымыз да өз бөлмелерімізге тарастық. Жол-жөнекей лаборатория адамдарына жолыға кетпек боп келсем, келе құлаған бойлары терең ұйқыға еніп те үлгіріпті. Өзім де келген бойы жантая кетіп дем алуға қарсы емеспін».

	Тым алыстан көрінген елес сияқты, ұйқтар алдындағы іс-әрекеттерім еміс-еміс есіме түсе бастады. Барып айнаға қарап едім, бұрынғы іркілдеген семіздігімнен ештеме де қалмапты. Сонда ғана барлық жағдай қаз-қалпында есіме оралып, кемедегілермен өткізген кеңесім де, әңгіме не жайында болғаны да, уақытша кеп қонған аспан денесіндегі атмосфераның құрамы, оның ионданған қоректік қасиеті де, кемедегі адамдардың жаппай семіріп кетулерінің себептері де, ақырында оған қарсы пайдалану үшін киген изоскафандр костюмі де, әйтеуір не керек сол күнгі болған уақиғалар түп-түгел есіме түсе қалды.

	Енді мерзімді білгім келді де, календарь-автоматты барып қарасам, «810шы күн» деп жазулы тұр. Өз көзіме өзім сене алмағанмен, ұйықтап тұрғаныма, тұп-тура 100 күн өткенін мойындауға мәжбүр болдым. Осыншама ұзақ ұйқтағанымды ерсі көріп, жайлап басқаларды байқасам, сол баяғы құлайқұлай кеткен бойлары тұяқ серіппепті. Барлықтары да семіздіктерінен арылып, өздерінің бұрынғы қалыптарына келіп, моп-момақан болып монтиып жатыр. Өткен істің мәніне әбден түсінгендей болып, ақырын басып бөлмеме оралдым да, не істеудің бабын таба алмай бірсыпыра отырып қалдым. Ақырында, адамдарды өздері оянғанша тиіспеу керек деген шешімге тоқтадым. Өз еркімен оянбаса, басқа бір ойда жоқ жайлар тап болуы мүмкін...

	Терезеден сыртқары далаға көз тастап едім, маңайдағы бар дүние көкпеңбек болып көктеп, сағымша құбылып толықсып тұр екен. Жайбарақат жатқан мамыражай бір тіршілік. Әлден уақытта көз ұшынан көрініп, ұшып келіп қонған сияқты қаз-қатар болып тұра-тұра қалған антилоптарды көзім шалды. Олар аң-таң болып кемеге қарап біраз тұрды. Қол созым жерде ілулі тұрған дүрбімді алып қарасам, мұншалықты сұлу тіршілік иелерін алғаш көріп, жұдырықтай жүрегім қуанғаннан дүрсілдей тулап кетті. Олардың таңырқай қараған жанарлары мойылдай жаудырып, ұғынуға тырысқан ойлы қылықтары анда-санда желпең еткізіп қағып қойған құлақтарына дейін өрекпіп бір жарасымдылық тапқан. Бар денесі желпуіштей таралған қос қанаттары жауып тұрады екен. Не де боса жақынырақ көргім кеп, арнайы кнопканы басып кеменің антилоп тұрған бетінен құрулы тұрған магнит өрістерін сездірмей жинап, біржолата алып тастадым. Біраздан кейін бойлары үйренді ме екен, әлде, тым қызықтағыш құмарлықтары жеңді ме, бір басып, екі басып жақындай түсті. Жарық сәулелерімен шағылысқан қанаттарының топшылары жарқ-жұрқ етіп, алтынмен жалатып қойғандай сап сарала екен. Бірте-бірте жақындай түскен жануарлар неден үркіп кеткенін түсінбей қалдым, аяқтарын бауырларына алып, жайлап көтерілген күйлері ұшты дағы кете барды...

	Ұйқыдан тұрған алғашқы күнімді, міне осылай жалғыз өткіздім. Бұл күні менен басқа ешкім де оянған жоқ. Мұның өзі адамға біртүрлі әсер етеді екен. Қарадан-қарап көңіл құлазып, сан түрлі ойларға шомып, қоңылтақси беретін көрінесің...



	815-күн

	Әлі де кемедегілердің ешбіреуі оянған жоқ. Өздері оянғанға дейін тиіспеуге белімді бекем буып, өз шаруаларыммен болып жүріп жатырмын. Бірақ, құлаққа ұрған танадай шықылдаған тыныштық қажытып бара жатқанға ұқсайды. Тіпті жалғыздықтан елең қаққан жан дүниең кейде өз қимылыңнан өзің шошынып, селк ете түсетін сәттерім де жиі ұшырай бастады. Адам жалғыздықтан қатты қорқады екен.

	Түн

	Көпке шейін ұйқым келмеген соң, бөлмемнің шамын өшірдім де, сыртқа қарап ұзақ отырдым. Түн деген ұғым айтарға ғана болмаса, алып планета өзін айналып жүрген тоғыз серіктерімен біз тоқтаған денені сүттей тұнық сәулесімен шомылдырады да тұрады екен. Айналаны аппақ нұрға бөлеген күміс сәуле көңіліңді әлденеге құмартқандай неше алуан қиялдарға жетелей беретін сияқты. Әлден уақытта, аққулардың сұңқылы тәріздес жағымды бір дыбыстар естілді де ғайыптан келіп анадай жерге қона-қона калған ала бейнелі жан иелері біртінден кемеге қарай жақындай түсті. Олардың тіптік күйі ырғаңдап қозғалатын денелері, қос қанаттарымен көмкеріліп, ақ сәулемен шағылыса жалт-жұлт етеді. Ұп-ұзын мойындарына жараса біткен бастары сопақшалана түсіп, өзінше әдемі бір жарасып тұрған формаға ұқсайды. Бір-біріне дыбыстаған әуенге ұқсас үндерін анық естігенмен, ешнәрсені ұғынып түсіне қою қиын. Жан-жақтарына жалтақтай қарап, манадан бері сақтана басып жақындап келеді. Онан ары жақындата беруге жасқандым да, жанымда тұрған арнаулы кнопканы басып, алдарынан магнит өрісін құра қойдым. Магнит өрісіне енісімен бірден тартыла қалған олар денесіне тиген жұмсақ қана магниттік толқындардан қытықтары келсе керек, сақылдап кеп күлкілерін тия алмай тыпырлады да қалды. Өздеріне ұнағандығы сонша, шығып барып өріске қайыра кіріп, ішек-сілелері қатқанша сықылдай күліп мәз болып жүр. Анда-санда қалбаң еткізіп қанаттарын қағып қояды. Олармен қосыла күліп мәз болып отырған өзім де жан рахатына кенелдім.

	Осы кезде жарқ ете қалып бөлмедегі экран-табло жана қалды. Қарасам жымың қағып күліп отырған Арыстанды көрдім. Өзінің баз-баяғы қалыбы, тіпті бұрынғысынан да сұлулана түскендей болып көрінді.

	Арыстан:

	– Армысыз?! Мұныңыз қалай? Бар қызықты өзіңіз ғана көріп отырғаныңыз, ә? – деді.

	– Бар бол! Қашан ояндың?

	– Оянғаныма біраз болып қалды. Бірақ көпке дейін не болғанымды ұға алмай, өзімді-өзім әрең дегенде түсінгендей болдым. Сенейін бе, сенбейін бе?! 105 күн бойы қыбыр етпей ұйықтаппын. Арам еттің бәрінен де арылып, міне өзіңіз көріп отырғандай әп-әдемі болып ояныппын. Зерде ғұлама, өзіңізші?

	– Менің оянғаныма бес күн болды. Ал енді мынау қызықты тамашалайық.

	– Бұлар қашаннан бері келіп жүр?

	– Бүгін менің алғашқы көруім.

	– Күлкіден сілелері қатып өліп кетіп жүрер. Сәл магнитті азайтайын.

	– Сөйтсең, сөйте ғой.

	Әлде қалай күлкілерін тия қойып елеңдесе қалған аққулар, қанаттарын қағып-қағып жіберді де ұша жөнелді. Кемемізді бір айналып өтті де, қайрылмастан ұзай берді. Бірте-бірте жоғалып көрінбей кетті. Арыстан екеуміз бірсыпыра уақытқа шейін қайыра келер ме екен деп тостық та, келмеген соң жарық түсе аздап демімізді алуға келістік те жатып қалдық. Не де болса ендігісін ұйықтап оянған соң көрерміз.



	860-күн

	Кемедегі адамдардың барлығы да көңілді. Олардың алып ұйқыдан оянып, өз шаруаларымен араласып кеткелі қашан. Қалдықсыз қоректің әсерімен әбден жасаңғырай түскен олардың өңдері бұрынғысынан да нұрланып кеткен....

	Айналаны еркін меңгере бастаған біздер бұл күндерде өз үйінде кіріпшығып жүргендей, сыртқары шаруаларды батыл барып тындырып қайтуға әбден әдеттеніп те қалған сияқтымыз. Бүгін ертелетіп, бір ракетаның қуатымен он спутникті бірден ұшырып көрдік. Олардың ең негізгі мақсаттары жаңа табылған планета жүйесін серіктерімен қоса фотосьемкаға түсіріп, атмосферасының құрамын анықтай түсу.

	Кемедегі жөндеу жұмыстары да ойдағыдай болса керек. Өйткені қайыра қайтып сапарға шығу туралы әңгімелер көбейе бастады. Қайту жайлы айтылған сайын кеудеміздегі сағыныш сазы күшейе түскенін бәріміз де анық сезінеміз...



	890-күн

	Осы уақыт ішінде қабілеті ерекше ашылып, еркін ойлайтын сипатқа көтерілген Артурдың тындырған ісі тіпті көп еді. Оның темірдей берік тегеуірінді логикасы, әсіресе жетіле түскен ішкі творчестволық түйсіктері маған тым ерекшеленіп кеткендей болып көрінеді. Өйткені не бір ғаламат қиын ойларды оп-оңай салалап, түйіндерін көп әуреленбей-ақ тарқатып ала береді.

	Оның осы сапарда бастап жазып жүрген «Тіршіліктің негізі-биохимия...» деп аталатын аса үлкен кітабы аяқталуға жақын. Негізінен жалпы тіршілік атаулы өзінің биохимиялық құрамына ғана бағынатынын дәлелдей отырып, адамзат қауымы ешуақытта да естіп көрмеген жаңалықтар мен өзгерістер де, жаңадан табылған әртүрлі биохимиялық әдістер де жан-жақты айтылып, тілге жеңіл, ойға ұғымды етіліп жазылуда...

	Қалдықсыз қорекке ауысқаннан бері уақыт көбейіп, бақылайтын мерзім ұзарған сайын анық байқала бастаған жаңалықтың көбі ми қабаттарындағы өзгерістер десем артық айтқаным емес. Неше ықлым замандардан бері адам тіршілігімен бірге жасасып келе жатқан шартты рефлекстердің жойылуы мидағы өлшеусіз мол қуаттың көзін ашқан сияқты. Осы сағаттағы Дарынның да жасап жүрген еңбектері аса жемісті және сан алуан құпиялардың сырына жетелейтін қызықтары да жетіп жатыр. Әсіресе, адам ағзасындағы мүшелердің ішінде мидың қабілеттілігі тікелей биохимиялық құрамға байланысты екендігін осы саланы зерттеген ғалымдар тым ертеден-ақ білген.

	Осынау аз ғана уақыттың ішінде Дарын мен Артурдың бірлесе жасап жүрген зерттеулері бұрын тіпті ойға келмеген неше алуан құбылыстардың сырларын ашуда...





ТОҒЫЗЫНШЫ ДӘПТЕР




	Адам шексіз әлем кеңістігінің жалғыз ғана иесі болмақ!

	“Ұждан“



	921-күн

	Арыстанның шақыруымен лаборатория меңгерушілері кіші залға жиналдық. Бәріміздің де жүздеріміз жарқын, көңілдеріміз көтеріңкі. Біраздан бері көріспегендіктен бе, шүйіркелесе сөйлесіп, мәре-сәре болдық та қалдық. Әрі-беріден соң Арыстан келіп жағалай қол алысып амандасты да, біздерді дөңгелек столдың басына шақырды.

	Ол сөзін бірден бастап:

	– Қазіргі халымыз да, жағдайымыз да өте жақсы. Оны өздеріңіз білесіздер. Менімше, көңіліміздегі күптілік тек туған Жерді, туыс-туғандарымызды сағынумен ғана байланысты болса керек. Деніміз сау болса, ол күнге де жетеміз. Менің сіздерді шақырып отырғаным, ақылдасып шешер бір аз ғана шаруа бар, – деп бәрімізге қарап шықты.

	Отырғандар да жамырай сөйлеп:

	– Оныңыз рас.

	– Көңіліміз сағынышпен-ақ күпті болды.

	– Әрқайсымыз білетін де, білмейтін де көп жағдайды, басымыздан өткіздік қой.

	– Арты қайырлы болғаннан кейін айтары жоқ!

	– Мөлшермен қай мезгілдерде қайыра аттанатынымызды білгіміз келетінін несіне жасырайық?!

	– Болып жатқан жалпы жағдайды айта кетсеңіз екен? – десіп әркім өз көңілдеріндегі сұрауларын айтып жатты.

	Арыстан:

	– Мен жалпы жағдайға тоқталмастан бұрын, ең әуелі мынау бір жайға келісіп алуды жөн көріп отырмын. Ол осынау өзіміз тапқан жұмбақ планетамызды қалай деп атау мәселесі еді. Осыны ойланып көрелікші, – деді.

	Бұрын ойланбағандықтан ба, отырғандар бірден ештеме дей қоймады.

	Әркім өзінше ойланып бірсыпыра отырып қалды.

	Әлден уақыттан соң:

	– Алтай.

	– Арқа.

	– Коммунизм.

	– Орда.

	– Жұмақ.

	– Құтмекен, – десіп алма-кезек өз ойларын ортаға салды. Бірақ, ешқайсысы да ұсыныстарын өткізуге тырысқан жоқ. Өйткені, өздері де онша қанағаттанып отырмағандары бірден байқалып тұрды.

	Арыстан маған қарап:

	– Зерде ғұлама, сіздің пікіріңізді естімедік қой, – деді. Мен де отырғандарға жағалай қарап алдым да:

	– Шынымды айтсам, ойыма онша ештеме оралмай отыр. Бірақ, менің ойымша бұл атаудың өзі жалпы адамзаттық ұғымға үйлесімді болғаны әлдеқайда жақсы, – деп өз пікірімді білдірдім.

	Отырғандар:

	– Арыстан аға, өзіңіз ше?

	– Расында да?!.

	– Көптен ойланып жүрген шығарсыз?! – десіп қалды. Арыстан:

	– Біздер де көп толғандық. Бірақ, онша ыңғайлы ештеме таба алмаған сияқтымыз. Әйтседағы нұр деп атауға тоқтасқан едік, – деді.

	Бәріміз де:

	– Нұр!

	– Нұр!

	Нұр! – десіп, қайта-қайта дауыс ырғағымен қайталап біраз отырдық. Мен:

	– Нұр планетасы дегеніміз шынында да өте орынды болар, – деп өзімнің қолдайтындығымды сездірдім.

	– Ендеше, – деді сөзге араласқан Арыстан. – Мұнан былай Нұр планетасы

	– деп атайтын болайық. Бұған қалай қарайсыздар? – деп отырғандарға жагалай қарап шықты.

	Олар да іле құптап:

	– Дұрыс!

	– Осылай атандырғанымыз жөн сияқты.

	– Қарсылық жоқ! – десіп барлығы да бірауыздан қолдайтындықтарын білдірді.

	Масайрай түсіп жайғасып отырған Арыстан:

	– Мұны да бір біткен іске балап, мен жалпы жағдайға тоқталып көрейін. Әуелі не істеп, не білдік, қолда бар деректермен таныстырып өтейін. Осынау Нұр планетасының диаметрі Жердің диаметрінен – 3,7 есе, көлемі 440 еседей үлкен. Былайша айтқанда Юпитер көлемінің үштен біріндей. Оны айналып жүрген он түрлі серіктерінің әрқайсысының көлемі Ай көлемінен әлдеқайда үлкен. Осы өзіміз мекендеп отырған серігінің өзі Жердің көлемінен сәл ғана кішілеу екендігі анықталып отыр. Нұр планетасының үстіндегі табиғи жағдай мынау өзіміз үстінде отырған серігінің табиғатынан әлдеқайда құнарлылығымен ерекшеленеді. Тіпті басқа серіктерінің де құнарлылығы анағұрлым артық екендігімен таңырқатып отыр. Турасын айтсақ, мұның өзі адамзат келешегінің таңғажайып өріске шығатынын аңғартса керек. Біздің жан-жақты зерттеп алып отырған деректеріміз бойынша, осынау Нұр планетасының жүйесіне енетін он бір түрлі аспан денелеріндегі тіршіліктің негізі қалдықсыз қорекпен ауа арқылы алмасатындығы, тірі организмдегі зат алмасуының жердегімен салыстырғанда мүлдем басқаша екендігін өзіміз көзбен көріп отырған жоқпыз ба?! Осыған қарағанда, біздердің бұдан бұрынғы тіршілік жайлы түсінігіміздің өзін қайыра қарауға мәжбүр болып отырмыз. Олай болса мынау шеті мен шегі жоқ әлем кеңістігінде, тіршіліктің неше алуан түрлері, оның негіздерін қалайтын қуат көздерінің қилы-қилы жолдары бар екенін алғаш көріп білгендейміз. Бұл адамзат танымындағы аз жаңалық емес екені айдан анық, – деп сәл кідіріп пауза жасады.

	Мен сөзге араласып:

	– Мұның барлығы да жақсы. Осынау тіршілігі бөлек планета жүйесін Нұр деп атандырғанымыз да жарасып тұр. Оған барлығымыз да келістік. Енді менің ойымша, осынау алғаш рет өзіміз табан тіреген құтмекенімізді қалай атауымыз керек. Осыны ойланып көрелікші, – дедім.

	Отырғандар ду ете қалып:

	– Дұрыс!

	– Өте дұрыс! – десті. Мен сөзімді жалғап:

	– Ендеше, сіздер ұлықсат етсеңіздер, мен өз пікірімді айтып көрейін, – деп жан-жағыма қарадым.

	Олар:

	– Айтыңыз...

	– Айтыңыз, – десіп қалды.

	– Онда мен осы мекеніміздің атын оның үстіне өзімізді аман-есен алып келген сүйікті басшымыз – Арыстанның есімімен атау лайық деп отырмын.

	Отырғандар бірауыздан:

	– Өте орынды.

	– Дұрыс!

	– Құптаймыз! – деп шу ете қалды.

	Оң қолын көтеріп біздердің тынышталуымызды өтінген Арыстан:

	– Ілтипаттарыңызға рахмет. Бірақ, әр нәрсенің орны бар. Мен осы кеменің капитаны ретінде Зерде ғұламадан кешірім сұрай отырып, ол кісіге өзімнің алғашқы рет ескерту жасауыма мәжбүр болып отырмын. Өйткені Зерде ғұламаның ұсынысында әділдік жоқ! – деді.

	Мен:

	– Неге? Қалай? Түсіне алмай отырмын, дәлеліңді айт?! – дедім. Отырғандар не дерін білмей үнсіз қалды.

	Арыстан:

	– Жақсы. Қазір айтайын. Мүмкін мен сәл қатаңдау айтып отырған шығармын. Оған тағы да кешірім өтінемін. Ау-у жарандар, өздеріңіз айтыңыздаршы? Егер ортамызда Зерде ғұлама болмаса, біздің күйіміз не болатындығы айтпаса да түсінікті ғой. Тіпті оны былай қойғанда ортамыздағы ақсақалымыз емес пе?

	Сондықтан бұл мекенге ат берудің қажеттілігін түсіне отырып, мен басқаша ұсыныс жасамақпын, – деді. Мен орнымнан тұрып:

	– Бұл болмайды ғой. Жараспайтын нәрсе, – дедім. Арыстан күліп:

	– Орныңызға отырыңыз, Зерде ғұлама. Мен әлі ұсынысымды айтқамын да жоқ қой, – деді.

	Жүзім ду ете қап:

	– Кешіріңіздер. Мен бәрібір өз пікірімде қаламын, – дедім. Отырғандар:

	– Арыстан Ахметұлы, ұсынысыңызды айтыңыз.

	– Иә, әуелі ұсынысты тыңдайық, – десті. Арыстан:

	– Мен бұл мекеннің – Зерде деп аталуын бұйырамын. Орталық басқармасының бұдан бір жұма бұрын шығарған бұйрығын оқып беруіме болады, – деп нық-нық сөйлеп сөзін бітірді.

	Мен:

	– Бұған келіспеймін. Дауысқа салуымыз керек, – дедім. Арыстан сәл қабағын шытып:

	– Зерде ғұлама, кешіріңіз, «Аттила» кемесінің басқармасы әскери уставпен жұмыс істейтінін ескертемін. Сондықтан бұйрық талқыланбайды. Ол тек орындалуға тиіс! – деді де оң жағына бұрылды, – Естіп отырған боларсыз?

	– Ие-ие, естіп отырмын.

	– Протоколға былай деп жазыңыз! – құп болады!

	– Нұр планетасының өзіміз келіп қонған ең шеткі серігін адамзат қауымының алдындағы теңдесі жоқ еңбегі үшін Зерде ғұламаның атымен аталынатын болсын! Планета серігінің аты – Зерде! Бұл мәселе ешқашан, ешуақытта, ешқандай жерде қайыра қаралмайтын болсын! – деп Арыстан бүркіттей қомданып өз бұйрығын бүкіл әлем кеңістігіне оқып отырғандай елестеді...

	Біздер әңгіме желісі осыменен тәмәмдалған болар деп, тарасуға ыңғай білдіріп едік. Арыстан жайдары қоңыр дауысымен:

	– Сәл сабыр етіңіздер! Ақылдасар жайымыз әлі біткен жоқ. Өздеріңіз сұрап отырған жөндеу жұмысының жағдайына тоқтала кетейін. Қысқаша айтқанда, жан-жақты етіп жасалынып жатқан жөндеу барысының да аяқталып қалар мерзімі жақын, негізгі қуат көзі боп саналатын термоядролық синтезді мүлдем жаңа табылған байыту әдісімен іске қоспақпыз. Қалайда қайыра жүріп өтетін ұзақ сапарымызда ешнәрсеге алаңдамастай болып, барынша ұқыпты әзірленудеміз...

	Ал бүгінгі кеңесте айтпақшы болған ең үлкен жаңалығымды, енді ғана естіртпекпін. Ол мынау Зерде серігінің атмосферасынан өндірілген – қоректік зат. Біздер мұны ауадан ұнтаққа айналдыру үшін біраз әурелендік. Ақырында өзімізге белгілі, жоғарғы қысымды пайдалану арқылы кез келген газды, сұйықтыққа, тіпті мұздаққа айналдыратын әдісті, сәл-пәл өзгертіңкіреп, мынау қоректік ұнтақты алуға қолымыз жетті. Енді, осы алынған затты, қорек үшін пайдалануға бола ма, жоқ па оны Зерде ғұлама өзіңізге тапсырмақпыз, – деп ақ дәкеге оралған ұнтақты менің алдыма қойды.

	Мен шын ризашылық сезіммен Арыстанның қолын қыстым да:

	– Міне, даналық деп осыны айту керек. Ел басқарар адамның мұраты – халық қамын алдын ала ойлау ғой. Тіпті, осы мәселенің басы-қасында жүрген менің де ойыма келмепті. Бұл қайтар жолдағы ең бір қажетті заттың бірі екені сөзсіз. Өйткені, қолдағы бар қордың өзі де аздау екенін несіне жасырайын?! – деп қатты толқып сөзімді аяқтадым.

	Отырғандар шынайы қуанып:

	– Арыстан өзіңізге, Зерде ғұлама сізге алғысымызды қалай жеткізетіндігімізді білмей отырмыз, – десіп, соншама ризашылық сезіммен ұлықсат алып тараса бастады.



	955-күн

	Шаруаның көптігінен бе, уақыттың қалай өтіп жатқанын аңғармаймыз. Анадағы Арыстан берген ауадан өндірілген қалдықсыз қоректі қайыра табиғи тамақтануға көшірілген екі иттің біріне биомембрана арқылы жасалынған тәжірибеге де айдан аса мезгіл өтіп кетіпті. Арыстанның бұл екі иті де, алдындағы Лашын да, мынау мүлдем жаңа негізі бар қорекке көшірілген Тұйғын да ит жүгіртіп құс салған көшпенді елдің ерекше бағалайтын, құмай тазы делінетін тұқымына жататын.

	Осы мерзім ішінде Тұйғынның ерекше болып түлегендігі соншама, оның іс әрекеті мен мінез-құлқына дейін адам нанғысыздай боп қатты өзгерген еді. Қанының биохимиялық құрамы, тіпті жылға тарта уақыт қалдықсыз қорекпен тіршілік етіп жатқан Лашындікінен анағұрлым таза, мүлдем басқаша екендігі байқалып отыр. Мұның өзі ауадан өндірілген қалдықсыз қоректің сапасы өзіміз қолдан жасаған қоректен көш ілгері артықтығын аңғартады. Оның бұрын-соңды ешқандай қоректік затпен салыстыруға келмейтін айрықша нәрлілігі организмге қажет мөлшерінің де аз шығындалатындығымен ерекшеленуде.

	Артурдың ақ пен қарадай етіп жасаған зерттеулеріне қарағанда, қалдықсыз қоректің екі түрінің организмге тигізер әсерлері бірдей болғанымен, сапалық айырмашылықтары, құрамдарының биохимиялық тазалықтары, шындығында да бір-бірімен салыстыруға келмейтін ерекшеліктері көп-ақ. Әсіресе, ауадан өндірілген жасанды қоректің қалдықсыз қортылатындығы абсолюттік шамамен пара-пар. Оның әлі-дағы зерттеле түсер, уақыт өткен сайын айқындала берер қасиеттерінде шек жоқ. Неше ықылым замандардан бері қарай тұжырымдалып біткен тіршіліктің негізі деп саналатын қағидалардың өзін, қайыра қарауға тіпті философиялық ұғымдарды өзгертуге ықпал ететіндігінде сөз жоқ. Тек осынау айтылып отырған биологиялық жаңалықтардан басқа осы «Аттила» кемесіндегі дүниеге келген неше түрлі ғылыми жаңалықтардың жетістіктерін ескеріп, болашаққа көз жүгіртсек, бүкіл әлем кеңістіктерінің тіршілік тынысын біртұтас етіп, комплексті түрде қараудың мерзімі де алыс емес екендігі қақ...

	Күллі адамзат қауымының қол жетпестей арманы болып, мәңгі-бақи көксеумен өткен мәңгі өлмеудің кілті де, мәңгі тозбаудың сыры да, мәңгі қартаймаудың жыры да осынау ашылып жатқан ғылыми жаңалықтардың, дәлірек айтқанда ғылыми революцияның ішінде болмақ. Тіпті тіршілік атаулының ата жауы боп саналатын, ауру-сырқаудың түрлері өзінен өзі жоғалып, бордай тозатындығы да алыс емес. Қоректік уланудан арылған ми қабаттарының қызметіне тікелей байланысты адам санасының өзі мүлдем жаңа өріске шыққандай қиялға симас сапаға ауысады. Тіршілік атаулының тегіне тиіспей-ақ, гендердегі байланыстарды өзгертпей-ақ, әлем кеңістіктеріне тараған тіршілік түрлеріне ешқандай да зорлық жасамай-ақ, генетикалық инженерия деп аталынып жүрген әуесқой ұғымға... тұманды толғауларға шалынбай-ақ, тіршіліктің биохимиялық құрамындағы сапалық қасиеттерді жетілдіру арқылы түрлене көркеюдің табиғи парасатына ие болмақпыз...

	Жалпы, байқап қарасаңыз, өркендей беру мен өзгере түрленудің шегі де, шеті де жоқ екені анық. Міне, осыншама құдіреттілікті қолға ұстатып отырған ғылыми жетістіктердің жемісі де, әлі де ұзақ шауып жететін көмбесі де біреу-ақ. Ол осы күнге дейін тұмшаланған бойы ашылмай, ешбір сырын сыртқа шығармай отырған теңдесі жоқ тылсым әлем саналатын адам миының құпиялары енді-енді, ашылуға тиіс. Міне, нағыз тіршіліктің кілті мен келешек мұраттары осы арада түйісіп, неше алуан құпиялар күрмеуінен шешіліп, өзінен-өзі келіп қолыңа түспек. Ойлап отырсаң таусылып бітпес, шексіздік дегеніміз осы емес пе? Арайлап атқан таңдай болашақтың нұрымен балқып, сырлары тұнып ашылған сайын алыстай беретін армандарды қуалай беруден қызық не бар?! Мүмкін келешекте адамзат қауымының тұрмысында ажал деген ұғым қалса, ол тек армансыздық дертімен ғана астасып жатуы әбден ықтимал. Сондықтан да болашақ қауымға – тек арманшыл болуды ғана тілеймін. Арманы мол жүректе адалдық та мол болуға тиіс.



	1010-күн

	Арыстанның бөлмеме қай уақытта келіп, кашан енгенін білгенім жоқ.

	Ол столымда жұмыс істеп отырған мені ту сыртымнан құшақтай алып:

	– Ағатай-ау, қай уақытта дем аласыз? Шаршамайсыз ба? – деп мені құшағынан босатып, анадайда тұрған креслоға барып отырып жатты.

	Мен:

	– Жаным-ау қашан келдің? Кіргеніңді қалай мен байқамай қалдым, – деп оның жүзіне таңырқай қарадым.

	Арыстан күліп:

	– Әдейі сіздің жұмыс үстіндегі кезіңізді көргім келді, – деді.

	– Ие-е, оның қандай қажеті болды?

	– Жәй әншейін көргім келіп қызығатынмын.

	– Иә қызық па екен?

	– Қызық. Бар болмысыңызбен беріліп істейді екенсіз.

	– Жарайды, қызық болса болды. Шаруаның жайы қалай?

	– Барлығы да жақсы. Анадағы қоректік зат жақсы болды деп естимін.

	Соның жайын біле келдім.

	Мен орнымнан түрегеп оның жанында тұрған креслоға келіп жайғастым да:

	– Оның рас. Ол зат құнарлылығы мен тазалығы жағынан өзіміздің қолдан жасаған қоректен әлдеқайда сапалы боп шықты. Сонымен қоса оның организмнің биохимиялық құрамына тигізетін әсері ерекше болып отыр. Тіпті тіршілік көзінің өзгеше бір мүлдем жаңа өрісін ашқандай. Менімше, оның берер жемісі де, келешегі де алда! Әзірше зерттелетін сан алуан қасиеттері көп-ақ, – дедім.

	Арыстан:

	– Жарайды онда. Келер күннің берерін алдын ала асықтырмай-ақ қоялық. Әйтеуір, бұл сапардың игілігі аз емес сияқты. Ендігі бар арман шашау шығармай Отанымызға аман-есен жеткізсек екен, – деді.

	– Иә-ә, бұл айтып отырғаның алдымызда тұрған ең үлкен арман. Бір сәт үндемей қалған Арыстанның жүзіне мұң ұялап:

	– Сірә, сағынғандікі ме, білмеймін, соңғы күндері өзім білетін Асан Қайғының өлеңдері мен ол жайында айтылатын аңыздарды жиі есіме алып жүрмін. Әлде жас күнімде аса қатты қызықтап құмарта тыңдағаным ба, әйтеуір жиі-жиі көкейіме орала береді. Ойыма алып толғанған сайын, не деген арманы мол шерменде жан екеніне таң-тамаша қаламын. Туған елінің бақыты үшін, желмаямен кезіп Жер-жаһанды аралап Жерұйық іздеу сол заманның деңгейімен салыстырсақ, қазіргі өзіміз жүріп өткен сапардың өзі солғын тартып қалатын сияқты. Өйткені көшпенді елдің ұланғайыр даласының әр төбесіне дейін ат қойып, бауырына басқан қасиетін ашып, ұрпаққа таныту ешбір елде қайталанбаған ерлік емес пе? Әсіресе оның ойға толы өлеңдері қандай?!

	Мәселен:



	Құйрығы жоқ, жалы жоқ,

	Құлан қайтіп күн көрер,

	Аяғы жоқ, қолы жоқ,

	Жылан қайтіп күн көрер?!



	немесе



	Таза мінсіз асыл тас

	Су түбінде жатады.

	Таза мінсіз асыл сөз

	Ой түбінде жатады.

	Су түбінде жатқан тас

	Жел толқытса шығады.

	Ой түбінде жатқан сөз

	Шер толқытса шығады –



	деу ХV-ғасырда өмір сүрген адам үшін данышпандық қой. Міне бұдан артық тереңдік, бұдан артық дәл айту болар ма екен. Тегі, адамның жас күнінде құмартқан дүниелері оны аса қатты сағыныш үстінде қайыра тауып отыратын тәрізді, – деп ол беріле сөйлеп қызық етіп әңгімелеп шықты.

	Мен оны құмарта тыңдап:

	– Өте әдемі бауырым, тіпті тамаша етіп айттың-ау! Адам жүрегінің не бір нәзік сезімдерін түртіп оятар азаматтық санаға бастар жалғыз ғана әдіс бар. Ол – қиялы ұшқыр, ойы терең поэзия. Арманшыл көңілдің шерменде болар сәттері де көп. Ойлап тұрсақ, өзгере құбылып ауысып жатқан замана қандай керемет?! Ата-бабаң кезінде желмая мініп Жерұйық іздесе, міне, өзің әлем кеңістігін шарлап, нағыз Жерұйықтың өзін тауып қайтқалы отырсың. Асан Қайғы бабаң саған риза болар. Жерұйықты сен бір халыққа емес, бүкіл адамзатқа сыйламақшысың. Өткендегі ойшылдар үшін, мұнан артық құрмет болмайды. Мұндай ұрпағы бар халық – шын мәніндегі бақытты халық! Тіршіліктің мазмұны шырайланып, үздіксіз қайталанып отыратындығы да шындық! Тек олар әр айналған сайын жаңа мазмұн, жаңа ұғымға ауысып, шексіз өзгере бермек, – деп мен де өз көңілімнің күйін шертіп, әуенін айттым.

	Арыстан:

	– Дұрыс айтасыз, Зерде ғұлама. Неше ықылым замандардың өзіне де сыймастай күндер кешіп отырғанымыз рас. Ендігі тілеу, тек аман-есен оралудың қамы ғой.

	Күндер созып аялдап отырғанымыз, тек жөндеу жұмысына байланысты емес. Оңтайлы сәтті пайдаланып, осынау ойда жоқта тап болған құт мекенді барынша тереңірек зерттеп қайту. Міне, негізгі кідіртіңкіреп жүрген мәселе осы, – деп егжей-тегжей жағдайды жайып салды.

	– Онда жарады.

	– Ендеше сіз маған мынаны айтыңызшы?

	– ?!

	– Ауадан өндірілетін қалдықсыз қоректі мол етіп дайындауға бола ма?

	Әлде қажеті жоқ па?

	– Бәле-е?! Неге қажеті болмасын?! Тек бұзылып кетпестей етіп, сақтай алатын мүмкіншілігіміз болса...

	– Жақсы. Оны да іздестіріп көреміз.

	– Өте дұрыс болар еді-ау?!

	– Егер сақтаудың әдісі табылса, тағы да ақылдасып көрерміз.

	– Келістік.

	Арыстан сәл ойланып қалды да:

	– Зерде ғұлама, тағы да бір сұрақ. Қалай ойлайсыз, анадағы қанатты адамдар қайыра қайтып оралмас па екен? Егер келе қалса, қатынасты қалай жасаудың жөні бар? – деп өзін мүлдем басқа жайлардың алаң етіп жүргенін аңғартты.

	Мен сәл кідіріңкіреп:

	– Шынымды айтсам, мұны мен ойланбаппын. Бірақ олар саналылыққа жеткен жан иесі болса, міндетті түрде оралуға тиіс. Сондықтан бейғам қалмау үшін бақылау қойғанымыз жөн болар, – деп өз ойымды білдірдім.

	Арыстан:

	– Біз үшін олардың жұмбақ күйі қалмағаны дұрыс-ақ болар еді. Мүмкін

	«мың тілді» аппаратымыз әжетке жарап, тілдесуге септігі тиер. Менімше, бақылауды өзіміз ғана жасағанымыз дұрыс сияқты. Қашанда дүрбелеңсіз дүние сәтті болушы еді ғой, – деді.

	Мен:

	– Сөйтсек, сөйтейік?! – дедім. Арыстан орнынан көтеріліп:

	– Жарайды, Зерде ғұлама, мен қайтайын, – деді,

	– Қайыр. Қажет болса тағы да хабарласармыз, – деп оны мен есікке дейін шығарып салдым.





ОНЫНШЫ ДӘПТЕР




	Өркені өскен өмірде өзімшіл көңіл болмақ емес.

	«Ұждан»



	1060-күн

	Біраздан бері, неге екені белгісіз, көңілімді қай-қайдағы мұң баса береді. Әртүрлі бір ойлар мазалап, шартарап болып жүрмін. Алма-кезек ауысып бірде Іңкәр, бірде Ұлан, әсіресе қап-қара болып киінген Лерри түсімнен шықпайды. Ол көбінесе жүзін көлегейлеп, түсініп болмас бірдемелерді айтып күле береді. Жақындай түссем-ақ болды, екі қолын ербеңдетіп қаша жөнеледі. Өзімше сөйлеспек болып, оны өкпем өшкенше ұзақ қуалаймын. Ақырында қара терге түсіп, өз дауысымнан өзім шошып оянамын. Міне қазір де жан дүнием күйзеле орнымнан тұрып бөлме ішін арлы-берлі кезіп жүрмін...

	Сірә, сағынғандықтан болар, кейде ой жүгіртіп отырсам, тіпті маған қарағанда Лерридің жайы әлде-қайда қиын, жан төзгісіздей де болып көрінеді. Оның сәбидей пәк жүрегі маған деген аппақ адал сезімі хабарсыз кеткен күндермен сарсылғанда, көңіліне медеу таппай қиналатын сияқты. Оның өзім деуді білмейтін, осыншама адамдық сипаты оқшаулана көрініп, күн өткен сайын бойындағы бар қадір-қасиетімен ойымнан шығар емес. Ойлана түсіп толғанған сайын, өзіме өмір беріп дүниеге әкелген жан анама қаншалықты қарыздар болсам, саналы тірлігімнің елеулі сәттеріне тек Лерридің маған деген ақ адал махаббатыменен ғана жеткендеймін.

	Бөлме іші аппақ сәулеге малынып, жарқырап тұр екен. Ауыр ойдан енді ғана оянғандаймын, барып салқын сумен бетімді шайдым. Түнімен көз ілмесем де бойым сергіп сала берді. Кенет есік маңдайшасындағы табло жанып, ішке жайраңдай күліп Артур мен Дарын кірді.

	Олар:

	– Қайырлы таң, ұстаз!

	– Көңіл-күйіңіз қалай?! – десті. Мен іркілместен:

	– Өте жаман! – дедім. Екеуі де тосырқай қалып:

	– Неге?

	– Неге?

	– Жайша ма? – десіп әбігер бола қалды. Мен оларға жайғасуларын сұрап:

	– Жәй, әншейін. Көңілдің бір толқып қалған сәттері болар?! Онан басқа не болушы еді?! Сірә, қажи бастаған да болуым керек, – дедім.

	– ?!

	Шынымен де ыңғайсызданып қалды ма, екеуінде де үн жоқ. Осыны аңғардым да:

	– Келгендерің жақсы болды. Тым көңілді екенсіңдер, сірә бір жаңалықтарың бар-ау, – деп жылы шыраймен күлген болдым.

	Көңілдене үн қатқан Артур:

	– Дұрыс байқап отырсыз. Жаңалықтың көкесі анадағы өзіңіз айтқан болжамдар тура болып шықты. Мұндағы өсімдік әлемінің Жер бетіндегіден ерекшеліктері мынау екен, – деді.

	– Ие-е?!

	– Жер бетіндегі өсімдіктер өзінің нәрін түйін етіп бұтағына немесе, тамырына тастайтын болса, мұндағы өсімдіктер әлемі бірден бойындағы нәрін ионданған түрінде атмосфераға шығарады екен. Бірақ негізгі принципі сол

	– фотосинтездің азды-көпті өзгертілген түрі сияқты.

	– Олай болса, фотосинтездің де неше алуан түрлері болғаны ғой.

	– Әзірше сондай тұжырымға келіп отырмыз.

	– Әрине, бұл түбегейлі тереңдеп зерттейтін мәселе. Былайша айтқанда, ғылымдағы енді ғана басталған жыр. Бірақ әуені тым ерекше екен. Ендеше, космос әлемінде мұнан да өзгеше тіршілік негіздері болуы әбден ықтимал екен.

	Артур қуаттай сөйлеп:

	– Осының бәрі де сыртқы ортаның құдіретіне бағынса керек. Бүкіл Нұр планетасының жүйесінде құбылмалы климат болмайтын көрінеді. Бір қалыпты мамыражай күйінен айнымайды да өзгермейді екен. Біздер бар тылсымның кілті осы деп шештік, – деп өз пікірін тура айтып салды.

	Мен:

	– Мүмкін. Қарсылығым жоқ. Әйткенмен де, осыншама өзгешелік бір ғана климаттық факторға бағына да бермес. Ондай тұжырымға келуге асықпағанымыз жөн болар, – дедім.

	Бұл жолы әңгімеге араласқан Дарын:

	– Тағы бір ерекше жағдай, тіршіліктің түрлерінің аз болса да сапалылығы ала бөтен өзгешелігімен көңіл аударады. Жер бетіндегі тіршілік тепе-теңдігі бірін-бірі жойып, бірін-бірі жеп, бір-бірімен қарама-қайшылыққа негізделген заңдылық бұл мекенде жоқ! Тіршіліктің тепе-теңдігі мұнда өзгеше бір заңдылықпен басқарылса керек. Екінші, мұндағы өсім заңдылығы да өзінше өзгеше бір құбылыс көрінеді, – деп сәл кідіріп менің бетіме қарады.

	Мен ризашылық сезіммен:

	– Өте дұрыс аңғарғансыңдар. Мұндағы тіршіліктің өсу жолы, тек ұзақ жасайтын ғұмырдың заңдылығымен өркендесе керек. Мәңгілікке бой ұрган тіршілікте тек сапа ғана үстемдік етуге тиіс! – деп өз ойымды айттым.

	Екеуі де орындарынан тұрып:

	– Өзіңізге айтпағымыз осы еді.

	– Ұлықсат болса... Біз кетейік, – десті. Мен оларды шығарып салып:

	– Жолдарың болсын! Зерттеулеріңді онан ары жалғастыра беріңдер, – деп екеуінің де жігерлі де жарқын қимылдарына қызыға қарап тұрып қалыппын...

	Міне, таусылып бітпес шексіздік деген осы! Бұл нағыз құбылыстан құбылыс туындай беретін шексіздік философиясы! Әлемнің сан түрлілігінің өзі де шексіз. Барлығы да рас, барлығы да шын, таңырқайтын түк те жоқ! Тіршіліктің сан қырлылығы – тіпті сенің таңырқай аларлық сезіміңнен де мол. Бұл да шексіздіктің шындығы.



	1090-күн

	Жантая қалсам, қалғып кеткен екенмін. Катты желпіп оятқан магниттік толқынның әсерімен бірден экран-таблоны қосып сағатыма қарасам, көзім ілініп кеткеніне жарты-ақ сағаттай уақыт өтіпті. Тегі терең ұйқтап оянсам керек, бойым сергіп ұйқым қанып қалған екен.

	Көгілдір экраннан көрінген Арыстан:

	Ұйқыңыздан ояттым-ау деймін, күтіп жүрген қонақтарымыз келген сияқты. Жаңа ғана төбемізде бір айналып ұшып өтті. Телескоп жүйелері арқылы бүкіл қимыл-әрекеттерін кинопленкаға түсіріп дауыстарын магнитофонға жазамыз. Өзіміз осылай теледидар арқылы байланыс жасап, кеңесе отырып әрекет етерміз, – деді де асыға бұрылып әлденемен айналысып кетті.

	Мен де телескоп жүйесімен жалғасқан төбедегі люктің қақпағын аштым. Телескоппен байланысты экранда олардың жайлап қана қонбақшы болып жатқан бейнелері көрінді. Сол-ақ екен олардың өзара тілдескен үндері естілді. Дауыстары бейне аққудың сұңқылына ма, әлде қаңқылдай шұрқырасқан қаздардың дыбысына келе ме, анық ажырату қиын. Қалай да үндерінен құс қаңқылына ұқсас дыбыс естіледі. Не болса да үркітіп алмай бақылауға кірістік.

	Бұл жолы олар он шақты жұп болып келген екен. Мен дереу «мың тілді» аппаратты мойныма ілдім де, бір жақ ұшын магнитофонмен жалғастырдым. Сырттай қарағанға дауыстары қатты шығып, өзара тілдесетін сияқты. Бірақ ештемені түсіну мүмкін емес тәрізді. Не болса да жазып алуға тырысудамыз. Әлден уақытта «мың тілді» аппараттан, бұлдыр-салдыр кейбір сөздердің ұғымы естілгендей болды.

	– Зиянсыз, тиіспейді, қытықтамайды, жетеді – деген сияқты сөздердің мағынасын естігендей болдық...

	Арыстан ақырын ғана:

	– Зерде ғұлама мыналармен байланысқа шықсақ қайтеді? – деді.

	– Қалай?

	– Оларға «мың тілді» аппаратты ұсынсақ, үркітіп аламыз ба?

	– Әзірше асықпайық.

	– Жақсы. Келістік. – Жарайды.

	– Ендеше, бақылауға кірісейік, – деді де Арыстан экраннан көрінбей кетті. Манағыдай емес әлдеқалай асығатын сыңаймен, абыр-сабыр боп қи-

	қуласып қалды. Үзік-үзік етіп «мың тілді» аппараттың жеткізгені төмендегідей:

	– Асығу, алыстайды, жетеді, қайту, кешігеміз, – деген сияқты ұғымдар еді. Олар бірден көтеріліп жоғарылап алды да асыға ұшып алыстай берді.

	Біраздан кейін қаңқылдаған дауыстары әзер-әзер естіліп тұрды да, мүлдем үзіліп кеткендей болды.

	Арыстанның жүзі жабырқау тартып:

	– Қайтып кетті. Сірә, енді бұларды көре алмаспыз, – деп көңілсіз ғана үн қатты.

	Мен оның жабырқау қалыбын алғаш көріп:

	– Ие-е, неге келмесін. Соған бола қапаланба, – дедім.

	– Анық-қанығын ашып, ұғынбай кеткеніміз өкініш сияқты. Олар неге асықты? Міне, таң ата осыны анықтауға күш салуым керек. Тіпті,

	олардың бір-біріне айтқан, «асығу, алыстайды» дегендері нені аңғартады.

	Ойлана қалған Арыстан:

	– Зерде ғұлама, мынаған қараңызшы, – деп алдындағы бір суреттерді көрсетіп:

	– Міне керемет?! Мынау Нұр планетасы мен серіктерінің орналасу жүйесіне назар аударыңызшы? – деді.

	– Ие-е?!

	– Планетаны өз орбиталарынан әртүрлі жылдамдықтарымен айналып тұратын серіктері белгілі бір уақытта бір түзудің бойында қатарласып қалатын кезі болады екен. Міне, осы сәтте ең шалғай серігінің өзі планетаға жақындай түсіп, сонан кейін бірте-бірте алыстай беретіндігі белгілі. Біздердің алдын-ала жасаған болжамымыз бойынша иә бүгін, немесе ертеңдер осындай жағдайды бақылауға тиістіміз. Бұл детальдардың бәрін де автоматты бақылау жүйесінің қадағалауымен түгелдей кинопленкаға түсіру керек. Осы айтып тұрғандарымыз рас болса, ертең өз көзімізбен көретін боламыз.

	– Еһе-е?! Олардың асыққан себептері осы екен гой? Менің ойымша осы сияқты.

	– Онда олардың тағы да қайтып оралуы мүмкін екен ғой?

	– Кім білсін?!

	– Планета серіктерінің қарама-қарсы келетін сәттерін күтетін болса, тым ұзаққа созылатын тәрізді.

	Арыстан:

	– Қалайдағы тілдесіп кеткеніміз оңды-ақ болар еді. Біздерде әлі дағы үштөрт айға созылатын жұмыстар бар. Оны енді істің сәті көрсетер, – деді.

	– Уақытымыз әлі де бар екен ғой.

	– Жақсы, Зерде ғұлама. Аздап дем алайық.

	– Қайыр...

	Азды-көпті шаршаған тәріздімін. Алдымдағы заттарымды жинастырдым да, барып төсегіме жантайдым. Бірден қатты ұйықтап кетіппін.



	1121-күн

	Біздер Альпа жұлдызының жүйесіне енетін Нұр планетасының ең шалғай серігінің үстінде мекен етіп жатқанымызға да, міне, тұп-тура 441-ші күн немесе бір жыл жетпіс үш күн болыпты. Бар мақсатымыз бастабында кемемізді жөндеп алысымен-ақ қайыра ұшып кету болса, ойда жоқта тап болған жағдайлардың әсерімен қыруар проблеманың астында қалдық. Кездейсоқ табылған планетаның қызықтырғандығы соншама, тіпті уақыттың қалай өтіп жатқанын да аңғармадық.

	Адам өзін қоршаған табиғаттың жаратылысына тартып, мінез-құлқының өзгеруі, жан дүниесіндегі сан алуан сезімдердің нұрлана тосылуы, парасатпен жұмсарған жүрек сырының тереңдеуі, міне осыдан келіп, өз басының бақытын қауымынан айыра қарамайтын үлағаттыққа ие болары анық. Ол өзгелер үшін істелетін еңбекті еркіндігім деп ұғынатын халге жетеді. Адам өз бойындағы жетілдіру мен өзгертуді қажетінше меңгергеннен игеруді бір жүйемен басқаруға ұмтылатын болады. Бұл адамзаттың армандай алыс болашағын жақындата түсу үшін ұрпағына табыстар аманат болмақ.

	Есік маңдайшасындағы табло жарқ ете түсіп жанды да, іле ішке Артур мен Дарын кірді. Олардың жайраң қаққан жүздерінен аса бір көңілділік байқалады.

	Еліте қалған мен де:

	– Сендерді бір көңілді жай жетелеп келген сияқты ғой, – дедім. Бірден жауап қатқан Артур:

	– Аса көңілді ештеме жоқ. Бірақ анадағы «қанатты жан иелерін» жанжақты етіп тектік сипаттарын анықтаған сияқтымыз, – деді.

	– Бә-ә-рекелді! Мынауың үлкен жаңалық қой, – деп бар ықыласыммен тыңдауға бейіл таныттым. – Кәнеки, айтып көріңдерші.

	Әңгімені жалғастырған Дарын:

	– Олардың формалары пингвин тектес құсқа ұқсайтындығы анықталып отыр. Бірақ, қимыл-әрекеттері өте ықшам да жылдам көрінеді... Онымен қоса, олардың түйсік-сезімдерін жер бетіндегі тіршілік иелерімен салыстырғанда барынша дельфинмен деңгейлестіріп отырмыз. Өзара пайдаланатын дыбыс үндестіктері де сол дельфиндердің қарым-қатынасына жуық. Олар жайлы біздің түйген тұжырымымыз осы, – деп менің пікірімді естігілері келетіндіктерін айтты.

	Мен әрі-сәрі күймен:

	– Болса-болар?! Адам санасына деңгейлес еместігі әуел көргеннен-ақ байқалғандай еді. Жақсы. Бұл жайында кең отырып сөйлесерміз. Аздап күй тартып көңіл көтерелікші? – деп оларға қорабынан алып домбырамды ұсындым.

	Домбыраны құлақ күйіне келтіріп біраз отырған Артур қос ішекті безілдете аңыратып, ұзақ бір толғауларды көсілте тартып-тартып алды. Құлақтан кіріп бойды алған дыбыс үндестіктері, өн-бойыңа шымырлай тарап сіңіп жатқандай сан алуан ойларға жетелейді. Ақ селеуі толқыған кең даланың келбеті көз алдыңнан ақырын жылжып өтіп жатыр. Артур бойындағы бар еркін күй ырғағына бағындырып, қалақтай ғана домбыраның үстіне қонақтап қалған қаршығадай қомданған күйі тас-түйін болып қатып қалған. Күй тілімен үндескен ол бар болмысымен қазір туған жердің үстінде жүрген сияқты.

	Осылайша Артур мен Дарын алма-кезек домбырада ойнап, бірсыпыра уақыт отырып қалдық. Құлақ құрышы қанғандай жан рахатына кенеліп, көңіліміз сергіді. Екеуінің домбыра тарту мәнерлері екі түрлі болғанмен, дыбыс үндестіктері бірін-бірі толықтырып астасып жатқандай. Не керек, әйтеуір көлдария сезімге кенелгендей болдық.

	Жайраңдай түсіп маған қараған Артур:

	– Зерде ғұлама, сіз анадағы айтқан уәдеңізді орындамай жүрсіз, – деп жымыңдай күліп отырып қалды.

	– Қандай уәде?

	– Жалпы кемедегілермен бірігіп, көңілді бір кеш өткіземіз деп едіңіз ғой.

	Біздер оны әлі күнге дейін тосып жүрміз.

	Мен қысылсам да ақталғандай боп:

	– Бұларың рас. Бірақ осыған дейін барлығымыздың да уақытымыз болды ма? Кеш өткізбек түгіл, қалжыңдасуға да қол тимегенін өздерің де жақсы білесіңдер ғой. Енді міне іске кірісуімізге әбден болады, – деп кнопканы басып қалып телеэкран жүйесін жұмысқа қостым.

	Сәлден кейін экранда көрінген Арыстан:

	– Жайша шақырып отырсыз ба, Зерде ғұлама? – деді. Мен оған:

	– Анадағы кеш өткізу жайлы айтқаным есіңде ме? – дедім.

	– Есімде.

	– Міне, жастар сол айтқан уәдені орындауымыз керек деп отыр. Арыстан рахаттана түсіп:

	– Несі бар?! Өте жақсы! Тіпті, керемет тамаша! – деп жас баладай қуанып.

	– Мұнда тұрған мәселе жоқ. Азды-көпті шаруаларымыз да ыңғайланып қалды. Басымызды қосып бір рахат күй кешу керек-ақ болып жүр. Тіпті, дер кезінде жақсы еске салып отырсыздар. Сөз жоқ ұйымдастыру жағын осы Дарын мен Артурдың өздеріне тапсырамыз. Солай емес пе?

	Екеуі де жарыса:

	– Солай.

	– Солай.

	– Міндетті түрде!

	– Бәрін де өзіміз ыңғайлаймыз, – десіп дабырласып қалды. Арыстан сәл ойланып:

	– Онда былай болсын. Енді біраз күндерден кейін календарь-роботтың көрсетуі бойынша, адамзаттың ең ардақты мерекесі Ұлы Октябрь революциясының – 315 жылдығы толады. Міне осы мерекеге дайындалайық, – деді.

	Мен:

	– Өте дұрыс – деп қызу қолдадым. Артур:

	– Уақытын анығырақ айтсаңыздар екен? – деді. Арыстан ыңылдай әндетіп:

	– Қазір, қазір. Мен анықтап білейін, – деп орнынан тұрып кетті де қайта оралды: – Түп-тура 26 күн қалыпты. Қалай, үлгіресіңдер ме?

	Артур мен Дарын:

	– Е-е, үлгірмегенде.

	– Тіпті, ұзақтау екен, – десті. Арыстан:

	– Жо-жоқ! Уақыт көп емес! Мұны біздер жан-жақты ойласып жасауымыз керек. Ұқтыңдар ма? – деді.

	Олар:

	– Ұқтық!

	– Құп болады.

	– Ертең жоспарымызды өзіңізге көрсетуге барамыз, – десті. Арыстан жылы шыраймен:

	– Жақсы, келістік. Мен өзімде күтемін, – деді. Мен де қуанышымды жасыра алмай:

	– Мыналарың бір біткен шаруа болды-ау, – дедім.

	Орындарынан сергек сезіммен көтерілген жастар риза болып шығып бара жатты. Оларға сүйсіне қарап, өзім де бір рахат кешкендеймін...



	1147-күн

	Кемемізде алғаш рет жаппай демалыс тәулігі жарияланды. Оны барлығымыз да бір кісідей болып, сыртқа шығып серуендеумен бастадық. Бұрынғыдай емес, кемемізден аулақтап кетіп, азды-көпті қыдырып қайту күнделікті әдетіміз болатын. Айналаны қоршаған мамыражай табиғат көгілдір түстес буылдырға малынып маужырап тұр. Бірден оқшау көрініп көз тартып тұрған биік жотаның үстіне орнатылған Отанымыздың гербі мен алқызыл тулардың алауы жанымызды жадыратып жібергендей әсерге бөледі. Бәріміз де төбенің басына шығып, айналаға көз жібердік. Көкжиекке дейін көкпеңбек болып, теңіздей толқып жатқан жазиралы кеңістік, Жер бетіндегі ешқандай көрініспен салыстыруға келмейтін, өзінше бір жатқан өзгеше әлем сияқты. Көкжиектің түстік жақ шеті көк-сеңгір тау жоталарына барып тіреледі де, көз қиығына шалынар қалған жиектері орман-тоғай нуларымен көмкерілген күйі көрінбей кетеді екен.

	Төбе үстінде тұрғандар, әрқайсысы өздерінің көрген-білгендерін айтып, қызу әңгімеге кіріскен. Өйткені, мұнда жеке-жеке әңгіме етіп айтуға тұрарлық жайлар өте көп еді. Әр маманның өз көздеген мақсаттары бар. Мұнда өз қолдарымен ашқан жаңалықтары да мол. Оның қайсыбірін айтып жатарсың?! Ең қызығы, алғаш рет бірге шыққан демалыс күннің әсері ешкімді де бей-жай қалдырмаған тәрізді. Осылайша бірсыпыра уақыт серуендеп келіп ішке енген біздер үлкен залға жиналып, мерекелі кешімізді бастап та кеттік.

	Аз ғана кіріспе сөз сөйлеп кешті ашқан Арыстан, Ұлы Октябрь мерекесінің тарихи маңызына тоқталып, адамзат қауымының өсу жолындағы оның ұланғайыр ықпалын сөз етті. Сонан кейін осы кезеңдерді сипаттайтын киноленталарды көрдік. Кеш бойы қалған уақыттарда ән айтып, күй тыңдаумен уақыт оздырдық. Артур мен Дарынның әзірлеген неше алуан ойындары өте қызықты болып өтіп жатты. Мерекелік кешке қатысқан адамдардың барлығы да өз өнерлерін көрсетіп, шын мәнінде кереметтей көңіліміз өсіп, қуанышты күй кештік.





ОН БІРІНШІ ДӘПТЕР




	Сағынған көңіл – күй сандық.

	“Ұждан”



	1251-күн.

	Бүгін ертелетіп экран арқылы байланысқан Арыстан:

	– Барлық жағдай ыңғайланып бітті. Зерде ғұлама, айтыңызшы, не істейміз? Анадағы «жан иелерін» тосамыз ба, жоқ па? Әлде, қайыра аттанар сапарымызға әзірленеміз бе? – деп алаң болып отырған көңілін аңғартты.

	Мен оның сөз сарынына қарап:

	– Өзің қалай ойлайсың? – дедім.

	– Өзім ештеменің бабын таппаған соң, сізбен ақылдасып отырғаным ғой. Белгісіздің өзін тоса беру де қиындап барады. Олардың қайыра айналып келетінін де, келмейтінін де анық біліп отырғамыз жоқ.

	– Мен не дейін?! Зерттеулердің тұжырымы өзіңе аян. Егерде олар шынында да, дельфин тектес түйсіктегі хайуанаттарға жататын болса, қайыра ұшып келмеуі де ықтимал. Сондықтан ғайыптағы дүниені тосып, уақыт жоғалтпай жолға өзірленгеніміз дұрыс болар.

	Біраз уақыт ойланып қалған Арыстан:

	– Ендеше қойдық, жолға әзірленейік. Адам баласынық арманы таусылып бітпес. Көп күттіріп адамдарды кажытып алармыз.. Солай емес пе? – деді..

	– Солай.

	– Олай болса, осы шешімге тоқтадық...



	1267-күн

	Кемедегілер таңертеңнен бері абыр-сабыр болып, өздерінше қайыра шығар сапарға дайындалып жатты. Тек түске таман арнайы хабар болады деген сыбыспен саябыр тауып, экран-таблоларының алдына жинала бастады. Кейде адам мінезі деген қызық қой. Осыншама қиындық пен белгісіздікті қыңқ етпестен жеңіп шыққан жандар болмашыға шыдай алмай тағатсыздана мазалары кетеді. Әлде, әбден шегіне жетіп шыдамы таусылып біткендіктен бе, түкке тұрмас дүниені көтере алмай, болымсызға сыр беріп қала ма екен? Қалайда кемерінен аса сарғая күткен сабырдың шайқалып тұрған сәтін көргендей болып, өз көңілімнің де өрекпуін әзер-әзер басып тұрғандаймын...

	Көп ұзамай телеэкранда әскери формаларымен шыққан Арыстан мен оның бірінші көмекшісі Нардың жүздері көрінді. Олардың мерекелік формаларын киіп, көпшіліктің алдына шығулары бірінші рет. Өздеріне барлық мән-мағынасы мен сұстылық әсемдігіне дейін жараса қалыпты.

	Бірден сөзін бастаған Арыстан:

	– Ең әуелі, «Аттила» космос кемесінің басқармасының атынан сіздердің ерлікке толы еңбектеріңіз бен азаматтық жігерлеріңізді ерекше атап, құттықтауыма ұлықсат етіңіздер! – деді. – Бүгін үзіліп қалған арнайы сапарымызды қайыра жалғастырмақпыз. Бұл біздердің теңдесі жоқ ерлігіміз! Қаншама қиындықтарға жолығып, бұрын-соңды адамзат тарихында болып көрмеген қат-қабат жағдайларды басымыздан кешсек те, жоғалтқанымыздан да тапқанымыз мол, ренішімізден де қуанышымыз көп екенін әрқайсымыз да ерекше сезіммен қанағат тұтамыз. Аз уақыттың ішінде адам айтса нанғысыз қыруар іс тындырыппыз. Бұл бәріміздің де үлесіміз. – Мен күллі коллективіміздің атынан теңдесі жоқ еңбегі үшін... қадірменді Зерде ғұламаға ерекше атап алғыс айтқым келеді. (Ұзақ қол шапалақталып, ду овацияға айналды).

	– Екінші мәселе, барлық лаборатория меңгерушілері, бірер сағаттан кейін орталық пультке келулерін өтінемін. Олар далаға шығып Отанымыздың гимні орындалатын аппаратты гербтің қасына қойып қоштасу рәсімін жасайды. Қалғандарымыз телеэкран жүйесі арқылы куәгер боламыз. Әзірше айтарымыз осы. Сәт сапар болсын!

	Бірер сағаттан кейін телеэкран жүйесі қайыра қосылып, сыртқары шыққан бір топ адамдардың жүздері көрінді. Олардың арғы жағында жай ғана толқи желбіреген Тулар мен биікте тұрған Отанымыздың гербі ап-анық көрініп тұр. Бір-екі аттап алға шыққан Арыстан:

	– Мынау міне, тот баспайтын болаттан жасалынған жұдырықтай темір шар. Ішіндегі үн шығаратын механизмді ойлап тапқан, жалпы осы аппараттың авторы талантты инженеріміз Нар екенін атап айтқым келеді. Бұл аппараттың ерекшелігі сол, ол осынау Зерде серігінің үстіндегі сәуле толқынынан қуат алып, тәулігіне бір мезгіл Совет Одағы мен Қазақ ССР-ының гимндерін орындап тұрмақ. Оның дыбысының үні бір шақырым жерге дейін еркін жетіп, анық естіледі.

	Ал мынау астындағы орнатылған жылы алыстан көрініп, өшіп-жанған ырғағы адам жүрегінің дүрсіліне ұқсас үн шығарып, бүкіл әлем кеңістігіне үздіксіз таратып тұрады. Ендігі мұның мәңгілік орны гербтің үстіндегі арнайы жасалынған ойыққа апарылып қойылады. Біз оны Нардың өзіне тапсырайық, – деп қолындағы затты өзінің көмекшісіне ұсынды.

	Нар қолындағы шағын ғана пистолет тектес аппаратпен көздей атып, аппақ шарды өз орнына сақ еткізіп оп-оңай-ақ қоя салды. Әлден уақытта соншама таза үнмен бірінен соң бірі екі гимннің әуені де толығымен орындалып шықты. Біздер алуан түрлі көңіл күймен ішке ендік...

	Сағымдай сусылдап ағыл-тегіл ауысып жататын адам көңіліндегі мың сан қозғалыстарды түсіну қандай қиын десеңізші?! Осынау бір болмашы ғана уақыттың ішінде неше алуан күйге ауысып, тіпті мазам болмай отыр. Жаңа ғана ұшуға асығып отырған көңілім астан-кестен күйге түсіп, бейне қимасынан айрылып, құт мекенін тастап бара жатқандай әсердемін.

	Міне ақырғы минуттар да келді. Кеменің сыртын сақтайтын қалқан қабы да кигізілді. Сөйтіп, бірер минуттан кейін кемеміз дүр сілкінген қырандай бірден көтеріліп самғай ала жөнелді. Әлем түңғиығын от-жалындай тесіп өткен «Аттила» әрі-беріден соң өте жайлы жүрісіне ауысып зымырай берді. Кеме іші құлаққа ұрған танадай болып мүлги қалыпты.



	1310-күн

	Біз бүгін алғаш рет Альпа жұлдызының жүйесінен шығып, өзіміздің күн системасының орбитасына ендік. Барлығымыз үшін де бұл бір теңдесі жоқ қуанышты жағдай болды. Өйткені, кез келген Жұлдыз жүйелерінің шеңберінен шығу тұңғиықтан тура тартып өз бағытыңды анықтау, мүның бәрінің де астарында ұлан-ғайыр қауіпті жағдайлар жататыны айтпаса да түсінікті. Күн жүйесіне енген сәттің өзі бізге тербеліп өскен алтын бесігімізге оралғандай әсерге бөледі.

	* * *

	Зерде ғұламаның әлі де он екі мен жиырма төртінші дәптерле рі оқылмай қалды. Ұлан мен Дос, Іңкәр мен Жанардың аяғына дейін қарап шығуларына уақыттары жетпеді. Жолаушыларды кідірткен карантин мезгілі бітіп, олар еріксіз үзіліс жасауға мәжбүр болды. Біз де ылажсыз күнделіктіц қалған дәптерлерімен танысуды сәтіне орай келешекке қалдырдық.

	«Ұждан»



	– 6 –

	Жарты айдай уақыт ішінде, Ұлан мен Дос алма-кезек дауыстай оқып күнделіктің он бірінші дәптерін азар бітірді. Бірге отырып үзбей тыңдаған Іңкәр мен Жанар көп жерлерінде көңілдері босап көздеріне жас алып отырды. Өздеріне қатты әсер еткен уақиғаларды көбіне қайталатып та оқытқан кездері аз емес. Оның үстіне мамандықтары бір болғандықтан, айтылып отырған проблемалар өздерінің көкейкесті мәселелерін қозғап ұзақұзақ пікір алысулар да болып жатты.

	Бұлар қолдарындағы еңбектің жаңалыққа толы мазмұнын былай қойғанда, оның көлемінің өзі ұлан-ғайыр екендігін, әсіресе бүгін іштей сезініп анық аңғарғандары байқалады. Өйткені оқып отырған кездерінде уақиғалардың әсерлерімен шырмалып, әріптерін маржандай тізіп қолдан жазылған еңбектің осыншама көлеміне, тіпті олар мән бермеген екен. Оқылмай қалған қалың-қалың он үш дәптерді жинастырып жатқанда, олар бір-бірлеріне ештеме деп айтпаса да, ерлікке толы ерен еңбектің дүниеге келгенін әрқайсысы ап-анық сезінгендей еді.

	Жинастырып болған Ұлан:

	– Кәнеки, қалай дейсіңдер? – деді. Іле жауап қатқан Дос:

	– Айтары жоқ! Керемет! Келешек бірнеше ұрпақтың еншісіне жетерліктей идеялар бар. Ғылым мұхитының шексіздігін енді ғана аңғарғандаймын, – деп өз пікірін ортаға салды.

	Жанардың есі шыға еліткендігі соншама:

	– Ғапу етіңіздер. Мен Зерде ғұламаның ертеңгі үйге келгендегі жағдайынан қорқамын. Менімше, ол кісі Лерри анамыздың қазасын көтере алмайтын тәрізді, – деп жанындағы отырғандарға алма-кезек қарап үндемей қалды.

	Біраз ойланып барып тіл қатқан Ұлан:

	– Жанар дұрыс байқаған. Біздердің ең бір сақ болатын мәселеміз осы. Анамыздың жайын естігенге шейін аңсап жеткен аталық жүрегіне дәру болып, шынайы сүйіспеншіліктің жылуына орап, көңілінің масаттана марқаюына барынша ықпал етуіміз қажет, – деді.

	Жасаураған жанарын қайта-қайта сүртіп, көңілі босап тұрған Іңкәр:

	– Олардың ешкімге де ұқсамайтын өзара сүйіспеншіліктерін мен ендіенді ғана ұғына бастаған сияқтымын. Байқап тұрсам, мен үшін осы күнге дейін жұмбақ болып келген, әке-шешемнің қарым-қатынасы шынайы сүйіспеншілікке ғана емес, тіпті адамдардың жүректерінде әлі-дағы ояна қоймаған мейірімге толы екен ғой. Олардың бірін-бірі аялаулары мен құрметтеулері аса үлкен азаматтық санамен байытылған екен-ау?! Тіпті, шешем байғұс дүниеге тек әкем үшін келгендей болып көрінетін. Бұлардікі есеп-қисабы жоқ, нағыз шынайы сүйіспеншілік еді. Өтіп кеткен адамзат тарихында осы тектес сүйіспеншілікті мен тек қана Женни мен Карл араларынан тапқандай болдым, – деп Жанардың айтқан сөзін құптағандай болды.

	Сәби жүрегімен ынтыға тыңдаған Жанар:

	– Ғапу етіңіз, Іңкәр-апа. Қай Карлді айтасыз? – деді. Дереу сөзге араласқан Дос:

	– Ту-у-у, Жанар-ай?! Іңкәр апам Женни мен Карл Маркс жайлы айтып тұр. Менде олар жайлы көптеген кітаптар бар, білгің келсе алып оқырсың, – деді.

	Ұлан күліп:

	– Дос, сен неге әңгімені киіп кеттің? Жанардың бетінен қақпа. Мүмкін тіпті, Женни мен Карл жайлы Іңкәр апаң өзі айтқысы келіп отырған шығар... – деді.

	Ұстазының жеңіл әзілін шын деп түсініп қалған Дос:

	– Ғапу етіңіздер, мен жағдайдың ыңғайына қарай айтып қалып едім. Олай болса, Іңкәр-апа, өз аузыңыздан тыңдауға бәріміз де әзірміз, – деп жанындағы отырғандарға қарады.

	Іңкәр алдындағы отырған екі жасқа күлімсірей қарап:

	– Дос өте орынды... дұрыс айтты. Менімше де, Женни мен Карл жайлы асықпай, тек қана оқу керек. Өте қызық өмір сүрген жандар. Оқыған сайын адамға берер ғибраты көп. Тіпті, кереметтей дарын иесі Карл Маркстің Женнидей жары, Фридрих Энгельстей досы болмаса, оның армандаған мақсатына жету, жетпесі екіталай еді. Осылай дей тұрғанның өзінде де, Женни әйел атаулының ішінде құбылыс болып, әлі-дағы талай заман ұрпақтарын таңырқата берері хақ. Бұл жайында айта берсе, таусылып бітпес хикая ғой. Сондықтан, Жанар сенің асықпай өзің оқығаның жөн. Олар жайында жазылған кітаптар өте көп, – деді.

	– Жарайды, апа, сөйтейін, – деген Жанар. Сонда Лерри-анамыз бен Женнидің табиғаты ұқсас дейсіз ғой?

	Іңкәр:

	– Ұқсастық өте көп. Менің байқауымша, әсіресе олардың махаббаты эмоциялық сезім деңгейінен жоғары, мүлдем басқаша бағалайтындықтары қатты қызықтырады. Адалдық пен адамдықты аса таза кіршіксіз ұстауға тырысқан. Міне, осындай жарынан айрылу, сөз жоқ әкеме оңай тимейді. Тек әкемнің жігері мен сабырына ғана сенемін, – деп әңгімесін бітіргенін сездірді...

	Дос:

	– Сонымен космодромға ертең қай уақытта жүреміз? – деді. Ұлан сағатына қарап:

	– Таңертеңгі тоғыздан қалмай жүріп кеткеніміз жөн болар. Ертерек барып, нендей өзгерістер барын өз құлағымызбен естігеніміз артық болмас, – деді.

	Іңкәр:

	– Дұрыс, дұрыс. Тіпті, маған салсаңдар қазір де бара беруге дайынмын, – деп өзінің толқыңқырап отырған күйін аңғартты.

	Әңгімені жалғастырған Дос:

	– Ендеше, тәңертеңгі тоғыздан қалмай жүріп кетуге бәріміз де қол қойдық. Менің, артық көрмесеңіздер, аздап пікірлессек пе деген сауалым болып отыр, – деді.

	Бірден қостаған Іңкәр:

	– Несі бар! Уақыт деген жетіп жатыр. Мәселен, қыздар жағы өз келісімдерін береді, – деп Жанарға қарап күліп қойды.

	Дос:

	– Ұлан-аға, сізден сұрайын деп отырғаным, жаңағы адамға ұқсас қанаттыларды қалай түсінуге болады? – деді.

	Ұлан оған күлімсірей қарап алып.

	– Біздің Дос кей кездерде бала сияқты. Көзбен көріп қайтқандардың өздері де білмей отырған нәрсені сен менен сұрайсың?! – деп күлді де қоя салды.

	Досты жақтай сөйлегенін Іңкәр:

	– Дос біздерден тек пікірімізді ғана сұрап отыр ғой. Қанатты жан иелері менің де көкейімнен кетпей отыр. Шынында зерттеулердің тұжырымы дұрыс болса, бүкіл әлем кеңістіктерінде адамға ұқсас сана жалғыз екені әбден ықтимал ғой. Менімше мұның да өз логикасы бар сияқты, – деп отырғандарды пікірге шақырды.

	Жанар:

	– Ұлан-аға! Шынында да олар кім? Адам тектес жан иелері болса, қалайда қайыра оралып соғуға тиіс еді ғой. Әлде үлгіре алмай қалды ма? – деп сұрағын екі ұшты етіп қойды.

	Ұлан:

	– Мен оларды қалай ұғынуды өзімдағы түсіне алмай отырмын. Әйтседағы адам тектес жан иесі деуден аулақпын. Менімше, телегей теңіз әлем кеңістінде адам жалғыз болса керек. Ол ерекше жаратылған тіршілік иесі. Адам өз бойындағы кемшіліктерінен арылып әбден жетілгенде, әмбебап үйлесімімен теңдесі жоқ құбылысқа айналары хақ. Сондықтан Нұр планетасын мекендейтін қанаттыларды дельфинге ұқсас түйсіктегі жан иелері дегенге көбірек сенемін. Тіршілік болып сәл шыдасақ, олар қайда кетер дейсің, міндетті түрде анықталар мерзімді де көзімізбен көреміз, – деп әзірше өз пікірі осы ғана екенін айтты.

	Дос та құптап:

	– Менімше де осылай сияқты, – деді. Ұлан тағы да сағатына қарап:

	– Ендеше дем алайық. Зерде ғұламаның бұл жазбалары, сөз жоқ келешектің жемісі. Ал мұндағы сыр сандықтай ашылған негізгі құпия – тірі организмнің биохимиялық құрамының өзгеруі, тіршілік атаулыны мүлдем түсінуге бетбұрыс жасап отыр. Менің негізгі түйгенім осы, – деді.

	Сонымен олар таңертеңге дейін қоштасып тараса бастады...



	– 7 –

	Бүгін 18-ші ноябрь, 2239 жыл. Олар таңертеңгі сағат 9-дарда Байқоңыр космодромын бетке алып жүріп те кеткен еді. Сарала тартқан дала күз бояуына малынып тұр. Қолдан салған суреттей тақта-тақта болып егін дік жайлар да босап қалыпты. Таусылып бір бітпейтін дала үстіндегі жұмыстардың саябыр тартқаны анық байқалады.

	Олар әр түрлі әңгіменің жайымен отырып, қалай жетіп қалғандарын өздері де аңғарған жоқ. Бірден аэромобилдерін тиісті орындарына жайғастырып, орталық алаңға қарай бет алды. Уақыт өткен сайын бірте-бірте қарсы алушылардың тобы көбейе түскен...

	Ертеңгілік хабарлағанындай күндізгі сағат 12-де, космодромның үлкен залында «Аттила» кемесінің жолаушыларымен кездесу басталып та кетті. Оларды үздік-создық етпей, бірден босатыпты. Тек, арқан бойы алда, Арыстан мен Нардың ортасында кереқарыс маңдайы ерекше көрініп, Зерде ғұлама келе жатыр. Оның сымдай тартылған сұңғақ бойы тіп-тік күйі, өзінің бұрынғы қалпынан ешқандай өзгермеген сияқты. Қайта жасаңғырай түскенге ұқсайды. Барлығының да кеуделерінде Совет Одағы Батырының Алтын жұлдыздары жарқырайды...

	Іңкәр әкесінің мойнынан құшақтаған бойы, іштей егіліп ұзақ жылады. Жалғызының сағынышын жүрегімен түсінген Зерде ғұлама да, өзінен-өзі бұршақтай домалап түсіп жатқан көзінің жасын тия алмай тұр, оларды айнала қоршап, сағынышпен сарғая сартап болған сезімдері сабасына түскенше тиіспеуге тырысты.

	Өзін-өзі меңгеруге тырысқан Зерде-ғұлама әрең дегенде үн қатып:

	– Сабыр етші жаным, сабыр етші! – деді. Іңкәр өзін-өзі тоқтата алмай, онан бетер өкси түсіп теңселіп кетті. Зерде ғұлама енді ғана жанында тұрған Жанардың маңдайынан иіскеп, Ұлан мен Досты құшағына алып амандасып шықты. Ол жанында тұрғандарға алма-кезек құмарта қарап:

	– Армансызбын! Өздеріңді аман-есен көргеннен артық бақыт жоқ! – деп Іңкәрінің шашынан сипап, еңкейе түсіп маңдайынан иіскеді.

	Іңкәр алғаш рет тілге келіп:

	– Бүгін өліп кетсем де арманым жоқ! Өзіңізді аңсап сағынғанда талай айтқан сертім осы болатын, – деп тағы да кемсеңдеп, өзінен-өзі саулап кеткен көз жасын сүртті.

	Зерде ғұлама басын көтеріп:

	– Қой, олай деп айтпа құлыным! Көз жасыңды тый, сабыр ет. Арты қайырлы болған істің азабы тез-ақ ұмытылып кетеді, – деп айналасында тұрғандардың бәріне де басу айтып, сергулерін сұрады. Жайлап орнынан көтерілген Іңкәр әкесіне жанындағы Дос пен Жанарды таныстырып, туыстуғандарының амандықтарын айтты. Олар енді жылжып қозғала бергенде, Зерде ғұламаны кіші залдағы болатын баспасөз-конференциясына ертіп әкетті. Жер шарының түкпір-түкпірлерінен жеткен не бір құйма құлақ журналистер жиналған екен.

	Залдың іші халыққа лықа толы. Алдыңғы жақта сахна төрінде алқа-қотан болып бірсыпыра адамдар отыр. Қызу басталып кеткен баспасөз-конференциясында журналистер өздерінің алғашқы сұрақтарын да беріп үлгірген.

	Журналист:

	– Құрметті Арыстан Ахметұлы! Өзіңіздің осы уақыт ішіндегі ең қысылған сәтіңіз бен қуанған тұсыңызды еске алсаңыз екен? – деді.

	Арыстан айналасына күлімсірей қарап алып:

	– Біздер барынша қысқаша болуға тырысайық. Өйткені, бұл жайында ұзақ-ұзақ әңгімелейтін уақыт алда. Бұл сапар жайлы арнайы дүние жүзілік конгресс болмақ. Міне, сол кездерде егжей-тегжей бәрі де айтылуға тиіс. Ал енді сұрағыңа тура жауап беруге тырысып көрейін. Қиыншылық дейтіндер тым қабағат көп болды. Соның ішінде алғаш рет, кемеміздің жылдамдығы басқаруға көнбей сағымдай аққан кезінде қатты састым. Бірақ мұны кемедегі үш адамнан басқа ешкім сөзген жоқ. Басқаларға сездірмеу үшеуміздің азаматтық антымыз болды. Оны біздер ойдағыдай орындап шықтық. Жалпы кемедегі барлық ауыртпалықтарды бірдей көтерісіп, ешнәрсені жасырмай ақылдасып істеген адамдарым қасымда отыр. Ең әуелі адамзаттың данышпан ұлдарының бірі Зерде ғұлама , және аса сенімді көмекшім бола білген Нарға шын жүрегімнен алғысымды айтамын.

	Қорқынышқа толы сәттер қаншалықты көп болса, қуанышқа толы уақиғалар да соншылықты мол болды. Соның ішінде, бүкіл сапарластарымыз күптей болып семіріп, онан Зерде ғұламаның арқасында 105 тәулік бойы ұйықтап қайыра оянғанда, өзімді-өзім көріп, қуанғанымды ерекше атағым келеді. Сіздерге сәл-пәл түсінікті болу үшін, мән-жайды қысқаша ғана айтып көрейін. Біздер кемедегі адамдар түгелдей, Зерде ғұламаның тапқан жаңа әдісі бойынша бәріміз де қалдықсыз қорекке ауысқан болатынбыз. Сөйтсек, біздің келіп түскен аспан денесіндегі өсімдіктер бүкіл қоректік заттарды иондық қалыпта, оттегімен қоса атмосфераға бірден шығарады екен. Өздерінде мекендейтін тіршілік иелері онымен өкпелері арқылы қоректенетін көрінеді. Міне, осыншама қосымша қорекке тап болғанымызды білмей, біздер күн өткен сайын үрлеген доптай тырсылдап семіре бердік. Бұл шынымды айтсам, біздің барлығымыздың да жанымыз қалмай үрейленген аса қатты қорқыныштарымыздың бірі еді. Ажалдай төнген бұл қауіптен де құтқарған Зерде ғұламаның данышпандығы болды. Осы кісінің кеңесімен, бәрімізде ауадан басқа ештеме өткізбейтін изоскафандр костюмімізді киіп аман қалдық. Соның әсерімен 100-ден аса тәулік бойы, кемедегілер алып ұйқыға кетіп қайыра оянғанда өз қалпымызға енгенімізді көріп, жас баладай қуанып мәре-сәре болдық. Міне сіздің қойған сұрағыңызға қысқаша берер жауабым осы, – деп әңгімесін аяқтады.

	Журналист:

	– Ашып қайтқан жаңа планеталарыңыз жайлы, аз ғана мағлұмат берсеңіз екен? – деді.

	Арыстан:

	– Зерттеліп анықталған жайларды ғана сөз етемін. Күн системасынан шығып кеткеннен кейін, Альпа жұлдызы жүйесіндегі ең шеткі планетаның ең шеткергі серігінің үстіне келіп қондық. Бұл өте ұзақ әңгіме. Кездейсоқ тапқан планетамызды Нұр деп атап, өзіміз қонған серігін Зерде атандырдық. Планетаның төңірегінде айналып жүрген он түрлі серігі бар. Қолдан келгенше анықтаған зерттеулерге қарағанда, олардың климаттық ұқсастықтары өте жақын және атмосфералық құрамдары бірдей екенін ерекше атап айтқанды жөн көріп отырмын. Міне, осымен сіздерге берілген уақыт та бітті, – деп жиналған қауымға белгіленген мерзімнің біткенін хабарлады. Шу ете қалған журналистер:

	– Сіздер кешіріңіздер.

	– Зерде ғұламаның бір ауыз сөзінсіз қалай тарқамақпыз?

	– Аз ғана уақытқа мұрсат беріңіздер! – десіп орындарынан қозғалмай отырып қалды.

	Арыстан Зерде ғұламамен кеңесті де:

	– Жақсы! Бір-ақ қана сұрақ қоясыздар, – деп сөзінің түйінін нық бітірді. Журналист:

	– Қадірменді Зерде ғұлама! Осынау қалдықсыз қорек жайлы жаңалықтың негізі бұрыннан бар ма еді? Әлде кездейсоқ табылған жаңалық па? – деп орнына отыра беріп, тізесінің үстіндегі магнитофонын іске қосты.

	Іркілместен жауапқа кіріскен Зерде ғұлама:

	– Бұл жаңалықтың түбегейлі зерттеушісі және оның негізгі үш түрлі компонентін өмірге әкелуші менің сүйікті шәкіртім Ұлан Асанұлы өздеріңіздің орталарыңызда отыр, – деп Ұланның орнынан көтерілуін өтінді. Аса қатты әбігер болып қалған Ұлан орнынан не тұрарын, не тұрмасын біле алмай сасқалақтап қалды. Бірақ Зерде ғұлама оны болмастан орнынан көтеріп, жапа-тармағай бұрылып қараған көпшілікпен таныстырды. Қысылғаннан тер басып кеткен Ұланды айнала қоршап ала қойған фоторепортерлер суретке түсіріп жатыр. Гу-гу етіп дуылдасып кеткен залдың ішіндегілерді Арыстан әзер дегенде тыныштандырды.

	Сөзін жалғастырған Зерде ғұлама:

	– Кездейсоқ ашылатын аса үлкен жаңалықтар өте сирек кездеседі. Тіпті болмайды десем де артық айтқаным емес. Сондықтан космоста кілтін тауып пайдаланған біздің жаңалығымыз мұнан ондаған жылдар бұрын іздестіріле бастаған проблема болатын. Қалдықсыз қоректі адамзат қауымы ғасырлар бойы армандап келген. Біздер пайдаланған жасанды пептидтер бірнеше ғасырлардан бері белгілі. Міне, осынау қалдықсыз қоректің кілті болып табылатын ең негізгі заттары биомембрана мен кәусардың ашылғанына он бес жылдан артық уақыт өтіп барады екен. Мұның өзін түсіндіріп жату үшін көптеген уақыттарың кетеді. Сондықтан мен қалдықсыз қоректің қысқаша ғана принципіне тоқталайын. Қалдықсыз қорекке көшкен біздер жылына бір килограмдай ғана таза организмге қалдықсыз сіңетін қорекпен-ақ күн көреміз. Осының арқасында біздерде организмнен бөліп шығаратын қалдық жоқ. Міне бұл адам ағзасын үздіксіз уландырып тұратын шлактардан құлан таза құтқарады да, оның теңдесі жоқ жаңа өрісін ашып отыр. Оның адам өмірінде әсер етпейтін сферасы жоқ. Тіршіліктегі барлық жағдайларға да ықпалын тигізбек, – деп сөзін аяқтады. Журналистер:

	– Мазмұнды әңгімелеріңіз үшін...

	– Мың да бір рахмет! – десіп ризашылықтарын білдірді.

	Отырған жұрт орындарынан түрегеп ду овациямен ғарыштан келген ерлерді шығарып салды. Зерде ғұлама бірден Арыстан мен Нарды, Дарын мен Артурды, басқа да өз лабораториясының адамдарын ертіп әкеліп, Іңкәр мен Ұланға, Жанар мен Досқа таныстырып шықты. Бірін-бірі сырттай жақсы білетін жандар сағына табысып шұрқыраса әңгімелесіп кетті. Олар ұзақ-ұзақ сырласудың кезегін кейінге қалдырып, бір-бірлерін қимай тараса бастады. Барлығының да күтіп тұрған тума-туыстары, өз орталарына алуға асығыс болатын. Осындай тілек Ұлан мен Іңкәрдің де көңілдерінде тұр.

	Космодромның үлкен залы хан-базарының ортасындай болып құрттай құжынаған халыққа толды да кетті. Арыстан мен Нардың туған-туыстары мен семьялары да бір топ болып өз алдына кетіп барады. Не керек, әйтеуір шұрқырасқан қалың жұрт...

	Күн еңкейе аэромобилдеріне отырған Зерде ғұламалар да Алматысын бетке алып жүріп кетті. Білдірмегенмен Зерде ғұламаның жүрегіндегі түйін әлі шешілген жоқ.





АРМАНДАР ЖАЛҒАСА БЕРМЕК




	Бейнеті мол еңбек – зейнеті зор бақыт.

	“Ұждан”



	1

	Зерде ғұлама жұбайы жайлы үйге жетіп, ішке енгенше ләм деп сұраған жоқ. Лерридің бұл дүниеде жоқ екенін ол іштей түйсінгелі қашан?! Бірақ бұл хабарды ол бүкіл болмысымен қабылдағысы жоқ. Оның ақыл-парасаты ыңғай білдіруі мүмкін, ал бірақ жан дүниесімен жүрек сезімі, мұндай жайды түсінгісі де, ұққысы да келмейтін сияқты. Егер қылдай созылған үміті үзіліп кетер болса, ары қарай не боларын өзі-дағы білмейді. Ол тіпті Лерридің жайын әлдекімнен өз құлағымен естуге де дәті жетпей қойды. Сондықтан ба екен, Зерде ғұлама алғашқы келген күннен кейін, мүлдем Лерри туралы ештеме де сұрап сөз қозғаған жоқ. Мүмкін, сабыры мол дана көңіл сұрай беріп, қажай беріп қайтемін десе керек. Міне, бүгін де жол бойы ештеме де сұраған жоқ. Оның үйге дейін аналары жайлы сөз қозғамағанына Іңкәр мен Ұлан да риза сияқты. Өйткені олар не айтарын ақырғы минуттарына дейін білген жоқ еді...

	Аэромобилден түсе салып бірден үйге қарай беттеген Зерде ғұлама жіті басып озыңқырай келіп тура барып Лерридің бөлмесіне енді. Кіре есігін іштен жауып алған ол жан-жағына қарап, босағадан озбай бірқыдыру тұрып қалды. Бөлме сол баяғы өзі білетін қалпындағыдай екен. Әрбір зат Лерридің өз қолымен жинастырғанындай, қыбыр етпей тына қалған тәрізді. Төрдің қақ ортасында, өн бойымен ақ қайыңға сүйеніп түскен Лерридің фотопортреті тұр. Зерде ғұлама бір басып, екі басып, оның тірі адамдай мөлдірей қараған жанарынан көзін алмай біртіндеп жақындай берді...

	Бұл сурет Лерридің тұрмысқа шыққан алғашқы айларындағы бір көңілі көркем жастық шақтың жаздай жадыраған сәті болатын. Осы фотоға түсер сәт Зерде ғұламаның есінде, әрбір қимылына дейін, Лерридің сәбидей таза сыңғырлаған күлкісіне шейін жадында қалып қойыпты. Оған Лерриінің жаудыраған жанары осының бәрін қайталап айтып тұрғандай елестеді...

	Зерде ғұлама фотосуреттің жанына жете беріп: – Асылым менің! Аяулым, мұның қалай? Аңыратып мені артыңа неге қалдырдың? – деп, портретті кемерлей көмкерген қара лентаны сипалаған күйі бүгіле барып тізерлеп, еңіреп ұзақ жылады.

	Мана келген бойда ауызғы бөлмеде тұрып қалған Ұландар, үлкен жүректің егіле шыққан үніменен езіліп, енді ғана түсінгендей отыра-отыра кетіп үндеместен тізелерін бүкті. Олардың бар қолдарынан келері де осы ғана болатын.

	Айналасын мүлдем ұмытып, өз жүрегінің зар-мұңына ден қойған Зерде ғұлама әлде бір уақытта басын көтеріп, боталаған жанарымен Лерридің жүзіне қарап:

	– Жаудыраған жанарыңа пәктік қана ұялапты-ау?! Өзім деуді білмейтін ақ жүрегім! Шерменде болған жүректің тайдай тулап аласұрған дүрсілін өз құлағыммен естіп тұрғандай сезінемін. Сартап болған сағынышымды соншама ауырлатармысың, аяулым?! Көңілімнің жайлауында еркін ойнап күн кешкен тірлігімнің қуаты едің, енді қалай ғұмыр сүрем, айтшы маған ақ маралым?! – деп бөлме ішінде теңселіп ұзақ жүрді. Әлден уақытта ол көзінің жасын сүртіп, есікті ашып алдыңғы бөлмеге шықса, оған жаутаңдай қарап өре-өре түрегелген үйдегілерді көрді.

	Зерде ғұлама:

	– Кешіріңдер, жандарым! Сорлап қалған жүректің зарын төкпей, шері тарқамайды екен. Мен шіркіннің Айы батып, Күні сөнген сияқты. Өзімненөзім қорқамын – деп саулап кеткен көз жасын үнсіз жұтып, бозарған жүзі құп-қу болып кетті.

	Ұлан қолтықтай апарып орындыққа отырғызып:

	– Сабыр етелік, Жан-көке! Тірліктің өзін алмакезек ауысып жататын үміт деуші едіңіз ғой, – деп бірінші болып алғаш рет жұбату айтты. Зерде ғұлама үзіп-үзіп:

	– Қашан? Қалай? Неден болды, өзі? – деп екі көзі бұлаудай болып отырган Іңкәрі мен Ұланының жүздеріне қарады.

	Төмен қарап отырған бойы жауап қатқан Ұлан:

	– Күн өткен сайын сіздің хабарсыз кеткеніңізге қатты қайғырып, қисапсыз ауыр күй кешіп жүрді. Анамыздың іштей таусылып жүдегені соншама, тіпті шашы түгіл қас-қабағына шейін аппақ қудай боп, шүйкедей болып семді де қалды. Осыншама қайғыны сорлы жүрек көтере алмаса керек. Белгісіз сапар төрт жылдан асып бесінші жылға кеткенде, ақтық сөзін де айта алмай жүрегі жарылып дүние салды. Біздер еш амалын жасай алмадық, – деп қолындағы ормалымен кірпігіне ілінген жасын сүртті.

	Даусы қарлыға барып әрең шыққан Зерде ғұлама:

	– Құлындарым менің! Айтып-айтпай не керек. Орны толмас қазаны көтере алар түрім жоқ, – деп үндемей қалды.

	Ұлан орнынан түрегеп, Зерде ғұламаның жанына келіп:

	– Сабыр етіп, ес жинайық. Бұл дүниеге адам жылап келіп, кетерінде өзгені жылатып кетеді екен. Мұның күйінішін мен бармақтайымнан-ақ сезініп өстім ғой. Тоқтамаса болмайтынды кезінде маған үйреткен де өздеріңіз болатынсыз. Мен не дейін сізге... қазаны қазбаламай... шүкіршілік еткен жөн болар, – деп отырғандарды жаюлы түрған дастарқанның басына шақырды.

	Зерде ғұлама өзін-өзі ұстаған сыңаймен:

	– Ал енді өздеріңде нендей жаңалық бар? – деді. Ұлан:

	– Жаңалығымыз жоқ та емес, көп те емес. Ең бастысын айтайын, қалғандарын кейін ести жатарсыз, біздер Іңкәр екеуміздің семья құрғанымызға да, міне бірнеше айдың жүзі болып қалыпты, – деп жанында отырған Іңкәрге қарады.

	Қатты қуаныпорнынанкөтерілген Зерде ғұлама: – Ризамын! Қуанышымда шек жоқ! Бақытты болыңдар! – деп Ұлан мен Іңкәрдің маңдайларынан сүйіп, бауырына басты.

	Олар әрнені айтып, өткен-кеткендерді естеріне түсіріп ұзақ отырды. Бірақ Зерде ғұламаның аппақ болып бозарған өңі сол күйінде тарқамай, салғырт тартқан көңілін меңгере алмай қойды. Олар таң сарғайып ата бере орындарынан қозғалып дем алуға ыңғайланды. Зерде ғұламаның өтініші бойынша оған әдеттегідей төсекті өзінің жұмыс бөлмесіне салып берді. Жанар мен Дос ертеңінде түске таман келетіндерін айтып қоштасып үйлеріне тарады.



	2

	Іңкәр:

	– Дене-бойым қалтырап тұр. Неге екенін білмеймін, әлде қалай қорқатын сияқтымын, – деп Ұланның қасына жатты.

	Расында да денесінде белгісіз бір діріл бар. Ол бір кештің ішінде шынашақтай болып қатты жүдеп кеткен сияқты. Оның неше алуан күй кешкен осынау жайын кеш бойы қадағалаумен болған Ұлан қазір барынша сабасына түсіріп, қалтқысыз көмектескісі бар. Оның аяғының ауыр екені есіне оралған сайын әрнені ойлап өзінше қорқып, өзінше мазаланып жатыр. Мол сезіммен ағынан жарыла ақтарылып, Іңкәрдің біліне бастаған ішін сезінген сайын, құшағына алып мейірлене еркелеткісі келеді. Қалтқысыз жан дүниесімен еміреніп жатқан Ұланының оттай ыстық ықыласына бөленген Іңкәр тұла бойы қорғасындай балқып жадырағандай болды.

	Іңкәр өзіне тән еркелеу мінезімен:

	– Ұлан, сен байқадың ба? – деді.

	– Нені?

	– Менімше, әкем маған тым жап-жас сияқтанып көрінеді.

	– Несі бар?! Дұрыс байқағансың. Сөз жоқ, анау қалдықсыз қоректің әсері ғой...

	– ?!

	Үндемей қалған Іңкәрін көңілдендірғісі келген Ұлан:

	– Кейін өзіміз де сол жасанды қорекке көшетін боламыз, – деді. Балаша қуанған Іңкәр:

	– Маған анау Зерде серігінің атмосферасынан өндірілген қорекпен ғана жасайтын боласыңдар, жарай ма? – деді Ұланының бауырына ене түсіп. – Өйткені менің өзім де, ішімдегі бөбегім де көз тойғысыз көркем болуымыз керек. Қалай дейсің? Осы айтқаным дұрыс па? – деп қалжың-шынын араластыра нәзік қана саусақтарыменен қысып-қысып қойды.

	Өзінше түсініп, өзінше ұққан Ұлан қараңғыда басын изеп:

	– Құп болады. Оған қам жеме. Міндетті түрде солай істейтін боламыз, – деп құшағына алып омырауынан иіскеді.

	Бірқыдыру уақыт үндемей қалған Іңкәр:

	– Ұлан, сен ұйқтайын деп жатырсың ба? – деді.

	– Жоқ!

	– Ендеше тыңдашы, көңілім әлдеқалай тынши алмай жатыр. Әкемнің ұзақ кеште бірде бір сәт өңіне қан жүгірген жоқ. Менімше, ол шын мәніндегі көңіл күйін біздерге білдірмеуге тырысқан сияқты.

	Ұлан әдейі сезбегенсіп:

	– Қойшы?! Сен де қай-қайдағыны ойлайды екенсің. Кәне, тыныштал да, ұйқта. Ертеңгі күн толып жатқан күйбеңдермен өтетін шығар, – деді.

	– Жарайды. Әншейін өзіңе ойымдағы күдігімді айтқаным ғой.

	– Ештеме де болмайды. Құр бекер мазаңды кетірме.

	– Жақсы.

	– Келістік.

	Екеуі де оң жамбастарына аударылып түскен бойлары қыбыр етпей үнсіз қалды. Шынымен-ақ қатты шаршағандары соншама, бірден терең тыныстап екеуі де ұйқтап кетті.



	3

	Зерде ғұлама түні бойы көз ілген жоқ. Ол неше рет түрегеп, қайта-қайта Лерридің бөлмесінде болды. Қайыра соққан толқындай лықси көтерілген, ішкі сезімінің ұйтқи соққан дауылын баса алмай жүр. Оған рамада тұрған Лерридің бейнесі, енді-енді тіл қататындай, қозғалып жүре беретіндей болады да тұрады. Оның жылы шыраймен қарап тұрған, мойылдай, мөлдіреген қап-қара жанары, тіпті оған анда-санда кірпіктерін қағып қалғандай да болып көрінеді. Бұйралана иығына түскен қолаң шашы мен үстіндегі жұп-жұқа көгілдір көйлегі де самал желпіп өткендей қозғалып кеткен сияқтанады. Тіпті титтей де болса, оның мынау суреті тірі бейнесінен өзгешелеу етіп жасалса қалай болар еді?! Магнитке тартылған инедей болып дірілдеген Зерде ғұламаның сезімі соншама адам жаны төзгісіз күшпен ширығып, өзінің не істеп, не қойып жүргенін анық білмейді. Қайта-қайта келіп жас баладай еңірей береді. Өз ықтиярынан шығып, осылайша әуресарсаң күй кешкен Зерде ғұлама:

	– Жаным-ау, мұның қалай? Ойланбастан, толғанбастан тастап кеткенің жөн бе? Сенсіз менің таңым атып, күнім батушы ма еді?! Дәп осылай болатынын кім ойлаған? Кешір мені, аяулым! Аттанбай-ақ қойшы деген үнің, ап-анық болып қазір де құлағымда тұр. Неге ғана тыңдамадым десеңші?! – деп өкінішін өксік етіп тағы да теңселіп жүріп кетті.

	Сең соққан балықтай шайқалып, қайыра өзінің кабинетіне келді. Қара тер болып бусанып, буын-буындары әлсіреген соң төсегіне киімшең күйі жантая кетті. Үйдің іші ағарып атқан таңмен жарқырап тұр екен. Ол көзін ашып төбеге телмірген бойы біраз жатты. Әлден уақытта қалғып кетті ме, жоқ әлде, талықсып жатыр ма, белгісіз, көзін жұмып үнсіз қалды...

	Жан дауысымен шыңғыра айғайлап:

	– Лер-ри-и... – Ле-ри-и!, – Тастамашы! Тоқтай тұршы! – деп шошып оянды.

	Жүгіре жетіп үрпиісіп тұрған Ұлан мен Іңкәрді көріп, оларға таңырқай қарап телмірген бойы үндемей жата берді.

	Іңкәр мен Ұлан:

	– Кө-ке!

	– Зерде ғұлама!

	– Не болды, сізге? – десіп екеулері екі жағынан келіп маңдайынан сипады. Бірақ, ол ләм деп үн қатқан жоқ. Сол күйінде сұлық түсіп жата берді.

	Оның маңдайының ыстығы алақанды жандырып түсердей еді.

	Ұлан ботадай боздап қоя берген Іңкәрға:

	– Сәл сабыр ет. Дауысыңды шығарма, – деді де, өзі жүгіріп барып электр тогімен мұздайтын жастықшаны әкеп, Зерде ғұламаның маңдайына қойды.

	Сұлық жатқан Зерде ғұламаның қолының тамырын басып көрді де, оның тілінің астына жүректің ет талшықтарының қарысқанын босатып, қан жүрісін жақсартатын «әмбебап бальзамның» бір түйірін салып қойды.

	Ұлан енді ғана Іңкәрге бұрылып:

	– Жаным, сен өзіңді-өзің қолыңа алсайшы. Саған осыншама уайымдауға болмайды ғой. Қорқатын түк те жоқ. Барлығы да жақсы болады. Сірә, түніменен ұйқтамаған сияқты, – деп оны қолтықтап әкеп креслоға отырғызды.

	Өзі Зерде-ғұламаның жанына келіп:

	– Көке! Мені естисіз бе? – деп оның қол-аяғына массаж жасап уқалай бастады.

	Біраздан соң өзіне келген Зерде ғұлама:

	– Кешіріңдер, мен тым қатты бастығырылып ояндым-ау деймін. Сірә, аз-кем есімнен де танған сияқтымын ба, қалай? – деп маңдайындағы мұздай жастықшаны ұстап көрді де: – Маңдайыма суық қойғандарың аса оңды болыпты. Іңкәр-ау, өңің қашып кетіпті ғой. Бүйтуге болмайды. Сен Ұланың тұрғанда ештемеден саспа. Барлығы да өтеді, уайымдама. Сенің басқа бөлмеде болғаның жөн, – деп қанша жылы сөйлегеніменен, қатты қиналып жатқанын сездіргісі келмей біраз жатты.

	Оның мынау күйін жақсы түсінген Ұлан, қолтықтай сүйеп Іңкәрді ауызғы үйге алып шықса, Жанар мен Дос та келіп отыр екен. Бұларды көре салып жүгіре ұмтылған олар:

	– Не?

	– Не болып қалды?

	– Жайша ма? – десіп Іңкәрді қолтықтаса апарып жайғастыруға көмектесті. Ұлан маңдайының терін сүртіп:

	– Зерде ғұламаның ыстығы көтеріліп жатыр. Ештеңе де жоқ. Сендер Іңкәрді алып таза ауаға серуендеп қайтыңдаршы. Мен Зерде ғұламаның қасында болып, ұйқтатуға тырысайын, – деді де, ішке еніп кетті. Келсе Зерде ғұлама көзін жұмған күйі терең тыныстап ұйқтап жатыр екен. Жанындағы орындыққа келіп тізесін бүккен Ұлан оның аққудай болып кеткен жүзіне қарап отырып қалды. Әлден уақытта түс көрді ме, еріндері кемсеңдей түскен Зерде ғұлама:

	– Лер-ри-и...– Лер-ри-и, тоқташы! Тоқташы, жаным! – деп шыңғыра дауыстап көзін ашып алды. Ұлан күтпегендіктен болар, қатты сасқалақтап не істерін білмей қалды. Орнынан тұрып Зерде ғұламаның маңдайындағы тоңазытқыш жастықты сипап көрсе, судың өзі ысып кеткендей болып сезілді. Тізбектің суытқыштық қуатын күшейте бұрап, аяқ жағына ыстық грелка әкеліп басты. Бірқанша уақыттан кейін есін жиған Зерде ғұлама ыңқылдаған бойы оң жамбасына аударылып түсті.

	Ұлан маңдайын сипап ыстығының азайғанын көрді де:

	– Көке, дәрігер шақыртсам ба екен? – деді. Оның жүзіне байыппен қарап алған Зерде ғұлама:

	– Жарығым! Ештеңе ете қоймас. Оларды қайтесің. Өзіңнен артық бірдеме біле қояр деймісің. Барынша жалғыз ұстауға тырысшы? Ешкімді де кіргізбеуіңді өтінемін, – деп манағыдай емес әжептәуір жақсы болып қалғанын аңғартты.

	Ұлан кейбір қажет деген жүрек және көңіл күйді тыныштандыратын дәрі-дәрмектерді беріп, өзі анадайда тұрған креслоға барып жайғасты. Көп ұзамай-ақ Зерде ғұлама терең тыныстап, тағы да ұйқтап кетті. Ұлан осынау ұлы адамның ақ боран болып соққандай алай-дүлей сезіміне таң қалып отыр. Сезім құйынына ұшыраған үлкен жүректің бұлқынысын түсінсе де, мұндай ұқсас уақиғалардың аса сирек болатынын да білетін-ді. Бірқалыпты өте жайлы ұйқтап кеткен Зерде ғұламаны оятып алмауға тырысып, басқалардың жайын білмек болып ауызғы бөлмеге шықты. Оны көре салып қарсы ұмтылған Дос:

	– Ұлан-аға, қалай? Тәуір ме? – деді.

	Оның соншама мазасыз күйін жақсы байқаған Ұлан:

	– Жаман емес. Қазір жақсы. Іңкәр-апаң қайда? – деді.

	– Ол кісілер бақ ішінде отыр.

	– Кімдер?

	– Жанар екеуі.

	Дос үндемей қалған сәл үзілісті пайдаланып:

	– Не деп ойлайсыз, Ұлан аға? Бұл нендей сырқат? – деп сұрады да, жанындағы орындықты ұсынып, отыруын өтінді.

	Жайғаса отырып терең тыныстаған Ұлан: – Иә, мұндай жағдайды сырқат деп айту қиын болар. Ауыр сезімдерден Ұлы адамдардың жан дүниесі кейде жаңғыра түлеп, тереңдей ашылар сәттері жиі болмаса да кездесіп тұрады. Осындай күйден кейін ерекше творчестволық жетістікке жеткен мен білетін бірнеше ғана адамдар бар, – деді. Дос:

	– Сонда, бұл кісінікі ширыққан сезім дағдарысы ма? Оқиғасы ұқсас деген адам жайын әңгімелемес пе екенсіз? – деді.

	Ұлан оның жүзіне қызықтай қарап отырды да:

	– Несі бар, айтайын. Мәселен, адамзаттың Ұлы ақыны Гете, 74-ке шығар жасында... аяқ астынан денесінің қызуы жас баланың ыстығындай лапылдап, жан күйзелісіне ұшыраған ауыр сәтті басынан өткізеді. Оның ешкім түсіне алмаған ауыр күйі бір күн емес, бірнеше күндерге созылады. Сонда ол қайта-қайта есінен танып, буырқана бұлқынып қатты күйзеліске ұшырапты. Тіпті айналасындағы адамдардың қорыққандығы соншама, оның өмірінен мүлдем күдер үзген екен. Ұлы ақындарын сақтап қалуға тырысқан ірі-ірі ғұлама дәрігерлер келіп, дерттің жайын түсіне алмай әуресарсаң болыпты. Олар да мұндай күйден, Ұлы ақындары аман қалады деп ойламаса керек. Бірақ мерзімді шақ жеткенде өзінен-өзі оңала бастаған Гете аз күндердің ішінде құлантаза жазылып кетеді. Бірақ оның осы күйі ашылмаған жұмбақ болып қала береді.

	Гете әбден сауығып, осы жылдың жаз айларының бірінде Мариенбадқа келеді. Ол осы жерде өзінің жастық алауына оралғандай дүниенің бәрін көкірегіне сыйдырып, қайыра ақындық сезіммен қайта шабыттанады. Оның он тоғыз жасар Ульрикаға естен тана ғашық болғаны да осы жолы болатын. Осы жасында тапқан ақындықтың ақ сезімі тасыған судай құйылады. Соншама нәзік Гете лирикасының шыңы деп танылған «Мариенбад элегиясы» осылайша дүниеге келіпті...

	Міне, тап қазіргі Зерде ғұламаның да күйі осыған ұқсайды. Менің байқауымша ерекше ширыққан мидағы сапырылысқан ойлар, әбден қажытса керек. Соншама үлкен қызуы мұздай заттың өзін қайта-қайта жылытып жіберіп жатыр. Бар істеп жатқан сақтығым миына қан құйылмау қамы ғана, – деп әңгімесін айтып берді. Дос естігеніне әсерленіп:

	– Ұлан ағай, осындай әңгімені біздерге жай уақытта неге айтып бермейсіз? Мынаны біздің де білуіміз керек қой, – деді.

	Ұлан ішек-сілесі қата күліп:

	– Мұны сен білмейді деп ойласам бұйырмасын. Кез келген адамның тербелер бесігі – әдебиет болуға тиіс. Көкірек көзі ашылмай, саналы адам болу мүмкін емес. Онда «Мариенбад элегиясын» міндетті түрде оқыңдар?! – деді ішке еніп бара жатып, – Іңкәр апаңа барып айта ғой. Жағдайы әлдеқайда жақсарды дегейсің... Кешке дейін бір қалыпты күй кешкен Зерде ғұлама қас қарая қайыра ауырлап, түніменен өте ауыр күйзелістерді басынан кешеді. Оның сандырақтап айтқан сөздерінің бәрі де, өзінің сүйікті жары Лерриге арналған жан сырлары еді.

	Алғашқы күндердегідей болмаса да, аурудың аса ауыр кезеңдері, бір жұмаға дейін созылды. Біртіндеп тәуірлене бастаған Зерде ғұлама соңғы өткен жиырма күннен бері басын көтеріп отыруға да жарап қалған болатын. Оның осынау халін естіген сапарластары, күн-түн демей маңайынан ұзап кете алмай ұзақ тосты. Бірақ, Зерде ғұламаның өтініші бойынша ешкімді де жібермеген Ұлан, аяулы адамының күннен күнге жақсара бастағанын Арыстанға айтып, оларды үйлеріне қайтарды. Кездесуге болатын күнді оларға өзі жеткізетін болып келісті.

	Айдан аса уақыт өткенде, Зерде ғұлама сыртқа шығып жүруге де жарап қалған еді. Ол күн өткен сайын тыңайып сауыға бастаған. Алғаш рет Арыстанға сәлем жолдап, хабар айтқан Ұлан кездесетін күндерін де белгілеген болатын. Бұл кездесуді Зерде ғұламаның өзі де асыға күтіп жүрді...



	4

	Екі күннен бері жапалақтап жауған қар, қала ішіне тізеден болып қалың түсті. Шаңытып тұрып алған қыстың басы айналадағы табиғатты сұрқай тарттырып жүдетіп жібергендей еді. Ақша қармен жарқырап мөлдірей түскен көк аспан, бүгін тіпті ерекше болатын. Ақ көрпесіне оранған Алматы да, айдындана түскен Алатау да... тіпті бар дүние нұрлана тазарған секілді. Бүгін Зерде ғұламаны ертіп ауладағы бақ ішіне шыққан Ұлан мен Іңкәр да аса көңілді болатын. Кешегі қобалжыған көңіл де, жан түршігерліктей қорқыныш та, неше алуан мазасыз ойлар да бір күнгідей болған жоқ. Соншама ауыр қаратүнек дауылдан кейін, тына қалған бір мамыражай тіршілік сияқты. Олар ұзақ серуендеп, түске таман келіп үйге енді. Зерде ғұлама сауыға бастағаннан бері бар ынта бейілімен көбіне-көп музыка тыңдаумен уақыт өткізіп жүр. Оның жалықпастан тыңдайтындары Бетховеннің симфониялары мен Құрманғазының күйлері. Соларды салыстыра отырып, олардың өзара үндестіктерінен жанына рахат тапқандай болады. Түстен кейін әлде немен айналып аула ішінде жүрген Ұлан төмендей кеп аэромобилдерінен түсіп жатқан Арыстандарды бірден танып, жүгіре жетіп жылы шыраймен қарсы алып жатты...

	Үйге қарай бастап келе жатқан Ұлан:

	– Сіздерден өтінер жалғыз ғана тілегім бар. Қазір Зерде ғұламаға болып өткен сырқат жайлы да, жұбайы туралы да сөз етпесеңіздер екен. Отырыс барынша көңілді болса онан басқа ештеме де керек емес. Арыстан құрбым, туған жеріңе барып қайтыпсың, сондағы көрген-білген жайлы әңгімелесіңіз, тіпті өте жақсы болар еді, – деп аса үлкен ілтипатпен есік ашып төрге оздырды.

	Сөз төркінін бірден түсінген қонақтар:

	– Жақсы, жақсы!

	– Айтып қойғаныңыз өте орынды болды.

	– Біздер тіпті, көңіл айтпақ та ойымыз бар еді, – десіп ішке ене бастады.

	Мақпал шапанын желбегей жамылып, кабинетінен қарсы шыққан Зерде ғұлама келген адамдардың барлығымен де жеке-жеке амандасып:

	– Төрлетіңіздер! Жоғары шығып, жайғасып отырыңыздар, – деп балаша қуанып мәз болып жүр.

	Жайғасып болып сөз бастаған Арыстан:

	– Қалайсыз, Зерде аға?! Аман-есенсіз бе? – деді.

	– Шүкіршілік. Барлығы да жақсы! Өздерің қалай, нендей жаңалықтарың бар? Не істеп жатырсыңдар? – деп Зерде ғұлама шынайы сағынғанын айтып,

	– Уақыт шіркінді қойсаңшы? Әне-міне дегенше-ақ айлар зулап өтіпті де кетіпті-ау...

	Арыстан:

	– Оныңыз рас. Мендегі үлкен жаңалық, асықпай туған жерімді аралап қайттым. Балдан тәтті балалық шақтың сәттерімен дидарласып, бір жасап қайтқан тәріздімін, – деді.

	– Мынауың өте орынды болған екен, – деді еліте қалған Зерде ғұлама, – кәнеки, асықпай отырып әңгімелеші.

	Арыстан жанында отырғандарға жағалай қарап шықты да:

	– Елге барып аунап-қунап біраз күн дем алғаннан кейін-ақ ауыл азаматтары ертіп алып, еліктіріп тауға алып шықты. Жаз жайлауда балалық шағым өткен Үлкен-желді, Кіші-желді жайлауларының үстін аралап мәресәре болдым. Ол негізінен жатағандау ғана тау сілемдерінен түрады. Уақыт мезгілі солай болған соң, жайлау үстіне қалың болмаса да қырбақтап қар түсіп қалған екен. Бірақ, әр қиядан қылт ете қалып, жамырай жүгірген балалықтың базарына, ештеме де кедергі ете алмайтын тәрізді. Менің көз алдымнан есіліп сонау он жетілер шамасындағы нағыз бір жүректе калған елестер моншақтап тізіліп тұрып алды. Жастығымның елесін қуалағандай сол күндердегі ізбен ұзақ-ұзақ жүріп тау аралап қайттым. Бітіргенім де, көргенім де осы. Егер қаласаңыздар, жасымда көріп, кеше барып есіме түсіріп қайтқан сол уақиғаларды айтып берейін, – деді.

	– Арыстан аға!

	– Сұраймыз.

	– Өтінеміз! – десіп жастар жағы шулап қоя берді. Арыстан рахаттана күлімсірей түсіп:

	– Бұл уақиғалар осыдан жиырма жеті жыл бұрын өтсе де, сәби жүрекке таңбадай басылып қалған тәрізді. Менің он жылдықты жаңа ғана бітірген кезім болатын. Күзге қарай оқуға жүрер сапарымның алдында жаз бойы ата-анамның жанында болып, жылқы бағатын әкеме көмектескен болып жүргемін. Жаз айында тасқа дейін көктеп кететін жайлаудың қалы кілемдей құлпырған керемет бір кезі ғой. Келе өзімнің көктемде ғана үйретіп жіберген құла бестімді қайыра үйретіп міндім. Аяңына ат желіп отыратын құла бесті табиғатынан маңғаз сабырлы жануар болып шықты. Тіпті анау-мынау елеңселеңді сезбейтін сияқты. Он шақты күндей тым шаршатып алмай, көбеңси қалған көктемнен бергі етінен арылған соң, осынау жатқан тау қойнауларын сүзіп, көзіммен көріп араласам деген ойлар еліттіре берді. Құла бестінің оқтаудай болып жарап алған тұрпаты, тұлғасына көз тояттардай ат болып шыға келді. Осылайша не керек, асықпай Үлкен-желдінің сай-саласын армансыз аралаған едім. Ойлап тапқан өз кәсібім өзіме қатты ұнайды. Күн ұзаққа ішетін қымызым мен тамағымды жан-торсығыма байлап алам да, ештемеге алаңдамай табиғаттың қойнауында жүремін де қоямын. Тіпті етім үйрене бастаған соң, мал тұяғы тимеген не бір қиын-қиын қияларға да шығып қайтып жүрдім. Бір күні ерекше деп еститін, Қарағайлы сайының өзіменен көтеріліп, Үлкен-желдінің үстіндегі кең жазықтың ортасында толқыған, шағын ғана көлді көруге тәуекел етіп жүріп кеттім. Қарағайлы сайының екі беті де тіп-тік болып түсетін аса қиын, айналуға келмейтін тар қолтықтай аңғар екен. Ну болып өскен қарағайды қақ жарып, қиялай көтерілетін жалғыз ғана соқпағы бар. Соған түсіп алып атымды жетелеген бойы өрлеп келемін. Тұнып тұрған табиғатта тек ауаның шыңылынан басқа ештеме де естілмейді. Құлабестім де артымнан қалмай елпектеп еріп келеді. Әлден уақытта ытырына қалған ол дір-дір ете қалтырап қоя берді. Бастабында шошып қалсам керек, біраздан кейін айналама қарасам, тұп-тура өкпе тұсымдағы қарсы бетте атан өгіздей өңкиіп тұрған қоңыр аю біздерге аңқиған күйі қарап қалыпты. Тура қарағанда екі-ақ аттамдай жерде ғана.

	Мен ешнәрсені елемейтін дөкейдің өзіндей-ақ, иығымды тік ұстап алға қарай жылжи бердім. Біраз уақыт өткеннен соң, қолтығымның астынан баспалап жай қарасам, қоңыр аю арбиған күйі аңқиып әлі қарап тұр екен. Осылайша таудың басына шығып, Құла бестіні қайыра ерттеп, өмілдірікқұйысқанды тексере қарап, айылдарды шерте тартып алдым да атымның үстіне қондым. Ендігі ойым алдымдағы өзекпен ақырын жайлап көтеріліп, кең жазықтың үстінде жайылып жататын киік табынымен киліксем екен деймін. Сөйтіп оқтай зулатып, Құлабестімнің жүгірісін байқағым келеді. Баспалап кеп өзектен шыққан мені, шынында да киік табыны сезбей қалса керек. Мойнымды созып қарасам, еш қаперсіз жамырай жайылып жатқан киіктерді көріп, не істерімді білмей есім шығып кетті. Киіктерді алғаш рет осыншама жақын жерден көргенім еді. Мұншалықты сұлу, мұншалықты сүйкімділікті көрсемші?! Біразға дейін аңыра қарап тұрдым да, не болса да Құлабестімнің шабысын бір байқамақ болып, аяқ астынан шыға келіп қиқулатып қудым да жөнелдім. Аңдаусыз шыққан айғайдан есі қалмай қатты шошынған хайуандар бірден тұрған-тұрған жерлерінен ракетадай атылып, бір мезгілде ауада қалқып ұшып бара жатқандай болып көрінді.

	Кең жазықтың үстінде Құлабесті де, өзін-өзі танығысы келді ме, төрт аяқты бауырына алып ұшқанда, шыдай алмай көзімнен жас парлай берді. Мен жылдамдықтың құдіретін алғаш рет осылай сезініп, оған енді мәңгі бақи байланғанымды еске алған сайын, осынау сәтімді әркез ойыма аламын. Міне, ғарышты кезіп аспан үстін аралаудың басы сол Үлкен желдінің жазығынан басталғандай сезім мені ешуақытта да қалдырған емес...

	Тау үстіндегі жазықтың неше алуан гүлдерге оранған келбетін сипаттауға тілім жетпейді. Тұнып тұрған таңғажайып дүние. Күн көзімен ойнап, сынаптай жалтылдаған шағын көлді бетке алып жүріп келемін. Өзіне-өзі әбден бір сүйсінгендей Құлабестім де жайтаң қағып жүрісімен ойнап келе жатқан сияқты. Көл бетінде қаңқылдай ұшып, қатарласа ойнаған сарала-қаздардың дауысы естіледі. Көл шетіне жетісімен-ақ атымнан түсіп, жағалай жүріп серуендеп келе жатырмын. Сірә табиғаттың мұншалықты тамашасын ешуақытта да көрмеспін. Теңдесі жоқ сұлулық осы күнге шейін көкейімде, сол суретіменен қалып қойыпты. Ауадағы аңқыған жұпар иісі, осы күнге шейін анда-санда бұрқырай жетіп есімді алады.

	Табиғаттың көркіне көзім тоймай, атымды жетелеген күйі көл жағасынан ұзап, бір өзекпен құлап келеді екем. Бір уақытта қарасам, көрер көзіме сенейін бе, япыр-ау, сенбейін бе, қарсы алдымда жүз метрдей жерде, маңқия қарап ақ маралдың өзі тұр. Сасқанымнан қолымдағы ат шылбырын жанымдағы тобылғыға орай-орай салдым да алақандарымды жайып созған күйі бір басып, екі басып жақындай бердім. Жарықтық мойнын созған күйі қозғалар емес. Менің де, ақ маралдың да пәктікпен ғана жаудырай мөлдіреген жанарымыз айқасып қалғандай еді. Бар ықласымды жанарымнан таныған сұлу бейне тап алдына келіп тоқтағанда, екі қолымның саусақтарын алма-кезек жалапжалап алды. Тап осыны күтпеген менің есім шығып кетті. Әлден уақытта сәл шегініп бұрылды да, секек қағып ерекше бір сәнменен біраз жерге дейін билеп барған ақ марал маған қарап тағы да тоқтай қалды. Мен аң-таң болып сол орнымнан қозғала алмай тұра бердім. Ақ маралым басын шұлғып бір екі рет шайқады да, соншама бір нәзіктікпен билей басып ұзай берді. Ол көз ұшынан ғайып болып кеткенде ғана, алға созған қолдарымды сылқ еткізіп түсіріп алдым. Кей кездерде саусағымның ұшында ақ маралдың тілінің табы осы күнге дейін белгі беріп қалғандай болады. Міне, бұл жастығымның бір күнгі сезінгені ғана еді...

	Осы жолы қыстың беті қырау болса да, сол бір жүрген жерлерімді аралап қайттым. Бірақ бұл жолы тау қойнауларынан, қыраулы күздің өзіне ғана лайық суреттерін көрсем де, көз алдымнан осы айтқандарымның барлығы елес беріп отырды. Таудан түсіп келе жатқан жолда, аяқ астынан шыға-шыға келген бір топ марал аңыра қарап тұрды да қайтадан қалың қарағайдың ішіне сіңіп-сіңіп кетті. Қасымдағы жігіттер қолдарындағы снайпер мылтықтарын кезей-кезей қалғанда, жаным шыға шар ете қалып, атпауларын өтіндім.

	* * *

	– Мінеки, осы қадірменді Зерде ғұлама. Туған жерден алып қайтқан әсерім жастығымның елесі ғана сияқты. Сірә, әр адамның жастық шағының құдіреті де осында болса керек. Осы сезім, осы жайларды жалаңаяқ қайыра кешіп шыққандай боп, толғанғанда өзіңіз есімде болдыңыз. Тіпті сенбесе де ешбір жерін өзгертпей айтып беремін деп өзіме-өзім уәде еткен едім. Сол сертімнің бүгін сәті түсіп, бағы жанғандай. Көп сөйлеп, ұзақ әңгімелесем кешірім сұраймын, – деген Арыстан әңгімесін аяқтады.

	Көпке дейін үндей қоймаған Зерде ғұлама:

	– Қарағым-ау, қандай ғажап сыр шерттің. Мынауың бір сырлы дүние ғой. Ризамын. Ағыңнан жарыла айтқаныңа рахмет, – деп жасаурай қалған жанарын байқатқысы келмей тайғызып әкетті.

	Манадан бері енді ғана байқаған Арыстан:

	– Ұлан-ау, Іңкәр қайда? – деді. Ұлан күлімсірей түсіп:

	– Ол кісі өз бөлмесінде отыр. Бірақ барлық әңгімелеріңізді естіп те, көріп те отыр, – деді.

	Ду ете түскен қонақтар:

	– Бә-ә-ле?!

	– Мұнда неге келмейді?

	– Көруге ынтық боп келдік, – десіп дүрлігісіп қалды. Ұлан:

	– Сіздерден ұялатын сияқты, – деді. Бірден түсінбеген Арыстан:

	– Жаным-ау, неден ұялады? Кімнен ұялады? – деп шынымен-ақ әбігерленіп қалды.

	Ұлан көз қиығымен Зерде ғұламаға қарап ап:

	– Кешіріңіздер, Іңкәрдің аяғы ауыр еді. Соңғы айларын күтіп жүр, – деді. Арыстан алып денесімен ып-ықшам орнынан көтеріліп:

	– Бәрекелді. Бұған сүйінші сұрамаушы ма еді. Ұлан, өзің Іңкәрге барып айтып кел, қазір біздер амандаса кіріп шығамыз, – деді.

	Ұлан жылдам барып тез оралды да:

	– Жүріңіздер, деп Іңкәрдің отырған бөлмесіне қонақтарын ертіп бара жатты.

	Кресло-төсек тәрізді тербелмелі отырғышта, ақ қоянның терісінен жасалынған жамылғышпен кеудесіне шейін қымтап ап отырған Іңкәрдің аққұба жүзі алаулай түсіп, өзіне соншама бір жарасымдылық беретін әдемі күлкісімен қарсы алып жатты..

	Аңқылдай сөйлеген Арыстан:

	– Іңкәр-ау, мұның қалай? Мақтанатын нәрсеге ұялуға бола ма екен?! Әңгіме тыңдап бірге отырғаның дұрыс еді, – деп жанындағыларға қарады.

	Іңкәр сыңғырлай күліп:

	– Арыстан аға, рахмет. Манадан бері мен сіздерді көріп те, тыңдап та отырмын. Әңгімеңіз ерекше әсер етті. Ақ маралдың жалаған саусақтарын көруге болар ма екен? – деп әзіл араластырды.

	Таудай болып өз-өзінен қысылған Арыстан:

	– Онда жақсы екен. Мазаңды алмай-ақ қояйық. Бірақ, шілдеханаға шақыруды ұмытпағайсыңдар, – деді.

	Іңкәр мен Ұлан да:

	– Жақсы, жақсы.

	– Амандық болса...

	– Той сіздердікі, – десіп жатты.



	Кешке қарай серуендемек боп бақ ішіне шыққан қонақтар Зерде ғұламаны орталарына алып, әңгіме-дүкенмен ұзақ жүрді. Әркімде де айта қаларлық жаңалықтары толып жатыр екен. Алма-кезек әңгімелеген олар көптеген қызықтарды айтты. Ақша қардың шыңылтыр аязы отырып қалған қонақтардың денелерін тез сергітіп, тіпті біраздан кейін аздап тоңазыта түскен. Осы ыңғаймен олар үйге кірмек боп бет алып келе жатыр.



	5

	Кештің екінші жартысы ән мен күйге ауысты. Келген адамдардың барлығыда-ақ, барынша көңілді болуға тырысып қана қойған жоқ, соған орай жағдайдың өзі бір тамаша отырысқа айналып кетті. Алма-кезек ауыстырып, ән мен күйдің құдіретін ашқан Дарын мен Артур да бар бейілдерімен кештің көркін қыздыра түсуге әрекет етті. Бірақ өзіне белгілі қос шәкіртінің көңіл күйлері онша емес екенін Зерде ғұлама әуел бастан-ақ сезіп қойған. Білдірмей ғана әредік тауып, Зерде ғұлама олардың жағдайларын білді. Туыс-туғандарының есен-саулықтарын сұрастырды. Бәрі де амандықта, бәрі де жақсы көрінеді. Әйткенмен де олардың ұстазынан көңілдеріне қаяу түсірген сырларын ашық айтпай, жасырып қалғандары анық байқалады. Оны Зерде ғұлама іштей аңғарса да, ары қарай қазбалауды жөн көрмеді.

	Әңгімені алма-кезек сабақтастырып отырған Арыстан мен Ұлан Дарын мен Артурды:

	– Сендер не ғып шешіле алмай отырсыңдар? Себебін айтыңдаршы? – десіп екі жақтап қысыңқырап алды.

	Артур отырғандарды күлдіргісі келді ме:

	– Біздер аздап алданып қалған жігіттерміз. Өздеріңсіз өміріміз жоқ деп жүретін аруларымыз келсек, күйеуге шығып кетіпті. Ашығын айтсақ, алданған жігіттерде қандай көңілділік болушы еді, – деп сылқылдай күліп алды. Орынды шыққан әзілге отырғандар да мәз-мәйрам боп күлісіп жатыр. Әзілдей сөйлесе де Артурдың айтқандарының өзіне тән шындығы да жоқ емес екендігі аңғарылып қалды. Бірақ оны отырғандар ушықтырғысы келмей, әңгімені басқа жаққа бұра берді.

	Артур мен Дарын бір-бірлеріне жымиыса қарап ап:

	– Ескі достар есіркеп кекілімізден сипайды екен десек.

	– Әлде, қыздың тастап кеткені қызық емес пе?

	– Қой!

	– Өртенген жүректің оттарын өзіміз өшірейік.

	– Одан басқа біздерде шара қалған жоқ сияқты, – десіп екеуі де домбыраларын қолдарына алды.

	Олар қосыла тартып, бірінен соң бірін безілдетіп бірқанша күйлерді орындап шықты. Мәнеріне жеткізіп келістіре ойнағандары соншама, екі ішектен дыбыстарды көп көмейден айтылған үндей етіп жарыстыра қаққанда... олардың осы кешке арнайы дайындалып келгендері сезіліп қап отырды. Қос шәкіртінің жүректен шыққан құрметін Зерде ғұлама жан-жүрегімен ұғынғандай еді. Ол манағыдан бетер бар ықласыменен көңілдене түсіпті. Сүйікті ұстаздары дегенде ішкен астарын жерге қоятын, Дарын мен Артурға керегі де осы, Зерде ғұламаның ағынан жарыла ашылып көңілденуі ғана болатын. Олар шынында бұл отырысқа ерекше дайындалған еді. Соңғы кездерде музыканы өздерінше мүлдем жаңа қырынан ұғынып жүрген Артур мен Дарын теориялық бағытта өткен-кеткен көптеген дүниелерді қайыра қарап шыққан. Тіпті олар сонау орта ғасырдағы Фараби жазбаларына зер салып, оның домбырада ойнау тәсілдеріне ерекше көңіл аударып көрді. Тарихи жазбаларда Фараби тек музыкант қана емес, өзінің «қыпшағымен» күй тартқанда, тыңдаушыларды жылатып та, күлдіріп те, неше алуан көңіл күйге оп-оңай музыканың әсерімен түсіре беретіні жырдай етіп жазылынып қалынған ғой. Олардың бұл саладағы ізденістері жеміссіз емес екендігі де анық байқалатын сияқты. Әсіресе сырмінез болып қалған Зерде ғұлама, шәкірттерінің домбыра тартыстарындағы мынау өзгерістерді ерекше елітіп жан дүниесімен тыңдап отыр. Артур мен Дарын соңында өздерінше жаңа тәсілмен өңдеген «Аққу» күйін, отырғандарды таң-тамаша қалдырып орындап шықты. Бұрын-соңды құлаққа жетіп көрмеген неше түрлі ырғақ өзінің соншама терең нәзіктігімен, бүкіл болмысыңды тылсымдай буып, өз еркіне бағындырады екен. Мың құбылған үнді бар ықыласымен қабылдаған ішкі сезім, өзінше бір жаңа өріске шыққандай жадырай түседі. Музыканың дәп осылай түсінікке жетуі, дәп осылай сөйлеуін алғаш рет сезініп отырған Зерде ғұлама, кей сәттерде домалап түскен көз жасын аңғармай да қалатын сияқты. Ол жан рахатына кенеліп, бір жасағандай күй кешуде...

	Осылайша ұзарған кеш ағарып атқан таңмен жалғасты. Ертеңінде түстен кейін қайтпақшы болған қонақтарын Зерде ғұлама жібермей қойды. Бүгін кеште барлықтарының да семьялары мен туыс-туғандарын алдыруын өтінді. Ақырында жиналған жұрт, енді бірер күнде кіргелі тұрған жаңа жылды бірге қарсы алмақ боп келісті. Бұл екі мың екі жүз қырқыншы жылдың кірісі болатын...



	6

	Келесі күні түске дейін күллі шақырылған қонақтар бірі қалмай үлгірген еді. Келгендердің ішінде Достың да, Жанардың да ата-аналары бар. Жиналған жұрттың көңілдері көл-көсір боп, шынайы қуанышпен мәре-сәре боп жүр. Айтылып жатқан әңгіме де әзіл де, бір-бірімен ұштасып, жарасым тапқан сезімдерде шек жоқ...

	Бүгінгі кештің негізгі басқарушысы Ұлан болғанымен, барлық тізгін жастардың қолында еді. Дос пен Жанар жалпы шаруашылық жағына көңіл бөлсе, Артур мен Дарын отырыстың көңілділігін қолдарына алыпты. Олар үлкен-кіші демей, зәулім етіп салынған Зерде ғұламаның шет жұрттықтан келетін қонақтарын қабылдайтын, ақ мраморлы залына жиналған еді. Дәл ортаға орнатылған үлкен шырша да мың құбылып, келе жатқан жаңа жылдың салтанатын паш етуде...

	Бір әредікте жеке қалған Зерде ғұлама мен Арыстан әртүрлі жайларды әңгімелесіп кеп, есігі ашық тұрған жұмыс бөлмесіне бұрылды. Екеуі де барып ортадағы жазу столының үстінде жатқан құттықтауларға көңіл аударды. Ұлы ғұламаны арнайы шақырған елдер мен аса көне ғылым ошақтарын тек атап шығудың өзіне бір кеш керек болар еді. Оның талантына табынған неше алуан сыйлықтарда қисап жоқ. Зерде ғұламаның еңбектеріне ерекше баға бере келіп, жеке басына ұсынылған дипломдар мен ордендер, ең жоғарғы ғылыми атақтар алтын әріптермен жазылып, өзінің арнайы келіп алуын өтіне шақырыпты.

	Арыстан алдындағы бір құшақ боп жатқан шақыру қағаздарына қарап:

	– Зерде аға-ау, мыналардың барлығы да келуіңізді өтініпті. Жеке-жеке аралап шығудың өзіне он шақты жыл керек қой, – деді.

	Зерде-ғұлама:

	– Бар дүниенің шешуі қайда қашар дейсің. Мұның бәрін ел аяғы басылғаннан кейін бірге отырып шешерміз. Барлығына түгелдей барып қайтудың қажеті де болмас. Оны көре жатармыз, – деп қолындағы қағазға шұқшия қадалып оқып шықты.

	Орнынан түрегеп кеткен Арыстан оның жанына кеп:

	– Жайша ма? – деді.

	Қолындағы қағазды Арыстанға ұсынған Зерде ғұлама:

	– Өзіміздің ғылым Академиясынан келіпті. Мереке өтісімен екеуміздің кіріп шығуымызды сұрапты.

	Көшірмесін өз адресіңе жіберіпті, – деп мазмұнын қысқа-қысқа етіп айтып шықты.

	Жай ғана көз жүгіртіп шыққан Арыстан:

	– Осы алдағы күзде біздің сапарымыз жайлы дүние жүзілік конгресс ұйымдастырылмақшы. Мүмкін соның жағдайларын ақылдаспақ болар, – деп өзі білетін жаңалықтарын ескертті.

	Зерде ғұлама:

	– Мүмкін?! Барғаннан соң естиміз ғой, – деді де қоя салды. Осы кезде кабинетке кірген Ұлан:

	– Сағат 12-ге азғана-ақ уақыт қалды. Жүріңіздер?! – деді. Арыстан мен Зерде ғұлама:

	– Ойпыр-ай...

	– Уақыт шіркінге тоқтау жоқ.

	– Жаңа жылдың да келіп қалғаны ғой, – десіп ықшам қимылмен олар үлкен залға қарай келе жатты...

	Бірден ортаға шығып, жиналып отырған кештің мазмұнына тоқтаған Ұлан:

	– Құрметті туысқандар! Біздер ұзақ жылдарға созылған үмітіміз үзілмей, мерейіміз үстем боп отырған жандармыз. Талай жаңа жылдарды, тап осы құрамда қарсы ала алмаған шақтарымыз бірер минуттан кейін ескі жылдың есесіне ауысып, тарих бетіндегі дерекке айналады. Сайып келгенде осының барлығы да теңдесі жоқ өлшеусіз бақыт екенін, бәріміз де іштей түсініп тұрмыз. Бұл біздердің алғашқы тілеуіміз. Оның куәсі өздеріңіз ғана боп отырсыздар. Мереке құтты, қуаныштарыңыз байсалды болсын. Той бастарға дайындала берейік, – деді. Арыстан мен Зерде ғұлама отырғандарға арнап қысқа-қысқа сөздерін айтты. Кремльдің курантымен жаңа жылдың кіргені де әйгіленді. Жиналғандар бір-бірлерін құттықтап, абыр-сабыр болды да қалды...

	Әр заманның өзіне лайық дәстүр-салтымен кеш думаны басталып та кетті. Көңілденбеген жан жоқ. Неше алуан қызыққа толы ойындар, бірінен соң бірі жалғасып жүре берді. Олар осылайша аппақ таңды атырып тарасқан еді. Бірер сағат дем алғаннан кейін, түске таман қонақтардың көпшілігі хош айтысып қайтып жатты...



	7

	Соңғы күндердің ішінде Зерде ғұлама, соншама мол шат сезіммен, еңсесін көтере әбден рахаттанып қалған еді. Өздері ғана әңгімелесіп отырған Арыстан мен Зерде ғұламаның жанына келген Ұлан:

	– Байқаймын. Сіздерге тап қазір менің қажетім шамалы сияқты, – деп уақытша сөздерін бөлді.

	Арыстан:

	– Неге, неге? – деп не дерін білмей қалды, Ұлан күліп:

	– Бұл жағдай маған жаман да боп тұрган жоқ. Мен осыны пайдаланып лабораторияга барып шығуға ұлықсат сұрамақпын, – деді.

	Еркелете үн қатқан Зерде ғұлама:

	– Бара ғой, жаным?! Біз үшін алаңдама. Қонағымызды жалықтырмауға мен кепіл болайын, – деп әзілдей күліп Арыстанға қарады.

	Ұлан:

	– Мен де көп айналмауға тырысармын, – деп жылдам бұрылып кабинеттен шығып бара жатты.

	Арыстан:

	– Тегі бір шұғылдау шаруа бар-ау! – деді.

	Оның артынан ойлана түсіп қарап қалған Зерде ғұлама:

	– Әз жанында әмір жоқ, соншама бір еңбекқор жан?! Шығарда жаным бөлек демесем, туған баламнан артық көремін. Бұлардың үй болып, семья құрғандары көкейімде жүретін арманым еді. Ризамын, – деп ағынан жарыла толқи сөйлеп үндемей қалды.

	Бірсыпыра созыла түскен үнсіздікті бүзған Арыстан:

	– Менің сауалыма жауап бермедіңіз ғой, Зерде ғұлама?! – деді. Оған жалт бұрылып жадырай қараған Зерде ғұлама:

	– Әзірше құпия бір жаңалық бар, – деді. Арыстан күліп:

	– Біздің арамызда құпия болмауға тиісті дейтін антымыз әлідағы күшінде ғой деп ойлаймын... – деді.

	Зерде де:

	– Солай, солай. Бәз қалпында, – деді.

	– Е-е, бәсе...

	Зерде-ғұлама сыбырлай сөйлеп:

	– Келгеннен бері құрамдарын бөлшектей зерттеп, қатты айналысып жатқан Ұланның лабораториясы анау атмосферадан өндірілген коректік затты өндірістік жолмен алу әдісін табуға жақын. Оның соңғы уақыттағы бар шаруасы осы, – деді.

	Арыстан не таңырқарын, не қуанарын білмей:

	– Шын айтасыз ба, Зерде ғұлама?! Бұл онда ғажайып жаңалық қой, – деді.

	– Теңдесі жоқ! Қарағым-ау, сайып келгенде, біздердің аман-есен оралуымыздың өзі осы Ұланның еңбектерінің арқасы ғой. Мәселенің осынау жағын біздер кеңірек ойлануымыз қажет сияқты. Менімше, «Аттила» кемесіндегілердің атынан Ұланды әлемдік сыйлықтардың біріне ұсынғанымыз жөн сияқты. Қалай дейсің? – деді.

	Арыстан іркілместен:

	– Мен дайын. Тіпті бұған сіздің араласуыңыздың қажеті жоқ. Ұсыну текстін кешке өз қолымнан дайындауға кірісемін, – деді.

	Зерде ғұлама:

	– Жақсы. Онда шешім осылай болсын. Шынымды айтсам өзім көптен мазаланып жүр едім. Осыншама мол еңбектің игілігі иесіне қалайда жетуге тиісті емес пе, – деді.

	Арыстан:

	– О не дегеніңіз. Дер кезінде еске салғаныңызға мың да бір алғыс! – деді.

	– Жарайды, осылай келістік.

	Арыстан қатты елегізіп бірсыпыра үндемей отырды да:

	– Өзіңізбен ақылдасатын аса бір қиын іс болып тұр, – деді. Зерде ғұлама оған тіксіне қарап:

	– Қиындық атаулының бәрі де артта қалған жоқ па? – деді. Арыстан:

	– Әрине біздер ол жағдайда жүргенде солай деп ойлағанымыз рас. Бірақ-ақ басыма түсіп тұрған мынау қиыншылықтың қасында, өткен қиыншылықтар ойыншық сияқтанып көрінеді, – деді.

	Зерде ғұлама оған тіксіне қарап:

	– Қойшы сен де, ақыр заманды орнататындай ол не? – деді. Арыстан:

	– Тыңдаңыз. Шамам келгенінше айтып көрейін, – деген ол соншама үлкен жан күйзелісімен, – семьямызда кикілжің бар. Келініңіз көзіме шөп салыпты. Өсек көп. Ел білетін жайға айналып кетіпті. Ең қиыны осы боп тұр.

	Зерде ғұлама не дерін білмей:

	– Бұл дұшпандарыңның әдейі істеп жүрген арандатулары шығар. Өсектің аты өсек емес пе? Егер шындыққа жүгінсек, болған күннің өзінде де біздерге кінә айту өте қиын. Із-түзсіз кеткен он жыл аса үлкен уақыт. Сондықтан бұл мәселені барынша сабыр сақтап шешкен жөн, – деп ойына оралған жанашыр пікірін білдірді.

	Арыстан:

	– Ғапу, етіңіз, Зерде ғұлама. Әрине, мен сізді артықтау қинап отырғанымды түсінемін. Бірақ жанашыр адамымнан жасыруды жөн көрмедім, – деді.

	Зерде ғұлама сәл үнсіздіктен соң сөзін жалғастырып:

	– Ертеректе бір данышпан айтыпты: «Бұл тірлікте адам үшін қажетті неше алуан проблемалардың бәрі де шешілер-ақ, тек мәңгі шешілмейтін бірақ мәселе. Ол ерлі-зайыпты адамдардың арасындағы қатынас», – деген екен. Осы ойда бұлтартпайтын шындық мол. Қай-қашанда болмасын, әр семьяның бір-біріне ұқсамас қуаныштары да, қасіреттері де толып жатса керек. Бұл қиыншылықтың да жауабы тек жалғыз ғана төзімде екені рас. Адам бірініңбірі кемшіліктерін жіпке тізе берсе, бұл дүниеге кеп тіршілік етудің де маңызы шамалы деп түсінемін. Менімше, біздің жағдайда хабарсыз қалған екінші адамды кінәлау өте қиын. Менің берер кеңесім, кешірім ету керек. Басқа айтар ақылым жоқ. Әрине, соңғы шешім өз қолыңда, – деп әңгімесін бітірді.

	Бірсыпыра уақыт ойға кетіп отырып қалған Арыстан:

	– Жарайды, Зерде ғұлама. Ойланайын, өте жақсы айттыңыз, – деді.

	– Айтпақшы, Арыстан-ау?! Анау Лашын мен Тұйғынның жағдайлары қалай? Олар қазір қайда? – деп Зерде орнынан көтеріле түсіп, қайыра жайғасып отырды.

	Арыстан:

	Әкем ол екеуін аңға қосамын деп, Алтай асып кетіпті, – деді. Зерде ғұлама жоғын тапқандай қуанып:

	– Е-е, нені ұмыттым десем, кешеден бері ақсақалдың жайын сұрауды неше рет оқталып кейінге қалдыра беріп едім. Кәнеки айтшы? Денсаулығы, жалпы жағдайы қалай екен, толығырақ етіп әңгімелеші, – деді.

	Арыстан жымия түсіп күліп ап:

	– Ол кісі аңшылық десе, ішкен асын жерге қоятын жан ғой. Былтыр Алтайда тұратын ағайынына барып, ерекше бір алтайы қызыл түлкіні ұстай алмай қапыда қалыпты. Өзі де бір өзгеше түлкі болса керек. Тұрпатының өзі кішігірім қасқырдай көрінеді. Осы жолы елге барғанда иттерімді ала барған едім. Иттердің жайын байқап білген әкем бәйбішесіне ғана күңк стіпті де, біздерге айтпастан тауда жүргенімізді пайдаланып, Лашын мен Тұйғынды ертіп ап Алтай асып кетіпті. Сондықтан ол екеуі қазір өмірлерінде көрмеген қызықтарына батып жүрген болар, – деді.

	Еліте тыңдаған Зерде ғұлама:

	– Шіркін, аңға шығып өзіміз де сергісек, жаман болмас еді-ау, – деп қатты қызығып қалды.

	Орнынан асығыс көтерілген Арыстан: Ғапу, етіңіз, Зерде ғұлама, мен таңертеңге дейін үйге барып келейін ұлықсат етіңіз, – деді.

	– Не? Жайша ма?..

	– Мен осы қазір зу өте қалам да, жаңағы Ұланның қағаздарын ыңғайлап ап, таңертең тура осы жерден табыламын,-деді.

	– Немене? Міндетті түрде бару керек пе?

	– Зерде аға! Сұрағаннан кейін заңды түрде дұрыстап, документтерін дайындап апарғанымыз жөн болар.

	– Жарайды, Мұның да дұрыс шығар. Мен өзіңді осы үйден күтетін боламын.

	– Келістік.

	Арыстан жылдам киініп шыққан бойы кеп азромобиліне отырды да, тік көтерілген күйі қалықтай ұшып ұзай берді. Зерде ғұлама жалғыз өзі бақ ішінде серуендеп жүрді. Ол әлдеқандай қалың ойдың құшағында, қолын артына ұстаған бойы кетіп бара жатты.



	8

	Қыстың күрмеуге келмейтін қысқа күні түйе-өркештенген Алатаудың батыс сілеміндегі жоталардың үстіне қонақтай барып, тұрақтап көп кідіре алмай батып кеткен. Оның қанталай қызарып ауырған көз сияқты ашып-жұмған жанарында не жалын не от жоқтың қасы еді. Тұнық ауа шыңылтырланып қана үп еткен желсіз тынып қалыпты. Кешегі түскен ақша-қар батып бара жатқан күннің қызғылтым сәулесімен шашылып түскен шоқтай жылт-жылт етеді.

	Ақшам сәулесімен нұрлана түскен жаңа туған Ай қияқтанып, қара жерге қадай салған диханның орағындай, үп-үшкір ұшыменен шаншыла қалыпты. Осынау аспан суреттерін жаңа көргендей қызықтап тұрған Зерде ғұламаның қасына келген Ұлан:

	– Жалғыз тұрғаныңыз қалай? Арыстан қайда? – деді. Жіті бұрылып оның жүзіне қараған Зерде ғұлама:

	– Келген бетің осы ма? – деп өзіне қайыра сұрақ қойып тіл қатты.

	– Келіп тұрғаным осы.

	– Қалай? Шаруаң не боп жатыр?

	– Жаман емес.

	– Мен бүгін сөздің реті кеп қалған соң, – деді сәл кідіріс жасаған Зердеғұлама, – сенің жайыңды Арыстанға айтып едім, соншама қуанғаны. Ести салысымен сол шаруаны тындырып келемін деп Байқоңырға кетті. Таңертең осында болады.

	Жайша шаруа ма?

	– Сенің шаруаң жайлы.

	– Менде тұрған қандай шаруа?

	– Жақсы шаруа, – деді оған күлімсірей қараған Зерде ғұлама. «Аттила» кемесіндегілердің атынан, ертең Академияға ұсыныс түсірмек. Өзіңді халықаралық сыйлықтарға ұсынғылары келеді.

	– Менің қандай қатынасым бар?

	– Тегі қатысыңның болғаны ғой. Жоқ нәрсеге Арыстанның елегізи қоюы өте қиын.

	– Жарайды, өздері білсін. Арыстан кеше анау атмосферадан өндірілген қоректің біразын ала келіпті.

	– Дұрыс болған.

	– Мен Дарын мен Артурдан екі-үш күннен кейін келіп қайтуларын сұрадым.

	– Не үшін?

	– Қалдықсыз қорекке біздер де көшкіміз келеді.

	– Іңкәр да ма?

	– Болмай жүрген сол.

	– Мүмкін қоя тұрғаны жөн болар. – Қанша уақыт қалды?

	– Әлі, екі жарым айдай уақыты бар. Бірақ Іңкәрдің өзі бар бейілімен қалдықсыз қорекке көшуді аңсап отыр.

	– Несі бар?! Бетінен қақпай-ақ қояйық. Келісіп қойсаңыздар, оның үстіне өзі қалап отырса...

	– Жақсы. Сөйткеніміз дұрыс болар...

	Олар үйге келсе, демдерін алып Жанар мен Дос та келіп отыр екен. Көңілкүйлері көтеріңкі, сырттан келген Зерде ғұламаны еркелей қарсы алып мәресәре боп қалды. Бұлар өздері ғана жиналған бүгінгі кеште де ұзақ отырып марқайып тарасқан еді. Өздерінше алдағы жаздың жоспарларын сөз етті. Зерде ғұламаны алып бірге дем алатындықтарын әңгімеледі...



	9

	Айтқанындай ертелетіп жеткен Арыстан аса көңілді екен. Оның жайраң қаққан жүзін көріп, Зерде ғұлама да қуанып қалды. Олар алдын-ала телефон шалып, Президенттің өзімен хабарласты да, кеп айналмай тез жиналып үйден шығып кетті.

	Академия өзінің ежелден келе жатқан ескі орнында болатын. Оның арнайы салынған ғимараты аумағы бір квартал жерді алып жатқан, өте сәнді әдемі үй болатын. Алдыңғы жақ бетінде, халқымыздың ұлы ғалымы Шоқан Уәлихановтың қоладан құйған ескерткіші тұр. Одан ары созылып кете беретін Ғалымдар аллеясы өзінің кереметтей әдемі етіп шешілген архитектуралық өрнегімен ерекше көз тартады.

	Осынау ата-баба мұрасындай боп, көне тарих беттерінен сыр шертетін ежелгі дүниелерді көптен бері көрмегендіктен бе, Арыстан мен Зерде ғұлама жағалай, асықпай қызықтап шықты.

	Бұларды Президент өз бөлмесінде жауапты хатшысы екеуі ғана күтіп отыр екен. Президент қырықтарға енді-енді ғана шыққан жас жігіт көрінеді. Бұл орынға сайланғанына да екі-үш-ақ жыл болыпты. Өзінің негізгі мамандығы кванттық физика болғанымен, қазіргі космология іліміне қосқан жаңалықтары мол, елімізге белгілі ғалымдардың бірі екен. Арыстан мен Зерде ғұламаны ерекше ізеттілікпен қарсы алған ол бар ықлас-бейілін көрсетіп:

	– Сіздердің жасаған есептік қортындыларыңызды Москвадағы үлкен Академия мұқият қарап шығып, өздерінің аса зор қанағаттанғандық сезімдерін білдіріпті. Осыған орай олардың біздің алдымызға қойып отырған талаптары жайлы сіздерді ақылдасу үшін шақыртқан едік. Бірінші мәселе, осы сіздердің сапарларыңыз жайлы дүние жүзілік конгресті өткізуді бізге жүктеп отыр. Оның алдын ала белгіленген мерзімі, әзірше келесі күз. Екіншісі, сондағы қаралатын ең негізгі мәселелерді анықтауымызды сұрайды. Міне, осы жайлы пікірлеріңізді ашып-жарып айтқандарыңыз жөн болар еді, – деп сөзін бітірді. Зерде ғұлама:

	– Әуелі қуанышты хабарыңыз үшін мың да бір рахмет. Біздер ең алдымен Академия президуымының шешімін тыңдап көрелік Алып-қосар пікірімізді сонан кейін айта жатармыз, – деп Арыстанға қарады.

	Құптай қостаған Арыстан:

	– Менімше, Намыр Нәметұлы, өзіңіз де осы пікірді жөн көріп отырған сияқтысыз. Ендеше, шешімдеріңізді тыңдайық, – деді.

	Намыр хатшының қолындағы папканы алдына алып:

	– Онда, мен де қысқарта айтып, бірден ұсыныстарымызға кірісейін. Конгрестегі ең негізгі тақырып, Зерде ғұлама өзіңіздікі болмақ. Екінші космологиялық жаңалықтар жайлы баяндаманы сізге, Арыстан Ахметұлы, тапсырмақшы боп шештік, – деп отырғандарға алма-кезек қарап шықты.

	Бірден сөзге араласқан Арыстан:

	– Айтқаныңыздың бәріне қосыла отырып, мен екі түрлі ұсыныс енгізгім келеді. Бірінші тақырып бойынша, қосымша баяндамашы етіп Ұлан Асанұлын, менің тақырыбым бойынша Нар Сұңқарұлын тағайындауларыңызды өтінемін. Өйткені бұларды, осы екі тақырыптың аса үлкен мамандары деу аз. Себебі бұл жиында сөз болатын негізгі жаңалықтардың тең праволы авторлары екенін ашып айтқым келеді, – деді.

	Ұсынысты жарқын қабақпен қабылдаған Намыр:

	– Арыстан Ахметұлы. Сіздің бұл пікірлеріңізді толығымен құптай отырып, тек кейбір жайларды анықтап кеткім келеді, – деп аз ғана пауза жасады.

	– Сұраңыз...

	– Нар Сұңқарүлының қосымша баяндамашы болуын түсініп отырмын. Ал біздің аса үлкен аяулы ғалымымыз Ұлан Асанұлының «Аттила» кемесінің сапарына қандай қатысы бар?

	Арыстан қасындағы Зерде ғұламаға көз қиығын тастап ап:

	– Өте көп. Зерде ғұламаның айтуынша, біздің аман-есен оралуымызға бірден-бір себепші факторлардың бірі осы Ұлан Асанұлының дүниеге әкелген жаңалықтары екенін түсінеміз. Қалай дейсіз Зерде ғұлама? – деп сөзін бітірді.

	Зерде ғұлама жанындағы отырған адамдарға жағалай қарап ап:

	– Бұл ұсыныс барлық жағынан да өте орынды деп құптаймын. Мен биологиялық жаңалықтар жайлы сөз етсем, сол жаңалықтардың бәріне де Ұланның тікелей қатысы бар. Қалдықсыз қоректі пайдалануда негіз болатын биомембрана, кәусар ферментінің бұлардың дүниеге келгеніне, міне он бес жылдан асып барады екен. Ал сайып келгенде осы жаңалықтардың ең беделді авторларының бірі Ұлан Асанұлы! Ендеше, Арыстанның ұсынысын толығымен қолдап қана қоймай, оның міндетті түрде орындалуы керек екенін баса айтқым келеді. Мінеки, біздердің қосатын ұсынысымыз осы, – деді.

	– Жақсы, өте жақсы?! – деп құптады Президент.

	– Бұл мәселе жайлы пікіріміз ортақ деуіме болады. Тек, конгрестің мерзімін ғана анықтай түссек екен, – деді.

	Зерде ғұлама сәл ойланыңқырап ап:

	– Менімше, ғылыми форум өзі талқыламақ проблемаларының төңірегінде өтер-ақ, біздің негізгі ойластырмақ мәселеміз қонақжайлылық төңірегінде болса керек. Дүниенің төрт бұрышынан жиналатын, сан түрлі халықтардың өкілдеріне елі-жұртыңның қандай қасиетімен ерекше екендігін байқатып қана қоймай, құмарта қызықтырудан үлкен мәртебе жоқ. Ол үшін, шақыратын уақыт мерзімінің жайлы болуы ауадай қажет фактордың бірі. Сондықтан мұндай жиындарға қашанда Алматының қоңыр күзі жайлы болмаушы ма еді?! Қалай дейсіздер? – деп жігіттердің өздеріне пікір ауыстырды.

	Арыстан мен Намыр:

	– Дұрыс!

	– Өте дұрыс айтасыз!

	– Ендеше солай болсын...

	– Онда мерзімді сентябрьдің алғашқы күндеріне белгілейміз, – десіп өздерінің алып-қосарларының жоқ екенін білдірді.

	Намыр алдындағы жатқан қағаздарын аударыстыра қарап:

	– Зерде ғұлама, Арыстан Ахметұлы! Сіздермен кездесу мүмкіншіліктерін сұрап отырған ғылым ошақтары өте көп. Міне осыларды қалай шешеміз? – деді.

	Бірден сөзге араласқан Зерде ғұлама:

	– Мұның асығысы жоқ шаруа ғой. Біздерге кем дегенде екі-үш айдай дем алуымыз қажет. Онсыз жағдайымызды ауырлатып алуымыз ықтимал. Оның үстіне күзде өткізбекші боп отырған мынау жиынның өзі де аз күшке түспесе керек. Сондықтан бұл мәселені кейінірек сөйлесе жатармыз, – деді.

	– Жарайды, Зерде ғұлама, бұл жайында тағы да ақылдаса жатармыз, – деген Намыр Нәметұлы, – ендеше пікірлеспек болып жиналған мәселелеріміз біткен сияқты.

	Арыстан іле әңгімені жалғастырып:

	– Менің Академияның алқасына дайындап әкелген аздаған шаруам бар еді, – деп алдында жатқан қағаздарын Намырдың алдына қойды.

	Намыр көз жүгіртіп парақтай қарап шықты да:

	– Бұл мәселені біздер өзімізде қарап, документтерін дайындап қойған едік. Мынау ұсыныстарыңызды құптаймыз. Қаз-қалпында іс қағаздарына қосып, бірге жіберетін боламыз. Бүгін-ертең біздерге керек боп отырғаны Ұлан Асанұлының соңғы шыққан монографиясының бір он шақты данасы, – деп өз тараптарынан жасалынып жатқан қамқорлықпен хабардар етті.

	Зерде ғұлама мен Арыстан ризашылық сезіммен:

	– Жарайды Намыр Нәметұлы! Өзіңізге деген ризашылығымызды білдіруге ұлықсат етіңіз, – десіп орындарынан түрегеп қоштаса бастады.

	Осылайша көңілдері көркейіп көңілді шыққан Зерде ғұлама мен Арыстан үйге асықпай жаяулатып қайтты. Олар таза ауада серуендей жүріп, көп жағдайларды сыр етіп шертісті. Көп кешікпей Алтайдағы Рахман қайнарына барып дем алатындықтарын келісті. Сөйтіп үйге келсе, бұларды Іңкәр мен Ұлан асыға күтіп отыр екен. Зерде ғұлама естіген-білгендерін түгелдей қысқаша етіп айтып берді. Арыстан уәделескен келісім бойынша, он шақты күннен кейін Зерде ғұламаны өзі кеп алып кететін боп, қайтар жолына жинала бастады.



	10

	Екі-үш күннен бері Дарын мен Артур өздерінің Жердегі алғашқы жасаған, бірінші рет қолданылған қалдықсыз қорекке көшіру әдістерінің қамымен жүр. Аса үлкен мазасыздық тудырмағанымен, кешеден бері қалдықсыз қорекке көшкен Іңкәр мен Жанар, Ұлан мен Достың жағдайлары әбден дұрысталып, көңілдері орныққандай еді. Әсіресе олардың бірінші күні аздап болса да бастары ауырып, жүректері кілкектегендей ыңғайсыздықтар байқалған болатын. Бірақ жандарына батып қиналды деп айтуға келмейтін сияқты. Әйткенменде, олардың көбіне-көп алаң болғандары, Іңкәрдің аяғының ауырлығы екенін, қазір енді барлық қорқыныштар артта қалғанын кейін өздері де жиірек айтып сөз етіп қояды. Артур мен Дарынның айтуынша, Іңкәр өзін-өзі бейімдеп қатты дайындалғандығынан ба, өзгелерге қарағанда әлдеқайда сергек те, секемсіз жақсы көтеріп шыққан көрінеді. Басқаларын әзілдеп қалжыңға айналдырған Іңкәр бүгін ерекше көңілді еді. Мұның өзі барлығын да әсіресе Зерде ғұламаны соншама үлкен қуанышқа кенелдірді. Бүгін алғаш рет қалдықсыз қорекке көшкеннен кейін жиналып отырған олардың әрқайсысы өз әсерлерін айтып, көңілді кештің мерейін тасытып ұзақ отырысып қалды...

	Зерде ғұламаның тікелей басқаруымен Ұланның лабораториялары ғарыштан алып қайтқан материалдарды салыстыра зерттеп, жан-жақты тексеруге кіріскелі де біршама уақыт өтіпті. Мұның өзі негізінен Ұланның күзде жасайтын қосымша баяндамасының өзегі болмақ. Қалдықсыз қоректің Жер бетіндегі ортамен байланыстыра зерттелуі, түптеп келгенде армандап жүрген шаруаның ақырғы тұжырымы екені айтпаса да түсінікті. Өздері бас боп, қалдықсыз қорекке көшкен Ұлан мен Дос лабораториясындағы барлың қызметкерлерінің организмдеріндегі қалт еткен өзгерістерді жіті қадағалап отырды. Әсіресе, Дос басқаратын жасанды қан алу лабораториясы мен биохимиялық бөлімшенің жұмыстары бастарынан асып, күні-түні екпінді еңбек үстінде болды. Организмдегі қан мен лимфа құрамдарындағы өзгерістер олардың күн еткен сайын жылдамдай түскен тазару сапасы, тіпті тканьаралық сөлдердің биохимиялық негіздері қатты өзгеріп, бұрын-соңды ойға келмеген сипатқа ауысқандықтары шын мәнінде таңғажайып құбылыс еді. Өздері ашып, өздері көріп отырған осыншама жаңалықтар лаборатория қызметкерлері үшін теңдесі жоқ қуанышты уақиғалардың күні туғандай әсер етіп уақыт білінбей өтіп жатты. Барлық зерттеліп жатқан құбылыстар ерекше ұқыптылықпен молекулалық деңгейде нитронды микроскоптардың көмегімен кинопленкаларға түсіріліп жатты...

	Ұланның қуанышында шек жоқ. Өмір бойы аңсаған идеясының жемісін көріп тұшынған сайын жан дүниесі масайрап кереметтей бір қызық күйде жүр.

	Бірде ол өз ойын ағынан жарыла айтып:

	– Бауырым Дос, айтшы?! Бұл неткен бақытқа толы күндер еді. Бүкіл аспан асты қуанышқа толып кеткендей емес пе? Нағыз бостандыққа жеткен адамзат қауымын өз көзімізбен көретін болдық. Тіршіліктегі өкшелей түсіп артыңнан қалмайтын қызыл өңештің құлдығынан босану – бұл ештемемен салыстыруға келмейтін, нағыз ұлы бостандық осы. Адам ғасырлар бойғы езгісінен босанғандай нағыз адамға тән ұлылықпен ғұмыр кешуге тиіс, – деп қатты тебіреніп отырып қалған еді.

	Ұстазының көптен бері ашыла сөйлеп, шынайы қуанышымен шаттанған сезімін көрген Дос, не дерін білмей, жанарлары жасаурап ерекше тебіренген бойы ләм деп тіл қатқан жоқ. Өйткені Ұлан айтып отырған қуаныштың мерейі оның өзін де соңғы күндері есінен тандырып жүрген.

	Әлден уақытта оның жүзіне қарап ойланып қалған Ұлан:

	– Өзіңді мен неге шақыртқанымды ойыма түсіре алмай отырғаным. Бір асығыс жасалатын жайды тапсырмақ едім ғой, – деп сәл отырды да:

	– Айтпақшы ертеңнен қалдырмай Жан Жак Мароға хат дайындап әкелші. Қысқаша боса да жағдайды жеткізіп жаз. Күзде болатын конгреске міндетті түрде шақыратынымызды айт, – деді.

	Дос:

	– Құп болады Ұлан-аға, дайындайын, – деді. Ұлан:

	– Айтпақшы, – деп орнынан көтеріле беріп қайта отырды. – Мана Зерде ғұламамен сөйлестім. Сәлем айтып жатыр. Көңіл-күйлері өте жақсы екен. Рахман қайнарының қары қалың, қысы суық көрінеді. Маған Зерде ғұлама экран-табло арқылы маралдың терісінен тігілген жылы киімдерін көрсетіп мәз боп отыр. Келіп қайтыңдар деп біздерді де шақырады. Өздері жиі-жиі аңға шығып тұратын сияқты. Ауылдан Арыстанның әкесін алдырыпты.

	Орнынан Ұланмен бірге көтерілген Дос:

	– Шынында да барып қайтпайсыз ба, біраз күн тынығасыз, – деді. Ұлан жүре киініп:

	– Оның рас, бірақ Іңкәрдің күні таяу ғой. Аманшылық болса бірге барып дем аламыз, – деп олар жарқылдай сөйлеп үйлеріне қарай кетіп бара жатты...



	11

	Рахман қайнары деп аталынатын тау қойнауы Алтайдың аса көркем жерлерінің бірінен саналады. Оңың ауқымы тым кең де емес шағын ғана шатқалдың жан-жағынан кимелеген зәулім биік тау жоталары аспанмен тілдесе шаншыла көтеріліп, төбеңнен қарап тұрғандай әсер етеді екен. Қаракөктене түсіп май иісі шыққан қарағайлар бөктерден бастап құзар шыңдарды алқымдай барып қалып қойыпты.

	Санатория үйлерінің шығыс бетіндегі шар айнадай ғана көлдің үстін қар басып, жып-жылмағай күйі қатып жатыр. Оның ұзындығы – 5 километр, ені 1,5 километр де, ал тереңдігі ондаған метрге жетеді. Көлдің жатқан орны теңіз деңгейінен 1750 метрдей биіктікте орналасқан. Суы тұщы болғанымен, оның мейлінше салқындығынан ешқандай да балықтың түрлері тіршілік етпейді. Оның жан-жағынан кеп, көптеген тау бұлақтары мен радонды Арасан бастаулары құяды. Ақ көрпесіне оранып тыныштықпен мүлгіген осынау қойнау ақ моншағын тағынған ару Алтайдың алқасындай аязды күннің нұрымен шағылысып жарқ-жұрқ етіп жатыр...

	Келген бойда Зерде ғұламалар бір жұмаға дейін, арасан суларына түсіп, тіпті құлантаза құлпырып шыға келген-ді. Күн өткен сайын біртіндеп шыныға бастаған олар аязды күндерге де үйреніп алды. Кей күндері шаңғы тебудің қызығымен күні бойы үйге кіруге де қолдары тие бермейтінді шығарған...

	Осы күндері таңнан кетіп, қас қарая оралып жүрген Арыстанның әкесі Арасан көлінің шығыс жақ бетіндегі қасқыр апанындағы шығып-кіріп жүрген арланды әбден зерттеп болған сияқты. Тіпті оның қай уақытта кіріп, қай уақыттарда шығып кететінін де біліп алған. Арлан қасқырдың жанындағы қаншығы кей күні шығып, кей күндері апанның ішінен шықпай қалатынын да біледі. Кәнігі аңшы олардың жүретін соқпақтарына шейін көңіл аударып, айқаса қалсақ болады-ау деген қауыптердің барлығын да күн ілгері болжалдап алуға тырысып жүр. Ендігі оның күтіп жүргені бұлыңғыр бұлтсыз ашық күн. Күнделікті жатар алдында Ахмет ақсақал аспандағы жұлдыздарға қарап, бапты күннің сәтін тосып өз ойының көмбесінен шықпақ. Ол қалайда жанындағы жолдастарын аңшылықтың қызығына батырып, қасындағы Лашын мен Тұйғынның естілігін көрсетіп, адам көріп таңқалғандай ептіліктеріне тәнті етпек. Ол басқаларға байқатпай арланға қосар иттерін бұл күндері қолынан келгенше баптау үстінде болатын. Айтқандарын екі етпей түсінетін есті хайуандарын жақсы көріп кеткендігі соншама, Ахаң кейде тіпті олармен адамша сөйлесіп жүреді...

	Өлараның өтіп кеткеніне де біраз күндер боп қалған еді. Әдеттегідей жатар алдында далаға шыққан қарт аңшы, баладай қуанып үйге асыға оралып:

	– Жігіттер ертеңгі күнге әзірленіңдер, – деді. Ақсақалды біраздан бері өзінше байқап, аңдып жүрген Зерде ғұлама:

	– Қалай Аха?! Аспан шайдай ашық па екен? – деді. Ахмет қария:

	– Айтпаңыз?! Осыншама Ай нұрына малынған, мөлдіреген аспанды бірінші рет көруім. Өздерің сыртқа шығыңдаршы. Толықсып тұрған Ай жарығының өзі бір керемет, – деді.

	Зерде-ғұлама ақсақалдың жанына кеп:

	– Қазір, қазір Аха. Әуелі сіз біздердің ертең неге әзірленетінімізді айтыңызшы? – деді.

	Қарт аңшы:

	– Жо-жоқ! Ол болмайды. Әуелі далаға шығып, Айдың нұрын көріңдерші.

	Сонан кейін айтамын, – деді.

	Олар онан ары созуды өздері де жөн көрмей, дүрліге көтеріліп далаға шықты. Шынында да сыртқары жер ине түсіп кетсе де көрінетіндей жапжарық екен. Көгілдір нілге малынған аспанның өзі бір сиқырлы күймен жанарыңды арбайтын сияқты. Үп еткен жел жоқ, май тоңғысыз әдемі бір жайлылық бар. Аспанның түстік бетіне алтын табақтай боп ілініп қалған толық ай аса үлкен сияқтанып нұрлана көрінеді. Ол жанды қозғалыспен күлімсірей түсіп, жайымен ғана жылжып бара жатқандай.

	Манадан бері Айға қарап көзін алмай түрған Арыстан:

	– Қараңыздаршы?! Жанарыңды арбаған осыншама сұлулықтың үстінде кеше ғана болып қайтқанына өзің де сенгің келмейді. Не деген нұрлы дүние?! Мынандай көркемдікті көріп тұрып, адамзатқа неше алуан қиялғажайып аңыздарын жасамасқа да шаралары жоқ екен-ау. Жақсылап тұрып зер салыңыздаршы. Анау шындығында да, иінағашпен су көтеріп бара жатқан сұлу қыздан айнымайтындығы таңғажайып керемет емес пе, – деді.

	Ахмет ақсақал баласын құптап:

	– Иә-ә. Адам жаны таңырқаудан айрылғанда, айналаңды қоршап тұрған табиғаттың барлығы да құр сүлдер боп көрінетіні рас болар. Ал мұндай күйге ұшыраған адамның өзідағы тірі өліктен артық болмаса керек. Сондықтан, телміре қарап құмарту бар жерде, жаңағы өзің еске түсірген қиялғажайып аңыздар бүршік жарған гүлдей түрлі түсті бояуларыменен қаулай өсіп жетіле бермек, – деп жанындағыларға бұрылды.

	Жақындай түсіп жанына келген Зерде ғұлама:

	– Аха, жаңағы аңыз ойыңызда болса айтып беріңізші? – деді. Ахаң сәл кідірді де:

	– Халық даналығы деген ғажап қой. Қай-қашанда болмасын, дана халықтар ұрпағына мұра етіп, сез өнерін қалдыруға тырысқан. Сондықтан ықлым замандардан келе жатқан аңыздар мен мифтер аңсауға толы арманнан туған ата-бабамыздың ой-қиялдары ғой. Есімде қалғанын шамам келгенше айтып көрейін, – деді.

	Алқақотан қоршап алып тұрғандар:

	– Сөйтіңізші.

	– Асықпай айтыңыз.

	– Баппен тыңдайықшы, – десіп жатты.

	Ахаң күмбірлей шығатын қоңыр дауысын соза:

	– Ертеде, тіпті, тым ерте замандарда болса керек. Осынау қойнауына байлығы сыймай жатқан Алтай үстінде дүркін-дүркін дүбірлеткен жаугершілік жиі боп тұрған ғой. Бұл сол бір жаугершіліктердің бірінде болған уақиға көрінеді. Көп аңыздардағы сияқты, мұнда да жігіті батыр сүйген қызы сұлу боп келетіндігіне күмән тудырмасаңыздар болды.

	Сөйтіп, осы өңірді мекендеп бейбіт жатқан халықты аңдаусыз кеп киліккен жау ауыр қолмен қоршап алады. Қапылыста тиіп есеңгіретіп алмақ. Жау жағының осы ойын бірден сезіп қойған жас батыр ақылға шырақ жаққандай неше түрлі айламенен дүркін-дүркін ұмтылған жау шабуылдарын оп-оңай-ақ қайтарып тастап отырған. Әуелдегі арындары басыла бастаған жау жағы жансыз жіберіп, болып жатқан қарсылықтың иесі уыздай ғана жас баланың ақылы екенін біледі. Енді олар ақылдаса келіп, қалайда жас батырдың көзін құртуды ойластырады. Сонда олар жас батырдың сүйген қызына ғашық екінші жігітті қолға түсіріп, өздерінің ойларын айтқан екен. Жігіт жас батырды өлтіруге келіскеніменен, жау жағымен ауыл-аймағына ойран сап шаппайтын боп уәделеседі де, өзі сатқындыққа бірден бара алмай, неше тәулік бойы толғанып қатты күйзеледі. Өстіп әрі-сәрі боп жүрген жігіт бір күні жас батырға жолығуға келген арудың қылықтарын көріп, көкірегіне шоқ түскендей өртеніп, ары жетіп жүрегі дауаламай жүрген ісін тындыруға бекінеді. Қыз кеткен кештің түнінде жас батырды ұйқтап жатқан жерінде қанға бояған екен. Осы жайды естіген жау уәдесі бойынша бірден шаппай, қайта айналып оралмақ боп елдеріне қайтады.

	Санаменен сарғайған ару қыздың қасіретіменен тас езіліп, тау шайқалып, осынау шатқал іші неше күндей тұманға бөгіп тұрып алыпты. Еңіреген көз жасы етегіне толған сорлы қыз тау-тастармен қоштаса жүріп осы маңайдағы ең биік шыңның басына көтеріліпті. Кездесуге жасқанып, бірақ соңынан қалмай жүрген жігіт барлығын да өз көзімен көріп ере береді.

	Құзар шыңның басында жалғыз өзі ғана өсіп тұрған самырсын ағашы, мың жыл жасаса да осыншама қайғыны естіп-көрмегеніне еңсесі иіп, оқтай түзу бір бұтағын ару қыздың иығына көлденең тартыпты. Сонда ару қыздың үстіндегі ақ көйлектің етек-жеңі желбіреп, керіле түскен сайын жел кеулей береді. Не істерін білмей аңырған бойы қарап қалған жігіттің көзінше біртебірте көтеріле биіктей ұша жөнелген ару қыз аққан күйі барып қас-қағымда Ай бетіне түседі. Өз көзімен мұны көрген жігіт, қанша уақыт екенін анық айту қиын, етпетінен құлаған күйі есінен танып қалыпты. Есін жиып етекке түскен жігіт ауыл-аймағын жинап, барлық жайды бастан-аяқ жырдай етіп айтады да, сол күнгі кештен қалмай өзі де опат болыпты. Содан бері қарай Ай нұрланып толғанда күллі адамзат қауымы иінағашты қызды ай бетінен көріп таңырқайды екен. Көп ұзамай осы шатқалдың әр жерінен бұрқылдай қайнап шыққан ыстық бұлақтар атқылай бастайды. Оны бұл жердің халқы ару қыздың көз жасына балайды. Сөйтіп осы жатқан Арасан бұлақтары осылайша дүниеге келіпті.

	– Мінеки мен естіген аңыз сыры осындай, – деді әңгімесін аяқтаған Ахмет қария. – Жүріңдер үйге кіріп, ертеңгі күнді ақылдасайық.

	Олар үйге кіріп алқа-қотан жиналып отырса да, жаңағы естіген аңыз ырғағынан шыға алмай, көпке дейін өз ойларымен боп үндемей қалды.





Тағы да үнсіздікті бұзып, әңгіме бастаған Ахмет ақсақал:

	– Ертең өздеріңе аңшылықтың қызығын көрсетіп, Лашын мен Тұйғынның өнерлерін тамашалатпақпын. Қазір жақсылап тыңдап алыңдар. Мынау алдыңғы бетте жатқан Арасан көлінің шығыс жақ тұмсығында ат айналымдай ғана шағын алаңқай бар. Сол алаңқайды желкелей біткен жықпыл жартастың ішінде үңгіп қазған қасқырдың апандары шимай боп жатыр. Сол апанды көптен бері мекендейтін екі қасқыр бар екен. Мен өздеріңе көрсету үшін ашық күннің сәтін күтіп жүр едім. Сол күннің сәті ертең болатын сияқты. Сонымен таңсәріден қасқыр аулауға шығамыз, – деп отырғандарға жағалай қарап шықты.

	Қатты қызығып еліте тыңдаған Зерде ғұлама бірден келісіп:

	– Құп болады ақсақал. Тіпті, айтары жоқ. Осындай бір қызықты өзіміз де көптен күтіп жүр едік. Енді біздерге не істейтінімізді түсіндірсеңіз болды, – деп балаша қуанып мәз боп жатыр.

	Ахаң қулана жымиып:

	– Қазір жатып дем алыңдар. Не істейтіндеріңді таңертең түсіндіремін.

	Ал кәнеки жатайық, – деп орнынан бірінші боп өзі тұрды.

	Кеш осылайша аяқталып бұлар дем алуға кірісті. Қалған жайды не боса да ертең көрмек. Олар Ахаңның сөзін бұйрықтай естіп, өздерінің бөлмелеріне тарап жатып та қалды.



	12

	Оларды таң қараңғысынан оятқан қарт аңшы өзі жатар алдында дайындап қойған ас-суын асықпай ішіп те үлгірген еді. Ортадағы кең залға жиналып жатқан жұрттың бас-аяғын күтіп отырған Ахмет қария:

	– Ал енді не істеп, не қоятындарыңды ұқыптап тыңдап алыңдар. Екі қасқырдың жатқан апаны жазыққа мінбелей біткен қара жартастың тап түбінде. Әуелі, Зерде, қасыңа бір жігіт алып, еш дыбыссыз жазықты көктей өтіп, алаңның шығыс жақ аузына ие боласыңдар. Арыстан, сен жаныңа екі жігіт ертіп, біреуін жартасқа дейінгі аралыққа қалдырып, екіншісін өзіңнен ары асырып, Зерделер жаққа жібересің де, өзің қара жартастың үстінде қаласың. Мен екі итіммен қарсы бетте тұрып, үркіп шыққан қасқырларды күтемін. Енді әрекетті бастап кетудің белгісіне келісейік. Үкі даусына салып үш дүркін үн қатып, белгі беретін мен боламын. Берілген белгіні естісімен-ақ, қасқырларды ұйқысынан шошытып үркітесің де, тапаншаңмен арланының тірсегінен ғана келетін қаншығын атып тастағаның өте дұрыс болады. Артынан шыққан мылтық дауысынан шошынған арлан, тура тартып Лашын мен Тұйғынның аузына өзі кеп түседі. Мылтық дауысын естісімен-ақ, барлықтарың маған қарай жүгіріңдер.

	Сонда болып жатқан қызықты өз көздеріңмен көріп қарқ боласыңдар, – деп масайрай күлген Ахаңның жүзінде, аңшылардың өздеріне ғана лайық ерекше мақтаныш сезімі байқалды. Арыстан жүгіре басып белмесінен тапаншасын алып келуге кетті.

	Ахмет ақсақал сөзін жалғап:

	Бір ғана өтініш, ешқайсымыз да иттерге кедергі жасамауымыз керек. Тек, қасқыр мен иттердің майданын ғана қызықтау еншілеріңізге тиетін болады. Тіпті қасқыр екі итті де меңдетіп бара жатса да, қару жұмсау кешірілмейтін қате. Мұны естеріңізде қатты ұстайтын болыңыздар. Жекпе-жек болған соң, атына сай таза болғаны жөн, – деді.

	Шыдай алмаған Арыстан:

	– Тіпті, иттер жеңіліп бара жатса да қозғалмауымыз керек пе? – деп әкесіне дау айтқысы келіп еді.

	Ахаң зеки сөйлеп:

	– Иә солай! Қыбыр етпеуіміз керек. Егер Лашын мен Тұйғыннан босанып кетсе, жолы болсын. Ондай арланның тіршілік етуге әбден қақысы бар. Осылай келістік қой? – деді.

	Тыңдап тұрғандар жарыса:

	– Дұрыс.

	– Айтылған серт орындалатын болады.

	– Жекпе-жектің заңы сол.

	– Келістік..

	– Ал кәнеки, бастаңыз, – десіп жатты.

	Олар далаға шықса Ай батып кетіпті. Алакеуімдене бастаған таң қараңғылығы құланиектене көтерілген таң шапағыменен ысырыла түсіпті. Енді біраздан кейін жарық әбден жер бетіне таралып кетер жайы бар. Мұны олар айтпай-ақ ұғынысып әркім өз тапсырмаларына асыға басып кете барды...

	Жер мөлшері өзіне таныс қарт аңшы екі итін ертіп алып, асықпай өзі тұратын орнына қарай келе жатыр. Анда-санда бірдеме деп Лашын мен Тұйғынға сөйлеп қояды. Адам айтқан сөздерді ап-анық түсінетін иттер қазір болар шайқастың өздеріне сын екенін сезінгендей құйрықтарын бұлаңдатып ерекше жігер байқатып келеді. Ахмет ақсақал қара жартастың тура тұсына жеткенде, айналасын бағдарлай түсіп құлағын түріп біраз тұрды. Сірә, бәрі енді орналасты-ау деген мөлшерде үш дүркін үкінің дауысыменен дыбыс берді. Манағыдай емес, айнала да ап-анық көрініп, арайлана түскен таң шапағы молая түскен...

	Белгі берілісімен-ақ көп ұзамай Арыстанның қолындағы даңғырлаған темірінің дыбысы таңғы тыныштықты қақыратып жіберердей қатты шықты. Артынша естілген мылтық үні де шатқал ішін күңірентіп жіберді. Арлан қасқыр арт жағына жалтақ-жалтақ қарап ап, еш қайраны болмай қарсы бетке қарай тартып келеді. Алаңқайдың орта тұсынан өте бере-ақ, тіленіп тұрған қос құмайды қарт аңшы «бас-бас» деп ақыра ағайлап босатты да қоя берді. Алдыңғы жағынан оқтай атылып келе жатқан екі итті көріп, бұрыла берген қасқыр арт жағынан жапатармағай жүгіріп келе жатқан адамдардан қатты сасқалақтап қалды да, не боса да жарып өтпек боп, алдындағы таяп қалған екі иттің өзіне тура ұмтылды.

	Осы сәтті күткендей Лашын мен Тұйғын да ұмар-жұмар боп айқаса түсті де, әр түрлі әдіске салып, арсалаңдай ұмтылған ашулы қасқырдың есін шығарды. Тайыншадай-тайыншадай екі иттің қасында арланыңның өзі лақтай боп қалды. Әрі-беріден соң қасқырды қара терге түсіріп, сілікпесін шығарған екі ит тышқанмен ойнаған мысықтай қақпақылдата қағып түсіре берді.

	Олар бірін-бірі құйрықтарының бұлаңымен-ақ ұғынысып, өздеріне жұдырық дарытпайтын қаса шебер боксшілерше өте еркін қимылдап жүр. Ол екеуінің қимылына қарап тұрған адамдардың таң қалмағаны жоқ. Айлаға толы ақылды қимылға, адуын күштің жасар еш амалы болмайды екен ғой. Тіпті Лашын мен Тұйғын, өздерінен иелері не күтіп тұрғанын ет-жүрегімен түсінгендей желіктіре арсалаңдатып, арлан байғұстың екі өкпесін күйдіріп солықтатыпақ тастады. Дегенмен де, арланның аты арлан ғой. Біраздан кейін еті үйреніп алған соң, олдағы айлаға көшті. Реті келген сәттерін селт жіберер емес. Бір сәтінде оңтайлана беріп, алдыңгы аяғымен Лашынның өкпе тұсынан тартып-тартып қалып еді, қаңқ ете түскен Лашынның дауысы тым қатты шығып кетті. Осы қимылынан жігер алған арлан тіпті біраздан кейін бел ала бастағандай да болды. Екілене түсіп адуын қимылдап жүрген арланды ретін тауып Тұйғын да тайғанатып жіберді. Осы сәтте қайыра үндесіп қимылдаған екі ит арсалаңдаған арланның ақ жемін шығарды. Жерге жарық әбден түсіп, күн көтеріліп қалған шақ. Жалғыздығынан жапа шеге бастаған арлан шынымен-ақ жасып, ажарынан айрыла бастаған тәрізді. Оны қақпақылдай қағып намысына тиген екі ит әрі-беріден соң ойыншыққа айналдырып алды. Не істерін білмей жарыла жаздап жүрген арланның сілесі қатқаны соншама, екі өкпесін қағып солығын баса алмай жиі-жиі тұрып қала берді.

	Оны бір минут та кідірткілері келмей түртпектеткен екі ит шын мәнінде мазақтауға көшкен сияқты. Бірі алдыңғы жағынан тап берген боп, екіншісі құйрығынан тарта дырылдатып, тіпті рәсуәсін шығарды. Әлден уақытта қарсылықтан түк шықпайтынын сезген арлан шоңқия түсіп отыра кетті де, соншама бір қасіретті үнмен қыңсылай ұлып жылады-ай десеңізші. Тіпті мұншалықты қасіретті үннен итер де жасқанып қалса керек, олардағы аңырап қарап тұрып қалған күйлері қозғалар емес. Екі көзінен моншақтап жасы саулаған арлан үсті-үстіне өксігендей ұли берді...

	Ахаңның жанына жүгіре жеткен Арыстан меи Зерде ғұлама:

	– Тоқтатыңызшы?!

	– Мынау, байғұсты босатайықшы! – десті. Ахмет ақсақал олардың өтінішін құлағына ілмей:

	– Мә. Мынау шынжырмен мойнынан байлап азуына кептеме кидіріңдер, – деп Арыстанға қолындағы шынжырды берді.

	Зерде ғұлама:

	– Қойыңыз, Аха. Тұз тағысы жазым етіп жүрер, – деп шынымен-ақ сескеніп тұрғанын білдірді.

	Ахаң:

	– Егер ол өтірік мүләйімсіп отырса көреміз, – ал жеңілгенін шынайы мойындаған арлан қыңқ етпеуге тиіс. Бұл табиғат заңы, оны ол екі етпеуге тырысады, – деді.

	Арыстанның қолындағы шынжырды алған жас жігіт шынжырбауды қасқырдың мойнына кидірді, аузына кептеме сап байлап алды. Арланның қарсыласқан бір де бір қимылы байқалған жоқ. Бұл әрекет, тіпті қарт аңшының өзін де таң қалдырған сияқты.

	Арланның жанына келген Ахаң:

	– Көргеніңнен әлі көрмегенің көп дейтін осы шығар. Мұндай ерді құрметтемеу қиянат. Жеңілген соң қыңқ демеуін қарашы. Әй-әй, ақылды-ақ хайуансың-ау. Бұл мырзаны үйге апарып тамақтандырып, ер жолымен босатармыз, – деп толқи сөйлеп елегізіп тұрды.

	Арыстан:

	– Анау өліп жатқан ұяласын не істейміз? – деді.

	– Ә-ә... – деді енді ғана арғы жаққа көз тастаған аңшы. – Оның терісін сойып алыңдар да, денесін сол араға қалдырып кетіңдер. Бірақ қаншығының терісін мынау байғұс көріп қойып жүрмесін.

	Жаңағы айтқандарды орындамақ болып, екі жігіт солай қарай кетті де, қалғандары иек астында тұрған үйге қарай аяңдады. Сөлпең қағып өз еркімен еріп келе жатқан қасқырға таңырқамау мүмкін емес еді. Жігері құм боп, тірі өлікке айналған ол, тіпті тартынғысы да келмейді. Бірақ анда-санда баспалап адамдардың жүзіне қарап қояды. Иелерінің ыңғайын түсінген екі ит те өздерімен-өздері боп олар да келе жатыр..

	Жиналған жұртты таратып үйге енгеннен кейін Ахаң қаскырдың ішпей жатқан тамағын тағы да алдына әкеп жақындатып қойды. Бірақ ол алдындағы тағамнан татып та алған жоқ. Екі көзі қанталап іштей булығып жатқанға ұқсайды. Бір уақытта әбден демін алып, қуатын жинаған арлан орнынан түрегеп арлы, берлі жүріп, желке жүнін күдірейте «ыр-р...» ете түсті де, анадайда жатқан жұмсақ етті қарбыта асап жей бастады.

	Ойланып қалған Ахаң:

	– Мына батырың өліспей беріспеуге бекінген тәрізді. Бұл шіркінді босататын болсақ, адам жегіш қасқырға айналады, – деп орнынан тұрып арланға жақындап еді, оған азуларын ақситып, қанталаған көздерімен ішіпжеп әкетіп барады.

	Ахаң қалт тоқтады да:

	– Жоқ! Мынау өліспей беріспейтін, нағыз кек жұтқыштың өзі. Бұны аяуға болмайды, – деп қалтасындағы тапаншасын алып, көздемей-ақ басыпбасып салды.



	13

	Бүгін күндегідей ертерек тұрған Арыстан мен Зерде ғұлама, аяқтарына шаңғы байлап, тау шатқалдарын кезбек боп жиналып жатқан еді. Ойда жоқта сақадай сай киініп, үйге кірген Ахмет ақсақал:

	– Мен өздеріңмен қоштасқалы келдім, – деді. Жалт қараған Зерде ғұлама:

	– Қалайша? Түсінбедік қой, Аха, – деген. Ып-ықшам боп киінген аңшының алпамсадай ер тұлғасына қызыға қарап қалыпты.

	Сәл ойланып қалған Ахаң да асықпай сөзін бастап:

	– Өздеріңді өзім де қиып кете алмай көп қиналдым. Бірақ, амал қанша?! Уақыт дейтін құдірет мойын бұрғызбай тұр. Аңшылықпен көз ашып, қадет боп кеткен басым алысқа да, жақынға да тек ат үстімен жетпесем болмайды. Ал салт атпенен жалғыз жүретін сапарды қара қылды қақ жарғандай есептеп отырмасаң, көп нәрседен қалай ұтылып қалғаныңды өзіңдағы сезбейтін сәттерің жиі болады, – деді.

	Орнынан қозғала беріп, арт жағында тұрған түйіншектің орамын шеше бастады.

	Оның жанына келген Зерде ғұлама:

	– Аха. Мың да бір рахмет! Ел-жұртқа сәлем айтыңыз, – деді. Қарт аңшы белін жазып:

	– «Орамал тон болмайды, жол болады» – деген ғой. Мынау затты өзіңе арнайы әкеп отырмын, – деп сілкіп қалып еді, анадағы сөз болған қызыл түлкінің терісі шоқтай жайнап алаулап қоя берді. Талыстай боп созылған ұзындығы саржнға жуық екен. Теріні шүберектей етіп, соншама әдемі жұмсақ қылып илепті. Қозғалған сайын сусылдап, қызыл арай ағып бара жатқандай әсерге бөлеп тұр.

	– Рахмет, Аха?!

	– Игілігіңе ұста, кабинетіңнің қақ төріне іліп қой.

	– Жарайды, Аха?!

	Зерде ғұлама қолындағы түлкіні бұлаңдата сілкіп-сілкіп қалып еді, манағыдан бетер жайнап кетті. Ол рахаттана шын жүрегімен қуанып:

	– Аха, айтыңызшы? Мынауыңыз нағыз түлкінің өзі ме, әлде басқадай сиқыры бар ма? – деп түлкінің терісін ерсілі-қарсылы сипап-сипап жіберді.

	Оның жүзіне жалт қараған қарт аңшы:

	– Алтайда өте сирек кездесетін қызыл барыс дейтін аң болатынын еститінмін, бірақ өзім көргемін жоқ. Үш жыл бойы әуре еткен қылығына қарағанда, бұл шынында да жай түлкі емес. Менің ойымша сол Барыстың буданы ғой деп сезіктенемін, – деді.

	Таңырқаса тыңдаған Зерде ғұлама мен Арыстан:

	– Болса, болар...

	– Өзі де барыс тектес екен, – десті. Ахаң қолындағы қамшысын шарт бүктеп:

	– Ал жігіттер, сау болыңдар, – деді де тез бұрылып шыға жөнелді.

	Арыстан мен Зерде киімдерін киініп сыртқа шықса, екі итін артынан ерткен қарт аңшы алдыңғы беттегі жотадан асып барады екен. Аршындай басып аяңдаған торы атының екпіні есік пен төрдей тұлғасына ерекше жарасымдылық дарытқандай...



	14

	Олар өздерінің келісімдері бойынша тау аралап, табиғат қойнауына шықты. Алтайдың сай-саласына қабағат боп қалың түскен қар, тек шаңғыға ғана жол бермесе, басқаша жүрудің амалы жоқ болатын. Сондықтан аяқтарына жалпақ-жалпақ шаңғы байлап алған Зерде ғұлама мен Арыстан тура тартып, қалың карағайлы шатқалмен өрлеп барады.

	Күн нұрымен бусанған тау қойнаулары көкпеңбек боп, сағымдана мұнартып көз тартады. Бұтақтарға үлпілдеген қар басқан қарағайлар мен самырсындар, ақша қардың үстіне қатар-қатар қойып сәнге қадаған үкідей тербеле ырғалады. Күн сәулесімен еріген қарағайдың шайырлары айналасына өзіне тән қышқылтым бір әдемі иіс таратып тұр. Көктем лебін анық сезіне бастаған тіршілік иелері де, мәңгі өшпес қозғалыстың қызығына ұмтылып, мың көмеймен сайраған үн шығара бастапты. Алтайдың ұзақ-ұзақ айларға созылған сақылдаған қысынан кейін, бұл жақта табиғаттың көктем шуағына малынып, бусана бастаған шағын анық аңғаруға болады екен. Осынау бір жыл мезгілдерінің ауысуын көзбен көріп, құлақпен естіген сайын, жан дүниең масайрап ғажайып шаттық күйге ауысқаныңды өзің де байқамайсың.

	Олар бірінің соңынан бірі еріп, сырғанай тартып жөней берді. Екеуі де аяқтарын кере тастап әдемі жүріп келеді. Олар жиі-жиі ағып келе жатқан бойлары қалт тұра қап, қарағай бастарында қалықтай ұшып, бірін-бірі қуалап ойнап жүрген қызыл-күрең тиіндерді, дауыстары сондай үнді ұларлардың шошына үркіп ұшқандарын, әйтеуір не керек, орман ішіндегі неше алуан тіршіліктің тынысымен танысып жан дүниелері жадырап мәз боп келеді.

	Өздерінің еркінше қатты жүрмей, ақырын ғана сырғанап келе жатқан олар, аяқ астынан «ар-р-р-р» ете қалған дыбысқа жалт қараса, оң қанаттарында қырық-елу метр жерде, шөге түсіп жатқан Алтайдың күлгін-шұбар барысын көріп, тұра-тұра қалысты.

	Арыстан дереу тапаншасын қолына алып:

	– Мынау атылғалы жатқан Барыс қой?! – деді. Көзілдірігін сүртіп қайыра киген Зерде ғұлама:

	– Төңірегін қарашы? Күшіктері жоқ па екен? – деп мойнын созып жанжағына қарады.

	Сәлден кейін-ақ Арыстан:

	– Әне-әне?! Арт жағында күшіктері жүр, – деді.

	– Онда ол, біздерге шабуыл жасай қоймас. Манағы атып алған қояныңды әкеші.

	Арыстан арқасындағы рюкзактан қоянды алып жатып:

	– Мынау неткен ғажап? Бұлар қыста күшіктейді екен-ау, – деді. Зерде ғұлама:

	– Менімше биыл Барыс жылы болар. Бір ескі жазбалардан оқығаным бар еді Барыс жылы қар қабағат қалың түсіп, қыс май тоңғысыз жылы болады. Олар қыста күшіктейді, – дегені жадымда қалыпты.

	Арыстан қолындағы қоянын көрсетіп:

	– Мынаны не істейміз? – деді.

	– Аналардың алдына қарай сырғанатып жібер, бізден алған қалжасы осы болсын. Жүрегі ыстық болғанмен түсі суық хайуан ғой.

	Барыс тура алдына кеп сырғанап түскен қоянды, – «ар-р-р» ете қап бас салды да иіскелеп тексерген соң, күшіктеріне домалатып жіберді. Өзі орнынан түрегеп өн бойымен созыла керілді.

	Арыстан тапаншасын қалтасына сап:

	– Батырыңыз риза сияқты, – деді.

	– Неге риза болмасын. Жақсылықты түсінбейтін жан иесі болмайды.

	Жүр, кәнеки кеттік.

	Олар төтелей тартып үйге қарай беттеді. Алдында жатқан үлкен сайдың өзегімен төмен қарай аға жөнелді. Екеуі де тақтайдай жазық аппақ қардың үстінде зулап барады.



	15

	Арыстан мен Зерде ғұлама шаңғыларын шешіп үйге кірсе, алдарынан қарсы шыққан Дарын мен Артурды көріп, мәре-сәре боп қуанышқа бөленді де қалды. Олар әр нәрсені сұрап дабырлай сөйлесіп, жылы ванна қабылдап жуынып шайынуға кірісті.

	Олардың соңынан қызыға қарап қалған Дарын мен Артур:

	– Зерде ғұламаның демалысы жақсы екені айтпай-ақ көрініп тұр. Өңі тіпті жас жігіттей жасаңғырай түсіпті.

	– Оның рас. Бірақ Арыстанның жүзінде әлде қандай мұң бар сияқты. Тіпті, азды-көпті жүдеген бе, қалай? – десіп өзара қысқа ғана пікір алмасты да қоя салды.

	Осы кезде ішке енген Арыстан мен Зерде ғұлама:

	– Бә-ре-келді!..

	– Келгендеріңе қанша болды?

	– Бұл не?

	– Демалыс па? – десіп өздері жайғаса орналасып жатты. Артур мен Дарын да жарыса:

	– Қазір бәрін де айтамыз.

	– Өздеріңіз қалайсыздар?

	– Демалыстарыңыз жақсы өтті ме? – десіп қарсы қойылған сұрақпен сөзге айналдырып жіберді.

	Іле жауап қатқан Арыстан:

	– Зерде ғұламаның айтуынша, демалысымыз жаман емес. Айтары жоқ, табиғаттың неше түрлі қызықтарын көзбен көріп, толып жатқан қуаныш тарға кенелдік. Қалай дейсіз, Зерде аға?! – деп манадан бері үндемей отырған Зерде ғұламаны әңгімеге тартты.

	Жайраңдай түсіп үн қатқан Зерде ғұлама:

	– Демалысымыз кереметтей боп өтті деу орынды болар. Әсіресе, Ахаңның келуімен тіпті қызық боп кетті. Лашын мен Тұйғынның өнерлерін көрдік. Екеуіне қасқыр алдырып та қызықтадық, – деді...

	Артур мен Дарын қозғалақтап:

	– Ахаң ақсақал қайда?

	– Сәлем беріп шығайық, – десті. Арыстан сөзге араласып:

	– Ол кісі жоқ. Бүгін ауылына қайтып кетті, – деді. Бұдан ары шыдай алмаған Зерде ғұлама мен Арыстан:

	– Ой-й, құрғырлар-ау айтсаңдаршы?

	– Алматыларыңда не жаңалық бар?

	– Ұландардың үй-іші аман ба?

	– Іңкәрдің жағдайы қалай? – десіп сұрақты бастырмалата төгіп-төгіп жіберді.

	Артур орнынан тұрып:

	– Жаңалығымыз көп! Әдейі құнын арттырайық деп отырмыз. Біздер сүйінші сұрап келдік. Іңкәр босанды, – деді.

	Арыстан мен Зерде ғұлама да орындарынан атып-атып түрегеп:

	– Ой-й, мыналарда ес бар ма?

	– Манадан бері неге айтпай отырсыңдар?

	– Ұл ма, қыз ба?

	– Өзі қашан босанды? – десіп дүркіресті де қалды. Рахаттана масайрап күліп жатқан Дарын мен Артур:



	– Екеуі де...

	– Ұл да, қыз да бар.

	– Бірақ, әлі де сүйіншілерімізді атаған жоқсыздар, – десіп әзілдей түсті. Зерде ғұлама мен Арыстан жарыса сөйлеп:

	– Қалағандарың болсын!

	– Таңдауын өздерің айтыңдар!

	– Шырақтарым-ау, өзі қашан босанғанын айтсаңдаршы? – десіп жатты. Артур жайбарақат:

	– Іңкәр апамның үйге шыққанына да, міне он шақты күннен асып барады, – деді.

	Зерде ғұлама қабағын түйіп:

	– Оншақты күнің не? Сен не деп тұрсың өзі? – деп түтіге түсіп Артурға жақтырмай қарады. Не дерін білмей сасқалақтап қалған Артур:

	– Кешіріңіз Зерде ғұлама?! Демалысын бұзбаңдар деп, айттырмай қойған Іңкәр апамның өзі. Біздерге бүгіндағы ұлықсатын берген жоқ. Бұдан ары созуға болмайды деп Ұлан аға жіберіп отыр, – деп кінәлі адамдай төмен қарап тұрып қалды.

	Қатты толқып ренжіген Зерде ғұлама арлы-берлі жүріп:

	– Бүйтіп сендердің аяғандарың құрысын. Үйбай-ау, мына шіркіндердің өздерінде ес бар ма? Ғұмыр бойы күтіп жүрген қызығымды осыншама тәлкектеулерін қарашы, ей, жүреміз, қазір ұшамыз, – деді.

	Басу айтып ара түскен Арыстан:

	– Ту-у-у, Зерде ғұлама-ай?! Тіпті сіз ренжімейтін кәрсеге қатты ашуландыңыз ғой. Аман-есен босанса болғаны емес пе. Қуанышқа бәріміз де ортақпыз. Күн батып кетті. Түнделетіп ұшудың не қажеті бар. Біздер сабыр етуіңізді өтінеміз. Бәріміз де таң шапағын бетке алып ертең ұшайық, – деп Зерде ғұламаны құшағына қысып бетінен сүйді.

	Манағыдай емес Зерде ғұламаның түсі жылып:

	– Жарайды. Артық кетсем ғапу етіңдер. Мен үшін бұл теңдесі жоқ бақытты күн. Ендеше бір рахаттанып сауық кешін өткізелік, – деді.

	Олар түннің бір уақытына дейін өздерінің сүйікті музыкаларын тыңдап, шат-шадыман күй кешіп ұзақ отырды. Ертеңінде олар рахаттана демдерін алып оянысымен-ақ, жол жүруге дайындалып жатты. Артур мен Дарын Зерде ғұламаны алып қайтуға келіпті.

	Арыстан да заттарын жинастырып боп:

	– Ал, Зерде аға, жолдарыңыз болсын. Менен Іңкәр мен Ұланға сәлем айтыңыздар, – деп қоштасудың ишаратымен қолын ұсынды.

	Зерде ғұлама таңырқай қарап:

	– Арыстан-ау?! Сонда қалай? Сен бармайсың ба? – деді.

	– Неге бармаймын. Міндетті түрде барамын! Бірақ үй-ішіміз боп, жолжоралғымызбен келгенді жөн көріп тұрмын. Сондықтан біз бірер күн кешігіп барамыз.

	– Ә, ондайың болса өзің біл. Арыстан ішек-сілесі қата күліп: Жігіттер көрдіңдер ме?! Қиын-қыстау кезеңдердің өзінде сыр бермейтін Зерде ағаң, кешеден бері мінез көрсетіп жатыр. Тіпті басқаны былай қойғанда капитанын да тыңдағысы жоқ, – деп әзіл айтып, олар қосыла ұзақ күлісіп алды.

	Олар далаға шыққанда аспан көкпеңбек боп тұнып тұр екен. Күннің нұры ақша қармен шағылысып, көз қаратар емес. Жерден бір мезгілде көтерілген қос аэромобил, бірінің соңынан бірі еріп, Рахман қайнарын бір айналып шықты да әрқайсысы өз бағыттарыменен кете барды.



	16

	Аулаға кеп қонып жатқан аэромобилді көре салысымен, Ұлан мен Іңкәр жаңа ғана орап жатқызған кішкентайларын қолдарына алып, үлкен залдан өтіп есікке қарай жақындай берді. Апыл-құпыл ішке енген Зерде ғұлама да алдынан шыққан Ұлан мен Іңкәрдің қайсысына барарын білмей сәл кідіріп қалды.

	Екеуіне де алма-кезек қараған Зерде:

	– Бә-ре-келді?! Мынау батырларың ояу жатыр ғой. Ту-у-у, иісін қарашы, – деді мерейленіп. Көп жасаңдар! Мейірімі мол азамат болыңдар! – деді.

	Амандық-саулықтарын сұрап, Іңкәр мен Ұланның да беттерінен сүйді. Олар сырт киімдерін шешіп тастап төрге озды. Барлығының да көңілдері шат. Әрқайсысы өз әңгімелерін айтып тауыса алмай жүр. Шет жағалап демалысының жайын Зерде ғұлама да айтып шықты. Кешке жақын Артур мен Дарын домбыра мен қобызды жарыстыра күйге салып, өте қызық ойынсауықты бастап кетті...

	Көктем шуағы Алатау баурайына жетіп, қалың түскен қардың өзі де тез жұқарып, лайсаң боп қатты еріп жатыр екен. Салқын самал болмаса, күндізгі шуақ молайып жазғытұрымның иісі аңқып тұр.

	Зерде ғұлама жұмыс столына да аздап отыра бастаған. Көбінесе ол таңертеңгілік ерте тұрып үйдегілер оянғанша өзінің ғарышта жасаған ғылыми зерттеулерін пысықтап қайыра қарап, жүйелі түрде топтастырып реттеуге кірісіп кеткен тәрізді. Барлық күндізгі уақыттарының көбін Іңкәрімен бірге болып, балаларды таза ауаға шығарысып, олардың ояу жатқан сәттерін қалт жібермей, шынайы сағынып жеткен аталық мейірімімен емірене толғанудан жалығар емес. Күні кешке дейін айналсоқтап маңайынан шықпай, сәбилерінің сәл жасаған қимыл-әрекеттеріне шат-шадыман боп қуанып, жан дүниесі масайрап рахаттанып жүр...

	Арыстандар хабарсыз кетті. Рахман қайнарынан қайтқандарының өзіне жарты айдан асып барады. Зерде ғұлама бірнеше рет оқталып хабарларын білгісі келді де, бостан-босқа мазаларын алармын деп кейінге қалдыра берді. Өстіп жүргенде бір күні ойда жоқта Арыстаннан телеграмма келіпті:

	«...Қадірменді Зерде ғұлама, азды-көпті бір шаруалар киіп кетіп, уәдеден шыға алмай жатырмыз. Барлықтарыңыздан да кешірім өтінемін. Балалардың қырқынан шығуына үлгіреміз бе деп едім, оның да ыңғайы болмай қалды. Егер жөн көрсеңіздер ұлдың атын – Айдос, қызымызды Айгүл атасақ деген ұсынысым бар. Бірақ ақырғы шешім өздеріңіздікі. Көріскенше күн жақсы».

	Телеграмманы оқып шыққан Зерде ғұлама қасында отырған Іңкәрға ұсынды. Олар ұйықтап жатқан сәбилерін қозғамай, күн шуақтап бақ ішінде отырғандарына да біраз боп қалған. Зерде ғұлама өзі білетін Арыстанның үй-ішіндегі кірбең қабақтарын есіне алды. Оның ойына анадағы жүдеп отырып айтқан Арыстанның сөздері оралды.

	Телеграмманы неше қайыра оқып шыққан Іңкәр ештеменің байыбына жете алмай:

	– Көке, қалай ойлайсыз? Жайша ма екен? – деді.

	Ойындағысын жасырып өтірік айта алмайтын Зерде ғұлама өз-өзінен қысылып:

	– Білмеймін. Ештемені де түсініп отырғаным жоқ, – деп әлденеге қараған боп жүзін көрсетпей бұрылып кетті. Әкесінің сырын жастайынан жақсы білетін Іңкәр оның бірдемені біліп айтқысы келмей отырғанын іштей аңғарды да, тәптіштемей-ақ қоя салды. Тіпті телеграмма жайлы сөз қозғаудың қажеті жоқ деп шешті. Олар өздеріне қатысты әртүрлі жайларды әңгімелеп кетті.

	Әлден уақытта уілдей бастаған сәби үндерімен елітіп, екеуі де ұмтыла қараса Айдосы да, Айгүлі де айналасына жапақтай қарап оянып қалыпты. Сірә, ұйқылары қанып тұрса керек. Іңкәр оларды алып тамақтандыруға үйге әкетті. Зерде ғұлама біраз жүріп қайтайын деп, бақ ішін аралап кетті. Оны сан қилы ойға жетелеп жүрген Арыстанның жайы еді. Хабарласу керек пе, жоқ па, соны шеше алмай жүр...



	17

	Арыстан мекен ететін Сұңқар атты космонавтар қаласы Байқоңырдан онша алыс емес болатын. Ол ұлытаудың оңтүстік бөктерінен бастау алатын Қурайлы өзенінің бойындағы жер асты суларымен байытылған жасанды көлдің жағасына орналасқан, өте сәнді шағын қала еді. Бүрынырақ осы аймақты алып жататын шөлейтті қыраттардың бәрі де жылғаларындагы ұсақ-ұсақ бұлақтарды жер асты суларымен байыту арқылы көгорай шалғынды жазираға айналып кеткелі қашан. Ну боп өскен орман-тоғайлары ырғала жырғап жатқандай...

	Арыстан Рахман қайнарынан шыққан бойы кеп, жайлап өз ауласына қона бастады. Архитектуралық шешімі шығыс мәнерімен салынған екі қабатты кірпіш үй анадайдан суреттей боп көз тартады. Оның ат шаптырым ауласынан ары қарай созылып бау-бақшасы жатыр. Айнадай ғып тазаланған аула ішінде қыбыр еткен жан жоқ. Арыстан аула ішін аралап біраз жүрді де, құлыптаулы тұрған есіктерін ашып ішке кірді. Үйдің іші де жиналған күйі мұнтаздай. Әлдеқалай көңілі құлазып кеткен Арыстан сәл-пәл ойланып тұрды да, екінші қабаттағы бөлмелерді асыға аралап шықты. Ол сырт киімдерін енді ғана шешіп, мойнынан су кеткендей боп өзінің жұмыс бөлмесіне кірді де, анадайда тұрған креслоға күмп беріп отыра кетті. Ол осынау бір үй ішіндегі мүлгіген тыныштықтан бірте-бірте бойына үрей тарап, манағыдай емес, жүрегі қағып әлденендей қорқыныш санасына да жете бастағандай әсерде отыр. Ол орнынан түрегеп жазу столының басына келді. Столдың нақ ортасында жатқан көк конвертті қолына алды. Конверттің бетіне «Арыстанға» деп жазылған екен. Ол салдырап тұрған денесін тез жинап ап, конвертті ашып ішіндегі хатты алып оқи бастады...



	Бірінші хат

	«Арыстан, кешір мені?! Дұрыс істедім бе, жоқ па, оны өзім де білмеймін. Бүгін мен сендердің көздеріңе күйік болмай қарамды өшірейін деп отырмын. Сен сездіргің келмегенімен, екеуміздің арамызда бұрынғыдай жылылық жоқ. Әрине, оған кінәлі жалғыз ғана өзіммін. Жараның аузын тырнағандай оны жаңғыртып айтудың да, ақталудың да қажеті жоқ қой. Көп ойланып, қатты толғандым. Өзіме-өзім аямастай ауыр кінә қоямын. Жан дүнием екіге жарылып, жұмырықтай жүрегімнің пәре-пәресі шығуға айналды. Тазалық пен пәктік ең әуелі әйел адамның өзіне керек екен ғой. Оны аттап былғаған әйелдің аңдушысы, өз көкірегінде тұрады екен. Өзгенің кінәлауынан құтылсаң да, өз болмысыңнан қайда қашып құтыларсың?! Өз арымның алдында менің тартып жүрген күйім осындай. Онан ары шыдауға жігерім жетпей, осындай шешімге белімді будым. Мен саған екі дүниеде де ризамын. Ендігі қалған ғұмырым өз арымның алдында тазалану мен ақталуға арналады. Сені мен бұрынғымнан да терең, бұрынғымнан да ыстық сезіммен сүйемін. Жалғыздықтан жапа шегіп қиналып қатты торықсам да, қуат алар медеуім өзің болмақсың. Тағдырдың жазғанынан адам қашып құтыла алмайтын сияқты. Тек мені ғана кінәлама. Көп айта беріп қайтейін, мені іздемеңдер. Бәрібір таба алмайсыңдар. Еш жерде із қалдырмауға тырысамын. Егер тағдыр жазса, әбден қартайып өлер шағымның алдында, үш бірдей құлындарымды, өзіңді көрсем арманым жоқ.

	Балалар көктемгі демалыстарына шығып өздерінің қалауы бойынша кемпір-шалдың қолына жібердім. Қос қарашығым сияқты Баяным мен Жібекті, жүрегімді жарып шыққан жалғызым Арнұрымды да бір өзіңе тапсырдым. Қайыр, хош!»

	Кәбен. 20 март 2240 жыл.

	Арыстан не сенерін, не сенбесін білмей, хатты бірнеше қайталап оқып шықты. Бастабында санасында шарпысқан сан-сапалақ ойлардың ұшығын таба алмай, бірсыпыра уақыт басын салбыратқан күйі қозғалмастан отырып қалды. Қалай түрегеп кеткенін өзі де білмейді, бөлме ішін кезіп арлы-берлі ұзақ жүрді. Басының іші әлі ала-құйын дауыл. Санасында құрттай құжынаған неше түрлі ойлар, жыландай ысқырынып бірі кіріп бірі шығып жатыр. Әлден уақытта ол өзіне-өзі күбірлеп, «..Уақыт таңертеңгі 10-нан жаңа ғана өтіп барады. Ту-у-у, қандай жақсы болды. Тіпті әлі ерте екен ғой. Айтпақшы, бүгін бар болғаны жиырма үші емес пе. Әлі ешқайда кете де қоймаған болар. Әй қайдам?! Бүгінгінің үш күні бұрынғының үш жылымен пара-пар-ау. Не істесем екен?! Әлде іздеу бюросымен сөйлессем бе екен?! Телефон арқылы сонда не демекпін. Жоқ! Міндетті түрде барып сөйлесуім керек. Қалайда ешкімге де сездірмей жасырын іздеу шартын жасатып, тапқаным жөн болар».

	Арыстан дереу киініп далаға шықты. Ол тура тартып «әлемдік іздеу бюросының» бөлімшесіне келді. Жайлап жағдайын айтып түсіністі де, ешкімге білдірмейтін етіп шарт жасасымен-ақ, хабар берер адресті қалдырып үйіне келді. Не істерін білмей ұзақ сандалды. Әр нәрсені істеп өзінөзі алдауратпақ болғанынан да ештеңе шықпады. Сонан кейін бақ ішіне караған үлкен терезенің алдына келіп, өзінің жасар іс-әрекеттерін ойша сараптап алуға тырысты. Бірақ, онысынан да ештеме шығар емес. Ол іштей күбірлеп өзімен-өзі сөйлесіп:

	«...Тап осы қазір не істеуім керек?! Әлде, балаларға барып, болған жайды айтсам ба екен? Жо-жоқ! Балаларға білдіруге болмайды. Әзірше, ешкімнің де білмегені жөн. Тоса тұрайын, бір хабары болар?! Әй-й-й, Кәбен... не дейін саған?! Адам басына түсер бар қасіреттің қайнары боп саналатын, оттай ыстық өзімшілдікті қойсаңшы?! Міне енді өрттей лаулаған өзімшілдіктің отына, қалай түсіп қалай шыжғырылып жатқанымды өзіміз де байқамай отырмыз. Жо-жоқ, Кәбен... сен менің үш бірдей балаларымның анасысың ғой. Мұндай бейнетке сені мен қия алмаймын. Ата-анасының тағдырлары ешуақытта ұрпағын айналып өткен емес. Ендеше, олардың алдындағы келешегін лайлап, біз екеумізге не өмір болмақ?! Бұдан былай мен ешуақытта да сені кінәламақ емеспін. Бұдан басқа шешімім жоқ...»

	Осы ойынан қуат алған Арыстан, сәл-пәл жеңілдегендей сезінді. Үйдің іші алакөлеңкеленіп қалыпты. Сірә, күн батып бара жатса керек. Ол дереу орнынан тұрып киінді де, серуендемек болып аулаға шықты. Сыртқары жерде шыңылтырланған аяз бар. Күндіз кешке дейін еріген қардың суы буланып, қаланың ішін буылдыр тұман басып тұр. Арыстан өз қолымен еккен шағын бақты аралап ұзақ жүрді.

	Манағыдай емес бірте-бірте бозғылтым тұман да сейіліп, аспанның беті шайдай ашылып көріне бастады. Күнбатыс жақ шетінен кетіле түскен толық Ай да, селдіреген жұлдыздар да, бозамық тартып көңілсіз кірбең қабақпен еркінен тыс еріксіз жылжып бара жатқанға ұқсайды. Арыстанның ойына анадағы әкесі көрсеткен Рахман қайнарындағы толық Айдың бейнесі елестеді. Оның түрі-түсі де өзгеше, өзімен-өзі дөңгелей сырғанап, ойнап бара жатқандай еді. Бүгін тіпті бетіндегі инағашын көтерген аңыз қыздың өзі де, жабырқау сияқты.

	Арыстан аспандағы Айдың өзі де көңіліне қаяу түсіріп, мұң ұялата берген соң, қайта қайрылып қарамауға тырысты. Бірақ, шаршаңқырап барып, бірден ұйқтап кету үшін ол әлі де жүре түсуге бекінді. Кенет балаларын есіне алды. Бірер жұмадан кейін олардың да оқуына қайтар мерзімі жақындап келеді екен. Ол Зерде ғұламалар жайлы ойлады. Жіберген телеграммасын есіне ап, қалай түсінгендері жайлы жорамалдады. Ол өзінің әжептәуір шаршаңқырап қалғанын сезінді. Не боса да бара салысымен-ақ ұйқтап кетпек боп ішке енді. Келе өз кабинетіне төсек жайып жантайып жатып та қалды. Бірақ көпке дейін ұйқтай алмай дөңбекшумен болды. Әбден сілесі қатып, басы қорғасындай боп ауырлаған Арыстан, әйтеуір түннің бір уағында ұйқтап кеткенін өзі дағы сезбей қалды.



	18

	Арыстан тура екі тәулік өткенде: «Іздеу бюросынан» төмендегідей хабар алды;

	«Әзіргі адресі: Феникс аралы, Рид қаласы, Нотел Феникс, № 37 бөлме. Қосымша анықтама: Бүгін кешкі сағат 19-да жетісіне бір-ақ рет ұшатын, Феникстің өзіне тура баратын ракета жүрмек. Мүмкін хабарыңызды экипаждар арқылы жіберуге болады. Немесе, 007007 толқыны арқылы экран-табломен жүздесуіңізге де мүмкіндік бар.

	«Іс жасалған шарт бойынша жүргізілуде.»

	Хабарды осыншама тез аламын деп ойламаған Арыстан қуанғанынан не істерін білмей, сан-саққа жүгіріп сынаптай сырғанаған ойларын әрең тежеп, бір шешімге келе алмай көпке дейін әуре болды. Ол өзінше неден бастап, қалай кірісудің ыңғайын ойластырды.

	«...Мынасы өте қызық екен?! Фениксті таңдаған себебі не? Мүмкін, анадағы Ұланның әңгімесінен кейін бе? Одан артық, құлақ естіп, көз көрмейтін жер болуы мүмкін емес. Ал эфирдің аты – эфир ғой. Теледидар арқылы дауласудың қажеті бар ма? Жо-жоқ, тіпті де экран-табло арқылы түсінісіп отырар әңгіме емес! Енді ше?! Ендеше, дереу хат жазуым керек...»

	Осы шешімге келісімен-ақ Арыстан жазу столының басына кеп, неден бастарын білмей ұзақ отырды. Уақыт та зымырап жылжып барады. Не боса да, жүректен шыққан сөздерін айтуға тырысып, тәуекелге бел байлап жазуға кірісті:



	Екінші хат

	«Кәбен?! Сүйіктім менің, аман-есенсің бе? Мен сенің хатыңды үшінші тәулік өткенде ашып оқыдым да, көп толғанып, көп ойландым... бірақ екеуміздің тап осылай ажырасуымыздың себебін таба алмадым. Менімше де, сеніңше де, тіпті қашаннан да, шын сүйетін жандар бұлай істемесе керек. Жыныс түйсігінен ғана нәр алуға тырысатын махаббат шынайы сезімнің көпіршігі. Ондай махаббатта ізгілік болуы мүмкін емес. Нағыз таза сезімдер болмашыға сүрініп тез шайлықпайтынына сенемін. Біздің арамыздағы сезімдердің де пәктігі мен қайнарының тереңде екеніне күмәнім жоқ. Сол нұрлы сезімімізбен біздер дүниеге ынтық болып, үш бірдей балаға тіршілік беріппіз. Аққу құстай таранып өсіп келе жатқан Жібек пен Баян, алтын асықтай ұлымыз Арнұрдың өзі неге тұрады?! Ата-анаға мұнан артық мұрат бар ма?..

	Сенің тек бір өзіңді кінәлағаныңа да қосыла алмаймын. Бұл екеуміздің де өзімшіл сезімдеріміздің айғағы. Кінәласып қайтеміз?! Менің саған қояр кінәм жоқ. Бұл азаматтық сөзім.

	Менімше әйел табиғаты түрлі түсті, түрлі иісті гүл тәрізді құбылыс қой. Мынау пәни жалғанда гүлге құмар, гүлге ынтық болмайтын жан иесі бар ма?! Гүл атаулы өзінің арайлап тұрған мамығына солардың бәрін қондырады, бәріне де бойындағы сөлін береді. Бірақ ақырында аз ғұмыры көктей солып, ештемеге қажетсіз сояу шөпке қалай айналғанын сезбей қалады. Көрсеқызар ынтықтық ақыр соңына қорлық боп оралады да, қисынсыз өмір кештіреді.

	Жаным Кәбен, сен кешір. Мен бір толғау-толғау ой айтуға тырысып отырғамын жоқ. Мұның бәрі осынау біраз күндерде ойыма оралған жайлар ғой. Тек осыншама мазасыз сәттерде осынау ойлар неге келді? Оны өзім де білмеймін. Мүмкін сенің де ойларыңа осындай түсініктер кеп, мазалаған болар.

	Көңілдегі сөздің бәрін хатқа сыйдыру мүмкін емес, сондықтан көп кідірмей қайтуыңды өтінемін. Көкіректегі шерді де, көңілдегі кірді де келгеннен кейін тарқатамыз. Асыға күтемін.»

	Март – 2240 ж. Арыстаның.

	Арыстан қайта-қайта өшіріп, қайта-қайта сызып, қолындағы бір жапырақ қағазды ұзақ жазды. Ақырғы рет қарап шықты да, таза параққа көшіруге кірісті. Айтайын деген ойының жүзден бірін де айта алмапты. Бірақ мұнан ары отыруға уақыт та көтермейді. Ол таза етіп көшірілген хатын төрт бүктеді де конвертке салып, сыртына анық етіп манағы алған адресін жазды.

	Ол бірден тұрып киінді де, аэромобиліне отырып Байқоңырға бет алды. Арақашықтығының аздығы соншама, аэромобиль көбелектей қалықтап көтеріліп алды да, көп ұзамай-ақ қайтадан қонды. Анықтама бюросынан өзіне керек экипаждарды тез тауып алған Арыстан аманатын тапсырысымен-ақ үйіне қайтты. Оны бүгінгі баратын экипаждар сырттай өте жақсы білетін боп шықты. Бірақ қысқа-қысқа жауап беріп, әдеппенен ізет көрсеткен Арыстан көп сөйлесіп тұра алған жоқ. Оның тап осы қазір ешкіммен де ашыла тілдесуге зауқы жоқ болатын.



	19

	Арыстан екі күн өтіп, үшінші күн дегенде қолына тиген әйелінің хатын ашуға кірісті. Таныс экипаждары өздерінше қамқорлық жасап, жауабын осы жолы бірге ала қайтыпты.



	Үшінші хат

	«Жаным, Арыстан! Мені несіне қинайсың. Қайта сезімі тұғыл, нәрсіз әйелден құтылғаныңа қуанбайсың ба. Сенің тұнығыңа лай су құйғандай әсерден, сірә айыға алмайтын шығармын. Осыны қояйықшы. Өзім тиіс ті жазамды өтеп біткен кезде суық қарамасаң болғаны. Сонда менің кемсеңдеген иегімнен көтеріп, маңдайымнан иіскесең, мен тілейтін бақытты сәт те, армансыз өлім де сол.

	Сен кінәламаймын депсің. Мәселе сенде ғана боп тұрған жоқ қой. Мен өзімді өзімнен қайда жасырып қоймақпын. Түптеп келгенде әр адамның ең үлкен жазалаушысы өзінің ішкі дүниесінде екен ғой. Маған жаныма батар қиындықтың ауыры сол боп тұр. Жыныстық сезіммен ғана әуейіленетін махаббат өткінші сезім екені рас. Ол айтқандарыңның бәрін де құптаймын. Күндердің күнінде азаматтық санамен ұштасатын аса биік тұрақты сезімдердің келері хақ.

	Балалар қалай? Олар менің жайымды біле ме? Тіпті қайткен күнде де оларға не бетіммен қараймын. Менде тек өзімшілдік қана емес, адамдыққа жатпайтын қатыгез жүрек те бар-ау. Әйтпесе, осыншама жауапкершілікті жалғыз өзім шешуге тырысар ма едім. Менің басымдагы өмір айналамдағылармен астасып жатқанын, тіпті ойға да алмаппын ғой.

	Шынымды айтсам, еш нәрсенің мәніне түсіне алар емеспін. Басым қатып жүр. Көкірегімді сыздатқан сарыуайым құйын қуған қаңбақтай домалатты да әкетті. Табан тіреп тоқтауға дәтім жетер емес».

	Кәбен.

	Жазып отырған хаттың аяқталмай қалғанын анық түсінген Арыстан бірден хабарласу керектігін түсінді де «007007» толқынымен экран-таблоны жұмысқа қосты. Көгілдір сәулемен жарқ ете түскен экранда адап-жүдеп азып кеткен Кәбеннің бейнесін көргенде, Арыстанның тұла бойы дір ете қап шошып кеткендей сезінді. Ол ешуақытта да тап осылай өзін-өзі жеп азапқа түсіп жүр деп ойламаса керек.

	Кәбеннің тілдесуге шамасы жетпей ботадай боздап, қос жанарынан аққан жас моншақтары бетін жуып кетті. Арыстанның қаздай шулап кеткен жан дүниесі екі өкпесін сығымдай қысып, тынысын тарылтып бара жатқан соң, жағасының түймелерін ағытты. Ол осы кезде өзін-өзі барып тұрған қатыгезбін деп, іштей жирене кінәлаумен болды.

	Қобырап кеткен самай шашын басқан Кәбен:

	– Қояр да қоймай дегбірімді алған магниттік толқындардың әсерінен сен екеніңді бірден-ақ түсініп ем... Тілдеспеуге шамам жетпеді. Амансыңдар ма? – деп бет орамалымен көзін сүртті.

	Кәбеннің мынау халін көріп, жаны түршіккен Арыстан:

	– Қарағым-ау, мұның не?! Өзіңді-өзің өртеп не күйге түскенсің?! Бүйтіп адам болып құрған тірлігіміз құрысын, – деп түтіккен күйі отырып қалды.

	Кәбен одан осыншалық әсерді күтпесе керек:

	– Мен өзіңді жан жүрегіммен түсініп отырмын. Оқасы жоқ. Жан жазасын тартқаныма қиналып отырған мен жоқ. Қайта артынан қуып іздеп, тағдырымнан сұрап жүргенім сол. Балалар әлі келген жоқ па? – деп манағыдай емес өзіне-өзі келе бастағаны байқатты.

	Арыстан ағынан жарыла:

	– Жаным. Кәбенім менің?! Хатыңды осы қазір ғана оқып шығып, бірден байланыс жасауға бекіндім. Енді осынау бір дауылдай үрлеп өткен өткінші жайды сөз етпейікші? Осы уәде болсын. Балалардың жағдайы жақсы, олар ештеме де білмейді. Алтайдан аталары кеше ғана түсіпті. Олар әлі екі-үш күндей болатын сияқты. Сен енді көп кідірмей қайтшы, жаным? Өзің тіпті соншама жүдеп кетіпсің. Барлығын да тасташы, өтінемін?! Жалбарына сұраймын, – деді.

	Жасқа толып кеткен жанарын көрсеткісі келмеген Кәбен ұзын кірпіктерін айқастыра көзін жұмған бойы сәл шалқалай түсіп отырып қалды да:

	– Кешір жаным?! Жарайды, айтқандарың болсын. Бірақ келесі ракетаға әлі төрт-бес күн бар, – деп столының үстінде жатқан бір қағаздарга үңілді.

	Арыстан жас баладай мәз боп:

	– Өте жақсы. Осы күндері ұйқыңды қандырып деміңді алуға тырыс. – Өте жақсы. Мен балаларға сапарда жүр дей салармын. Келесі рейстен өзіңді күтемін. Осыған келістік қой? – деді.

	Кәбен тіл қата алмай тығылып, аузын ашса еңіреп жіберетін болған соң, басын шұлғып мақұлдай берді. Бірсыпыра уақыттан кейін ол: – Демалыстарың қалай болды? – деді.

	Арыстан:

	– Тамаша, өте тамаша. Келгеннен кейін жыр етіп айтып беремін. Айтпақшы, Іңкәр егіз бала туды. Аттарын екеуміз барып қоймақшы едік. Айдос және Айгүл деп телеграмма жібердім. Одан кейін хабарласқамын жоқ. Өзің келгеннен кейін барамыз. Бұйырса осы жолы барғанда, өзіңді де, кемпіршалды да қалдықсыз қорекке көшіртпекпін. Оны келгеннен кейін жан-жақты ақылдасармыз. Жарай ма? – деді. Кәбен жайраңдай түсіп:

	– Адамды жасаңғыратады дейді ғой, рас па? – деді.

	– Рас! Сен тура бойжеткен қалпыңа ораласың. Мен саған қайыра ғашық боламын.

	– Қойшы әрі, қайдағыны айтпай.

	– Не он жетіңе келгің келмей ме?

	– Ондай атты күн болса, адам бар жағынан тазарып, өзінің пәктік қалпына оралса, онан үлкен бақыт бар ма?

	Арыстан еліте тыңдап:

	– Оған сөз бар ма?! Міндетті түрде солай болады. Бүкіл болмысыңмен жаңғырып, бәз-баяғы қалпыңа келесің, – деп оны көңілдендіре түсті.

	– Жарайды!

	– Қайыр...

	– Көріскенше күн жақсы?!

	Арыстан үстіндегі зілқара тас аударылып түскендей, сылқ етіп жанындағы диванға жантая кетті. Балбыраған денелері бос қалғандай, қыбырсыз жай тыныстап жатыр ма, жоқ әлде ұйқтап кетті ме, ол жағын тіпті білу мүмкін емес...



	20

	Жұмыс орнындағы шаруаларын реттеп болған Арыстан, үйіне ертерек қайту ойымен Нарды кабинетіне шақырды. «Аттила» кемесіндегі адамдардың көбі, тиісті демалыстарынан жаңа-жаңа оралып жатқан. Ел-жұртына барып, Нар да жақында келген болатын. Жер қозғалса қозғалмастай сабырлы мінезі бар осынау жігіт Арыстанға қай жағынан болмасын қатты ұнайтын. Оның тындырымдылығы мен тазалығына тәнті болмау мүмкін емес.

	Нар бөлмеге кірген бойда, кешіктірмей қолға алып, жедел бітіретін шаруалардың жоспарын Арыстанның алдына қойды.

	Дереу көз жүгіртіп қарап шыққан Арыстан:

	– Жарайды, мөлшері дұрыс. Істей келе болатын өзгерістерді көре жатармыз. Енді бір он-он бес күннен кейін, адамдардың бас-аяғы түгел жиналып болады. Міне, мойын бұрғызбайтын қабағат шаруалар сонда басталады. Оған дейін барлық ұйымдастыру мәселелерін үлгіре аламыз ба? – деді.

	Алдындағы қағаздарын жинастырып жатқан Нар:

	– Міндетті түрде. Барлығы да дайын болады, – деп Арыстанның жүдеп жүрген жүзіне қарады. Бірақ ештеме деп сұрауды жөн көрмеді. Адамдардың ішкі дүниесіне сұғанақтап араласу Нар үшін барып тұрған көргенсіздіктің үлкені деп есептелінеді. Ал жанындағы адам өзі сырласқысы келіп жағдайын айтса, оны жан-тәнімен түсінуге тырысатын табиғи әдеті.

	Орнынан көтерілген Арыстан:

	– Мен үйге қайтайын деп тұрмын. Бүгін каникулден балалар оралушы еді. Жақында командировкадан жеңгең оралмақ. Сонан кейін бір уақыт тауып өзіміз жиналармыз, – деп көмекшісінің иығына қолын салып, олар есікке қарай қатарласа жүріп келе жатты.

	Далада көктем шуағы өзінің үстемдігін құруда екен. Қар суларын жылғажылғамен сылдырата сырғанатып, қуып бара жатқандай еді. Арыстанға бар дүние самбырлап шулап, дабырлай күліп тұрғандай боп көрінді. Айналасы оған мың түрлі әуенмен гу-гу етіп, тіл қататын сияқты. Ол үйіне қалай жетіп кіргенін өзі де аңғарған жоқ. Жамырай жүгіріп алдынан шыққан балаларын көргенде, оның тулай соққан жүрегі кеудесінен шығып кете жаздады. Әр-қайсысын бауырына басып, қайта-қайта құшақтап еміренген сайын, өзінің бар бақытын ап-айқын тұшына түсуде. Тотыдайын таранған қыздары қандай көркем?! Олардың сөйлеген сөздері мен қимыл әрекеттерінде, дауыс ырғақтары мен сыңғырлаған күлкілерінде тек жарасымдылық пен әсемдік қана үндесіп жатыр. Сырт тұлғасы өзінен аумай қалған Арнұры, он екіге шығатын бала деуге келмейді. Екі иығы керіліп, жігіт боп қалыпты. Осының бәрін Арыстан бүгін ғана анық аңғарып тұрғандай...

	Аз күннен бері күңіренген күрсініске толы үйдің ішіне, бар дүниенің қызығы ошарыла кеп енгендей, жадырай жайнап сала берді. Балалы үй – базар дейтін осы екен ғой. Олардың үшеуінің де жарыса айтып тауыса алмай жүргендері атасы мен әжесінің жайы. Арнұр тіпті аңшылыққа кәдімгідей-ақ қызығып қайтыпты. Ендігі жылы қыста Алтайға атасымен бірге баратын болып келісіпті. Аналары бірер жұмадан кейін сапардан оралатынын естігенде, тіпті үшеуінің қуаныштарына қарап тұрып-ақ мәз болады екенсің. Бала үшін ана өмірге нәр беретін өзегі ғой деген ойын Арыстан өзіне-өзі күбірлеп бірнеше рет қайталады.

	Олар мәре-сәре боп ұзақ отырды. Бүкіл кешті музыка ойнауға бағыштады. Баян мен Жібек күйсандық пен скрипкада алма-кезек ауысып ұзақ ойнады. Әкесінің сұрауымен Баян жеке өзі қобызда ойнап, не бір ескі күйлерді боз інгендей боздатып, сонау ата-бабамыздың көшпенді тіршіліктерін көз алдыңнан өткізгендей болды.

	Онжылдықты биыл бітіретін Баян, Алматы консерваториясының композиторлық бөліміне түспек. Оның өзі шығарған романстары мен күйлері қазірдің өзінде жиі орындала бастаған болатын. Бірақ жазғандарын жария ете бермейтін Баянның қолындагы дүниелері тіпті көп еді. Оның бүгінгі тартқан «Шежіре сыры» атты күй толғауы мүлдем бөлек мазмұнымен, тым шоқтықты шығарма екені көрініп-ақ тұр. Мұны да ол әкесінің көңілін қимағандықтан ғана ойнаған болатын. Бақытына малтығып қуанышқа кенелген Арыстанда ес қалған жоқ. Олардың келгеннен бері, алғаш рет ашылып, сырласқандары да осы еді. Балалары да өздерінің ер жетіп, есейіп қалғандарын аңғартқандай музыканың тілімен көп жайларды аңғартты.



	21

	Арыстан космодромның басына Кәбенді қарсы алуға өзі ғана келген болатын. Феникс аралынан келетін ракетаға әлі де біраз уақыт бар екен. Ол планетааралық капитандар үшін бөлінген арнайы бөлмелердің бірін аштырып, күте тұруды жөн көрді. Космодром қызметкелерінің «жолаушыны өзіміз ертіп келейік» дегендеріне көнбей қойған Арыстан, ракета кеп қонды дегенді естісімен далаға шықты. Ол космос кемелерінің капитандарына ғана арналған, жалғыз аяқ жылжымалы жолмен өзі күтіп жүрген ракета кеп тоқтайтын траптың қасына келді. Жолаушылардың соңына таман түсіп келе жатқан Кәбенді ол бірден таныды. Кәбен де оны көре сап солай қарай беттеді.

	Бастан-аяқ ақ шағаладай боп киінген Кәбен Арыстанның көзіне оттай басылып тұр. Жүгіре басып жеткен Кәбен жалғыз өзі тұрған Арыстанның қолын ала беріп, оның тізесін құшып отыра кетті. Қас қаққанша оны бірден көтеріп алған Арыстан қаңбақтай да салмағы жоқ әйелін бауырына басты. Кәбен үнсіз егіліп, күйеуінің мойнынан тас қып құшақтап алған бойы:

	– Асылым, ардағым менің! – деп Арыстанды қайта-қайта өбе берді. Олар бір-біріне көп нәрселер айткысы келсе де үндеген жоқ. Бар ойла-

	рын жанарларымен-ақ ұғынысып келеді. Қысқа-қысқа тіл қатып балалары жайлы сөйлесті де, өздері келген бойы аэромобилдеріне отырып үйлеріне тартты. Бұл күнгі кештің қуанышын айтуға тіл жетпейді. Әңгіме-дүкен де қызып, отырыс та ұзақ болды. Әрқайсысының айтып тауыса алмай жатқан хикаялары, ұзақ таңға біткен жоқ. Шынайы түсініскен жүректердің айтары ешқашанда таусылмақ емес...



	22

	Дос пен Жанар жүгіре басып, бақ ішінде отырған Іңкәрдің жанына келді. Дос келе өзі естіген жаңалықтарын айта бастады. Осы қазір ғана жұмыста жан-жақта жүргендердің барлығы да хабарласқандарын айтты.

	Іңкәр үйқтап жатқан балаларын қымтай түсіп:

	– Иә-ә, кімдер хабарласты? – деді. Дос:

	– Әуелі Арыстан аға. Олар бүгін түстен кейін осылай қарай шығатындарын айтты. Арыстан аға әке-шешесін де ертіп келетінін аңғартты. Ал кешкі рейспен Москвадан Зерде ғұламалар да шығатындарын хабарлады, – деді.

	Іңкәр жаны қалмай қуанып:

	– Жандарым-ау, онда әзірленуіміз керек қой. Өзіміз дастарқан жаюды қойғанан бері, үйде ештеңе де жоқ. Не істейміз? – деп алма-кезек Жанар мен Досқа қарады. Олар жарыса сөйлеп:

	– Іңкәр-апа, қам жемеңіз!

	– Қазір бәрі болады.

	– Әлі уақыт бар, – десіп жатты.

	Олар балаларды алып үйге келіп, Досты керек-жарақ заттарды әкелуге жіберді де, өздері үй жинауға кірісіп кетті. Бар-жоғы бірер сағаттың ішінде олар сақадай сай боп қонақтарын күтуде болатын. Дос қолы босағаннан кейін дем алмақ боп, бақ ішіне шыққан еді. Оның көкейінен кетпей жүргені бүгінгі Жанарының қылығы. Бір жетіден аса кездеспей жүрген бұлар, шынында да сағынысып қалыпты. Ол күрт өзгерген қыз мінезін түсінуге тырысып, әртүрлі жорамалдар жасады:

	«...Сірә, өзінің тікбақайлау мінезін түсінген екен ғой. Әлде Іңкәр-апамның ықпалы ма? Бірақ ол кісі біздердің арамыздағы қақтығысты білмейді ғой. Қалай болғанда да Жанардың мінезінде үлкен өзгеріс бар. Бүгін оның жүзіндегі түсініскендікті мен анық аңғарған сияқтымын...»

	Дос өзіне қарай келе жатқан Жанарды көріп, орнынан жылдам түрегелген бойы алдынан шығып қарсы жүрді. Келе оны құшақтай алған Жанар:

	– Сен мені кешір. Біздердің соңғы кездердегі түсінісе алмай жүрген сәттеріміздің бәріне де кінәлі менмін. Өз мінезімнің дөкірлігін бүгін мен әбден түсінгендеймін, – деп Достың кеудесіне бетін басып, көзіне жас алды.

	Тап осындай жайды күтпеген Дос сасқалақтап:

	– Жанар! Саған не болған сүйіктім? Сен өте жақсы адамсың! Мен сені жан дүниеммен сүйемін. Қойшы енді. Құрысын. Қойшы енді, жаным, – деп жігі-жапар боп жалынып жатыр.

	Көңілі онан бетер босаған Жанар:

	– Айтқандарыңның бәрі де рас. Іңкәр-апам мені қатты кінәлады. Менің дөкір мінездерімнің бәрін де қолмен қойғандай етіп айтып шықты. Ештемеге төзе де, сезе де білмейтін тас жүрекпін, – дей беріп еді.

	Дос оны сөйлетпей, алақанымен аузын жаба қойды да:

	– Сен бүйте берсең... мен шын ренжимін, деп олар бұл жайында ештеме де еске алмайтын боп келісті.

	Осылайша өкпелеп қап бір-бірімен түсініскен Жанар мен Дос, бірсыпыра уақыт бақ ішінде серуенден жүрді. Әлден уақытта қолындағы сағатына қараған Жанар:

	– Жарайды. Мен Іңкәр-апама барып көмектесейін, – деп мөлдірей қарап алды да, тез бұрылып жүріп кетті.

	Дос бұрын-соңды сезінбеген мейіріммен оның артынан ұзақ қарап тұрып қалды. Ол шынымен кеп қонған бақыт құсын анық сезінгендей. Адамдардың бақыты бірін-бірі түсінуде ғана екен-ау...

	23

	Ауланың үстіне жетіп, күрт төмендей бастаған екі бірдей аэромобилді көрген Дос солай қарай асығыс басып жақындай берді. Гүл үстіне қонақтаған көбелектей өте ықшам қимылдап тез қонып та үлгірген аэромобилдердің ішінен Арыстанның семьялары мен ата-анасы да бірге түсіп жатты. Барлығымен де жайдары амандасып қарсы алып жүрген Дос қонақтарын бастап үйге ертіп кірді. Оларды үлкен залдың ішінде қарсы алған Іңкәр мен Жанар ағынан жарыла амандасып жатты. Арыстан мен Кәбен шын жүректерінен құттықтап, алма-кезек кеп Іңкәрдің бетінен сүйіп, балаларына бауы берік болсын айтты.

	Кезегін күтіп кідіріп қалған Ахмет ақсақал кемпірімен бірге жақындап кеп:

	– Ескі таныстар амандасып болсаңдар, бізге де кезек берсеңдерші. Шырағым Іңкәр, бермен қарай жақында. Мен де атаңды өз көзіммен көріп, анаңның жайын естіген жанмын. Айға жуық бірге болған сәтіміз де Зердекең жырдай етіп көп әңгімелер айтқан болатын. Сырттай өздеріңмен де әбден таныспын. Ғұмыры болса қиысып туысқандар осылай көңіл жарастықтарыменен етене боп кете береді. Бұл алдағы бір ақ тілеудің бірі. Біздер мынау кемпіріміз екеуміз осыншама ғұмырды бірге кешкеннен кейін, екеуміздің сөзімізді біріміз ғана ие боп сөйлей береміз. Оған және ренжімейміз де, әйтеуір дұрыс айтылып жатса болғаны. Сондықтан нәрестелеріңе атаның емес, адамнын баласы болуын ақ тілеу айтып батамызды береміз, деген Ахаң арнайы алып келген сый-сияпаттарын кемпіріне тараттырып жатты.

	Нәркес жүзі сынын бере қоймаған Ақжұпар апамыз:

	– Ахаңның айтқандары менің айтқаным. Кәнеки келші шырағым, – деп Іңкәрдің маңдайынан иіскеп, сілки жазған қасқыр ішікті оның иығына жапты. Қас шебердің қолынан шыққандай қызыл-күрең мауытпен тысталған қасқыр ішік жарасымды үлгісімен көздің жауын алғандай екен. Әдіптеп бүккен тігістеріне дейін өрнекпен көмкеріліпті. Өз бойына шап-шақ боп құйыла кеткен ішіктің жеңілдігі соншама, Іңкәрға ауырлығы халаттай ғана боп сезіледі. Ол ұстап көріп байқаған сайын жібектей сусылдаған терінің жұмсақтығына тәнті болып тұр.

	Іңкәр бар ризашылығымен:

	– Рахмет Ата!

	– Рахмет Апа! – дей беріп еді.

	– Қарағым Іңкәр қазір, қазір... – деген Ақжұпар апамыз, мынау балаларыңдікі. Айтпақшы, қалай атап едіңдер?

	Арыстанға қарап күлімдеген Іңкәр:

	– Арыстан ағатайым қойып берген болатын, – деді.

	– Ә-ә, ендеше Айдос пен Айгүл ғой. Оларға да кигізетініміз қасқыр ішік,

	– деп сыңғырлай күлген Ақжұпар апа, аталарың аңшы болғаннан кейін, киетіндерің тек аңның терілері болмақ. Одан басқа заттарды біздер менсінбейміз. Қасқырын да қолмен ұстап, ішігін де қолдан тігетін өзіміз. Былайша айтқанда, бір сабақ жібіне дейін тілеуімізді араластыра жасаған қолтума дүниелер...

	Әлі де сыйпап көріп таңырқап жүрген Іңкәр:

	– Мұншалықты кереметті ешкім де киіп көрмеген болар. Кезі келгенде бұл өнерді барлығымызға да үйретсеңіз болды, – деді.

	Ақжұпар апа әзілдей күліп:

	– Ол үшін барлықтарың да мен сияқты күйеулеріңді аңшы етулерің керек. Сонда менің үйретуім қайда қашар дейсің, – деп тұрғандардың бәрінің ішексілесін қатырды.

	Іңкәр манадан бері ауызға үріп салғандай болып тұрған екі қызды алмакезек құшақтап, есімдерін сұрады.

	Олар аса нәзік ізетпен:

	– Баян.

	– Жібек, – десіп өздерін таныстырды. Атасының жанында отырған ер бала:

	– Менің атым, Арнұр, – деп отырғандардың бәріне жағалай қарап басын иді. Іңкәр отырғандарға Дос пен Жанарды таныстырып шықты да:

	– Баян, Жібек, Арнұр, Дос, Жанар біздер жаңа атам айтқандай, келешекте барлығымыз да аға-бауырдай туыс боламыз. Ал қазір менің сіздерден сұрайтыным, өз үйлеріңіздей сезініп еркін отырсаңыздар екен. Балалар, сендердің Зерде аталарың атағына лайық аса көп адамдармен достаса білген жан. Сондықтан осынау он бес шақты бөлмеден тұратын үйдің жеті бөлмесіне толы дүние жүзі халықтарының сыйға тартқан заттары қойылған. Еркін аралап көрулеріңе болады, – деп толқи сөйлеп сөзін аяқтады. Орнынан тұрған Кәбен:

	Рахмет жаным?! Әзірше олар да әңгіме тыңдап отыра тұрсын. Көріп қызықтауға уақыттары әлі жетеді, – деп қолындағы шағын ғана қобдишаны ашты. Мынау затты сонау Феникс аралынан өзіңе арнайы әкеп едім, игілігіне ұста.

	Іңкәр қолына алып:

	– Т-у-у, тәте-ай... мынауыңыз бүтін бір қазына ғой, – деді. Кәбен күліп:

	– Дүниеге Айдос пен Айгүлдей ұрпақ алып келген анаға, барлығы да жарасады. Балаларыңның қызығын көріп, қосағыңмен қоса ағар! – деді.

	Іңкәр тіпті не дерін білмей:

	– Рахмет! Сіздерге көп-көп рахмет, – дегеннен басқа ештеме айта алмады.

	Осы кезде сырттан қатты дабырлап шыққан дауыстан соң, сау етіп кіріп келген Зерде ғұламалар үйдегілерді көріп шұрқырасты да қалды.

	Біраздан бері кездеспегендікі ме, Зерде ғұлама мен Арыстан жеке қалып көп жағдайларды әңгіме етті. Зерде ғұлама көріспеген бірер айдың ішіндегі негізгі деген мәселелердің бәрімен де Арыстанды хабардар етуге тырысты. Москвадағы өткен кездесулерінің қортындыларымен таныстырды. Бірақ ләм деп Арыстаннан ештеме де сұраған жоқ. Осы кезде бұлардың жанына келген Ұлан, оларды шақырып жатқанын айтып, кідіртпестен ертіп бара жатты.

	Залда отырғандардың бәрі Ахаңның айтқан әңгімелеріне ішек-сілелері қатқанша күліп, мәз-мәйрам боп отыр екен. Ахаң әңгімесінен тез тиылып, жанындағы орындыққа Зерде ғұламаны шақырды. Елдің барлығы да жайғасып, алқа-қотан отырысып болды.

	Бір сәт тына қалған тыныштықты бұзып сөз бастаған Арыстан:

	– Зерде аға! Менің әкем анада өзіңізбен қоштасып аттанып кеткен сапарынан осы жақында ғана үйге жетті. Жол-жөнекей көріп білгендері толып жатса керек. Мен өзім де әлі әңгімелескемін жоқ, – деді.

	Қиыла сұраған Зерде ғұлама:

	– Аха, артық демесеңіз, осы сапар не істеп не көргендеріңізді, әңгімелей отырыңызшы? – деді.

	Ахаң да қулана сөйлеп:

	– Айтсам айтып көрейін. Бірақ ұзақ-сонар етіп әңгімелеуге уақыт бола қоймас. Өйткені балалар өз өнерлерін көрсетпек болып дайындалып жатыр. Зерде ғұлама, сірә сіз білмейтін боларсыз. Менің немерелерім шетінен он саусақтарынан бал тамған аса өнерлі. Оған өзім ерекше мақтанамын. Әсіресе, Баяным барып тұрған дүлділдің өзі болады. Олар жоқ болғанын пайдаланып айтып жатқаным ғой. Әйтпесе менің мұндай сөзуарлығымды естісе, қатты өкпелеп ренжіп калады. Мұның бәрін айтып жатқаным, сөз соңында көбірек отырып қалмауға тырысайық, – деп бір қойды.

	Қатты елітіп қалған Зерде ғұлама:

	– Солай ма еді?! Расында балалардың өнері жайлы естімеппін. Оған да уақыт жетер, Аха. Қысылмай әңгімеңізді бастай беріңіз, – деді.

	Ахмет-ақсақал көтеріле түсіп жайғаса отырды да:

	– Сол өздеріңмен қоштасып кеткен күні мұз боп қатып сіресіп жатқан Ақбұлақ пен Бұқтырманы басып өтіп, Тарбағатай жотасына көтеріліп те үлгірген едім. Сонан Марқаның көлін мекендейтін өзімнің ұстазымның үйіне жеттім. Міне аңшының көкесі деп осы кісілерді айтса керек. Осынау ұшқан құс пен жүгірген киіктің тілін білетін Найман қарияның үйінде ұзақ жатып қалдым. Көптен бері көріспегендікі болар, ұстазымның өзі де кетейін десем ыңғай бермей қойды. Ол кісіні ренжіту мен үшін ең ауыр қылмыс. Сонымен ұзақ жүріп кідірген себебім осы болатын. Найманақсақалдың жасы қазір тура жүз отыздан асып барады. Бірақ әлі мынау отырған менен әлдеқайда қарулы. Сөздің шынына келсем, жанымдай жақсы көретін қарияны өзім де қиып кете алмай кідіре бердім. Жас кезінде көп оқыған Найман ақсақалдың білмейтіні жоқ. Неше ықылым замандар өтіп, аңызға айналып кеткен уақиғаларды жиі айтып отырады. Ол Лашын мен Тұйғынды қайыра баптап, неше дүркін Алтайдың тайыншадай үлкен Барыстарын да алдырды. Мұның өзі бір пара бөлек хикая. Сендерге айтып бермек боп отырған әңгімем, Найман қарияның тәрбие етіп тарат деген аманат әңгімесі. Тыңдағыларың келсе соны айтып берейін, – деді.

	Аса үлкен ынтаменен тыңдап отырған Зерде ғұлама:

	– Қалауыңыз білсін, Аха. Айта беріңіз. Құлағымыз сізде, – деді.

	Уақытқа көз қиығын тастаған Ахаң: – Бұл әңгіме ойда жоқта басталып кеткен еді. Оның себепкерлері аулада жүрген сыңар аққу мен саралақаздың сұңқылдары десем артық айтқаным емес. Көктем иісін сезіп үйірін аңсаған байғұстардың алма-кезек сағына салған сұңқылы мен қаңқылы маған өте шерлі болып естілген. Тек тұрмай, бұл хайуандардың қайдан жүргенін сұрадым. Сондағы Найман қарияның айтқандары мынау еді, – деп сәл ойланып кідіріп қалды.

	«...Бұл екеуін күздің қарасуығы түсіп, көл жағалауына мұз қата бастаған шақта, Марқаның жадағайлау бір шалғынды жағасында өлімші боп жатқан жерлерінен үйге әкелген едім. Ем-дом жасалып күтімі жақсарғанан кейін, біраз күннің ішінде-ақ сергіп сала берді. Сондағы менің жорамалым бойынша, қалайда ұйықтап жатқан жерлерінде, үстіне түскен түлкімен таласса керек. Жан бермек деген оңай ма?! Тым қатты жарақаттаныпты...

	Сенің жан дүниеңді тербеп, көңіліңді құлазытып тұрған бұл сорлылардың өксікке толы қаңқылы мен сағыныш мұңы сияқты сұңқылдары ғой. Жаратылыс шіркіннің өз ырғағын түсінбейтін, оз негізіне тартпайтыны болмаса керек. Өйткені бұл екеуінің де дауыс ырғақтарында адам жанын тербейтін сиқырға толы өте ұқсас әуендері бар. Бұдан бұрын естідің бе, жоқ па білмеймін, тым ертеден келе жатқан халық аңызында саралақаз бен аққу адамнан азған дейтін сөз бар ғой. Аққу боп кеткен бір адамның егіз туған ұл мен қызы екен де, саралақаз күйіне ауысқан – бір байдың алғашқы әйелінен туған ер баласы мен өзара әуейлес болған жас тоқалы көрінеді.

	Байқаған жанға адамдықтан азудың бір мысалы тежеуге көнбей ұяттан аттап кететін жыныс құмарлығы екенін сол заманнан келе жатқан осы аңыздар анық аңғартатын сияқты. Түбінде дүние тілі мен жаратылыс құпиялары түгелдей-ақ шешілсе де, адам баласы сезімдерін қымтап ұстамай, ар ұялар іске саналы түрде қарамай, әдептің өзін ойыншыққа айналдырып жалғастыра берсе, ырысын шайқап, тұнығын лайлайды. Менімше адамзаттың ғасырлар бойы жасап кеткен ақыл-ойларының қортындысы сияқты аңыз мифтердің маңызы мен мазмұнын терең ұғынудың өзі де үлкен өнер болса керек.

	– Табиғатпен мейлінше тілдесе білетін дана қарияның айтқаны осылар еді. Ол осы аңыздарды жүрген жерлеріңде айта жүр деп аманат еткен болатын. Бүгін міне өздеріңе айтып сол уәдемнің алғашқы қадамын аттағандаймын. Ал енді қарсы болмасаңдар, өнерлі жастарға кезек берейік, – деп Ахаң өз әңгімесін тәмәмдағанын аңғартты.

	Кеш аяғы созыла берді. Бастапқыда бірге отырып өнерлерін ортаға салған жастар, қыза-қыза келіп жеке дара озып шыққан Баян мен Артур өзара өнер сайысына қалай түсіп кеткендерін білмей, отырған жұртты ұланғайыр қызыққа кенелтті. Баян аса артық кетпей, барынша әділ болуға тырысса да, Артурдың кез келген аспап үніне мәнер беріп, аса шебер, ерекше ойнайтындығына қызықпай қала алмады. Өзінің ең алғашқы өнер жарысында, қалайдағы басым түскісі келген жас қыз әдейі музыка тіліндегі жұмбақ айтысына ауысты. Бұл ойынның шарты бойынша әркім қарсыласының тартып шыққан музыкасының кімдікі, кашан, қалай жазылғанын айтып беруге тиіс. Ал егер таба алмай қалса, жеңілгенін өз аузынан мойындап, қарсыласына ілтипат білдіреді. Бұл ойында да Артур мен Баян біраз жерге барысты. Ақыр аяғында болмаған соң, Баян өзінің әуелі осы ойынды бастағанда-ақ, ойына бүккен айласына ауысты. Алғаш рет ол өзіне ерекше ұнайтын қобызға жазған бір күйін аса үлкен шабытпен тебірене отырып орындап шықты. Мынау күйге елітпей қалған жан болмады. Адамша сөйлеп ыңыранып кеткен қобыз үні соншама мөлдір, соншама тазалығымен тыңдаушысын айрандай ұйытып тастапты. Аса қатты тебіреніп жан дүниесі масайраған Зерде ғұлама күй орындалып бітісімен орнынан түрегеп барып, Баян қыздың бетінен сүйді. Мынау күйді әлі ештемеге ұқсата алмай қиналып отырған Артур қолындағы ақ орамалын көтеріп, өзінің жеңілгенін мойындады. Баян өнерлі жігітті әбден мойындатқысы келіп, тағы да қобызға жазған өзінің «Қыз сезімі» атты күйін құйқылжыта жөнелді. Күй тілінен алдындағы ару қыздың арманы мен жүрек сырын ұққандай болған Артур оның алдында басын иіп, ескі дәстүр бойынша қолындағы ақ жібек орамалын Баян қыздың қобызының мойнына байлады. Өзі үлкен ізетпен ештеме де демей кейін шегініп кетті. Бірақ осы кеште екі жастың кеудесінде тулаған ыстық жүрек ерекше бір сезіммен тарасқан еді...



	24

	Ахмет ақсақалды бала-шағаларымен қалдықсыз қорекке көшіргелі де, міне бір жетіден асып бара жатыр. Өз істеріне бұрынгыдан бетер шеберленіп алған Артур мен Дарын барлық іс-әрекеттерін көзді ашып-жұмғандай уақытта-ақ өте жылдам тындыра қояды. Оның үстіне Ұланның ұсынысы бойынша қоректік затты электролиздеп қолдану тәсілі әуелгі сәттерде болатын жайсыздықтарды түбегейлі жойып жіберген еді.

	Алғашқы күндері қозғалтпастан жатқызып қойғанына шыдай алмаған Ахаң:

	– Ау, шырақтарым?! Мен мұндай қалжыңдарыңды көтере алмаймын. Ауру-сырқаусыз жамбасыңды тесіп жатып алу деген не сұмдық. Бұл немелердің тым құрығанда басымды ауыртсашы?! – деп ажуаға айналдырып екінші күні-ақ төсегінен тұрып кеткен еді.

	Айтып-айтпай бұл жолы жасалғандардың ішінде, тіпті ешқайсысы да қыңқ еткен жоқ. Балаларды былай қойғанда, Ақжұпар шешеміз бен Кәбен де түк болмағандай құлантаза жақсы көтерді. Мұның өзі жетілдіре түсіп меңгерген сайын, мүлдем табиғи қалыпқа ауысатындығы, Зерде ғұламадан бастап зерттеушілерді түгелдей аса үлкен шабытты күйге бөледі.

	Ахаң кететін күні Зерде ғұламаға кіріп:

	– Өркендерің өссін! Мынау күллі адамдарды күйбеңге толы қызыл өңеш қамынан ғана босатып қоймай, тіпті еңсеңді түсіріп, тұла бойыңды құрсаудай қысып тұратын, керенау меңзең жалқаулықтан да құтқаратын сияқты. Өз денемнің өзіме қауырсындай да салмағы жоқ. Ешқашан сезінбеген бір ғажайып көңіл күйге ауыстым. Мың да бір рахметімді айтайын деп келдім. Бүгін қайтпақпыз. Анау жиналыстарың өтісімен, біраз күнге біздің жаққа келіп қайтуыңды сұраймын. Өзіңе Үлкен желді мен Сауыр тауының неше түрлі таңғажайыптарын көрсетпекпін, – деді.

	Зерде ғұлама толқи отырып:

	– Рахмет, Аха?! Кезінде хабарласармыз. Қыстағы Алтай үстіндегі демалысымыз өзіңіздің арқаңызда бір керемет дәурендей боп есте қалды емес пе. Жиі-жиі хабарласып тұрармыз. Ал жолдарыңыз болсын, – деп шын жүрегінен ризашылық сезімін білдірді.

	Бір-бірінен ажыраса алмай достасып үлгірген жастар жағы да қимастықпен қоштасып жатыр.

	Артурға наздана күліп үн қатқан Баян: – Артур аға. Мен сізден дыбыстарды ерекше үндестіре білетін жұмбағыңызды үйренгім келеді. Өйткені сіздің орындауыңыздағы кез келген музыкалық шығарма мүлдем басқаша тілде сөйлейтін тәрізді. Осы әдісті үйренгім келеді. Және кешеуілдетпеуіңізді сұраймын, – деді. Артур:

	– Жақсы, айтқаныңыз болсын. Біздер Дос пен Жанар, Дарын төртеуміз біраз күннен кейін барып қайтамыз, күтіңіздер, – деді.

	Міне бұл кездесудің соңы осылайша аяқталған еді. Үлкендер де, жастар да шынайы бір пәктікке толы сезімдермен тарасқан болатын...



	25

	Алматыда көктемнің ақырғы айы қоңырсалқын боп тұр. Көктемеген өсімдік, бүрлемеген ағаш жоқ. Жасыл желек айналаны қымтай орап, масатыдай құлпыртып жіберген. Алатаудың ұшар басы, қалың түскен қардан арыла алмай, ақ шаңқандай боп оқшаулана көрінеді. Қар суымен мейірі қанған бөктеріндегі миуа ағаштар ғана қаракөктене көгілдір нуға малынып тұр.

	Анадағы келгеннен әлі қайта алмай жүрген Арыстан мен Нар, бүгін әредік тауып, Зерде ғұламаға кіріп қана шықпақ боп, келген беттері осы еді. Оларды қуана қарсы алып жоғары оздырған Зерде ғұлама:

	– Келіңдер кәне, жайғасып отырыңдар. Ту-у, өздерің тіпті шаруабасты боп кеттіңдер ғой. Нендей жаңалық, өзгерістерің бар? – деп жұмыс орындагы кабинетінің қатарындағы демалыс бөлмесіне ертіп кірді.

	Арыстан:

	– Рас айтасыз. Таусылып бітпес бір қарбалас шаруаларға белшемізден баттық та қалдық. Адам баласының арманы таусылып біткен бе?! Тағы да сол келешектің жоспары мен келешектің үміті ғой, – деп жанындағы Нарға қарады:

	Нар күліп:

	– Әлемаралық орталық басқармасы Арыстан ағаға тағы да қолқа салып отыр, – деп бүлк еткізді де қоя салды.

	Тап осындай жаңалықты Зерде ғұлама күтпесе керек:

	– Қойыңдаршы?! Немене, тағы да ұзақ сапарға аттандырмақ ойлары бар ма? – деді.

	– Болғанда қандай?! – деп күрсіне үн қатқан Арыстан. – Жайлап қана өздерің біліңдерге салып қиылып отыр. Альфа жұлдызының жүйесін із суытпай игеруге кіріспек. Сөзге араласқан Нар:

	– Арыстан-аға, немқұрайды етіп қана айтып отыр ғой. Әйтпесе олар, тіпті қауырт кірісіп жатыр. Мүлдем жаңа сипаттағы жасалынған космос кемесінің «Аттиладан» жылдамдығы екі-үш еседей артық көрінеді. Барлық баратын экипаждарының ұзын ырғасы да белгілі сияқты. Тек капитанының мәселесі ғана шешілмеген, – деп Арыстанның жүзіне қарады.

	Шынайы абыржыңқырап қалған Зерде ғұлама:

	– Өй-й, бар болғырлар-ау?! Олар сонда қашанға белгілеп отыр? – деп екеуіне алма-кезек қарап әбігерлене түсті.

	Арыстан:

	Олардың еркіне салса ертеңнен де қалдырғылары жоқ. Қалайда осы сапарды да Нар екеумізге жүктегілері келеді. Сондықтан еріксіз күздегі өтер жиынды күтпек. Осы қазір бір айдан соң жауабын беріңдер деп шығарып сап отыр, – деді.

	– Өздерің қалайсыңдар?

	– Шынымызды айтсақ, жүрегіміз шайлығыңқырап қалыпты. Өзіңізбен ақылдаса келіп отырмыз.

	– Жөн-ақ?! Мен сендерге не деп ақыл бермекпін. Арыстан сөзін жалғастырып:

	– Осынау бір ойда жоқта басталған игілікті істі басқаға беруге қимай да отырмыз. Өзіміздің аяқтағанымыз орынды-ақ болар еді. Бірақ бізге өзіңіз сияқты білгір ғалым, ақылшы дос керек. Бәрінен де қинап тұрғаны осы, – деді.

	Екі көзі шарадай болған Зерде ғұлама: – Шырақтарым-ау?! Сендер мені қалап отырғаннан саумысыңдар? Менің жайым қиын. Қуатым тозбағанмен, қансырап қалған жүрек жарасы, әлі де біте қойған жоқ. Күндіз біреу, түнде екеу боп жүріп жатқан жайым бар. Лерридің қасіретінен соң, енді ондай тәуекелге бел буам деп айта алмаймын. Кешіріңдер?! Бұл мәселені енді менсіз шешуге тырысқандарың жөн, – деп ауыр күрсініп сөзін бітірсе де, ой тұманына қамалып отырып қалды.

	Толқи отырып тыңдаған Арыстан:

	Онда өзіңізге айтқымыз келетін қалауымыз бар, – деді. – Бұл жолғы сапарға Ұланның барып қайтқанын калап отырмыз. Өйткені өзіңіз жақсы білесіз, онда негізінен кездесетін қиындықтар биологиялық өзгерістер ғой. Оны сіздерден артық білетін ешкім де жоқ.

	Бірсыпыра ойланып қалған Зерде ғұлама:

	– Біз мәселені шындықтың бетіне тура қарап отырып шешкеніміз жөн сияқты. Арыстан сені де түсініп отырмын. Бала-шағаларың өсіп қалыпты. Олардың балалық қызықтарын сен көре алған жоқсың. Он жыл бойы өрекпумен өмірің өтті. Мен мынандай бір ойға келіп отырмын, – деп сәл тыныс жасады.

	Арыстан мен Нар жарыса:

	– Айтыңыз?!

	– Айтыңыз, Зерде ғұлама? – десіп қалды. Зерде ғұлама тура қарап:

	– Барып қайтуға кететін уақыт мөлшері қанша? – деді.

	Бірден жауап берген Арыстан:

	– Есептері бойынша төрт жарым жыл, – деді.

	– Ұшқыр-ақ екен.

	– Өте керемет?! Кешегі өзіміздің «Аттиламыз» мұнымен салыстырғанда өгіз жеккен арбаның қозғалысындай боп қалды.

	Ойлы жүзбен алысқа қарап отырған Зерде ғұлама:

	– Менімше, бұл сапарды жастарға сеніп тапсыруымыз керек. Осыны дәлелді түрде ұсыныс етуіміз жөн сияқты. Космос кемесінің капитаны етіп Нарды, ғылыми жетекшілікке Артурды ұсынамыз. Менің берер кеңесім осы, – деді.

	Арыстан:

	– Зерде аға-ау, олар басқа ұсынысты тыңдаңқырамай отыр ғой десе де бұл пікірді ұнатып қалғанын жасырған жоқ.

	Зерде ғұлама екеуіне алма-кезек қарап:

	– Мұнда ең әуелі өзіміздің келісіміміз керек. Басқаның келісімін қайтпекпіз. Әуелі ұсынысқа өздеріңнің пікірлеріңді айтып көріңдерші. Алғашқы кезекті Нарға берейін деп отырмын. Бірақ пікіріңнің алдында, өзіңе бірнеше сұрақ бергім келеді, – деген ғұлама жас жігітке еңсеріле бұрылды.

	Табиғатынан сыпайы Нар,





– Сұраңыз, Зерде ғұлама?! – деді.

	– Бірінші, әлі үйленген жоқсың ба?

	– Жоқ! Бірақ осы жазда үйленбекшімін.

	– Екінші, үйленуіңді кідіртуге бола ма?

	– Е-е неге болмасын?!

	– Қалыңдығың күте ала ма?

	– Ғапу етіңіз, Зерде ғұлама. Күтпеген қызға өкінудің де қажеті шамалы болар...

	Зерде ғұлама ұшатын қырандай еңсесін көтеріп:

	– Онда өте жақсы. Біздер туыстан да жақын шынайы достармыз. Сен сыпайылықты қой. Осы жолы кеменің капитаны боп өзің бар. Арыстанға қарамай-ақ қой, ол міндетті түрде келіседі. Келіспеуге оның шарасы да жоқ. Қалай болғанда да туған әке өз балаларының тәрбиесіне қатысуға тиіс. Осыны біз түсініп жәрдемдеспесек, қарызы біздердің мойнымызда қалады. Оның үстіне егде адам екенін ескеруіміз керек. Сондықтан, негізгі шешімді осы арада шешіп алайық, қалғандары қайда барар дейсің. Кәнеки, ештемені бүкпей өз пікіріңді айт, – деді.

	Нар бусанып кеткен маңдайын сүртіп:

	– Сіздер мені дұрыс түсініңіздер. Айтқандарыңыз болсын. Мен келісейін. Бірақ сүйген адамымды сіздерменен таныстырып, осы мәселелер жайлы бірге отырып сөйлессек деген өтінішім бар, – деді.

	Арыстан орнынан түрегеп кеп Нардың бетінен сүйіп:

	– Рахмет! Көп рахмет, бауырым! Өзім қиналып айта алмай жүр едім.

	Көп-көп рахмет! – деді.

	Ойланып отырған Зерде ғұлама:

	– Нар, сенің өтінішің жайлы пікірімді айтайын. Қалыңдығыңды таныстырамын дегеніңе қарсылығым жоқ. Бірақ жаңағы айтқан мөселемізді бірге талқылаудың қажеті бола қояр ма екен. Біздер сендердің ішкі істеріңе араласпағанымыз жөн. Қалай болғанда да кез келген мәселенің табиғи шешілгені дұрыс. Оның үстіне семья мәселесін тек қана өздерің шешпей болмайды. Сондықтан бізді бұған араластырма, – деп өз пікірін білдірді.

	Бірден жауап қатқан Нар да:

	– Жарайды, Зерде ғұлама. Айтқаныңыздың барлығына да келістім. Сеніп тапсырып отырған үміттеріңізді ақтауға тырысайын, – деді.

	Олар бұл мәселені осылайша шешіп, қортындысын кейін айтпақ боп келіскен Арыстан мен Нар қайтуға ыңғай білдірді. Екеуін де қолтықтай құшақтап есікке дейін шығарып салған Зерде ғұлама:

	– Артур мен Дарынға өзім айтып түсіндіремін, – деп уәдесін берді. Зерде ғұлама достарымен қол алысып қоштасты да, өзінің әлі біте қоймаған шаруаларыменен айналысып кетті.



	26

	Зерде гұлама анадағы мәселені Артур мен Дарынға айтып келісімдерін алысымен-ақ, өз пікірін тұжырымды етіп жазды да, «Әлем кеңістіктерін зерттейтін мекемеге» табыс еткен. Онан бері де біраз күндер өтті. Ол қазір өзінің конгресте жасайтын баяндамасына көңіл бөліп жүр. Көбіне ерте тұрып, таңғы салқынмен жұмыс істейтін Зерде ғұлама күн ұзаққа екі немересіне бар уақытын арнап қасынан шықпайды. Күннен күнге қызықтары молайып, уілдей бастаған Айдос пен Айгүлді серуендетуден еш жалығар емес. Олармен бірге болған уақытында, ойындағы бар қайғысын ұмытып, өзінің қалған өмірінің мазмұны мен қуанышын осы екеуінен табатындай сезінетін. Әкесімен бір жүретін уақыты молайған сайын Іңкәр да, бұрын-соңды қолына түсіп көрмеген бақытына жеткендей, не бір қызық жайлардан әңгіме-дүкен құрады. Олар сонда да өздерінің өткен-кеткендерін сырғып шертіп, жырғып айтып тауса алмай жүр...

	Бір күні кешке қарай Зерде ғұламаны орталарына алып, өздері ғана бас қосып отырған бұлардың үстіне, ойда жоқта кіріп келген Артур мен Дарын аз-көп шаруалары барын айтты.

	Әркез өзін еркін ұстап еркелей сөйлейтін Артур:

	– Біздер не жайлы кеп отырғанымызды білесіздер ме? – деді. Бірден сөзге араласқан Дос:

	– Е-е, білмейтін несі бар? Ештеме демесеңдер де түрлеріңнен көрініп тұр, – деді.

	Артур күліп:

	– Иә-е, айта ғой, – деді. Қулана түскен Дос:

	– Сендер бізді тойларыңа шақырып келдіңдер, – деді. Сасқалақтап қалған Артур:

	– Кетші ары, оны қайдан білдің? Өзің рас айтып отырсың ба? – деп көзі бақырайып отырғандарға қарады.

	Ішек сілесі қата күліп алған Дарын: – Әй, аңқылдаған ақ көңілім-ай?!

	Достың әзілі ғой, айта бер, – деп көзін қысып қойды.

	– Қайдағы әзіл, деген Артур. Айтайын деген ойындағыңды аузыңнан жұлып алып отырса, айтып тұрған әзілің не? – деді.

	Мырс етіп күліп жіберген Зерде ғұлама:

	– Өй-й, бар болғырлар-ау? Өздерің не деп отырсыңдар? Қылжақты қойып шындарыңа көшіңдер, әйтпесе қазір демалуға кетемін, – деді.

	– Манадан бері рахаттана күліп отырған Ұлан да:

	– Үйленбекші боп жүрген өзің ғанасың ба? Әлде екеулеріңнің де ойларың бар ма? – деді.

	Артур бар шынымен:

	– Ұлан-аға-ау, өзім ғана болсам, осыншама қысылам ба? Екеуміз де боп діңкеміз құрып тұр ғой. Оның үстіне... – деп үндемей қалды.

	Манағыдай емес еліте түскен Зерде ғұлама:

	– Осылардың өзі бірдемені бүлдіріп кеп отырғаннан сау ма?! Ашыпжарып айтыңдаршы? – деді.

	Асыға сөйлеген Артур:

	– Сіздерді құдалыққа барып, сөйлесіп береді деп сеніп келдік, – деді. Отырғандар күлкіні қойып:

	– Кімге?

	– Қайда бармақпыз?

	– Аты-жөні бар ма?

	– Біздер танимыз ба? – десіп сұрақты жаудырды да жіберді. Артур мен Дарын жарыса:

	– Әрине танисыздар.

	– Біздер де сонан кейін қолқалап отырмыз ғой.

	– Екеуміз де Арыстан ағаның қыздарына ғашықпыз, – десіп жамырай сөйлеп, өздерінің келген бұйымтайларын енді ғана айтты.

	Таңырқай түсіп бір-біріне қараған Зерде ғұлама мен Ұлан:

	– Ой-й, мыналар не деп тұр?

	– Қай қыздары?

	– Үйбай-ау, олар әлі жас емес пе?

	– Қыздардың өздерімен келістіңдер ме? – десіп қалды. Енді ғана сөзге араласқан Іңкәр:

	– Баян мен Жібекті айтып тұрсыңдар ма? – деді. Екеуі де:

	– Иә-ә...

	– Иә-ә...

	– Онан басқа олардың қыздары бар ма? – десіп бастарын шұлғысты. Ойынмен басталған әңгіме үлкен мәселеге айналып бара жатқанын бай-

	қаған Ұлан:

	– Олар әлі оқушы емес пе? Тіпті, мектептерін де бітірген жоқ қой, – деді. Тағы да сөзге араласқан Іңкәр:

	– Ол екі қыз тете ғой. Баян биыл мектебін бітірмек. Ал бұл екеуі сапарларына барып оралып келгенше, олар институттарын да бітіріп қоймай ма? Беттерінен қақпай көмектесу керек, – деді.

	Екеуі де Зерде ғұламаға жалына қарап:

	– Баян да ұнатады.

	– Жібек те ұнатады.

	– Екеуі де қарсы емес, – десіп күңк-күңк ете қалды.

	– Жақсы, жақсы, – деді құптағандай болған Зерде ғұлама. – Ендеше, жария етудің қажеті қанша. Өздерің келгенше келісіп кетсеңдер болды емес пе. Уақыттарың жетіп жатыр. Алдын ала сөйлесіп әбігер болудың жөні жоқ сияқты, – деп жанындағы Ұланға қарады.

	Артур мен Дарын екеуі де:

	– Жоқ-жоқ!

	– Жо-жоқ!

	– Олай емес! – десіп шар ете қалды. Отырғандар:

	– Неге?

	– Неге?

	– Әй, өздерің ашып айтсаңдаршы? – десіп жатыр. Дарын.

	– Біздер оларды өзімізбен бірге ала кетпекпіз, – деді.

	– Не дейді? Мынау бар болғырларың не деп тұр? – деген Зерде гұлама қабағын шытына түсіп. – Олар онда не істемек? – Өздері оған да келісіп отыр ма? – деді.

	Дарын мен Артурдың көздері жайнай түсіп: Келіскенде қандай?!

	– Бастабында олар да шошып кеткен болатын.

	– Қазір екеумізді сіздерге жіберіп отырған өздері, – десіп әңгімелерін тағы да жұмбақтата түсті.

	Ұлан:

	– Сонда олардың келісіп отырғандары не? – деді. Манағыдай емес қызына сөйлеген Артур:

	– Біздер осы жолы барған, Нұр планетасының үстінде қалып қоймақ ойымыз бар, – дей беріп еді...

	Естігеніне сенгісі келмей шошып кеткен Зерде ғұлама:

	– Қарақтарым-ау, не деп отырсыңдар? Қалып қойғаны қалай? – деді. Артур сөзін жалғап:

	– Семьямызбен сонда тұрып тіршілік етпекпіз. Біткен іске қожа да көп екенін білеміз ғой. Осы біздер қалмасақ, келесі жолы міндетті түрде басқалар барып мекен етеді. Сонан кейін алдыңғының бәрін сызып тастап, Нұр планетасының тарихын өздерінен бастайтындығында күмән жоқ. Оған тірі отырып келісе алмаймыз. Міне, осының бәрін Баян мен Жібек төртеуміз бақайшағына шейін шағып қатты ойластырдық. Бір ауыздан осындай тұжырымға келдік. Өзіңіз Зерде ғұлама көрдіңіз ғой. Тіршілік етуге әбден болады емес пе? Қалай болғанда да бірінші боп біреу бастауға тиісті ғой. Осы ойымызға қол ұшын беріп көмектесе алатын адамдар сіздер ғана екенін біз де түсінеміз. Барлык ар-ұжданымызбен сеніп кеп отырмыз, – деп сөзін қызу бітірді.

	Зерде ғұлама басын шайқап:

	– Ойпырым-ай, мына екеуінің ойда жоқ нәрсені шығаруын қарашы?! – деп тебірене қатты ойланып қалды.

	Манадан бері енді ғана сөзге араласқан Жанар.

	– Менімше, Артур мен Дарынның айтып отырғандары өте дұрыс. Бұлардың азаматтық тұлғасын адамзат қауымы мақтан етуге тиіс. Бұл айтып отырған идеяларыңды біздер де қолдауымыз керек. Баян мен Жібек өте дұрыс түсінген. Оның үстіне олар ештемемен салыстыруға келмейтіндей, теңдесі жоқ ерлік іске бел байлап отырғанын біздер шынайы терең сезіммен ұғынғанымыз жөн, – деп аса қызу түрде қолдап сөйледі.

	Терең ойдан басын көтерген Зерде ғұлама:

	– Ал жақсы, айтқандарың болсын делік. Сонда ол екеуі не істемек? – деп шәкірттерінің жүзіне алма кезек қарады. Мырс етіп күлген Артур:

	– Сізге міндетті түрде бірдеме істемесе, адамдардың басы артық сияқтанып көрінеді. Оларға табиғаттың өзі берген функциялары бар емес пе?! Негізгі шаруалары сол болмақ, – деді.

	– Ол тағы қандай шаруа? Артур:

	– Зерде ғұлама, сіз қызықсыз. Табиғаттың өзі сыйға тартқан қызметтен үлкен шаруа болушы ма еді. Екеуі де Нұр планетасының үстіңдегі мүлдем жаңа қауымның, өзгешелеу боп дүниеге келетін нәсілдердің анасы болмақ. Мұнан артық мұрат бар ма?! – деді.

	Дарын әзіл-қалжыңын араластыра:

	– Тіпті айта берсек арманымыз көп-ақ. Артур екеумізден жиырмадан ұрпақ тараса, ұлдарымызға келінді, қыздарымызға күйеуді осы үлкен жерден алмақпыз. Мынау Жанар мен Дос біздердің бірінші құдаларымыз болуға дайындалғандары жөн. Мінеки, айта берсем арман көп деп отырғаным оеы, – деді.

	Жанар көз алдына елестеткендей тамсана сөйлеп:

	– Ой қандай керемет!? Тіпті келесі сапардан қалмай Дос екеуміз де жетеміз. Сөйтіп, құда-құдағи болып, бірге тұрып өмір сүретін боламыз, – деп арманға арман жалғастырды.

	Манағыдай емес еліте түсіп сейлеген Зерде ғұлама:

	– Шындығында да, кеше ғана көріп келген мекен ғой. Армандарың да, шешімдерің де өте тамаша. Ғұмырым болса, сендердің балаларыңның құдалығына жүруге әзірмін, – деді.

	Артур мен Дарын қосыла:

	– У-у-ра-а! – деп айғайлап жіберді. Жайлап қана сөзін бастаган Ұлан:

	– Қашанда болмасын, жаңа нәрсені естігенде, әуелі құлаққа түрпідей тиетіні рас. Міне, мынау бүгінгі әңгімеміздің де торкіні осында жатыр. Сен екеуіңе, айтпақшы төртеулеріңе осыншалық үлкен азаматтық іске бел буғандарың үшін, алғыс айту аз. Шын жүрегімізден шыққан мақтаныш сезімменен өздеріңді құттықтауға ұлықсат етіңдер. Бұл айтып отырғандарың шын мәнінде де теңдесі жоқ ұлы іс. Ал мұндай істерді он ойланып, мың толғанып істеген жөн. Сондықтан асықпай ойлануға әлі де уақыт жетіп жатыр. Негізінен Нұр планетасына керек заттарды мен де шамалап жобалаймын. Олармен Зерде ғұламаның күнделіктері арқылы таныспын ғой. Дайындықпен барған жөн, қиналмай-ақ өмір сүруге әбден болады. Менімше ендігі үлкен мәселе, төбеден түскендей етіп қойып қалмай.

	Арыстан мен Нарға жай пікір ретінде айтып, жүректеріне ұялатуымыз керек. Айтқанда да ешқандай дақпыртсыз, жалпы жаңа планетаға барып тіршілік етудің принциптерін ғана сөз етумен бастаған жөн. Ол жағдайды шынымен айтсам, барлығымыздан да жақсырақ білетін сол екеуі ғана, өйткені олар аумақты түрде зерттелінген жайларды толық біледі. Тіпті, кейбір айтылмайтын құпияларын да екеуі ғана білетіндіктерінде сөз жоқ. Сіздер бірге барып келіп, көптеген жағдайларды білмеулеріңіз де ықтимал. Сондықтан бұл идеяны ол екеуі де қолдай ала жөнелсе, нағыз қызықтың көкесі сонда басталмақ. Бүгінгі сөз болған әңгіме барынша құпия сақталуга тиіс. Тіпті, мұны сол Нұр планетасына жеткенге шейін жариялаудың қажеті жоқ. Барғаннан кейін өздерің көре жатасыңдар. Мұны Баян мен Жібекке де қатты айтып ескерткендерің жөн. Мен айтқандарыңды түгелімен қолдап қана қоймаймын, қолымнан келгенше көмек етуге уәде етемін, – деп жанында отырған Зерде ғұламаға қарап әңгіменің аяғын күтті.

	Көңілді отыртан Зерде ғұлама:

	– Ұлан жан-жақты етіп өте жақсы айтты. Онымен қоса шынында да тереңірек ойлануға түсінік тастап отыр. Менің алып-қосарым жоқ. Жолдарың болсын. Егер шындықты айту керек болса, осы қазір сендермен барып бірге тұруға өзім де қызығып отырмын, – деген.

	Артур жұлып алғандай:

	– Ендеше, осы отырган туыс-туғандар түгел кетсек қайтеді? – деп шын көңілімен айғайлап жіберді.

	Отырғандар ішек-сілелері қатқанша күліп:

	– Ай, Қожанасыр-ай...

	– Саған дауа жоқ шығар.

	– Бұл жақта құдалыққа жүрер адамдар да керек қой.

	– Әлде, балаларыңның қамын ұмытып та кеттің бе, – десіп әңгіменің соңын әзіл-қалжыңға айналдырып ұзақ отырды.

	Осынау бір шаңырағының астынан жақсылық пен жаңалық қана өрбитін құт мекеннің тағы да ұлы іске бел буғандай бір тамаша кеші өтті. Олардың жұмырықтай жүректері кеуделеріне симай дүрсілдей соғып түптеп келгенде армандап отырған қуаныштары тағы да сол бүкіл адам баласының қуанышы екендігіндө күмән жоқ...



	27

	Бір айдан бері Ұлан мен Дос тікелей Зерде ғұламаның өзінің басқаруымен, қалдықсыз қорекпен тіршілік еткендеріне, міне төртінші жыл болып бара жатқан, күллі «Аттила» кемесінде болған адамдардың бірін қалдырмай, бастан-аяқ тексеруден өткізіп біткен еді. Негізгі шаруаның салмағы түскен Достың лабораториясы, күн-түн демей аса қызу жұмыс үстінде болатын. Олардың шаттыққа толы көңіл-күйлерін сөзбен жеткізу мүмкін емес. Өйткені олар үшін бұл шаруа күнде жаңалық ашқандай бір ғанибет болды. Істеп жүрген жұмыстарының өзі рухани қажеттіліктеріне айналған. Ғұмыр бойына бәрінің де ілім жүзінде ғана елестететін қиялдары қолдарына қонғандай, армандарын көзбен көріп, қолмен ұстап отырғандай әсерде жүр. Адам организмдеріндегі бүкіл биохимиялық құрамы өзгерген қан мен сөлдердің, лимфа мен тканаралық сұйықтардың тазалығы мен сапасы тап осындай болады деп, тіпті олар ешуақытта да ойламаса керек...

	Ұлан мен Дос өздерінің музейдей етіп ұстайтын мәжіліс залын, бүгін мерекеше безендіріп тастаған. Тіпті еш ыңғайы болмаған соң, Зерде ғұлама өзінің ғұмыр бойы қызмет еткен ғылым ошағындағы адамдармен кездесуге уәде еткен еді. Міне қазір сол кездесу басталмақ. Зал толы адамдар орындарынан тік тұрып, Зерде ғұлама мен Ұландарды ду қол шапалақтап қарсы алып жатыр.

	Зерде ғұлама оң қолын көтеріп тыныштануларын өтінді де:

	– Құрметті замандастар! Бүгінгі біздің жиналып отырған жиынымыз ресми кездесу сияқты өтпесе екен деймін. Біздер бәріміз де бұл мәселені терең түсінетін ғалым адамдармыз. Сондықтан сіздердің пікір алысып талқылауға жиналғандай сезінулеріңізді өтінемін. Қолдарыңызға қалам-қағаздарыңызды алып, анау дөңгелек столдардың айналасына жайғасқанымыз жөн болар, – деді.

	Адамдар жылдам барып дөңгелек столдардың басына алқа-қотан отырысып жайғаса бастады.

	– Ендеше, былай болсын, – деген Ұлан. – Өз лабораториясының соңғы айлардағы нәтижелерімен Дос біздерді қысқаша ғана таныстырып шықсын. Ал біздер ешқандай бүкпесіз ашық пікір алысуға дайындалайық, – деді.

	Бірден қостаған Зерде ғұлама:

	– Пікір таласына тежеу жоқ. Неғұрлым еркін, ақылға сия бермейтін идеялар болса, тіпті қызық болатыны сөзсіз. Осыған келістік қой? – деп жанында отырган Досқа бастай беруіне ұлықсат етті.

	Дос алдындағы көп кнопкалардың бірін басты да, ағзадағы қан жүйелерінің қалыптағы қызметі түсірілген түрлі түсті кинопленкаларды іске қосты. Нитрондық микроскоп арқылы түсірілген пленкаларда барлық жағдайлар айпарадай боп, қым-қиғаш қозғалыстарыменен тіршіліктерін паш етуде.

	Дос жайбарақат қана:

	– Мынау организмдегі қан мен лимфа жүйелерінің қалыптағы күйі. Бұл көріп отырған қандарыңыз да, лимфа да қалдықсыз қорекпен тіршілік етіп жатқанына үш жылдай уақыт өткен адамдікі. Енді осының күнбе күн қадағаланған динамикалық өзгерістерін сатылай көрсетпекпін, – деп автоматты түрде басқарып залды қараңғылады да –, өзінің ісіне кірісе берді.

	Көлемі әжептәуір экран-таблодағы көрінген қан түйіршіктерінің бейнелері бармақтай-бармақтай боп, өздерінің табиғи бояуларыменен құрттай құжынап қаптап жүр. Тыным таппайтын қозғалыстағы қан түйіршіктері мен лимфа клеткалары бірін-бірі қайталамайтын, өмірдің үздіксіз өрнегін тоқып жатқандай әсер қалдырады екен. Дос түрлі түсті қозғалмалы стрелкалы көрсеткіштермен сөзге тиек боп отырған қан түйіршіктерін қуалай жүріп көрсетіп, өзінің байқағандары мен лаборатория қызметкерлерінің түйген тұжырымдарын өте қызықты етіп әңгімелеп отыр.

	Дос тыңдаушыларының көңіл бөлулерін өтініп:

	– Мынау қабырғасына арнайы биологиялық белгі жасалынған қанның қызыл түйіршігі. Қалдықсыз қоректің әсерімен осы эритроциттің ғұмыры, міне үш жылдан асып барады. Әлі қаншалықты қызмет ететінін алдағы уақыт көрсетеді. Ал табиғи бұрынғы қалпында, қанның қызыл түйіршіктері бар-жоғы 2–3 айдан артық ғұмыр сүре алмайтын. Осы мерзімнен кейін өмір сүрулерін тоқтатып, қан тамырларының ішінде өлі клеткалар ретінде, керексіз улы қалдық зат ретінде ағзадан шығып қалып отыратын.

	Ал қанның ақ түйіршіктерінің ғұмыры тіпті аз болатын. Олар тәулігіне кем дегенде үш рет жаңғырып, үздіксіз алмасумен күн кешетін. Қанның жаңағы қызыл түйіршіктері сияқты, қалдықсыз қоректің әсерімен ақ түйіршіктердің ғұмыры 6–7 айларға ұзарып отыр. Қан құрамындағы басқа клеткалардың да тіршілік сапасы мүлдем жаңа сипатқа ауысқандығы анықталуда. Олай болса, қалдықсыз қорек адам организмін, тек тағамдардан пайда болатын қалдық шлактардан ғана құтқарып отырған жоқ, сонымен қоса, организмнің өз ішіндегі үздіксіз қызмет ететін клеткаларының да ғұмырлары ұзарып, қан мен лимфа тамырларының ішінде, тәулігіне миллиардтап қырылатын клетка өлекселерін де күрт қысқартып отыр.

	Осыншама шлактар мен қалдық заттарынан арылған қан мен лимфаның құрамы бұрын тіпті қиялға симастай тазалыққа ие болып қана қоймай, мүлдем жаңа сипатқа ауысқанын ерекше атап айтқан жөн. Бұл құбылыстар жаңағы жоғарыда айтылған жетістіктермен ғана шектелмей, тіпті тіршіліктің шешілмей жүрген сан алуан құпияларына жол сілтеп, көптеген тығырықтарға тірелген тұйықтардан да аттап өтуге көмектесетін сияқты, – деп өзінің аздықөпті қызыға көбірек сөйлеп қойғанына кешірім сұрады.

	Көңілдене үн қатқан Зерде ғұлама:

	– Жоқ! Сен көп сөйлеп қойдым деп, бізді алдаусыратпа, қу бала! Ендеше мынаны айтып көрші. Жаңағы айтқандарыңның көбі біздерге бұрыннан-ақ таныс болатын. Сенің артықшылығың сол, жылдап өмір сүрген клеткалардың қызметіне асықпай жан-жақты тұжырым жасап отырсың ғой. Сонда бұрынғы зерттеулерде байқалмаған мүлдем жаңа сипаттар бар ма? Осыны қысқаша айтып көрші, – деді.

	Күлімсірей түсіп ұстаздарына алма-кезек қарап алған Дос:

	– Мен барлық жаңалықтарға егжей-тегжей тоқталатын болсам, тым ұзақ. Тәуліктерден тәулікке жалғасып кететін, неше түрлі қызықты жайлар көп-ақ. Оған пікір алмастыруды басталған кездерінде басқа жолдастар да тоқталып өтер. Мен өзім ерекше түсінетін бір ғана мәселеге тоқталып өтейін. Жаңағы өздеріңіз көрген, құрамы, ерекше тазалыққа жеткен қан мен лимфа клеткаларының қуаты бұрынғымен салыстырғанда мыңдаған есе артық. Олар үшін қазір сырттан түсетін ауру шақыратын микробтармен күресу еш қиындық тудырмайды. Тіпті бұрын адам организміне бой бермейтін: оба, шешек, сүзек, әртүрлі гриптердің микробтарын қосымша жәрдемсіз-ақ өз күштерімен қылыштай қиып түсетіндік қасиеттері байқалуда. Тіпті ешқандай иммуннобиологиялық әрекетсіз-ақ, кеселді ісіктердің клеткаларында бірден пайда болысымен жойып жіберуді өзінен-өзі меңгеріп отыр. Міне, бұдан артық не керек?! Ал осынау тазарудың арқасында, өзгеше сипат алып отырған мидың ерекше қабілетке ауысып жатқанын әлі де зерттей түсіп арнайы сөз етеріміз хақ, – деп әңгімесін аяқтады. Басқарып отырған Ұлан:

	– Кәнеки, тағы кімде қандай пікір бар? Жастар жағы қозғалсаңдаршы?! Жасқанбай пікірге араласуларыңызды сұраймын, – деді.

	Ұлықсат сұраған Ардақ орнынан котеріліп: – Жаңағы айтылған қан кұрамдары жайлы пікірге қосар азғана сөзім бар, – деп жылдам барып Достың алдындағы кнопкалардың бірін басын, тағы да экран-таблоны іске қосты. – Жаңағы биологиялық белгісі бар, аса ұзақ ғұмыр кешкен қан түйіршіктерінің ақырғы тағдырын көрсетіп айтқанды жөн көріп тұрмын.

	Зерде ғұлама:

	– Кәне, кәне?! Жаным–ау, мынауың ерекше сөз ғой, – деп көзілдірігін сүртіп қайыра киді де, экранға бар зейінімен үңіле қарады.

	Аққұба өңі алмадай боп қызарып сөзін бастаган Ардақ:

	– Мынау жаңағы айтқан биологиялық белгі қойылған клеткалардың ақырғы сәттерін байқататын тәжірибе еді. Міне өздеріңіз көріп отырғандай қанның тозған түйіршіктері бұрынғыдай өлі клеткаға айналмайды екен. Олар бірден құрамындағы органикалық заттарға ыдырап қана қоймай, қайыра зат алмасу процестеріне қатысып, жаңа пайда болатын клеткалардың қажетті бөлшектеріне айналады екен. Осынау ғажайып құбылыс қан тамырларының ішінде емес, қан түйіршіктерін өндіретін сүйектің кемік бастарында және көкбауырда басқа да қан түйіршіктерін өндіретін мүшелерге жинақталып, өзінің мүлдем жаңа кезеңін бастайтындықтары байқалады. Мұның өзі организмдегі кез келген клеткалар, қалдықсыз қоректің әсерімен уланбайтын ортада, үздіксіз айналыс заңдылықтарына бағынатындығын көрсетсе керек, – деп бітірді де, жылдам келіп өзінің орнына отырды.

	Таң-тамаша боп рахаттанған Зерде ғұлама:

	– Өте тамаша! Соншама көрегендікпен байқалған жаңалық деп едім. Көптен ойымнан шықпай жүретін жұмбағымның себебін де осы қазір тапқандай боп отырмын. Қалдықсыз қорекке ауысқан организм, қоректік заттарды бұрынғысынан әлдеқайда аз жұмсайтындығын аңғарсам да, нақты себебін түсіне алмай жүргемін. Байқайсыздар ма? Тозығы жеткен клеткалар өзінен-өзі жай ғана жойылып кетпей қайыра зат алмасу процесіне барып қосылуы, сөйтіп тозған клеткалардың өзі де, қалдықка айналмай өзінің жаңа ғұмырына шеру тартады екен. Міне сайып келгенде, қалдықсыз қоректің аз жұмсалатын себебі осы айтылған құбылыспен тікелей байланысты екендігінде сөз жоқ, – деп жас маманға өзінің ризашылық сезімін білдірді.

	Ұлан мен Дос:

	– Кімде қандай пікірлер бар?

	– Кез келген сұрау берулеріңе болады, – десіп отырғандарды әңгімеге шақырды.

	– Менің есімім Мұса, – деп орнынан тұрған жас жігіт, – Зерде ғұлама, бір-ер сұрақ қоюыма ұлықсат етсеңіз екен.

	– Ұлықсат...

	Мұсаның қараторы өңі күреңіте түсіп:

	– Осынау ұлы жаңалыққа тәнтіміз. Таңырқай тұра түсінбейтін жайларымыз да аз емес. Соның бірі – күллі жербетіндегі адамдар өзінің қызыл өңешінің қамынан құтылған соң істейтін шаруалары не болмақ? – деді.

	Зерде ғұлама орнынан түрегеп бір-екі аттап жүрді де:

	– Қойып тұрған сұрағың өте орынды. Себебі осынау жаңалықтың тіршілікті түбегейлі өзгертетіні рас. Сондықтан, тіпті философиялық ұғымдарын былай қойғанда, оның әлеуметтік, психологиялық, диалектикалық астарларын қайыра қарап, терең-терең түсініктер беруге адамзаттың ақылойы шұғыл кірісуге тиісті. Ертең анау күзде болатын конгресте ерекше талқыланбақ мәселенің бірі де осы. Дүние жүзіндегі үлкен-үлкен ғалымдардың көпшілігі сан алуан мәселелердің төңірегінде дайындалу үстінде. Мамандардың сөзін кезінде барлығымыз да тыңдай жатармыз.

	Ал бұл сауал жайлы қысқаша ғана менің айтпағым, күллі адамзат қауымы тар тұсауымен шідерленген қызыл өңештің құлдығыннан құтылғаннан кейін, адам баласы тап бір мамыражай мінезге ауысып, тіршіліктің анық қожасы өзі екендігіне сенімі молаяды. Енді ол тіршілігін өзінің қызыл өңеші үшін емес, тек рухани тіршіліктің салтанат құруына бағыштайтын болады. Адамдар арасындағы қарым-қатынастың тазалана түсері де осыған байланысты. Әрбір адамның азаматтық кредосы ерекше сипатқа ауыспақ. Жүректерінде бұрын-соңды оянып көрмеген ғажайып әуеннің әлдиіне бөленеді. Адам баласы өзіменен-өзі түгіл, басқа тіршілік иелерімен де қарымқатынастарын жаңаша құратын болады. Бұрын кез келген тіршілік иелеріне өзінің қоректік заты ретінде қараған болса, сол үшін өсіріп өндірген болса, енді өзінен әлсіз қандасы ретінде, олардың да қиналмай тіршілік етулеріне көмектесу мақсатын алға қояды.

	Енді ол өзінің айналасын ғана емес, күллі әлемдік кеңістіктердің қымқиғаш қиындықтарына жіті үңіліп, соларды реттеуге талпынары хақ. Міне мұның бәрі адамзаттың алдында тұрған аз шаруа болмаса керек. Менімше, басқаратын шаруалар тым көбейе түсетін сияқты. Сондықтан, ештеңе таппай ерігемін-ау деп ойлаудың қажеті жоқ, – деді.

	Мұса ізет етіп:

	– Түсінікті, Зерде ғұлама. Рахмет! – деді. Зерде ғұлама оған күлімдей қарап:

	– Міне, жастық деген осы. Оның тұлпарына мініп арындап тұрғанда, тез түсініп тез ұғынбау мүмкін емес. Жолың болсын қалқам! – деді.

	– Ұлықсат етіңіздерші, – деген қыз бала. – Мүмкін артықтау да болар, әйтсе де бір ұсынысым бар, – деді.

	Отырғандар Зерде ғұлама бас болып:

	– Айта ғой, – десіп жатты. Дос:

	– Кәне, Әдеп. Жасқанатын түк те жоқ. Айта ғой, – деді. Әдеп орнынан түрегеп:

	– Менің ойымша, бүгінгі пікір алысудан кейін өзіміздің институттағы зерттеліп жатқан проблемалардың көбін тоқтату керек сияқты. Тіпті кейбір лабораториялардың бұрынғы бағыттарын өзгертіп, жаңаша бағдар беру осы отырыста барынша айқындала түскен тәрізді. Менің бұл айтып тұрғандарым, әрине өзінен-өзі-ақ түсінікті нәрселер екені белгілі. Өйткені аса қиын проблемалар ретінде қарастырылып жүрген бұрынғы идеялар, қалдықсыз қоректенудің дүниеге келуімен көп мәселелер өзінен-өзі жол жөнекей шешіліп қалып отыр. Сайып келгенде, Зерде ғұлама жаңа өзіңіз айтқандай, көптеген идеялар өзінен-өзі шешімін тапқанмен, онан азая түсейін деп отырмағандығын мен де анық сезінемін. Алдағы тұрған ұлы істерге неғұрлым жылдам ұмтылсақ екен деген асығыс тілек, – деп орнына отырып жатты.

	Бұл сауалға жауап бермек болған Ұлан: – Бұл айтылған пікірдің де өзіне тән құндылығы аз болмаса керек. Мұндай ұсыныстар лаборатория меңгерушілерінің ортасында да бірнеше рет талқыланды. Оның тіпті кейбір жобалары да дайын. Әйтсе де, күзде өтетін конгрестің ұсыныс-пікірлерін де тосқанды жөн көрдік. Сондықтан бұл ұсынысты да қабылданды деуге болады, – деп сөзін аяқтады.

	Кездесу соңы әртүрлі сұрақтармен жалғасып, бірталай уақытқа созылып барып бітті. Бірақ кімді болса да бейтарап қалдырмай, аса қызықты боп өткен сияқты. Өзінің аздап болса да шаршағанына қарамастан, Зерде ғұлама да дән риза. Көп пікірі көл деген осы.



	28

	Бүгін аспанда шөкімдей де бұлт жоқ, ап-ашық екен. Таудан ескен самалда салқын леп бар. Дос пен Ұлан өзара ақылдаса кеп, түстен кейін бәрін ашық аспан астындағы ұлттық музейге шақырған еді. Өзі де көптен ынтызар боп жүрген Зерде ғұлама бірден қуана келісті. Тек Іңкәр мен Жанар ғана әртүрлі жағдайларды сылтауратып, бара алмайтындықтарын айтты, Олар Зерде ғұламаны отырғызып ап өздері үшеуі ғана аэромобилмен көтеріліп, Үлкен Алматы каналын өрлей ұшып шығысқа қарай беттерін түзеді. Өздерін ше айналадағы болып жатқан өзгерістерді үстінен шолып байқап өтпек. Алматының айналасы жасыл баққа оранып, бар көркімен толықсып жайнап тұр екен. Басындағы ақ тақиялары күн нұрымен шағылысқан, Алатаудың ең биік шыңы Талғар аспанмен таласып, ерекше оқшауланып сонадайдан көз тартады. Олар әне-міне дегенше-ақ қолдан жасаған Бартоғай теңізін бір айналып өтті де, батысқа қарай беттерін бұрды.

	Алатауды бөктерлеп батысқа қарай ұшып келе жатқан олар атақты Медеу стадионының үстінен бір айналып шықты да, өздері көрмекші боп келе жатқан этнографиялық музейге тура тартты. Олар аэромобилін қалықтата кеп, сонау XX ғасырдың бас кездерінде ғимаратын тұрғызған, шағын обсерваторияның алдындағы алаңға қонып, өздері жеңіл киімдеріменен далаға шықты.

	Ат шаптырым аумақты алып жатқан музей құрылысы қатарласа жонданған бес жотаның үстіне салынып, бір-бірімен оргәйнектерден жасалынған коридорлар арқылы жалғастырылған зәулім-зәулім бес түрлі залдардың басын құрайтын. Іргесіндегі тау шыңдарының формаларымен астасқан бес түрлі залдың архитектуралық шешімдері өзара үндескеніменен, бір-біріне мейлінше ұқсамайтын, аса биік етіп салынған ғимараттар еді. Осы құрылыстардың дөп ортасынан құзар ұшына көз жетпейтін заңғар биік мұнара орнатылып, музей құрылыстарын бірден жауып, үстіне шатыр тәрізді тігілетін, формасы сырттай қарағанда теңдесі жоқ алып киіз үйден аумайды. Оның сыртына неше түрлі ұлттық өрнектермен сурет салып тастапты. Соншама жұқа үлпілдеген жұмсақ зат осы күні жиі пайдаланылатын оргәйнектен жасалынған материал болатын. Музейдің жұмыс істемейтін уақытында етегі автоматты түрде түсіріліп, бейне, аңыздардагы айтылатын алып киіз үйдей, бүкіл құрылысты бауырына басып жел-қақтан сақтайды. Ортадағы мұнараның ортан беліне шар тәріздес етіп салған айналмалы ресторан өз алдына бір ғажайып сурет сияқты әсер етеді екен. Ракета тектес ұшқыр лифтер еш дыбыссыз зулап жүр. Көруші жұрт қаншалықты көп болса да, бір-біріне кедергісіз өте ыңғайлы жасалынған маршруттармен өтіп кетіп жататын көрінеді.

	Зерде ғұламалар бір топ шетелдік қонақтармен бірге музейдің шығыс жақ бетіндегі залынан бастап ішке енді. Музейді аралатып көрсететін жетекші қыз өзінің ана тілінде тақ-тақ етіп:

	– Қадірменді қонақтар! Сіздердің “мың тілді” аппаратты пайдаланғандарыңыз жөн. Өйткені айтылатын әңгімелер, тек қазақ тілінде жүргізіледі, – деп хабарлама жасап алды. – Бұл залдан сіздер қазіргі қазақ халқының VII ғасыр мен XIX ғасырлар аралығындағы көшпенді тұрмыс-салттарымен танысасыздар.

	Зерде ғұламалар кеп қосылған туристер, өздері де сан алуан тілде сөйлеген, әртүрлі елдерден келген азаматтар екен.

	Зерде ғұлама бүлдіршіндей жетекші қыздың жанына кеп:

	– Ғапу етіңіз, қалқам. Есіміңізді айтып, өзіңізді таныстырып қойсаңыз екен, – деді.

	Қыз ізетпен басын иіп:

	– Құрметті қонақтар! Менің есімім – Анар. Сіздерге аз ғана бір құпияны ашуды жөн көріп тұрмын. Біздердің арамызда Ұлы данышпан ғалым Зерде ғұлама жүр, – дей беріп еді...

	Қоршап алған қонақтар:

	– Есенсіз бе?

	– Саусыз ба?

	– Аман-есен оралуыңызбен?!

	– Құттықтаймыз, – десіп дуылдасты да кетті. Барлығына да аса үлкен ізетпен қысқа-қысқа жауап қайырып тұрған Зерде ғұлама жанына келген Анарға:

	– Қызым, мұның дұрыс болмады. Мұндай жерде әйгілеудің қажеті қанша еді. Ал енді өзің бүлдірген жайды, өзің түзетіп ал, – деп жай ғана сыбырлап үн қатты.

	Анар:

	– Болсын. – Ештеңе етпейді, білсін, – деген сартылдай сөйлейтін өжет қыз. – Сіз қызық екенсіз, Зерде ғұлама?! Біздің арамызда адамзат қауымының Ұлы перзенті жүргенін сол адамдардың өзінен қалай ғана жасыруға тиістімін. Ол болмайды. Сіз еңбегіңізбен бүкіл адам баласының алғысына ие болған жансыз...

	Зерде ғұлама ренжіген сыңаймен:

	– Жарайды енді қарағым. Өз міндетіңізге көшіңіз, – деді.

	Қоршап алған адамдар жан алқымнан алып, тіпті барлығын да бірден біліп алғылары келетіндей сұрақтарды жаудыртып жатыр. Кейбіреуіне Ұлан мен Дос та жауап беріп жүр.

	Анар жаздай жадырап:

	– Қадірменді қонақтар! Тынышталыңыздар. Сіздер мені ұятқа қалдырмауларыңызды өтінемін. Танысу уақыты осымен аяқталады. Егер бір де бір адам экскурсия кезінде өзара сөйлесіп тәртіп бұзатын болса, музейден шығарып жіберуге мәжбүр боламын. Мұны мен өте қатаң түрде ескертемін, – деп әңгімесін жалғастыруға кірісе бастады.

	Тыңдаушылардың ішінен бір-екі аттап ортаға шыққан ер адам:

	– Сізге мың да бір рахмет! Зерде ғұламамен ортамызда жүріп таныспасақ, шынында да өкінішті болар еді. Сондықтан Анар бала, сізге қарыздармыз. Тәртіп міндетті түрде сақталынады. Оган қам жемеңіз, – деп алғысын айтты.

	– Ендеше келістік, – деген Анар алдындағы панорамалы суреттің пердесін автоматты түрде ашып. – Мұнда жоғарыдағы айтылған ғасырлар аралығындағы көшпенді елдің тұрмыс жағдайларын, өзара қарым-қатынастары мен әдет-ғұрыптарын қол өнерлері мен зергерлік дәстүрлерін эстетикалық даму сатыларын, өнерді келешек ұрпақтарына жеткізу, немесе жалғастыру тәсілдерін, бастарынан кешірген ел қорғау салтын, оның қарапайым халықты мүгедек еткен қайғы-қасіреттерін айта берсе қисап жоқ барлығы да осы қылқалам шеберлерінің жасаған өнерінен тиісті орындарын алған. Асықпай қарап шығуларыңызға болады, – деді.

	Панораманың бетін жапқан көгілдір перде қас-қағымда ысырылып кетті де, ересен бір үлкен әлем түрлі түсті бейнесімен көз алдыңа кеп тұра қалды. Алдындағы панораманы тамашалап тұрып қалған адамдарда үн жоқ.

	Әрқайсысы өзіменен-өзі боп, қыл қаламмен суреттелген эпопеяны жан дүниелерімен сезініп қабылдап тұрғандай еді. Олар әлдеқалай бір жұмбақ әлемнің есігін ашқандай әсерге бөленіп, алдарындағы алаулай түскен өнерге арбалып қалғанға ұқсайды..

	Айдыны үлкен аңғары мол залдың ортасына қойылған неше түрлі заттық бұйымдар мен тас бейнелер, археологиялық заттар мен ерте замандарда темір қорытуға пайдаланған қарапайым пештер алуан түрлі жау-жарақтар мен үй шаруаларының құралдары, тағы сол тәріздес дүние-мүліктердің қай ғасырдікі, қашан, қалай табылғанына дейін бірнеше тілде жазылып қойылған.

	Қонақтарға, әсіресе қатты әсер етіп таңдандырған шыға берістегі шағын ғана қолөнер шеберханасы болды. Мұнда жаңа ғана өздері көріп шыққан зергерлік бұйымдарды қолма-қол өндіріп, тұтынушыларының қалған заттарын қолына ұстатып отырған қолөнершілер тобы қызу жұмыс үстінде екен. Жасалынған бұйымдар да, зергерлік заттарды жасайтын құралдар да, сол өз уақыттарына сәйкес. Қонақтар бірден қызыққан заттарын сатып та ала бастады...

	Олар қалған бірнеше залдарды және сол залдардың қосымша шеберханаларын да аралап шықты. Әсіресе, ХV–ХVIII ғасырлар аралығындағы халқымыздың басынан өткен тар кезеңдері мен тайғақ жолдары көршілердің есін алғандай еді. Осыншама ұлан байтақ жерге ие боп отырған ер халықтың ел болып қалу-қалмасы сынға түскен шақтары қылқалам шеберлері ерекше бір шабытпен бейнелепті.

	Аса үлкен толғаныспен аралап шыққан олар музей комплекстерінің араларына үндестіріп қойған, байтақ даланың үстінде шашылып жатқан ғимараттардың макеттерін көріп ұзақ аралады. Оларды әсіресе қызықтырған Түркістандағы Ахмед Яссауидің мавзолейінің макеті болды.

	Шетелдік қонақтар Анарға алғыстарын айтып, өздерінің қолтаңбаларын қалдырғылары келетіндіктерін білдірді.

	– Рахмет! – деп ризашылығын білдірген Анар оюлап өрнектелген үлкен кітапты әкеп алдарына қойды. Арнайы жасалынған орында демдерін алып отырған қонақтар жағы бірауыздан манағы ашаңдау еркекке пікір жазуды табыстап жатты.

	Ол сәл ойлана түсіп:

	«...Өнер тіліне ауыстырылған бір халықтың бүкіл тарихы мен тұрмыстіршіліктері өшпестей боп бейнеленіпті. Келешек ұрпақ үшін мұнан артық мұраның болуы мүмкін емес. Барынша күтіп қастерлеп ұстау әр ұрпақтың мойнындағы міндеті сияқты» – деп жазды.

	Қалғандары алма-кезек кеп қолдарын қоя бастады. Зерде ғұламалар да қолдарын қойды. Сыртқа шыққаннан кейін де Зерде ғұлама өзін біразға шейін жібермей қойған қонақтарға күзде болатын конгрестің жайын айтып әзер құтылды. Аса үлкен ізет көрсетіп жатқан қонақтармен жылы қоштасқан бұлар өздерінің аэромобилдерінің жанына келді. Музей Зерде ғұламаға аса қатты әсер етіп, оның өткен-кеткенге деген сағынышын оятқандай еді.



	29

	Бүгін алғаш рет еңбектеген Айдос пен Айгүлдің кештерін өткізуге дайындалып жатқан Іңкәр мен Жанар, бұларды асыға күтіп отырған. Кешке Артур мен Дарынды, Баян мен Жібекті де шақырып қойған болатын. Өздерінше жастар кең отырып, еркін ойнап күліп, бұл кездескенді сырласу кешіне айналдырмақ. Оның үстіне «Аттила-2» космос кемесі күздегі конгрес өтісімен-ақ, кідірместен сапарға шығады деген сыбыс бар. Іңкәр мен Жанардың таңертең бармай қалған негізгі себептері осы еді. Бірақ оларға ештеме деп айтпауды дұрыс көрген.

	Ұлы бесін кезінде оралған Зерде ғұламалар аса көңілді болатын. Олар келе бассейнді жазып, Ыстық көлдің суын толтырды да, еңбектеп жүрген Айдос пен Айгүлді өздерімен алып, суда жүзіп ұзақ ойнады. Зерде ғұлама немерелерімен кеп, күн сәулесі тектес қыздырғыш лампаның астындағы жаюлы жатқан кұмға аунай кетті. Айдос пен Айгүл өздерінше бірдемеге сықылықтай күліп, мәре-сәре боп жатыр. Олардың күлкісіне қызығып мерейі өскен Зерде ғұлама да мәз.

	Әлден уақытта бұлардың жанына келген Ұлан мен Дос:

	– Тоңып қалған жоқсыздар ма?

	– Мыналар тіпті қарық боп отыр ғой, – десіп құм үстіне тізелерін бүкті. Ұлан күліп:

	– Бұл екеуі бүгін алғаш рет қаз тұрыпты, – деп естіген өз жаңалығын айтты.

	Балаша қуанып атып тұрған Зерде ғұлама:

	– Не дейді?! Бұларың керемет үлкен жаңалық қой. Ескі жұрттың салты бойынша тұсауын кесуіміз керек, – деп Ұлан мен Досқа қарады.

	Дос та рахаттана мәз боп:

	– Дайындық жүріп жатыр. Қазір қонақтар келмекші, – деді.

	– Міне, дұрыс сөз. Кімдер келеді екен?

	– Баян мен Жібекті ертіп, Артур мен Дарындар келмек.

	– Жігіттер, онда біз бүйтейік, – деген Зерде ғұлама, – оларды кешке дейін бақ ішінде серуендетіп, киноға түсіріп алайық. Сендер барып киноаппараттарды дайындай беріңдер, – деп өзі немерелерін шайындырды да, киіндіріп алып залға қарай беттеді.

	Осы кезде сау етіп кірген Артурлар қарсы есіктен шыққан Зерде ғұламаға жүгіре жетіп амандасып жатты. Баян мен Жібектің жүздері тотыдай түрленіп, шырайлана түсіпті. Анадағы қалдықсыз қорекке көшкеннен соң, Зерде ғұламаның бірінші көріп тұрғаны болатын. Сыңғырлай сөйлеген үндері қандай тамаша?!

	Зерде ғұламаның омырауына бастарын қойып, еркелеп жатқан Айдос пен Айгүлді шақырып, екеуін де аймалаған күйлері алды да кетті. Екі қыздың қолында, сық-сық етіп сыңғырлай күлген сәби дауыстары бүкіл дүниені жасартып жібергендей еді. Олар қолындағы сәбилерді кеуделеріне баса түсіп, шыр айналып билеп жүр.

	Осынау көрініске соншама қатты еліткен Зерде ғұлама:

	– Мұндай да ғажап дүние бола береді екен-ау?! – деп жан-жағына қарап, екінші есіктің алдында бұларды киноға түсіріп жатқан Ұланды көріп, риза болғандығы соншама, жан рахатына кенелді.

	Аса қатты толқығаннан көзіне жас келген Зерде ғұлама теріс қарай беріп жанарын сүртіп тастады да:

	– Алтындарым-ай, келгендерің қандай жақсы болды. Дүниенің бар қызығы өздеріңмен ере келді-ау. Кәнеки, осы бойы бақ ішіне барып, біраз уақыт серуендеп қайталық, – деп өзі бастап далаға шығып бара жатты.

	Олар бақ ішінде серуендеп ұзақ жүрді. Бүгінгі қуаныштың негізгі себепкері болған Айгүл мең Айдос та өздеріне көрсетіліп жатқан осыншама бейілді түсінетін сияқты. Олар да езу жимай қутың қағып сықылықтай күле береді. Киноға түсірушілер де барынша табиғи, барынша қызығы мол сәттерді құр жібермей, сырылдата түсіріп жүр. Осылайша олар әбден қас қарайып күн батқанда үйге кірді. Біраз отырғаннан кейін, Зерде ғұлама дем алуға кетті де, жастар өздері ғана жеке қалды...

	Ұлан мен Дос жылдам ғана бітіріп келмек боп, жаңағы түсірген пленкаларын шығаруға кеткен болатын. Отырғандар да қиыла сұрап, өздерінің көріп кеткілері келетінін айтып, Ұлан мен Достан тезірек бітірулерін өтінген еді. Олар үйдегі шағын ғана фотолабораторияда барлық жұмыстарды автоматты түрде іске қосып қойып, өздері сырттай бақылап отыр.

	Кенет әлдене ойына түскендей бұрыла қараған Дос:

	– Ұлан аға, анадағы Артур мен Дарынның әңгімелері қалай шешілді? – деді.

	Ұлан ойланған күйі:

	– Жоқ. Бәлендей ештеме де естігемін жоқ. Иә, өзің бірдеме естідің бе? – деп қайыра сұрап елеңдей Қалды.

	Дос:

	– Жоқ, мен де ештеме естімедім. Үй-іші Баян мен Жібекке ұлықсат етер ме екен? – деді.

	Бірсыпыра үндемей қалған Ұлан:

	– Бастабында бұл әңгімеге шошына қарағанмен, ойлана-толғана кеп, артынан келіскенге ұқсайды. Сірә, Зерде ғұламаның әсері аз болмаса керек. Әйткеніменде толық шешіле қоймаған тәрізді, – деді.

	– Шіркін-ай, десеңізші?! – деп тамсана армандады Дос. Жалпы Дарын мен Артурдың өмірлеріне қызығамын. Аз ғана ғұмырларының ішінде осыншама кездейсоқ құбылыстарға тап болу, кереметтей бақыт қой.

	– Саспа бауырым?! – деген Ұлан. Тіршілік болса, өмірдің қызығы мен шыжығы барлығымызға да жетеді. Олардың бұл шешімдеріне өзің қалай қарайсың?

	– Мен аса жоғары бағалаймын. Жалпы екеуі де азамат жігіттер ғой.

	Қазірдің өзінде барып қайтуын төрт-ақ жыл кететін жолды алыс деуге бола ма? Күндердің күнінде бұл уақыт тағы да қысқара берері хақ. Бірақ бірінші болып қоныс тебу кімге болса да абырой ғой. Оған Дарын мен Артурдың толық праволары бар. Менімше олар осылай істеуге, тіпті міндетті сияқты. Менің пікірім осы, Ұлан аға! – деген Дос іштей қызыға күрсініп те қалды.

	Ұлан оның иығынан құшып:

	– Дұрыс! Өте дұрыс айтасың. Басқадай шешім болуға тиіс емес. Біздер бұған шамамыз келгенше ықпал етуіміз керек. Жүр. Қалғандарын роботтардың өзіне сенейік, – деп екеуі де залға келді.

	Артур мен Дарын қобыз бен домбыраны жарыстыра күй тартып отыр екен. Бұлар соңғы кездері өте жиі сүйіп орындайтын Баянның «Қыз сезімін» тартып аяқтап қалған екен...

	Кеш ары қарай жалғаса түсті. Отырғандардың сұраулары бойынша Баян мен Жібек қатар отырып пианинода әртүрлі көңілді музыкалар ойнады. Артынша аз ғана уақытқа үзіліс жарияланып, еркектер өздері бірыңғай кетті де, қыздар жағы да қуана шүйіркелесіп өз әңгімелеріне кірісті.

	Іңкәр ұйқтап қалған балаларды жатқызып оралды да:

	– Иә, қыздар нендей жаңалықтарың бар? Айтпақшы, «Аттила-2» күзде ұшады деп жүргендері шын ба? – деп Баян мен Жібектің ортасынан кеп отырып жатты.

	Сәл ысырылып отырған Баян:

	– Менімше ол шешілген мәселе болу керек. Кеменің капитаны етіп Нар ағаны бекітіпті. Ол кісі қазір баратын адамдарын сараптап жатқан көрінеді, – деді.

	– Артур мен Дарын бар ма?

	– Бар болғанда қандай...

	– Өздерің ше? Не істейтін болдыңдар?

	– Біздер де тәуекел деп белді бекем буып отырмыз.

	– Бірақ әлі де ата-аналар толқып жүрген сияқты. Іңкәр екі қызды құшағына алып:

	– Жүрексінетін түк те жоқ. Космоста екі жылдай боп, мен де өмір сүріп қайтқамын. Өздерің де естіген боларсыңдар, – деді.

	Оған таңырқай қараған Баян мен Жібек:

	– Жо-оқ, апатай....

	– Естігеміз жоқ.

	– Айтып беріңізші, – десіп жалына жабысты. Іңкәр қолын сілтеп:

	– Әй-й, оны қойшы?! Қыз күніңде жиі ұшырайтын қытымыр мінездің ұшқыны ғой. Жанар екеуміз сол сапардан оралған күні танысқамыз. Оны еске алып отырғаным, жүрексінетін түк те жоқ демекпін. Міндетті түрде барыңдар. Келесі жолы бұйырса біздер де жетіп қаламыз. Солай емес пе? – деп манадан үндемей отырған Жанарға қарады.

	Жанар күлімдей түсіп:

	– Ой-й, Іңкәр апа?! Ондай атты күн туса десеңізші?! Еркімізге салса, Дос екеуміз осы жолы-ақ кетіп қалар едік. Ал сіз айтып отырған келесі сапарда міндетті түрде барамыз, – деді.

	Іңкәр қызыға тыңдап:

	– Дос та осылай деп жүр ме? – деді.

	– Бә-ле?! Ол тіпті ішкен асын жерге қойып жүр. Бір рет тіпті Ұлан аға мен Зерде ғұламаға да айтып көрдім деп отырған.

	– Ие, олар не деген екен?

	– Әуелі шаруаңды бітір, сонан кейін көре жатарсың депті. Іңкәр жадырай күліп:

	– Міне көрдіңдер ме. Жыл өткен сайын осылайша Нұр планетасының тұрғындарының саны көбейе бермек. Жарайды, мұны қойшы. Бұл шешілген мәселе ғой. Айтып кетер тапсырмаларың бар шығар, ұялмай айта отырыңдар, – деді.

	Бірінші рет тіл қатқан Жібек:

	– Іңкәр апа, Баянның өзіңізге айтпақ тапсырмасы бар, – деді. Іңкәр бұрылып Баянға қарады да:

	– Ие, айта ғой жаным. Мұнан ыңғайлы сәт болуы мүмкін емес. Шынымды айтсам, балалар жай сылтау ғой. Көптен бері өзара отырып әңгімелесуіміздің қажетін сезініп жүретін едім. Бүгін соның орайы да, сәті де түскенге ұқсайды. Кең отырып асықпай айта бер, – деді.

	Баян түрегеп барып, сумкасынан алған кітаппен қайыра оралып кеп:

	– Қадірменді Іңкәр апа, Жанар апа. Мынау түптелген кітап менің барлық жазған музыкалық шығармаларым. Анада өздеріңізден барғаннан кейін Жібек екеуміз қайыра қарап шықтық та, бірталай жөндетуден өткізіп, кітапша етіп осылай түптеп қойған едік. Мынау соның бір данасы. Бұлар әлі ешқайда да жарияланбаған дүниелер ғой. Соңғы кездерде барлығын ойнап та, қарап та шыққан Дарын мен Артурға да ұнайтын сияқты. Осының бәрін жасап жүрген де солар. Осыны өздеріңізге арнайы әкеп тапсырып отырмын, – деп бір түрлі мұңая түсіп сөзін бітірді.

	Іңкәр қолына алған кітапшаны парақтап ашып көрді де:

	– Мынауың толып жатқан көп дүние ғой. Осының ешқайсысын да жариялатқан жоқсың ба? – деді.

	Тап осы арада наразылығын жасыра алмаган Жібек:

	– Ой-й, бұл қызға бірдеме ұнаушы ма еді. Тіпті көріп шыққан музыка мамандарының өзіне де көнбей қойды емес пе. Әрі айтып, бері айтып, көкем де көндіре алмай қойған. Игілікке аспай дайын жатқан дүние, – деп апайына өкпелеп жүрген сыңайын танытты.

	Жанар құмарта түсіп:

	– Өзіңе қалай, ұнай ма? – деді.

	– Маған ба? – деді қайыра сұрап алған Жібек, ұнағанда қандай?! Бұл қыздың суреттеу тәсіліндегі музыка үндестіктері мүлдем жаңа құбылыс десем, артық айтқаным емес. Мәселен, өзім мұның музыкасымен ешкімді қатар қойып салыстыра алмаймын, – деді.

	Баян:

	– Қойсаңшы. Қайтесің, артық айтқаның ұят емес пе, – деді. Жібек:

	– Сен өзің қызық екенсің ғой. Бұл менің өзімнің пікірім ғой. Оны мен ешкімге таңбаймын да, айтқандарыма ұяла да қоймаймын. Менің сезінуім осы, – деді.

	Іңкәр аса үлкен бір ризашылықпен:

	– Жарайды, бауырларым, – деп жанындағы отырған қыздарга жағалай қарап шықты. – Мынау қолымдағы кітаптың ендігі иесі менмін ғой. Солай емес пе? – деді.

	Олар жай ғана:

	– Солай, Іңкәр апа, – десіп жатты.

	– Ендеше, – деген Іңкәр, – ертеңнен бастап өз қалауымша іске кірісемін. Қатты шошып кеткендей жалт қараған Баян:

	– Іңкәр апа?! Менің жалғыз ғана өтінішім бар, – деді.

	– Айта ғой.

	– Осы күзде жүріп кетпек боп отырмыз ғой. Біздер жетіп орналасқанша жариялатпауыңызды өтінемін.

	Іңкәр таңырқай қарап:

	– Барып орналасқанша дегенің тым ұзақ. Ал аттанып кеткендеріңше қозғамай-ақ қояйын. Осылай деп уәделесейік. Өздерің аттанып кеткен күннің ертеңіне Жанар екеуміздің шаруамыз осы болады. Солай емес пе, Жанар? – деп Іңкәр өз пікірін бірден түйіп айтты.

	Жанар да қостап:

	– Өнерді қымтап қою қиянат қой. Сөзсіз бірден кірісеміз, – деді. Үндемей отырып қалған Баян сәлден соң:

	– Жарайды, дегендеріңіз болсын. Ал енді екінші бір өтінішім бар. Ол тек менің сұрайтындарым орындалса ғана сөз етуіме болады, – деді.

	Іңкәр мен Жанар бір-біріне қарап:

	– Ең әуелі айтып көр.

	– Уәдені сонан кейін байласайық, – десті. Жымия күлген Баян:

	– Жоқ! Олай болмайды. Тек, уәде берсеңіздер ғана айтамын, – деді. Іңкәр мен Жанар жарыса:

	– Қап, мына қызды-ай, ә?! – Ал жақсы.

	– Келістік.

	– Айта ғой, – десті.

	Баян көйлегінің етегімен көлегейлеп отырған үлкен пакетті алдына алып:

	– Мынау осы жақында ғана бітірген «Ғұлама» атты операм еді. Өзіме өте ұнайды. Мұны тек «Аттила-2» қайыра оралып келген күні ашатын боласыздар. Ерте ашатын болсаңыздар, өмір бойы өкпелеп өтем. Келістік қой? – деді.

	Шынымен қатты таңырқаған Жанар:

	– Жаным-ау, себебін айтшы? Неге осынша біткен істің уақытын соза бересің? Осыны бізге түсіндірші? – деп Баянға мұңая қарап, еркелете үн қатты.

	Баян:

	– Мен өзім аса ырымшылмын. Осылай жасалмаса, біздер көптеген қиыншылықтарға ұшыраймыз, – деп өзінің ішкі түйсіктерінің болжамдарына сенетіндігін айтты.

	Іңкәр мен Жанар шошып кетіп:

	– Қой әрі...

	– Қайдағыны айтпай.

	– О не дегенің?!

	– Оны қайдан білдің? – десіп жік-жапар боп қалды. Баян өз айтқандарына ыңғайсызданып:

	– Мен түс көрген едім, – деді. Сылқ-сылқ етіп күліп жіберген Жібек:

	– Бұл қыз расында да түсіне сенеді, – деп күлкісін тия алмай әуреге түсті. Баян қызарақтап:

	– Соншама не күлетіні бар.. Тоқтат енді! – деп сіңілісіне өкпелеп қалды. Осынау бір шағын ғана сәйкессіздікті тез түзетуге ұмтылған Іңкәр:

	– Түсіме мен де сенемін. Дүниедегі түсіне сенгіш адамның бірі менің әкем. Оған күлуге болмайды, – деді.

	Естігеніне қатты қуанып кеткен Баян:

	– Шын айтасыз ба, Іңкәр апа?! – деп жас баладай мәз болды. Іңкәр:

	– Шыным. Түсіне сенетін адамдарды өзім де құрметтеймін. Сондықтан бұл пакетті бізге қалдырмай-ақ қой. Өз үйіңде сақталсын, – деді.

	Шыр ете қалған Баян:

	– Жоқ, Іңкәр апа! Мен сізге қатты сенемін. Бұл міндетті түрде сіздің қолыңызда тұруға тиісті. Төрт жыл деген не? Әлі-ақ өте шығады. Сонда өз қолыңызбен ашып, өмірге жолдама бересіз. Бұл менің сіздерге қалдыратын аманатым, – деп қолындағы пакетті Іңкәрдің алдына қойды.

	Ойланып қалған Іңкәр толқи түсіп: – Рахмет жаным, сеніміңді ақтауға тырысамын. Айтпақшы, либреттосын жазған кім? – деді, Баян бір сәт қыпқызыл боп кетті де:

	– Артур жазған болатын, – деді.

	– Артур?!

	– Кәдімгі өзіміздің Артур ма?

	– Ие-е.

	– Оның мұндай да өнері бар ма екен?

	– Егер шынымды айтсам, Іңкәр апа. Маған опера жазуға мәжбүр еткен осы Артурдың либреттосы. Оқи бастасаң болды... музыканың әуені өзіненөзі саулап құйыла береді. Мен Артурға операны екеуміздің атымыздан жариялайық десем, көнбей қойды.

	Жанар соншама қызығып:

	– Жаным-ау, мыналарың керемет қой. Ертеңгі жетер мүлдем жаңа мекендерің қаншама жаңа ойларға мұрындық болады десеңші?! Сонда, Артурдың либреттосының мазмұны не жайында? – деп ынтыға түсті.

	Баян ыңғайсызданып:

	– Кешіріңіз Жанар апа. Мазмұны құпия ғой. Жаңа соған ашпауға уәделестік емес пе? – деп тағы да өрттей болып қызарып кетті.

	Іңкәр сөзге араласып:

	– Жарайды. Құпия болса, құпия болсын-ақ. Бірақ сендер осы жолы өздеріңмен барлық музыкалық аспаптарды ала кетулерің керек. Бұл керек қана емес-ау, тіпті міндетті мәселе. Керек нәрселеріңнің тізімдерін ертең жазып беріңдерші. Бұл мәселелерді мен Нардың өзіменен келісемін, – деді.

	Баян мен Жібек те:

	– Жарайды апа.

	– Сөйтсеңіз екен.

	– Ала кеткіміз келетін заттарымыз көп, – десіп қуанысып қалды. Осы кезде екінші бөлмеден кірген еркектер:

	– Ту-у-у...

	– Әңгіменің көкесі осы арада сияқты.

	– Біз кедергі болған жоқпыз ба?

	– Әлде, тағы да біраз бара тұрғанымыз дұрыс па? – десіп әзіл-қалжыңдарын араластырып жатыр.

	Сықылықтай күліп мәз болған Іңкәр:

	– Әй, бұлардың қуын қарашы?! Қыздар біліп қойыңдар, еркектер өз кінәсін түсінгенде, тау қопаруға да дайын тұрады, – деп бәрі ішек-сілелері қатқанша күлісіп алды.

	Мойындаған Ұлан да:

	– Жарайды енді, кешіріңдер! Бір мәселенің төңірегінде қызу әңгіме боп кетті де, уақыттың қалай өтіп кеткенін байқамай қалыппыз, – деп шынын айтты.

	Іңкәр онан бетер күлкіге шашалып:

	– Көрдіңдер ме? Жігіттердің қалай сайрайтынын. Біздер болсақ, бұларды қашан келеді деп сарғайып күттік те отырдық. Жарайды. Бір жолға кешіреміз, – деп өзара көздерін қысып қойды.

	Дуылдасып біразға дейін отырған олар, өлең де айтты, күй де тартты, би де биледі. Өздерін толғандыратын толып жатқан әңгімелер де сөз болды. Сөйтіп, түннің бір мезгілінде тарасқан еді.



	30

	Шілденің соңғы күндері күйіп тұр. Тек бүгін түнімен жауған жаңбыр бар дүниені тазартып жуындырып кеткендей болды. Қала ішіне кептелген қапырықты да қоңыр салқын самалымен желпи ысырып салғанға ұқсайды. Аллеялы көшелердің жасыл желек ағаштарын аптап леп күйдіріп, қуратып бара жатқандай еді. Кешегі жауған жаңбыр оларды да нәрлендіріп өткендей болды... Тау жақтан соққан салқын жел түнімен ағаш атаулыны дүр сілкіндіріп, көшелердің аллеяларын жапырақ жауғандай басып салыпты.

	Зерде ғұлама мен Ұлан академияға асықпай жаяулатып келе жатқан болатын. Олар сағағынан үзіліп жан-жасыл күйі саудырап жатқан жапырақтарды сылдырлата кешіп келе жатқандай әсерде еді.

	Манадан бері өз ойымен боп келе жатқан Зерде ғұлама жапырақтың бірін жерден іліп алды да:

	– Табиғат шіркіннің бейімделгіш қасиетін қойсаңшы?! Міне мынау, кешегі ми қайнаған ыстыққа ағаштардың өзінше бейімделгені. Өзегіндегі нәрін барынша сақтау үшін бұтақтарындағы басы артық жапырақтарды төгіп-төгіп жіберген. Тіршіліктің темірдей берік, өте қатаң заңдылығы деген осы, – деп жол-жөнекей байқаған құбылыстарынан түйген ойларын ортаға сап келе жатты.

	Бозғылтым тартқан жапырақтардың бірнешеуін қолына алып, уқалап көрген Ұлан:

	– Жапырақтардың нілі кебе қоймағанмен, сағақтары қурап кетіпті. Ал енді ең әуелі сағақтары қурамаса, үзілмейді де ғой, – деп ұстазының әңгімесін жандандыра түсті.

	Олар әңгімеге айналып, академияға қалай келіп қалғандарын да байқамай қалыпты. Ішке енген бойы бірден президенттің кабинетіне кірді. Оларды өз кабинетінде шақырған мерзімінде күтіп отырған президент алдыңғы бөлмеге енісімен-ақ, өзі шығып қарсы алып, амандық-саулық сұрасып боп төрге оздырды.

	Намыр Нәметұлы ашық жарқын бейіл көрсетіп:

	– Өздеріңізді аздаған бір шаруалармен мазалауға тура келді. Зымырап бара жатқан уақыт. Дайындықтарыңыз жақсы болар. Енді бір он-он бес күннен кейін қонақтардың алды келе де бастайтын сияқты, – деп әңгімені жалпы жағдайдың төңірегінде қозғады.

	Бірден сөзге араласқан Зерде ғұлама:

	– Біздердің дайындықтарымызда не тұр дейсің?! Бітіп тұрған шаруа ғой. Гәптің бәрі қонақтың аз отырып, көп сынайтындығында емес пе?! – деді.

	Намыр:

	– Біздің де жалпы дайындығымыз жаман емес. Осыншама қонақты күтудің өзі де біраз шаруа екендігі рас. Әйткенменде, басы-қасында жүрген жігіттер ел абыройы дегенді түсінетін азаматтар ғой, – деп өзінің сенімді екенін байқатты.

	Зерде ғұлама мен Ұлан жарыса құптап:

	– Онда, өте жақсы екен.

	– Сенім бар жерде нәтиже де болады ғой, – десті. Намыр нұрлана түсіп:

	– Бұл айтылып жатқанның бәрі жанама шаруалар ғой. Ұйымдастырылған жағдайлар қайда қашар дейсің. Менің сіздерге айтпақ жаңалығым өте қуанышты хабарлар.Тіпті, сүйінші сұрауым керек сияқты, – деп әзілдеп қойды.

	Күлімсірей тіл қатқан Ұлан:

	– Сүйіншіні өстіп те сұрайтын қазақ болады екен-ау?! Байқаймын, сүйіншіге немқұрайлы қарап отырған сияқтысыз, – деп құрбыласын састырыңқырап алғысы келді.

	Арашаға түскен Зерде ғұлама:

	– Басқалар қалай сұрайтынын қайдам?! Менімше, президенттің сүйінші сұрау мәнері осылай болса керек. Сондықтан Намыр өз жағдайын арзандатып отырған жоқ, – деп әзілді-әзілмен жұмсартып жатты.

	Намыр рахаттана қарқылдай күліп:

	– Е-е, бәсе?! Өстіп өзіңіз арашалап алмасаңыз, мынау Ұлан құрдасымның түрі жаман сияқты. Көрдіңіз бе?! Адамның осал жері дәл келсе, қасқырдай атылып қапсыра тістеуден тайынар емес, – деп оңтайға түскен сәтін ол да жібермей жатыр.

	Зерде ғұламада масайрап:

	– Ай, құрдастар-ай десеңші?! Қандай бақытты жансыңдар! Жарқын көңіл, жайдары күлкілерің жарасып тұр, – деді.

	Намыр енді ғана жаңалығын айтуға кірісіп:

	– Қадірменді Зерде ғұлама. Құрдасым Ұлан Асанұлы. Сіздерді шын жүрегімнен құттықтауыма ұлықсат етіңіздер! Біздер кеше ғана хабар алдық. Екеулеріңізге де Нобельдік сыйлық беріліпті. Ал Зерде ғұлама, оны бір адамның төртінші рет алуы тарихта болып көрмеген екен, – деп орнынан түрегеп кеп, аса үздік дарын иелерін шын жүрегіменен құшақтап, тағы да құттықтап жатты.

	Зерде ғұлама толқыған көңілін әзер басып:

	– Рахмет! Ерінбей ел абройына еңбек ете беру – қалған ғұмырымның бар мұраты сол, – деді.

	Ұлан:

	– Сүйіншіңнің алғашқы атауы болсын. Осы сыйлықтарды алып қайту сапарына жоқ нәрсемен сылтауратпай, бірте барып қайтуыңды сұраймын, – деді.

	Ризашылығын білдіріп жатқан Намыр да: Рахмет! Көп рахмет! Оны уақытында көрелік. Бірдеме киіп кетпесе, бірге баруга бар ықыласыммен дайындаламын. Сіздер жаңалық осымен бітті деп ойлайсыздар ғой, – деді.

	Зерде ғұлама мен Ұлан елеңдесе қап:

	– Е-е, тағы да не бар?

	– Біздерді жаңалықпен көміп тастап жүрме, – десіп әзілдерін айтып жатты.

	Намыр да күліп:

	– Кінәлі өздеріңсіздер. Тыныш жүрген адамды біреу мазалаушы ма еді, – деді..

	Сықылықтай күлген Ұлан: .

	– Ең орынды сөз осы болды. Ал енді ащы ішектей созбай жаңалығыңды айтшы. Осы бастық атаулының сабырлылығына қайран қаламын, – деді.

	Әзіл араластырған Зерде ғұлама да:

	– Бастық болсаң өзің де сүйтесің! – деді.

	– Зерде ғұлама-ау, соны бұл біле бере ме – деген Намыр. – Расында да осы Ұлыекеңді басқару қызметіне тартатын уақыт жеткен сияқты, – деді.

	– Тек, әрі?! Мынау не деп отыр? – деген Ұлан. – Ұйымдастырушылықтың аса үлкен өнер екендігін мен де түсінемін. Ол да әркімнің маңдайына біте бермейтін қасиет. Бұл өнердің менің маңдайыма жазылмағанын өзім жақсы білемін. Жалпы әркім өз қабілетін жақсы білсе, көптеген керағарлықтар да болмас еді-ау.

	– Өте дұрыс тұжырым, – деп сөзге араласты Зерде ғұлама. – Ұлан ғылым үшін жаралған жан ғой. Оның бар мұраты да сонда. Қиындығы мол осы жолда оның еліне берері де көп-ақ.

	Намыр терең күрсініп:

	– Адамның өмірдегі орнын білуі өзі түгіл басқаға да бақыт екені рас. Өте жақсы айттыңыздар. Ал енді мен екінші жаңалығыма көшейін. Ол мынау арнайы шақыру қағаздары, – деп Зерде ғұлама мен Ұланның алдарына тастады.

	Олар қағаздарға үңіліп, бірсыпыра үнсіз қалды да, алма-кезек оқи бастады.

	– Парижден...

	– Лондоннан...

	– Прагадан...

	– Каирдан...

	– Токиодан...

	– Римнен...

	– Пекиннен...

	– Делиден...

	– Ту-у, оқи берсе таусылып бітпее үзақ тізім екен, – десті. Сөзін жалғастырған Намыр:

	– Біздер академияның президиумында қарап, он бес шақтысын ғана таңдап отырмыз. Бұларға тіпті бармаудың өзі ыңғайсыз. Ал қалғандарына кейінгі жылдарға шегерілгенін айтып жауап жібермекпіз. Осы шешімге алып-қосарларыңызды айтыңыздар, – деді.

	Зерде ғұлама бірден:

	– Ешқандай да алып-қосарымыз жоқ. Президиум қалай шешсе, сол шешімге ризамыз, – деді.

	– Ендеше, бұл да бір біткен іс болды, – деген Намыр. – Сапар басы Стокгольмнен басталмақ. Конгрес бітісімен-ақ жүріп кетулеріңіз керек.

	Зерде ғұлама мен Ұлан екеуі де:

	– Жарайды.

	– Бұл да дұрыс екен.

	– Қарсылығым жоқ, – десті. Жайраңдай күліп рахаттанған Намыр:

	– Енді келісетін ақырғы шаруамыз ғана қалды,

	– Ту-у. Сен бе? – деп басын шайқады Ұлан. Құлағымыз сенде, айта бер. Намыр:

	– Тағы да оған өздеріңіз кінәлісіздер. Өйткені тек жүрмейсіздер, – деп Зерде ғұламаға бұрылды.

	– Бұл сіздің жеке басыңыздың кінәсі. Қып-қызыл боп кеткен Зерде ғұлама:

	– Ие-е, айта бер, – деді.

	– Біздің естуімізше, – деген Намыр: – Сіздің он жыл бойы күн құрғатпай жүргізген күнделігіңіз бар көрінеді. Осы рас па? – деп ғұламаға қарады.

	– Рас.

	– Соны өзіміздің «Ғылым» баспасынан шығармақпыз.

	– Мен не дейін. Егер әжеттеріңізге жараса...

	– Жарағанда қандай?! Сөзге араласқан Ұлан:

	– Әзірше оқып шыққан адамдардың бірі менмін. Бұл аса құнды, үлкен дүние. Жалпы мұны «Сапарнама» деуге де болады. Бірақ ішіндегі ғылыми ойлар мен идеялар да аз емес. Ол өзінің барлық көлем-бітімімен жарық көруге сұранып жатқан дайын шығарма, – деді.

	– Сонда, көлемі қанша?

	– Мөлшермен әрқайсысы 30–35 баспа табақтан үш томдай боп қалады.

	– Машинкаға басылған ба?

	– Ол қиын емес қой.

	– Ендеше, көп кешіктірмей түгелдей әкеп, қолымызға тигізсеңіздер екен.

	– Оның жауапкершілігін өз мойныма алайын, – деген Ұлан. – Бір жиырма шақты күннің ішінде дайындап әкеп беремін.

	– Өте жақсы.

	– Келістік.

	– Онда менің шақыртқан шаруаларым осыменен тәмәмдалды. Зерде ғұлама мен Ұлан орындарынан көтеріліп:

	– Рахмет!

	– Соншама көп жақсылыққа кенелдік, – десіп Намырменен жылы қоштаса бастады.

	Олар қайтар жолда да жаяулатып, ұзақ әңгімелесіп серуендеп қайтты. Толып жатқан шаруаларды жаңадан жоспарлауға кірісіп кетпек боп үйге жетті.



	31

	Бұл кезде ұсақ-түйек тұрмыстық қызметтердің бәрі де автоматты роботтардың үлесіне көшкен. Осының арқасында адамдардың күнделікті еңбектері жеңілдеп қана қоймай, сонымен қоса олардың сапасы мен ерекше тындырымдылығы да армандағыдай боп өркендеген еді. Ұлан мен Дос соңғы өткен он күннің ішінде Зерде ғұламаның күнделік жазбаларын бастырып үлгірген-ді. Біткен шаруаларын Зерде ғұламаның өзіне керсетіп шықпақ боп, Ұлан мен Дос оның күні-түні тапжылмай еңбек етіп жүрген жұмыс орнына кеп:

	– Мінеки, Зерде ғұлама. Қарап, көріңізші?

	– Айтар пікіріңіз болмаса, бүгін-ертең академияға апарып бермекпіз, – десіп машинкаға басылған қалың-қалың үш бірдей томды оның алдына әкеп столының үстіне қойды.

	Зерде ғұлама парақтай түсіп:

	– Аса ұқыпты таза жасалыныпты. Рахмет. Апарып тапсыра беріңдер, – деді.

	Қолжазбаны қолтықтап шығып бара жатқан Дос:

	– Мен бірден академияға жүре беремін. Кешігетіндей жағдай болса, кешке үйге келіп айтармын, – деді де шығып кетті.

	Үзіліс жасаған Зерде ғұлама өзінің демалыс бөлмесіне барып, Ұланмен кезекте тұрған кейбір шаруалардың жайын сөйлесті. Сәлден кейін олардың үстіне жайраңдай күліп Арыстан мен Нар кіріп келді. Олар көптен бері көріспегендіктен бе, ию-қию дуылдасып, біраз уақыттан кейін ғана сабаларына түсті.

	– Иә-ә, жағдайларың қалай? – деген Зерде ғұлама. – Баяндамаларың дайын ба? Нендей жаңалықтарың бар?

	Арыстан сәл ойланып барып:

	– Баяндама деген басты мәселе болмай тұр ғой. Қоздап жанған оттай тіршіліктің өзі біресе ана жағыңнан, біресе мына жағыңнан жалынымен шарпып мұрша берер емес, – деді.

	Зерде ғұлама оның жүзіне күле қарап:

	– Е-е, оның несі сөз?! Сүйтпесе өмір бола ма, өзің тіпті өзгере бастағансың ба, қалай? Сөздеріңнен күйректік байқалады, – деді.

	Арыстан да күлген боп:

	– Жо-жоқ, Зерде ғұлама! О не дегеніңіз?! Жай әншейін... анау балалардың қамы ғой. Оның үстіне екі қыздың құпияларын жақында білдік, – деп отырғандарға жағалай қарап шықты.

	– Ие, ол не қылған құпия?

	Сөзін күрсініп бастаган Арыстан:

	– Олардың істеп жүргендерінің шет жағасын өздеріңіз баяғыдан-ақ біледі екенсіздер. Сіздің анау қос шәкіртіңіз біздің желөкпелерді әбден еліртіп алыпты. Нұр планетасының алғашқы тұрғындары болмақ. Міне осыған не дейсіз? Ақыл қосыңызшы? – деп төмен қарап отырып қалды.

	Зерде ғұлама:

	– Біздер не бір қиын жағдайларда да мойнымыздан су кеткендей боп, кеңесіп көргеміз жоқ. Айтып отырған мәселені соншама қапырықтататын да жөнің жоқ. Өйткені ондағы жағдайды Нар екеуің менен әлдеқайда көп білесіңдер. Жылдан аса уақыт өзіміз де тіршілік еттік емес пе?! Біздер тұтқиылдан бардық. Сонда да жағдайымыз жаман болған жоқ. Дайындалып барған, біліп барған адамдарға қандай қиыншылық болатынын мен түсіне алмай отырмын. Қашанда болмасын, нендей істе де, әйтеуір біреу алғашқы қадамын жасауға тиісті ғой. Ендеше олардың, бірауыздан шешіп отырған талпыныстарында не сөкеттік бар. Ақылға иек артып, кәнеки өзің айтшы? – деді.

	Арыстан манағыдай емес жайдарылана түсіп:

	– Әрине, барлығы да таныс қой, уақытша тіршілік етуге де әбден болады. Бірақ олар мүлдем сол арада тұруға бара жатыр емес пе? Изоскафандрды күні-түні үстерінен шешпей, қалай күн көрмек. Мені қинайтын негізгі мәселе осы, – деді. Көңілдене түскен Зерде ғұлама:

	– Міне, мынауың ойласатын мәселе. Егер тәуекел дейтін болсаң, олардың бастарына құрар үйлерін, тұрмыстық заттарының барлығын да жанжақты ойластырып дайындауымыз қажет, – деп жанындағыларға ой тастай қарады.

	Сөзге араласқан Нар:

	– Бұрынғыдай емес кемеміздің іші мүлдем бос десек те болады. Алып кетер ас-суымыздың көлемі өздеріңізге белгілі ғой. Сондықтан нені алып кетеміз десек те орын жетеді, – деді.

	Арыстан құптай сөйлеп:

	– Көрдіңіз бе? Тіпті, анау-мынауды алып барудың да қиындығы жоқ сияқты. Тек изоскафандрды алмастыратын табиғи бір әдіс табылмас па екен, – деді.

	Қатты толғаныспен орнынан түрегеп кеткен Зерде ғұлама арлы-берлі жүріп:

	– Изоскафандр... изоскафандр... – деп күбірлей сөйлеп теңселіп кетті.

	Манадан бері үндемей отырган Ұлан: – Ғапу етіңіздер! Асакеңнің айтып отырған мәселесі, сөз жоқ қиын шаруа, бірақ менің байқауымша мұны да сол мембрана маңайынан іздестірсе болатын сияқты, – деді.

	Жерден жеті қоян тапқандай қатты қуанып кеп, орнына отырып жатқан Зерде ғұлама:

	– Дұрыс айтасың?! Біздер бүгіннен бастап изомембрана жасауға кірісуіміз керек. Мембрана жайлы тәжірибеміз де, тіпті осыған ұқсас жағдайларға біз бұрын да кездескеміз, – деді.

	Ұлан өз ойын жалғастыра түсіп:

	– Менімше, мембранаға тек ауа ғана өтетіндей қасиет беру... қолдан келетін сияқты. Оны тексерудің қиындығы жоқ. Не болса да тәжірибе ақ пен қараны айырып берері хақ. Іске кіріскеніміз жөн. Ертеңнен баетап Артур мен Дарын да біздің лабораторияға келсін, – деп бұл жайындағы әңгімені осыменен бітірді.

	Олар ойда жоқта тап болған мынау ойға шынымен-ақ қатты қуанысқан еді. Әсіресе, Арыстан мен Нардың көңілдері көкке көтерілгендей болды. Оларды үйге шақырып еді, әлі де бітпеген шаруаларын сылтауратып, ұлықсат сұрап кідірместен шығып кетті.

	Зерде ғұлама мен Ұлан бірден изомембрана жасайтын лабораторияға келіп, таңға дейін әртүрлі бір тәжірибелерді байқап көріп, үйге қайтпастанақ жұмыс орнында біраз демдерін алуға кіріскен еді. Олардың түнімен тексеріп байқаған әдістерінің көбі манағы идеяның шындыққа жақын екенін бірден-ақ аңғартқан. Ендігі шаруа уақыттың мәселесі...

	Бүгін Зерде ғұлама мен Ұлан жұмыстарын жылдам бітіріп, үйге әдеттегіден ертерек қайтты. Олар анадағы ойларын іс жүзінде кәдеге асыр ған сияқты. Мембрана арқылы табылған жасанды теріні неше түрлі сынақтан өткізіп, оның ауадан басқа ештеме өткізбейтіндей қасиетіне көздері жеткендей болды. Ендігі қалған мәселе, «Аттила-2» кемесімен сапарға аттанатын адамдардың барлығына бойларына дәл келетіндей етіп, изомембранадан тігілген костюм тәрізді киімдерді дайындау ғана қалды.

	Бұлар мойындарына алған ауыр істі біржақты етіп, алаңсыз көңілмен үйге кірсе, балалардың ойындарын қызықтап отырған Ахмет ақсақалды көріп, мәре-сәре боп шұрқырасты да кетті. Өзінің жанындай жақсы көретін адамына деген Зерде ғұламаның қуанышында шек жоқ. Ол жүгіре басып жеткен бойы мүлдем жасара жаңғырып, өзгеріп кеткен қарт аңшының жүзіне ұзақ қарады.

	Ахаң күлімсірей жымиып:

	– Ие, немене? Өзің тіпті танымай тұрғаннан саумысың? – деп қарқылдай күліп жіберді.

	Зерде ғұлама да әзіл-шынын араластырып:

	– Не десем екен?! Азды-көпті шырамытып та, азды-көпті танымай да тұрғандаймын. Сізге тіпті қалдықсыз қорек төтенше әсер еткен екен. Мұншалықты өзгерісті мен әлі ешкімнен көре қойғамын жоқ, – деді.

	Қарқылдай күлген Ахаң:

	– Айтқаныңа болайын. Сен егер үйдегі Ақжұпар жеңгенді көрсең, мүлдем талып қалып жүрмегейсің. Ол деген тіпті адам айтса нанғысыздай боп жасаңғырап кетті, – деп әзілдеп жатты.

	Зерде ғұлама:

	– Қайран Аха-ай, келгеніңіз қандай жақсы болды. Анадағы өзіңізбен бірге өткізген күндер әлі күнге дейін көкейімнен кетпейді. Аңшылық дегеннің құдіретін сонда ғана түсініппін ғой, – деді.

	Ахаң әлденені ойына түсіргендей:

	– Бұл тіршілікте шаруа бітіп көрген бе?! Бір мезгіл келіңдер десе, сендер тіл алушы ма едіңдер. Шын айтасың, аңшылықтың өзі бір ғажайып серуен ғой. Оның үстіне мынау Лашын мен Тұйғын тұрғанда, қызықсыз өтер күнім жоқ. Жақында өте бір қызық жағдай болды, – деп асықпай айтылмақ ыңғаймен жайғасып отырды.

	Зерде ғұлама мен Ұлан да жарыса:

	– Айта беріңіз?!

	– Құлағымыз сізде, – десіп олар да жайғасып отырысты. Ахаң өзінің баппен айтатын қоңыр даусыменен:

	– Олардың екеуін де адамнан есті десем, артық айтқаным емес. Маған тіпті адамның қолынан келмейтін жақсылықтар жасап жүр. Әйтеуір не істесе де, ақыл түйсіктеріменен істейді, – деді. Осы жолы Сауыр тауының Таз деп аталынатын ең биік шыңының алқымында боп, бала кезден өзіме таныс сай-саланы қызықтап ұзақ қарадым. Бұл өлкенің табиғаты да бір ғажап дүние ғой. Жаңағы айтқан Таз биігінің баурайында ботаның көзіндей боп жаудыраған «Келіншек кеткен» атты көл бар. Осынау шағын ғана көлдің суында ерекше бір қасиет болса керек. Өйткені Лашын мен Тұйғын мезгілмезгіл жүзіп, күні бойы судан шықпай қойды. Сол күні кешке қарай көлдің екінші бетіне жетіп қонуға тура келді. Менің айтайын деп отырған уақиғам да осы кеште болды. Қараңғы түсе бастаған мезгіл болғаннан кейін, келе жатқан қалың нөсерден жасқанып, жуандығына құшақ жетпестей алып қарағайдың түбіне, жазбалы брезент шатырымды төсеп, енді ғана отыра берейін деп едім, анадайда жатқан екі итім жүгіріп келген бойда астымдағы шатырды жұла тартып, етекке қарай сырғаната жөнелді. Бастапқыда тіпті ештемеге түсінбей қатты ашуланып, алма-кезек екеуіне де зекіп ұрса бастадым. Бір уақытта аспанның жарты бетін осып түскен найзағай оты жаңағы алып теректің күл-паршасын шығарып жанқадай шашып жіберді. Олардың іс-әрекетіне енді ғана түсініп, құшағыма алып ұзақ еркелетіп алғысымды білдірдім. Мінеки, Лашын мен Тұйғынның хикаялары айта берсең таусылып бітпейді, – деп сөзін тәмамдады.

	Ұлан тамсана тыңдап:

	– Шіркін-ай, әңгімені қызық етіп айтасыз. Амандық болса келергі қыста, жаз шыққанша қасыңызда боламын, – деді.

	– Ай-й, сендердің сөздеріңде бәтуә жоқ. Күзде анау жиналыстарың өтісімен-ақ, неге келмейсіңдер?

	Зерде ғұлама:

	– Дұрыс айтасыз Аха. Тек Ұлан екеуіміздің Европаны аралап қайтпақ сапарымыз бар. Ол ұзаса бірер айға созылар, содан келісімен-ақ бала-шағамызбен жетеміз. Өздерің қуып жібергенге дейін тапжылмай жатамыз. Мінеки, уәде осы болсын, – деп қолын ұсынды.

	Зерде ғұламаның қолын алған Ахаң:

	– Жақсы, бұл да әлі-ақ жетіп келеді. Сонда көре жатармыз, – деп өзінің әлі де сенбейтіндігін аңғартты.

	Зерде ғұлама мен Ұлан жарыса сөйлеп:

	– Айтқанымыз айтқан.

	– Міндетті түрде – десіп уәделеріне сендіре түскілері кеп, ант-суларын ішіп жатыр...



	32

	Бүгінгі күнді Зерде ғұлама бір қуанышпен күтті. Ата-аналарының ақ батасын алған Артур мен Баян да, Дарын мен Жібек те, өздерінің ризашылық келісімдеріменен салтанатты түрде «Неке сарайында» тіркеуден өтпек. Бұл бұрын-соңды жер бетінде болып көрмеген ғажайып бір құбылыстай ерекше бағаланғандығы соншама, бүкіл қоғамдық мәнімен даралана түскендей еді. Бүгінгі жас семьялар некелерін өздерінің туып өскен алтын бесігінде қидырып, тіршіліктерін мүлдем жаңа планетаның үстінде өткізбек.

	Мерзімді уақытқа үлгеру үшін асыққан Зерде ғұламалар жан-жақтан жиналған барлық адамдарды ертіп, қара нөпір топ болып, олар да жетті. Жайраң қаққан жүздерінде ерекше нұрлы қуаныш бар. Өйткені бұл қуаныш, шын мәнінде бүкіл адамзаттық мәні бар салтанат болатын. Оның куәгері боп, өздері қатынасып жүрген адамдар бар болмыстарымен сезінгендей еді...

	Неке қағаздарын берер салтанаттың алдында Артур мен Баян бастап Дарын мен Жібек қостаған топты ерткен Жанар мен Дос оларға ата-аналары мен туыс-туғандарының алдында бастарын иіп, ризашылық сезімдерін білдіріп аралатып шықты. Барлығы да ағынан жарыла ақ жол тілеп дүркіресіп кетті. Қысқа-қысқа сөздер сөйленді. Алғашқы сөзді бастаған Арыстан:

	– Семья құру арманы мәңгі тозбайтын адамзаттың ең ардақты, ең асыл мұраттарының бірі. Өйткені оның ұланғайыр ұлағатты мақсаттарының ішінде, тек семья құрушылардың ғана болашағы емес, бүкіл бір халықтың келешегі мен ұрпағының жалғасы жатыр. Ал мынау өзіміз куә боп тұрған семья иелері, яғни менің алтындай балапандарыма қинала әрі қызыға тұрып, ақ бата беріп мүлдем жаңа қонысқа аттандырғалы отырмыз. Олар бізді өзіміздің болашағымызбен бірге алдымыздан шығып күтіп алмақ. Шын жүрегімнен ақ жол тілеймін, құлындарым, – деп көңіл-күйі босаңқырап барып үндемей қалды.

	Барлық тұрған жастар тағзым етіп бастарын иді. Ақ періштедей жеңіл қозғалып жеткен Баян мен Жібек әкесінің бетінен сүйіп, тізелерін бүкті. Дарын мен Артур да көзіне жас ап толқып тұрған Кәбен аналарының қасына барып тағзым етті. Олар өздерінің жанындай жақсы көретін адамдарын түгелдей аралап, ізет көрсетіп шықты.

	Қатты толқып тебіреніп тұрған Зерде ғұлама:

	– Мен сіздердің қуаныштарыңызға үн қоса тұрып, өте биік мақсаттарға жұмылдырған азаматтық парасаттарыңызға бас игім келеді. Бұл сәт адамзат тарихында алтын әріппен жазылатын жаңа өрістің жаңа шежіресі сипаттас. Қашаннан халқымыз: «Көз қорқақ, қол батыр» деген емес пе. Өздерің барғалы тұрған Нұр планетасының ең шеткі серігінің үстінде екі жылға тарта уақыт тіршілік еттік. Оны Артур мен Дарын өздері де бастарынан кешті. Сондықтан, көзімнің қарашығындай болған қарақтарым Баян мен Жібек, көңілдеріңде ешқандай да күдік тумағанын қалаймын. Осы ұланғайыр қуаныштың үстінде біз мембранадан жасалған ерекше сый әзірлеп қойдық. Олар сендердің ең ардақты қазыналарыңның біріне айналмақ. Барғаннан кейін Дарын мен Артур қажет болса, қолдарынан-ақ жасап отырады. Өйткені олар бастан-аяқ бұл жұмыстың басы-қасында өздері болды. Менің өз басым сендердің бұл сапарларыңа жан дүниеммен қызығып та, тіпті азды-көпті қызғанып та тұрғанымды несіне жасырайын. Нұр үстінде кездескенше күн жақсы?! Оң сапар болсын, қарақтарым, – деді.

	Оларға салтанатты түрде неке қағаздарын тапсырып жатты. Залдың іші ығы-жығы иін тірескен халық. Барлығы да жарыла тілектерін білдіріп жатыр. Қаптап жүрген фоторепартерлерде сан жоқ. Олар мынау ерекше той иелерінің дауыстарын жазып, суреттерін түсіріп алуға тырысып жүр.

	Басқалардан бөліп қоршап ала қойған журналистер тобы:

	– Құттықтаймыз!

	– Бақыт тілейміз.

	– Оң сапар болсын!

	– Әрқайсыңыз тап осы сәттегі сезінгендеріңізді айтып беріңіздерші? – десіп микрофондарын тосты.

	Артур:

	– Адам болып туғанымыз үшін, масаттанып тұрмын, – деді. Дарын:

	– Халқымыз бен Отанның қажетіне жарасақ, өмірдегі мақсатымыздың орындалатындығына сенемін, – деді.

	Баян:

	– Бүгін күллі сөйлеген адамдардың сөздерінен, үндерінен, мүлдем жаңа дыбыс үндестіктерін естігендеймін, – деді.

	Жібек:

	– Ақ пейіл ата-аналарымыздың дархан мінездеріне таңырқаймын, – деді. Журналистер:

	– Зерде ғұлама?!

	– Арыстан аға?!

	– Ұлан Асанұлы, бірер ауыз пікірлеріңізді, – десіп микрофондарын алаала ұмтылысты.

	Зерде ғұлама:

	– Адамзат тарихының бастауына үңілсек, бүгінгі салтанат Адам-ата мен Хауа-ананың қосылысқан рәсімімен пара-пар деуге әбден болады. Бұлар мүлдем жаңа ортаның келешегін жасауға аттанып барады, – деді.

	Арыстан:

	– Адам қандай ортаға барып өмір сүрмесін, өзара адалдық пен қайырымдылықты көздерінің қарашығындай сақтауға тиіс, – деді.

	Ұлан:

	– Мен бұлардың шешіміне замандастарым ретінде мақтаныш сезімге бөленіп тұрмын, – деді.

	Іңкәр мен Жанар:

	– Адамның тегі әйел...

	– Аналықтың ақ маржандай таза мейіріміне бөленсін! – десті.

	Абыр-сабыр басылып, мамыражай күй кешкен адамдар, кешкі тойға жиналмақ боп тарасып жатыр. Өздерінің бақытты сәтін кешкен жастар да ерекше көңілді еді. Қуаныштың алғашқы тойын қыздар өз үйлерінде өткізбек...

	Тойдың болғанынан боладысы қызық деген ғой. Алматыда өтетін ұланғайыр жиынның басталып кеткеніне де біраз күн болып қалды. Қоңыр күздің мамыражай мерзімі де тамаша боп тұр. Жасыл желектері күздің бояуына оранған Алматы жер бетіндегі жұмақтай боп жайнап-ақ тұр. Алатаудың баурайынан ескен майда қоңыр самалменен желпінген көше-көшелерді бойлай өскен ағаш аллеялары жамырай тербеледі.



	33

	Алғашқы үш күн бойы тапжылмастан Арыстан мен Нардың жасаған баяндамаларын талқылады. Олардың осынау қиын сапар үстінде қолданған неше түрлі жаңалықтарын техникалық прогресс ретінде қабылдап, келешек жағдайларда өмірге кең түрде пайдаланбак болып шешілді. Осы жолы жанжақты талқыланған планетааралық космос кемелеріндегі, әлі де болса кездесетін көптеген кемшіліктердің сыры ашылып қана қоймай, оның тез арада жойылуын қамтамасыз ететін шаралар белгіленді. Уақыт тезіне шыдар не бар десеңізші?! Осыншама қиындықтан аман-есен оралған «Аттиланың» өзі де уақытпен бірге ескіре түсті дегенге сенгің келмейді. Өркені өскен өмірдің аршындай түскен қозғалысы тым жылдам-ақ. Бүкіл кемшілік деп тапқандарды сылып тастап, космос кемесінің жаңа түрі «Аттила-2» кемесін жасап үлгірген уақыттың қарқыны міне осындай...

	Конгрестің бесінші күні. Алматыдағы ең үлкен ғимараттардың бірі боп саналатын «Фараби Сарайының» өзінше архитектуралық шешімі бар, ішіне он мыңнан астам адам сиятын залында ине шаншар жер жоқ. Залдың іші мәжілістің басталар алдында әр тілде сөйлескен адамдардың гу-гу еткен үндерімен күңгірлеп тұр. Бір кезде тынышталудың белгісіндей естілген музыка үні шығысымен-ақ, үлкен залдың ішіндегі дыбыстар су сепкендей басыла қалды. Бүгінгі күн тәртібін еске салған басқарушы аз ғана кіріспе жасап, Зерде гұламаға сөз берді.

	(залда ду қол шапалақтап жатыр)

	Тыңдаушыларына ізет керсетіп, олардың отыруларын өтінген Зерде ғұлама тебірене сөйлеп:

	– Құрметті достар! Баяндаманың тексті өздеріңіздің қолдарыңызда. Сондықтан менің барынша қысқа тезиспен сөйлеуіме ұлықсат етіңіздер. Осы бүгінгі күннің қуанышына адамзат қауымы ғасырлар бойы ізденіп талмай талпынуымен жетіп отыр. Олай болса өзіміздің қол соғып отырған осынау жаңалығымыз кеше ықылым ғасырлардың жемісі екендігі аян. Адамзат қауымы өзінің ұзақ салқар тіршілік жолында не бір қиыншылықтарды бұзып өтіп, неше түрлі тылсымдардың сырын жалықпай ашумен келеді. Сондағы олардың қолындағы ең үлкен қаруы өзінен бұрын өткен буындардың тәжірибесі мен ақыл-ойларын барынша үндестіріп пайдалану еді. Міне бүгін біздер де осы әдістің жемісін көріп отырмыз. Айтарға ғана болмаса, сөз еткелі отырған проблема адам тіршілігіндегі ең өзекті мәселесі екені дау тудырмаса керек. Өйткені қазіргі кездегі адамзат қауымының қоректік мәселесі көптеген қиындықтарымен қоса, тіпті өзінің өндіру көлемі де бұрынғыдан әлдеқайда ауырлап кеткені ешкімге құпия емес. Осындай жағдайға біз сөз еткелі отырган қалдықсыз қорек, турасын айтсақ, адам баласын ғұмыр бойы тұқыртып, бостандығын тежеп келген қызыл өңеш құлдығынан босататыны сөзсіз...

	Бұл мәселе негізінен үш түрлі ұлы жаңалықтардың: биомембрана, кәусар ферменті және жасанды белок немесе полипептидтердің көмегімен дүниеге келгенін ерекше атап айтқан жөн. Осы еңбектердің негізгі авторының бірі, бүгін қосымша баяндама жасайтын аса дарынды ғалым Ұлан Асанұлының еңбегін айрықша атап етуді дұрыс деп санаймын.

	* * *

	Зор ықыласпен тыңдалған Ұлан Асанұлының қосымша баяндамасына биомембрана мен кәусардың қалай ашылғандығы жайлы қысқаша тарихи шолу жасалынды да, көбіне-көп қалдықсыз қорекке көшкен адамдардың уақыт мерзімдеріне лайық организмдеріндегі өзгерістері түсірілініп алынған кинопленкаларды пайдалана отырып, жан-жақты сөз етті.

	Әсіресе ағзадағы қан мен лимфа құрамдарының, ондағы клеткалардың ғұмыры мен қызметтерінің күшеюі отырғандарды бір сәтке де бейтарап қалдырған жоқ. Мүмкіншілігінше барлық тәжірибелердің динамикалық өзгерістері алдыңғы жаққа керілген үлкен экранда асықпай көрсетілініп жатты. Ұлан тек анда-санда кейбір ерекшеліктерге түсініктеме жасап отырды. Жасалынған тәжірибелердің айқындығы соншама, тіпті мамандығы биолог емес адамдардың өздері де еш қиындықсыз түсіне алатындығы сөзсіз...

	* * *

	Конгресс аса ұйымдасқан түрде, өте үлкен түсінушілік пен өрлеу үстінде өтіп жатты. Қатарынан бірнеше күнге созылған жарыссөздер де барынша іскер болуымен қоймай, айтылып жатқан пәрменді ұсыныстары да өте көп еді. Манағы Зерде ғұлама айтқандай, ашылған жаңалықтың адам өміріндегі сан-сала әсерлері кеңінен қамтылып сөз болды. Жалпы жиын біткеннен кейін, дүние жүзінің белгілі ғалымдары, әркім мамандықтары бойынша семинарларға бөлініп, өте қызу түрде талқыланып жатты.. Әсіресе, аса қызуқандылықпен пікір алмастырғандар: социологтар мен философтар, экономистер мен финансистер, прогнозистер мен психологтар еді. Олар бұрын адам ойларына келмеген неше алуан пікірлердің бетін ашып, өздерінің алдағы тұрған мақсаттарын кең түрде белгілеп алғандай жетістіктерге жетті. Көбіне-көп сөз болған, келешектегі адамзат қауымының рухани өсуінің бағыты мен бағдары, қызық-қызық ой тудырып, өзінің өміршеңдігін көрсетті. Ал тіршіліктің өзіне әсер ететін тұрмыстық қажеттілік пен әртүрлі шаруашылықтардың жаңа сипатқа ауысатындығы ешкімге де күмән тудырған жоқ. Шындығында да қалдықсыз қоректің бүкіл адамзат қоғамындағы белдібелді жағдайларға ықпал ететіні айдан анық болатын. Тек бір ғана мысалға көңіл аударсақ... Шаңын бұрқыратып жүздеген миллион гектар жерлердің, бұдан былай жыртылмайтындығы, олардың өңделмеуі, жылма-жыл егін егіп жинаудың қажетсіз боп қалуы тамақ үшін мал өсіріп бақпаудың бейнеттері, өзінен-өзі жоғалып қарасы өшсе, мұның бәрі алғашқы естіген адамдардың есін алатыны дау тудырмаса керек. Адам мінезі деген қызық қой. Кейде ол өзінің инстинкті тегіне тартып, алғашында жақсылықтың өзін көріп біле тұрып, сезікпен қарайтыны бар. Бірақ оның тірлікке құштар өміршеңдік қасиеті бәрінен де озып шығып, тоқтаусыз алға ұмтылатыны да даусыз...

	Осынау ұлы жиынның ақырғы күні қазірдің өзінде қалдықсыз қорекпен тіршілік етіп жатқан адамдармен кездесу болды. Олардың алды бес-алты жыл, соңы екі-үш айдан бері, өздерінің нендей халде, қандай сезімде екендерін жан-жақты етіп айтып берді. Олардың барлығының да өз жастарыменен сәйкес келмейтін жасаңғыраған жүздеріне қызықпаған жан болмады. Айта берсе мұның өзі бір толып жатқан хикая. Осынау сәт, шын мәнінде адамдардың ағынан жарылып пікір айтқан, соншама бір ғажайып минуттары еді. Қайбіреулердің көңілдерінде жүрген түйткідері өз-өзінен сейіліп, бүгін қиын көрінген мәселе уақыты жеткенде өз-өзінен шешіле береріне күмән қалмағандай еді. Сонымен конгресі те бітіп, олардың бір пікірге келген тұжырымдары да жарияланды. Онда жер шарының бес жерінде, қалдықсыз қорек өндіретін заводтар салынуға тиіс екендігі, қалдықсыз қорек тоқтаусыз жетілдіріле берілу қажеттігі дүние жүзінде бір ғана басқару орны мен ғылымизерттеу орталығы белгіленіп, ол Алматыда болатыны бірауыздан бекітілді.

	Осылайша өз жұмысын аяқтаған жиын да бітіп, келген қонақтар ілгерінді-кейінді қайтып жатқан. Осыншама зор абыройлы міндетін атқарып шыққан азаматтар да уһ дегендей еді. Бірақ тірі адамның тіршілігі біткен бе?! Ендігі тұрған міндет «Аттила-2» кемесін оң сапарына аттандыру еді. Зерде ғұламалардың бірден араласып кеткен шаруалары, тап осы қазір біраз күннен кейін жүретін жолаушыларының қамы болатын. Арыстан мен Нар кешеден бері барлық жағдайларды өз көздерімен көріп, «Аттила-2» кемесін ақырғы тексеруден өткізіп болып қалған.



	34

	Ерте тұрып жол қамына әзірленген Ұлан мен Дос өздерінің ескі әдеттеріменен сапар алдында аэромобильдерін барынша ұқыптап тексеріп шықты. Бұл қадет Досқа да өзінің ұстазы Ұланнан сіңген жағдай болатын. Ол жүрер алдында аэромобилді міндетті түрде тексеріп шығуды жазылмаған заңдай қатты қадағалайды. Келісім бойынша олар үйдегілерді екі аэромобилге отырғызып, бүгін түске дейін Арыстанның ауылына жеткізуге тиіс. Ғарышқа аттанатындармен сапар алдындағы қоштасу сәті осында болмақ.

	Тым ертеден келе жатқан әдет бойынша, “Аттила-2” кемесі де, Байқоңырдан ұлы бесін шамаларында көк жүзіне көтерілмек...

	* * *

	Манадан бері Ұландар машиналарын тексеріп шыққанша аула ішінде серуендеп жүрген Зерде ғұлама өзін соншама сергек сезініп, әдемі бір көңілкүй кешіп жүр. Қоңыр күздің майда самалы да жамырай кеп самайынан сипап өткен сайын, айлар бойы арқалаған жауапкершіліктен абройлы босағандай сезінеді. Кешегі өткен ұланғайыр жиын, шын мәнінде де адамзаттың бар дауыспен үн қосқан гимніндей боп, өз жұмысын аяқтаған еді. Бұл жиынды өткізген ел де, осыншама үлкен форумға қатынасып отырған үлкен-үлкен ғалымдар да мерейлері үстем боп, мерекеге қатынасып қайтқандай болды. Зерде ғұлама осыншама үлкен рухани қуанышын, осы қазір ғана тұшынып сезінгендей мерейде жүр.

	Аэромобилдерін дайындап боп, ұлы ғұламаны шақыра келген Дос оның өзін-өзі ұмытқан қатты толғаныс үстіндегі сәтін алғаш көріп, бұзып алғысы келмей анадай тұрған орындыққа отыра кетті. Оның жанынан бірнеше рет өткен Зерде ғұлама, тіпті байқаған да жоқ. Нендей ойда жүрсе де, данышпан ғалымның мынау күйін, шама-шарқы келгенше бақылауға тырысқан Дос оның жүзіндегі сан алуан күйге ауысқан ой қозғалыстарын қалт жібермей, есіне ұстап қалуға тырысып отыр. Әлден уақытта оларды отыруға шақырған Ұланның дауысы естілді.

	Енді ғана анадайда отырған Досты көрген Зерде ғұлама:

	– Шақырып жатыр ғой. Сен не ғып отырсың? – деді.

	– Мен де сізді шақыра келген едім.

	– Е-е, машиналарыңды тексеріп жаңа біттіңдер ме?

	– Жоқ, мана біткеміз.

	– Ә-ә, ендеше жүрелік?! – деп қолындагы сағатына қарады.

	Екі аэромобилге олар бөлініп отырды да, Сарыарқаны бетке алып кете барды. Енді ғана көтеріліп келе жатқан күн нұрына малынған байтақ дала, көлкектеген мұнар буған күйінде бусанып жатыр екен. Дала үстіндегі қолдан жасалынған шағын-шағын су қоймаларын жан-жағынан көмкере еккен орман ағаштары қаракөк бояуларыменен сыңсып тұр. Жағалай өскен жасыл желектердің әсерімен арналары қайыра суға толған өзендер, кемерлене түсіп аунап аққан толқындары кең жайқын боп көз тартады. Көрер көзге көркіне еніп жасаңғырай түскен сайын дала жаңғыра түлеген бейнесімен сан құбылып, жан дүниеңді кереметтей бір нұрлы сезім билейді.

	Алғаш рет кең байтақ даланы көрген Айгүл мен Айдостың қуаныштарында шек жоқ. Олар қайта-қайта орындарынан жарыса қопақтап, өздеріне таңтамашадай әсер еткен дала суреттерін көрсетіп уілдейді.

	Оларды алдарына алып отырған Зерде ғұлама мен Іңкәрдің мәз-мейрам болған көңілдері, тіпті кереметтей еді. Екінші аэромобилмен келе жатқан Дос пен Жанар да шыдай алмай қатарласа түсіп, сәбилердің қылықтарына елітіп отыр. Осылайша олар Сұңқар қаласының үстіне қалай жетіп қалғандарын сезбей де қалды. Манадан-ақ бұлардың келе жатқанын көріп тұрған Арыстандар топырласа түп-түгел аулаға шыққан, көп ұзамай-ақ қонып үлгірген аэромобилден түсіп жатқан қонақтарын жапа-тармағай жетіп құшақтарына басқан қарсы алушылар жағы жүрек жарды қуаныштарыменен мәре-сәре боп жатыр...

	***

	Амандық-саулық сұрасып болғаннан кейін, әйелдер жағы бірыңғай қалып, еркектер тобы бақ аралап серуендеп жүрді. Манадан бері үндемей келе жатқан Ахмет ақсақал анадайда тұрған шағын ғана үйдің есігін ашып, мана әдейі қамап қойған Лашын мен Тұйғынды босатып жіберді. Маң-маң басып шыға келген екі итті бірден байқап қалған Зерде ғұлама олардың ерекше сомдала түскен тұлғаларына қатты таңырқады. Екеуінің де бойлары кішігірім құнан өгіздей боп толысыпты. Сәл аңырып тұрып қалған екі ит те Зерде ғұламаны енді ғана танып, еркелей жетіп арбаң-құрбаң етіп екі жағынан асылып жатыр. Екі иттің ортасында қалып тәлтіректеп жүрген Зерде ғұлама мәз. Алма-кезек сипалай еркелетіп жатыр. Сағынышты үнмен қыңсылай бұлаңдаған Лашын мен Тұйғын көптен бері көрмеген өздерінің сүйікті адамын аяғына оралып жіберер түрлері жоқ.

	Әлден уақытта Ахмет ақсақал жанына кеп: – Жә-ә?! Болды енді, мазалай бермей, – дегені-ақ мұң екен, екеуі де Зерде ғұламаның қолдарын жалапжалап алды да, анадай жерге барып қатарласа жатып бақылаумен болды.

	Өзінше әсерленіп қатты таңырқаған Зерде ғұлама:

	– Ойпыр-ай, неткен есті жануарлар еді. Тіпті мен бұларды ұмытып кеткен шығар деп ойлаушы едім. Шын сағынысып табысқандай болдық-ау,

	– деп ризашылығын жеткізе алмай жүр.

	Ахаң жай ғана:

	– «Ит жеті қазынаның бірі» деген ғой атаң қазақ. Бұлардың достығына жетер сенімділікті менің өз басым ештемемен салыстыра алмаймын, – деді.

	Осы кезде бұларды шақыра келген, тал шыбықтай бұрала ару боп өскен Баян мен Жібек үйге кірулерін сұрады. Екеуінің маңдайларынан иіскеп, үйге қарай беттеген Зерде гұлама:

	– Көңіл-күйлерің қалай? Шешімдерің өзгерген жоқ па? – деп екеуіне алма-кезек күлімсірей қарады.

	Екеуі де бірден:

	– Жо-жоқ, Зерде ғұлама.

	– Өзгертуге шамамыз да жоқ.

	– Тіпті, қақымыз да жоқ, – десіп қалды. Зерде ғұлама ризашылық сезіммен:

	– Жөн екен. Бақытты болыңдар, қарақтарым. Қашанда арнасынан асқан ұлы сезімдер мен шешімдер... ең алғашқы сәттерінде өзінің мән-мағынасымен әркімге түсінікті бола бермейді, – деп бұл сапарды өзінің жанжүрегіменен қостайтынын білдіріп үйге кірді.

	Ат айналымдай үлкен залдың іші көңіліңді бірден сергітіп жіберердей аса сәнді екен. Қонақтарын мейлінше ыстық ықыласымен қарсы алып, жайғастырып жүрген Кәбен:

	– Зерде аға. Әлде түсінбегендіктен бе, әлде ана болғаннан кейін бауырындағы балапандарыңды қимайтындығынан ба, әйтеуір өз басым осы сәтке дейін түс көріп жүргендеймін. Өздеріңіз білмесеңіздер мен қалай екенін қайдан білейін. Әйтеуір әкелері барып қайтқан жол деген соң көңілімді тежегендей боламын, – деп жасаурап кеткен жанарларын көрсеткісі келмей бұрылып кетті.

	Аз-кем ойланып қалған Зерде ғұлама:

	– Кәбен шырақ?! Бұл болайын деп тұрған сапарда мақтаныш сезімнен басқа уайым мен күдікке жол жоқ шығар деп түсінемін. Осы шешімдерін естігеннен бері қарай Артур мен Баянды, Дарын мен Жібекті ерекше жақсы көріп құрметтеймін. Алдыңғы буын жеткізген істі соңғы буын осылайша қағып әкетіп тұрғаннан артық бақыт болуы мүмкін емес. Шынымды айтсам, бүлар аттанғалы отырған бүгінгі сапар адамзаттың ертеңгі барар өрісі болмақ. Осыншалық ұлы мақсаттың алғашқы қарлығаштары болу әркімнің маңдайына жазылмайтын шын мәніндегі ұлы іс – деп өзінің жұбатуын да, түсінігін де қосып айтты. Отырғандар да:

	– Ана атаулы қашанда өзің сияқты ойлаған ғой.

	– Елден ерек қапаланба.

	– Білгеннің сөзіне тоқтаған жөн.

	– Кәнеки, мерекедегідей ән мен күйдің тиегін ағытайық, – десіп дуылдаса гуілдесіп кетті.

	Жастар жағы өздерінің дайындап қойған программаларын хабарлап жатпай-ақ, бірден бастай ала жөнелді. Қаншама айлардан бері жұмыс басты боп кеткен барлығы да бүгінгі күннің қуанышын сағына күткендей желпіне қостады. Манадан бері ерекше бір көңіл-күймен алуан түрлі ой кешіп отырған Артур мен Дарын домбыра мен қобыздарын ауыстыра тартып, не бір ескі күйлерді шашудай шашты.

	Соңғы кездері Артур қалт ете қалған сәттерін тек музыка теориясына арнап, өткен-кеткен замандардан бері қарайғы кітаптарды зерттей оқып, түгендеп шыққандай еді. Оның, әсіресе көбіне-көп шұқшия түсіп талдағаны данышпан бабасы әл-Фарабидің «Музыка» атты теориялық кітабы еді. Артур оны мүлдем жаңа көзқараспен оқып қана қоймай, сонау замана түкпірінен меңзеген Ұлы бабасының кейбір жұмбақ сырларын да ұққандай еді. Сол меңзеп қана білдірілген ойларды музыка аспаптарында қолданғанда, мүлдем өзгеріп сала беретін дыбыс үндестіктерінің «жаңаша гармониясы табылғандай болатын. Соңғы кездері Артур да, Дарын да өздерінің осынау тапқан жаңа әдістерін жиірек қолданып жүр. Бұл музыка ойнаудағы жаңа әдіс әлі әйгіленбегендіктен ешкімге белгісіз де болатын. Фарабидің аздыкөпті белгілі өмір жолдарында, оның өзі жасап алған «қыпшақ» дейтін домбырасыменен отырғандарды күлдірем десе күлдіріп, ұйқтатам десе ұйқтатып жүре беретіндігін, замандастары қайран қалып жазып қалдырғаны көпке белгілі ғой. Міне, Артур менен Дарынды тыңдап жүрген осы отырған аз ғана топ олардың сезім тактілерін дәл басып ойнайтындарын баяғыдаақ мойындаған. Олардың ойындарыменен ешкімді де теңдестіре алмайды. Оларды әркез құмартып қана емес, жан дүниелеріменен сүйіп тыңдайды...

	Отырыстың екінші жартысында олар тек Баянның жазған шығармаларын ғана орындаумен болды. Әсіресе, соңғы күндері Артур мен Баянның бірге отырып жазған «Өмір» атты симфониялық поэмалары тыңдаушылардың ет-жүректерін елжіретіп, неше алуан көңіл-күйге бөледі. Қатты толқып тыңдаған Зерде ғұлама:

	– Айтыңыздаршы, мынау кімнің музыкасы? – деп өзінің ерекше қызыққанын жасыра алмады.

	Артур күлімсірей орнынан көтеріліп:

	– Соңғы тартылған музыканың барлығы да дерлік Баяндікі. Жаңағы орындалған «Өмір» атты симфониясы, – деді.

	Отырғандар ду қол шапалақтап, әрқайсысы келіп Баянды алма-кезек құттықтасып жатты. Осылайша марқайған жұрт жүретін мезгілдің де жақындап қалғандығына әзер дегенде көнгендей болды. Уақыт қашанда да өзінің үстемдігін жүргізбей қойған емес. Арыстанның сұрауымен отырғандар еріксіз көтеріліп, жолға шығуға дайындала бастады.



	35

	Олар белгіленген мерзімге әпіл-тәпіл үлгіріп, Байқоңыр космодромының алдына кеп түсіп жатты. Өз шаруаларыменен осы жақта болған Нар, асығыс болса да қарсы алып, бұларды арнайы дайындалған бөлмеге әкеп жайғастырды. Қысқаша ғана болып жатқан жаңалықтарды баян еткен ол, енді бір бес-он минуттан кейін, өздерінен алатын интервьюді, бүкіл дүние жүзіне интервидение каналы арқылы беретін боп шешкендіктерін айтты. Осы жағдайды ескертісімен-ақ Нар кідірместен кешірім сұрап шығып кетті. Ол өзімен бірге Артур мен Баян, Жібек пен Дарындарды ерте кетті. Қоштасарға он минут деген уақыт неге тұрсын, қас қағымда-ақ өте шыққандай болды. Ақырғы секундтар да кідірместен өтіп бара жатыр. Әлден уақытта күллі ғарышқа аттанатын жолаушыларды ішкі бөлмеге шақырды. Шығарып салушылар сол отырған бөлмелерінде космос кемесінің көтерілгенін телеэкран арқылы көретін боп, қолдарын бұлғап қала берді.

	Манағыдай емес, сабаларына түсе бастаған шығарушылар тобы да біріне-бірі басу айтып, әрқилы әңгімелерге көшіп жайбарақаттана бастаған еді. Көпке дейін өксігін баса алмай әуре болған Кәбен де беті-қолын шайып келіп, жайдары күйге ауысқандай сыңай танытады. Бастапқыда кемсеңдеп көңілі босаған Ахмет қария да ақ тілеу тілеп, көздерінің жасын тия алмай отырған Ақжұпар шешемізге зекіп тастады.

	Өстіп әне-міне дегенше-ақ болмай, жарқ ете қап экран-табло жанды да, диктордың жүзі көрінді. Жарқын сөйлеп хабарламаларын бастаған ол:

	«Армысыздар, қадірменді тыңдаушы қауым?! Біраздан кейін «Аттила-2» кемесінің жолаушыларымен болатын кездесу сәті беріледі. Бұл хабар барлық телевидение жүйелері бойынша жүргізіледі. Сондықтан әр тілде сөйлейтін тыңдаушы адамдардың алдын ала «мың тілді» аппараттарын әзірлеп қойғаны жөн. Кәнеки, дайындалыңыздар. Бірер минуттан кейін хабарымыз басталады» – деді.

	Телеэкранда ойнаған көңілді музыкалар айналаны желпіндіре түсіп, күмбірлеткен күйі шалқып тұр. Сәлден кейін тына қалған музыканың артынша космодромдағы сәулеті мол үлкен залдың сахнасы көрінді. Бір топ адамдардың алдында келе жатқан Нардың жүзі тым көңілді, жайдары екен. Олар сахнада тұрған дөңгелек столдарға бірден келіп жайғасты да, журналистермен жүргізілетін сұрақ-жауап кезегі де басталып кетті.

	Бірнеше журналистер қатарынан түрегеп:

	– «Аттила-2» кемесінің капитаны Нар Сұңқарұлының жасы нешеде? Семьяңыз бар ма?

	– Бұрын мұндай ұзақ сапарларды басқарып па едіңіз?

	– «Аттила-2» кемесінің артықшылығы неде? – десіп жазып алуға қосып қойған магнитофондарын қайыра тексеріп жатты.

	Нар бірден жауап беріп:

	– Жасым 33-те, үйленуге үлгере алмай жүрмін. Қолым тимейді. Он жылдан астам мерзімге созылған ұзақ сапардан былтыр ғана оралдым. Ол

	«Аттила» кемесімен аттанған ғылыми экспедиция еді. Капитаны Арыстан Ахметұлы, былайша айтқанда, менің сүйікті ұстазым. Бұл кеменің капитаны ретінде менің алғашқы сапарым болмақ. «Аттила-2» кемесінің артықшылығы өте мол. Алдыңғы кемелерде байқалған кемістіктердің барлығы да жойылып, мүлдем жаңа сапаға жетілдірілген машина екенін ерекше атап айтамын, – деді. Журналист:

	Ерекше жетістіктерін атап айта кетсеңіз екен? – деді. Нар:

	– Сіздер сірә байқамаған екенсіздер. Әйтпесе, «Аттила-2» кемесінің жетістіктері жайлы егжей-тегжей «Техника» журналында айтылған болатын. Оны өздеріңіз қарап аларсыздар. Бір ауыз сөзбен қысқаша ғана тоқталатын болсам, оның бүкіл тұлғасы мен формасына дейін, мазмұны мен сапасына шейін жаңаша шешілген машина. Жылдамдығы бұрын-соңды болып көрмеген, өте ұшқыр. Орташа есеппен сағатына 800 000 километр ұшып отырады, – деп сөзін аяқтады.

	Орындарынан көтерілген бірнеше журналистер:

	– Барып қайту уақыттарыңыз қаншаға созылмақ?

	– Негізгі мақсаттарыңыз?

	– Нұр планетасының өзіне тура барып қонасыздар ма? – десіп тағы да бірталай сұрақтарды жаудырып жіберді.

	Нар сағатына қарап ап:

	– Барып қайтуға төрт жылдай уақыт кетпек. Ең негізгі мақсатымыз Нұр планетасын барынша тереңірек зерттеу болып табылады. Ол үшін біз өзіміздің бір жылдан аса мекен еткен Нұр планетасының Зерде серігінің үстіне барып тоқтамақпыз. Сонан кейін екінші кезекте, сол Зерде серігінің үстінен көтеріліп, Нұр планетасына бару да жоспарымызда бар, – деді.

	Журналистер:

	– Зерде серігінің үстінде қанша боласыздар?

	– Нұр планетасының алғашқы тұрғындарымен таныстырсаңыз екен?

	– Олардың мамандықтары кім? – десті. Бірден асыға жауап берген Нар:

	– Біздерге бөлінген уақыт бітуге жақын. Зерде серігінің үстінде мөлшермен бірер айдай ғана боламыз. Жаңа мекенге тіршілік ету үшін кетіп бара жатқан жастар алдарыңызда тұр. Олар осы Жерде некеге отырып, ерлізайыпты боп аттанып барады. Артур мен Дарын өздеріңіз білетін белгілі ғалымдар, кезінде Зерде серігінің үстін жан-жақты зерттеушілердің бірі. Олардың жары Баян мен Жібек бұлардың ең негізгі көмекшілері. Міне, Нұр планетасының алғашқы тұрғындарын құттықтап қоюға ұлықсат етіңіздер, – ден Нар қол соғып орнынан көтеріліп еді, бүкіл залдың іші дүрлігіп кетті.

	– Ур-р-ра!

	– Жолдарыңыз болсын!

	– Біздер әрқашанда тілеулеспіз, – десіп гу-гу етіп, дабырласып барып әрең басылды. Жан-жақтан сыртылдатып фотоға да, киноға да түсіріп алып жатыр. Бір сәтке орындарынан түрегеп кеткен залдағы адамдар да, сахнадағы отырған жолаушылар да қайыра жайғасып сабаларына түскендей болды. Бірақ басқару пульті уақыттың өте аз қалғанын ескертті.

	Журналистер:

	– Сіздерге осындай шешім қабылдауға мәжбүр еткен не?

	– Өздеріңіз ғана қалудан жүрексінбейсіздер ме?

	– Жеке қалып тіршілік еткен бір айдан соң, радиосигнал арқылы хабарларыңызды күтуге ұлықсат етіңіздер?

	– Жер бетіндегі бауырларыңыз әрқашанда сіздермен бірге, – десіп тілектерін қоса білдірді.

	Отырғандар өзара қысқа ғана кеңесті де, жауапты барлығының атынан Артур алып:

	– Аса қадірменді бауырлар?! Уақыттың тарлығынан сіздерге қысқаша ғана мағлұмат беруге ұлықсат етіңіздер. Біздердің бұл шешімге келгеніміздің негізгі себебі, Дарын екеуміздің ол жақта болып қайтқанымыздың әсері болса керек. Азды-көпті кездесетін қиыншылықтар мен кедергілерді біздер көріп қайтқан адамдармыз ғой. Онымен қоса мұны біз адамзат қауымының алдындағы борышымыз деп сезінгендіктен тәуекелге бел байлап отырмыз. Өйткені қандай жаңа құбылысты әйтеуір біреу бастауға тиіс. Міне, негізгі мәжбүр еткен ойлар осы. Әрине, Дарын екеуміздің бұл ойларымызды Жібек пен Баян түсінбесе, күллі туыс-туғандарымыз, әсіресе ұлы ұстазымыз Зерде ғұлама қолдамаса, бүгінгі өздеріңіз куә боп отырған уақиға болмауы да мүмкін еді. Оның үстіне ерекше бөліп айтатын мәселе, ондағы ең үлкен қиыншылықтан құтқаратын, изомембранадан жасалған мүлдем жаңа материалдың қанаттандыра түскені хақ. Осы жағдайлардың бәрін де алдын ала ойластырып ат салысқан ұстаздарымыз: Зерде ғұламаға, Ұлан Асанұлына, Арыстан Ахметұлына, Іңкәр Зердеқызына, құрбыларымыз Жанар мен Досқа шын жүрегіміздің алғысын айтпақпыз. Баян мен Жібектің анасы – Кәбен тәтем ұстаздық қызмет атқарса, әкелері Арыстан Ахметұлын қазір дүние жүзі жақсы біледі, – дей беріп еді...

	Залдағылар ду қол шапалақтап орындарынан түрегеп, Арыстанға өздерінің құрметтерін көрсетті. Артур сөзін жалғастырып: Жібек пен Баян екеулері де он жылдықты биыл бітіріп отыр. Бірақ олардың табиғи тума талантты өнерлерін, тап осы қазір айтпай-ақ қоямын. Оны уақытында өздеріңіз де естіп білесіздер. Әрине, біздер күнбе күн жүргізілетін ғылыми зерттеулермен қоса, міндетті түрде әрқайсымыз жеке-жеке күнделік жүргізетін боламыз. Оның қалай боп шығатынын келешек көрсете жатар. Егер өзімізбен бірге алып бара жатқан радиосигналымыз, жер бетіне жететіндей болса, жиі-жиі хабарласып тұруға біздер жалықпас едік. Оны да кезінде көреміз, – деп сөзін бітірді.

	Журналистер:

	– Құрметті Артур мен Дарын!

	– Сіздердің негізгі атқаратын қызметтеріңіз қандай?

	– Сапар алдындағы көңіл-күйлеріңіз қалай? – десіп ақырғы сұрақтарын қойды.

	Бұл жолы жауапты Дарын беріп:

	– Біздің негізгі мақсаттарымыздың бірталайына жаңа Артур қысқаша тоқтап өтті. Олардың ең негізгілерінің бірі – Нұр планетасының жүйесіндегі денелердің биосферасын тексеру. Сіздер бұрынғы хабарлардан естігендей, Нұр планетасының өзі көлемі жағынан Күн жүйесіндегі алыптардың алыбы болып саналатын Юпитер көлемінің үштен біріндей екенін жақсы білесіздер. Ал оның Зерде серігінен басқа, тағы да тоғыз түрлі серіктерінің көлемі өзіміздің Айдан әлдеқайда үлкен. Тіпті кездейсоқ барып, үстінен пана тапқан біздердің өткен жолғы зерттеулеріміздің өзі, келешекте адам баласының онда өмір сүруіне әбден болатындығын анықтап еді. Әрине азды-көпті өзіне тән қиыншылықтары жоқ емес. Міне, біздердің зерттемекші екінші бір үлкен мәселеміз осы болмақ.

	Ол үшін осы жолы Зерде серігінің үстіне шағын ғана космодром салып қана қоймай, сонымен қоса өзімізге еркін қозғалу үшін бірнеше түрлі ракеталарды да ала кетпекпіз. Сөйтіп тек Нұр планетасының өзін ғана емес, қалған тоғыз серігінің де сырларын егжей-тегжейлі ашуға тырысамыз. Мінеки, байқап қарасаңыздар, алдағы тұрған жұмыстың қыруар түрлі қиындықтарын айтпай-ақ түсінуге болатын сияқты.

	Егер жер бетімен радиосигнал арқылы хабарласу арқылы мақсаты сәтті шешілсе, жағдайдың ыңғайына қарай автоматты түрде басқарылатын транспорттық кемелермен қажетті заттарды жеткізу программасы да алынбақ. Сайып келгенде бұл жұмыс біраз жылдан кейін өздеріңізді қонаққа шақыру арманымен ұштасатыны түсінікті болса керек, – деп әңгімесін бітірді.

	Залдың іші ду авацияға айналып, ұзақ қол шапалақтанды. Қаншалықты асықтырғандарына қарамай, журналистер бір-екі ауыз Баян мен Жібекке сұрақ қоюға ұлықсаттарын алды. Олардың үндерін естуге, тап осы қазір тыңдап отырған дүние жүзі халықтарының да бейтарап емес екендігі ескерілсе керек.

	Журналистер:

	– Баян сізді музыка жазады дейді, сол рас па?

	– Жібектің сурет салатындығын да естідік.

	– Біздерге айтар аманаттарыңыз бар ма? – десті. Баян алдындағы микрофонға жақындай түсіп:

	– Мен музыка мектебін бітіргенмін, арнаулы білім ала алмай аттанып бара жатқанымды өздеріңіз көріп отырсыздар. Сондықтан бәлен деудің өзі қиындау боп тұр. Жалпы музыканы ес біле бастағаннан жақсы көремін. Азды-көпті жазғандарым да бар. Сіздер мені өзімнің аздаған ғана құпиямды ашуға мәжбүр етіп отырсыздар. Менің дұрыс-ау деген музыкалық шығармаларымның нотасын аманат ретінде Іңкәр апама табыстағанмын. Бірақ ол шығармалар, тек «Аттила-2» кемесі қайтып оралған кезде ғана жарық көруге тиісті. Келісім бойынша ол оған дейін ашылмайды. Мен үшін бұл өте қажетті шарт екенін Іңкәр апама айтқанмын. Ал көңіл күйіміз өте жақсы. Тек өздеріңізді қимай отырған қобалжудың бар екені рас. Күллі жер бетіндегі адамзат қауымынан сұрар жалғыз ғана аманатым, адал сезімдер мен ақ көңілдің мәртебесін мұнан да биіктете түсу. Барлықтарыңызды да құшып сүюге ұлықсат етіңіздер. Көріскенше күн жақсы демекпін, – деп көгершіннің қанатындай аппақ нәзік саусақтарымен отырғандарға қарап қолын бұлғады.

	Ер мінезділеу Жібек:

	– Бізде құпия қалмапты. Сіздер өзімізден де біздерді жақсырақ біліп отырсыздар. Менің берер уәдем, біздің жаққа қыдырып өздеріңіз келгенше, Нұр үстінен сурет көрмесін ашып қоюға тырысамын. Жаңағы Баянның айтқан тілектерін, менің де тілегім деп түсінсеңіздер болады. Адамзат қауымының армандай алыс болашағы жасасын! Біздер сол болашақ үшін аттанып бара жатқан алғашқы қарлығаштарыңызбыз, – деп сөзін бітісіменақ орындарынан түрегеп, ұзақ қол соққан жұрт, әр жерден дауыстап ақ жол тілеп жатыр.

	Кездесу осыменен аяқталды. Бірсыпыра уақыт кешігіңкіреп қалған жолаушылар өз шаруаларына кірісіп те кетті. Кездесуге қатыспаған жолаушылардың көбі кеме ішіне жайғасып та үлгерген еді. Шыққан күйі бірден кеме ішіне жеткізілген Нарлар да өз міндеттеріне кірісіп кеткен болатын. Арыстан мен Зерде ғұламалар арнаулы ұлықсатпен ғана жіберетін биік мұнараның басына шығып, космос кемесінің қалай көтерілетінін күтіп тұр. Әне, қондырғының астынан будақтай шыққан ақ будың көлемі көбейе түсті де, бірер минуттан кейін «Аттила-2» кемесі оқтай ұшып ғарышқа көтеріліп те кетті. Соңдарынан ақ тілеу тілеп тұрған жұрттар да біраздан кейін тараса бастады. Арыстандар да мұнара басынан түсіп, өздерінің аэромобилдеріне қарай аяңдап келеді. Барлығы да өз ойларыменен әуре боп, азды-көпті мұң шалған көңілдері жабырқау сияқты. Үндемеген күйлері келе жатыр. Осынау қорғасындай басқан үнсіздікті сейілтуге тырысқан Зерде ғұлама аэромобилдердің жанына кеп тоқтады да:

	– Мынау бір ғажайып құбылыс болды. Әр ұрпақ өзінің алдыңғы буынынан қарыс сүйем ілгері болатынын, бүгінгі жастар ұғындырып кеткендей емес пе? Олардың ер мінездері мен ақаусыз таза ойлары адамды сөзсіз жігерге шақырады. Баяным мен Жібегімнің тұлғалары бөлек, ерекше жандар екеніне басымды иемін. Олардың жүректерінде теңдесі жоқ нәзіктікпен қоса, жаңартаудай от алар қуат жатыр, – деді.

	Осылайша олар бір-бірлерін құттықтап, ақ тілеулерін айтып, әзірше қоштасып та жатты. Зерде ғұлама мен Ұланның алдағы сапарларына Арыстандар келетін боп аттаныса бастады.



	36

	Алатаудың аспанмен тілдескен биік шыңдарының басына жаңа жауған аппақ қар ақ сәлдедей оралып, ерте тұрып лоджиясына шығып тұрған Зерде ғұламаның көзіне оттай басылды. Оның қөңілін өзгере қалған әрбір құбылыс өрекпіте түсіп, ерекше әсер ететіндігі өзінің ескі қадеті болатын. Әсіресе ол табиғаттың төрт мезгілдерінің ауысқанын сезінген сайын, баладай мәз боп жан дүниесімен шаттана қатты қуанатын. Ол табиғатта болып жататын кез келген құбылыстарды, жайбарақат сағыныш сезімдерінсіз қабылдай алмайтын. Оны көптен бері болмай себезгілеп өткен жауын да, төгіп-төгіп өте шығатын нөсер де, күркіреген күн мен найзағай жарқылдары да ерекше тебірентетін. Өйткені ол табиғатта болып жататын құбылыстардың бәрінде бір-бірімен үндесе келіп, үлкен бір қажеттілікке негіз болатындығына сенетін...

	Жайлап басып лоджияға шыққан Ұлан:

	– Ә-ә, сіз мұнда екенсіз ғой. Мен бөлмелерді аралап іздеп жүрсем, – деп ол да Алатауға сұқтана қарап қалды.

	Бірден байқай қойған Зерде ғұлама:

	– Алатау бүгін ерекше сияқты. Шыңдарының басына жаңа түскен қар қырбақтары ақ жібек орамалдай ілініп қалыпты, – деді.

	Сәл үндемей қалған Ұлан:

	– Зерде ғұлама, байқайсыз ба? Осы Алатаудың ерекше бір қасиеті, қараған сайын құмарттырып, көңіліңе әмәнда қуаныш ұялатады. Жүрегіңе шабыт отын түсіргендей, жаңаша бір ой құшағына бөлейді де, еркіңнен тыс серпіліске ұмтылдырады, – деп өз көңілінің күйін айтты.

	Оған күлімсірей қараған Зерде ғұлама: Сапырылысып жататын қайнаған еңбекті аңсап тұрсың ғой. Адам табиғаты деген көре білсе, қызығы да мол құбылыс. Әдеттеніп үйренген жанға азабы мол ауыр еңбек қаншалықты шаршатып жүрсе де ауадай қажет. Онсыз оның тіршілігінің мәні жоқ. Әбден шаршағанда «...Әй-й осы бәледен құтылғаннан кейін-ақ жоламаспын ау» – дейді де, сәл көбеңсіп демін алғаннан соң, сол азапты тағы да іздей бастайды. Міне қазір байқасам, сенің де күйің, менің де күйім осы. Саспа, осы сапарға аман-есен барып келісімен-ақ бір үлкен іске кірісеміз. Ол сенің еріккен күйіңді су сепкендей басады. Бүгін Европаға бет алып ұшатын күніміздің өзі де шайдай ашық екен. Барлық заттар жиналып болды ғой. Ештеме ұмыт қалған жоқ па? – деді. Ұлан:

	Менімше барлығы да дұрыс сияқты. Кеше кешке жақын Дос екеуміз қайыра тексеріп шыққамыз, – деді.

	Зерде ғұлама әлі де сол Алатаудың басынан көз алмай қадалған күйі:

	– Е-е, онда жақсы екен. Ракетамыз кешкі 5-те ұшады емес пе? – деп тағы да пысықтап сұрап алды. Бұл оның осы сапарға ерекше мән беріп жүргенінің белгісі еді. Қашанда іштей толқып мазаланғанының белгісі, әр нәрсені пысықтап, тәптіштей сұраумен болатын ескі әдеті.

	Ұлан ұстазының бала сияқты мінезін қызықтап:

	– Оны неге сұрадыңыз? Жүріп кетуге асығып тұрсыз-ау, – деп әзілдей күліп алды.

	– Іңкәрді алып кете алмайтын болдық, ә?

	– Балалармен қиналып қалады ғой.

	– Жарайды. Айтпақшы Досқа бізбен бірге жүретінін айттың ба?

	– Жоқ! Бірінші естіп тұрмын.

	– Ендеше мен саған айтпаған екем ғой. Түнде жатар алдында хабарласып, Намыр өзінің бара алмайтындығын айтқан. Кешірім сұрап, қатты өкініш білдіріп жатыр.

	– Онысы тіпті жақсы болған екен. Достың баратын болғанынан үлкен қуаныш бар ма?! Қазір бірден шақырып айтайыншы?

	– Барғысы келіп жүр ме еді?

	– Бә-ле, о не дегеніңіз?! Ол түгіл өзімнің қуанышым қойныма сыймай тұрғанын қараңызшы, – деп Ұлан кетуге ыңғайланды.

	– Бара ғой. Досыңды қуант. Қазір Арыстандар да келіп қалар, солай емес пе? – деген Зерде ғұлама қолындағы сағатына қарады.

	Ұлан шығып кеткеннен кейін бір он-он бес минуттан кейін, аула үстіне кеп төмендей бастаған Арыстанның аэромобилі керінді. Зерде ғұлама олармен лоджияда тұрып қол бұлғап амандасты да, киінбек боп ішке енді. Жүгіре шыққан Ұлан мен Дос қонақтарын қарсы алып жатты...

	* * *

	Бірталайдан бері балаларды көрмеген Кәбен солардың жанынан айналып шыға алмай жүр. Ашық жарқын бейілмен жайраң қаққан Жанар менен Іңкәрдің де көңілдері көкте жүргендей еді. Достың бұл сапарга бірге жүретінін естігеннен бері қарай екеулері де өте риза сезімде болатын. Олар өз әңгімелері өздерінде боп, жеке бөлмеде мәре-сәре боп жатыр.

	Өткен-кеткен көп жайларды әңгіме еткен Зерде ғұлама бүгінгі сапардың жайына көшіп:

	– Жоспарымыз өте тығыз да қауырт. Арнайы шақырып отырған Европаның үлкен-үлкен оннан астам академиясында кездесу өткізбекпіз. Осы он шақтысын ғана таңдап беріп отырған өзіміздің академия. Болмаса шақырған елде сан жоқ. Алдымен Стокгольмнен бастап, берілген сыйлықтарымызды аламыз да, ары қарай ақырындап қонақтап жүре бермекпіз, – деді.

	– Бұларыңыз сонда қашанға созылмақ?

	– Жылдамдаттық дегеннің өзінде екі айға тарта уақыт кететін түрі бар. Арыстан:

	– Ту-у-у, әбден сағындырады екенсіздер ғой, – деді.

	– Арыстан аға, – деп әңгімеге араласқан Дос. – Жолаушылардан не хабар бар?

	Зерде ғұлама мен Ұлан да:

	– Ие-е...

	– Кәнеки...

	– Соны айтшы? – десіп қалды.

	Сәл кідіре түсіп жауап берген Арыстан:

	– Жағдайлары жаман емес. Осыдан шыққан күні, яғни, 5 октябрь 2240 жылы олар өздерінің ең қалыпты жылдамдықтарымен-ақ Айға барып қонады да, онда төрт сағаттай аялдап, кеменің іші-тысын түгелдей тексеруден өткізеді. Жермен екі арадағы хабарлары үздіксіз. Кешегі болған байланыс бойынша олар ертеңдер Астероидтардың орбитасына шықпақ, – деді.

	Зерде ғұлама:

	– Сағым боп ағып барады екен-ау?! – деді.

	– Айтпаңыз?!

	– Керемет қой.

	– Техниканың ең соңғы сөзі деген осы да. Достың екі көзі жайнай түсіп:

	– Арыстан аға, есіңізде болсыншы. Келесі экспедицияға Жанар екеумізді міндетті түрде енгізуіңізді сұраймын, – деп жанында отырған Ұланға қарады. Ұлан күліп:

	– Мен қарсы емеспін. Шынымен де бұлар барып келсінші. Қайта-қайта айтып Жанар да қоймай жүр – деді.

	Арыстан сағатына қарап:

	– Жарайды, уақытында көрерміз, – деді.

	Зерде ғұлама бұл жауапқа қанағаттанбаған Достың нәумез күйін көріп:

	– Арыстан өзі саған не болған. Былқ-сылқ еткізбей турасын неге айтпайсың. Досты ренжітуге болмайды, – деді.

	Арыстан айналасына жіті көз жіберіп:

	– Қойдым, қойдым. Бар мүмкіндігімді салайын. Ал енді ризасыздар ма?-

	– деп рахаттана күліп жатты.

	– Ризамыз.

	– Енді ризамыз.

	– Рахмет! – десіп қалғандары да мәз-мейрам болды. Ішке кірген Іңкәр:

	– Ту-у-у, өздеріңіз көңілдісіздер ғой. Уақыт болып қалған сияқты. Жиналмайсыздар ма? – деді.

	Бәрі-дағы сағаттарына қарасып:

	– Рас!

	– Шіркін уақыт, зыр ете қапты-ау?! – десіп орындарынан түрегелді.

	Зерде ғұламаның өтінуімен аэропорттың басына шығарып салуға, тек еркектер ғана баратын болды. Олар қалғандарымен үйде қоштасып, тез жиналып далаға шықты. Сол бойлары кідірместен аэропортқа тура тартып кетті. Бұларды шығарып салуға аэропорт басына Намыр Нәметұлы да келіпті. Істес болған аз ғана уақыттың ішінде, Зерде ғұламаға өзінің іскерлігімен де, шешімділігімен де қатты ұнаған Намыр Нәметұлы, соңғы кездері тіпті жақын пікірлес болып кеткендей еді. Әсіресе ол жақында өт кен бүкіл дүниежүзілік конгресс кезінде, республикадағы бас ғылым академиясының президенті ретінде ғылыми ұйымдастырудың небір тамаша тапқырлықтарын танытқан болатын. Қауырт жүргізілген әрбір секциялардың жұмыстары бір-бірлерімен ұштаса толықтырылып, барын ша ыңғайлыларымен қатынасушыларды ризашылық сезімдерге бөлеген. Конгрестің соңғы күндерінде бұл факторды ерекше атап, өздерінің ілтипаттарын білдіріп алғыс айтушыларда аз болған жоқ. Атап көрсетілген осынау жетістікте Намырдың қосқан үлесі де жетіп жатыр. Енді мынау ұзақ сапарының алдында, Намырдың жүзін көріп шын қуанған Зерде ғұлама: – Бәрекелді, президентіміздің ізетіне бар көңілімізбен ризамыз, – деп жарқылдай сөйлеп, өзінің ерекше әсерде екенін жасырған жоқ.

	Жайраңдай келіп қол алысқан Намыр да:

	– Рахмет, Зерде ғұлама! Үлгіре алмаймын ба деп қатты қобалжыдым. Әсіресе Ұлан Асанұлынан қорықтым. Оның ренжігені маған шаншудан бетер қадалады ғой, – деп құрдасына қағыта сөйлеп әзілге шаптырды.

	Оның соңғы кездері жиірек айтатын қағытпа әзілдерін өзінше түсінетін Ұлан күлімсірей түсіп:

	– Несі бар, менен қорыққаның жөн. Былайша айтқанда, мені әркез есіңде ұстау, сайып келгенде өзің үшін қажет. Ал кәнеки осыншама аптыққанда алып келген жаңалығың бар ма? Әлде тағы да алдаусыратып тұрғаның сол сылдырақай сөз бе? – деп нұқыңқырап жібергенін өзі дағы анық аңғарып тұр.

	Бұлардың жолыққан сайын қатқылдау шығатын әзілдерін шынымен-ақ ұнатпайтын Зерде ғұлама:

	– Жә-жә?! Осынау түйеден түскендей әзілдің қажеті бар ма? Жақсы құрдас болудың жауапкершілігі, тіпті де жеңіл болмаса керек. Адам қадірін түсінбейтін қайбіреулерше қажасып, кәкір-шүкір қалжың айтқанша үндемей қойғанның өзі артық. Бұдан былай аса ізгілікпен әзілдесулеріңді өтінемін. Осы ұзақ жолдың үстінде сен екеуіңнен бір сұрағаным болсын, – деп Ұлан мен Намырдың жүздеріне алма-кезек аса үлкен салмақпен қарады.

	Ұстазының ренішін бірден аңғарған екеуі де:

	– Кешіріңіз, Зерде ғұлама?!

	– Ғапу етіңіз.

	– Былайша қалжыңдасу...

	– Ақырғы рет болсын, – десіп өздерінің ағаттықтарын қатты сезінді.

	Зерде ғұлама балаша қуанып, алма-кезек шәкірттетерінің қолдарын алып:

	– Ендеше өздеріңе де мың алғыс. Абай атаң айтқандай «бейне қорқып тұрғандай» сыйласқанға не жетсін?! Сен екеулеріңе тіпті қатқыл қалжың жарасқан емес. Мен оны әркез-ақ байқап жүрмін, – деп қолындағы сағатына қарады.

	Намыр енді ғана қолындағы ораулы затқа көңіл аударып: – Зерде ғұлама, сізге мың да бір рахмет. Біздің әлсіз әдетімізді дер кезінде қиып түсірдіңіз?! Уәде, мұндай қалжың үзілді-кесілді бітті. Мынау өзіңіздің анадағы күнделік жазбаларыңыздың кітап болып шыққан алғашқы даналары еді, – деді. Зерде ғұлама:

	– Жаным-ау, рас па? Бұл тіпті ғажап болды ғой, – деп не істерін білмей сасқалақтап қалды.

	Намыр сөзін жалғастырып:

	– Мүмкін осы сапарға қажет болып қалса деген ойым ғой. Жаңағы үлгіре алмаймын ба деп қатты қобалжыдым деуімнің себебі осы, – деп ұқыпты буылған затты Ұланның қолына берді.

	Ұлан да:

	– Мынауыңды қалай деп бағалауға тілім жетпей тұр, – деп ризашылығын білдіріп жатты.

	Зерде ғұлама баладай мәз болып:

	– Ой-й, рахмет! Көңілімді көкке жеткіздің-ау, Намыр?! Өзіңнің де көңілің өссін. Қарағым-ау, мынауың шүйінші сұрап... көрімдік алатын жағдай ғой. Жарайды шүйіншің де, көрімдігің де мойнымда, – деді.

	Ұлан да күліп:

	– Бұл да қу ғой. Үндемей тұруының өзі де жетіп жатыр емес пе, – деп әзілге сүйеді.

	– Ие, соны айтамын. Намыр жаздай жадырап:

	– Барлығы да болатынын білгеннен кейін несіне сасамын. Ең үлкен тілек, сапарларыңыз сәтті болып, аса үлкен аброймен оралыңыздар?! Той да думан да сонан кейін бола жатар, – деп жолаушыларына ақ жол тіледі.

	Зерде ғұлама әлі де қайта-қайта қарап:

	– Қазір жол-жөнекей ашып керерміз, әйтпесе уақытың бітті ғой. Ал амандықпен жолығайық, – деп Намырды құшақтай барып бетінен сүйді.

	– Әзірше...

	– Көріскенше күн жақсы.

	Олар бірін-бірі ерекше түсініскен жағдайда хош айтысып, аман-есен оралуларына тілек білдірісті. Зерде ғұлама мен Ұлан қайта-қайта бұрыла қарап отырғызу залына кетіп бара жатты. Олардың соңдарынан қызыға қарап тұрған Намырдың қуанышында шек жоқ.

	Бұлар ұшар мерзімге тірей жетсе де, аяқ астынан қоршап ала қойған журналистер мен фоторепортерлер сұрақтарын жаудырып жүргізер емес. Олардың қайдан біліп ести қоятынын кім білсін?! Зерде ғұламаның өміріндегі аса бір жақтырмайтын нәрсесі осы. Бірақ осының өзіне де ұлы ғұлама өзі ғана себепкер екендігін аңғара бермесе керек. Олар өздеріне қойылған сауалдарға, қысқа-қысқа жауап қайырып, кідірместен жүре сөйлесіп ұшатын ракеталарына келе жатыр. Олар бірден секіріп алдындағы жылжымалы лентаға тұра-тұра қалысты. Сұрақ берушілер де осы арадан қол бұлғап қалып қойды. Жайымен ғана сырғанаған жылжымалы жол бірден трапқа дейін жеткізді де, олар өздерін шығарып салушыларға ақырғы рет қол бұлғап қоштасты да ішке еніп кетті. Сірә адамға аңсай күткен арманына жетуден артық бақыт... онан үлкен аброй болмаса керек. Бүкіл арманы биік жандар ешқашанда тоқырамақ емес. Олар тіпті арманнан арманға ауысып отыруды өздеріне әдетке айналдырып алады. Мінеки өздерінің азғана өмірлерінде, неше түрлі қиыншылықтарды бастарынан кешкен ұстазы мен шәкірті, бар мұраттарын сарп еткен еңбектерінің арқасында қадірі мол сапарға бірге аттанып барады.



	АЛМАТЫ, 1980–1984 жж.

	СОҢЫ.





	Оглавление

	Бірінші бөлім

	I. ТЕРБЕЛМЕЛІ ТОЛҚЫНДАР

	II. САҒЫНЫШ САЗЫ...

	Екінші бөлім

	I. ҮЗІЛМЕГЕН ҮМІТ

	II. ЗЕРДЕ ҒҰЛАМАНЫҢ КҮНДЕЛІГІ

	БІРІНШІ ДӘПТЕР

	ЕКІНШІ ДӘПТЕР

	ҮШІНШІ ДӘПТЕР

	ТӨРТІНШІ ДӘПТЕР

	БЕСІНШІ ДӘПТЕР

	ЖЕТІНШІ ДӘПТЕР

	СЕГІЗІНШІ ДӘПТЕР

	ТОҒЫЗЫНШЫ ДӘПТЕР

	ОНЫНШЫ ДӘПТЕР

	ОН БІРІНШІ ДӘПТЕР

	АРМАНДАР ЖАЛҒАСА БЕРМЕК





