	Мырзагелді Кемел

	Бітігші



	Қандай болсаң, солай көрін

	немесе қалай көрінсең сондай бол.

	 Мəулана.



	Живи как пишешь и пиши как живешь.

	 К.Н.Батюшков.



	...Əлемнің бар ақылды адамдарын бір жерге жинай алмайсың...

	Олай болуы теория жүзінде мүмкін бола қалса, онда олардан ақыл шықпаған болар еді.

	Сондықтан олардың ақылдарын ғана жинаймыз.



	Көркем əдебиетті қайта оқу деген тамаша бір дүние бар. Бүгінде мен жоғары оқу орнын бітірген 22 жасыма дейін оқып шыққандарымды қайта оқып жүрмін. Əсері керемет. Балаң кезде мағынасын онша түсінбей немесе тереңдеп енуге білімің жетпей тұрған кез бен ақыл толысқан, білім-білік артқан кездегі оқығанның екеуі екі түрлі болады екен. Жас кезіңде оқыған кітабыңның нобайы болса да есте қалады, атын ұмытпайсың, соны бір өмірде екі-үш рет оқу керек екен. Адам үш-төрт жылда өмірге көзқарасы өзгереді дейді ғой.

	Сол қайта оқыған кітаптарымның бірі Қойшығара Салғараұлының «Алтын тамыр» атты кітабы болды. Бұл кітаптан ерекше əсер алдым. Тарих ілімінде жоғымның орны біраз түгенделгендей болды.

	Тарих менің осал жерім. Тарих жайлы білімім – мектеп бағдарламасы көлемінде ғана. Ал біз мектепте оқыған жылдары тарих пəні бағаланбайтын, оны кім болса сол оқытатын, оқулығы жұп-жұқа, одан тысқары шығып, терең түсіндіретін мұғалім жоқ еді.

	Тəуелсіздік таңы атқан соң да ел тарихын терең танығысы келгендердің ішінде бола алмадым. Он бес жыл қызмет пен ғылым қудым. Одан соңғы мерзімде де бір жағы жұмыс, бір жағы заманнан қалып қоймау, əйтеуір бір істе өз үлесімді қоссам деген ниеттен туындаған керекті-керексіз бір істермен əуреленіп уақытым өтті.

	Сонымен Қойшығара Салғараұлының бір кітабын қайта оқимын деп барлық кітабын іздеп тауып оқыдым. Əдетімше кітаптардың өзіме ұнаған тұстарының беттерін қағазға жазып алып отырдым.

	Нəтижесінде осы бір еңбек туды.

	Жазушылардың өз шығармаларын жазуы, елге жеткізуі де əртүрлі. Біреулер жазғанын жалаулатып, бітер-бітпесте газет-журналдарға үзінділер беріп, барынша насихаттауға құмар, ал біреулер үн-түнсіз, жазады, ұсынады, тағы жазады, оны адамдар қаншалықты оқып жатыр, қоғамдық пікір қалай, оған мəн бере бермейді. Өйткені олар өздерінің еңбектеріне сенімді, бағасын біледі, əйтеуір, түптің-түбінде жарып шығатынын сезеді. Қойшыаға – осы кейінгілерден. Осынысымен де бағалы. Ешкімге тəуелді емес. Жазды, тапсырды. Басылып шығатынына, оқылатынына, елге керек екеніне сенеді. Өйткені жазғандары – терең тамырлы еңбектер.

	Қойшығара Салғараұлы аса еңбекқор. Еуразия Ұлттық Университетіндегі сабағы мен ғылыми жұмыстарынан бос уақытының бəрін тек ізденуге арнаған. Үлкен ұлыммен көрші тұрады, үйіне барып тұрам. Қашан барсам бірдеңені түртпектеп, кітаптарды ақтарып отырғанының үстінен шығамын. Зердесі де мықты. Абай айтқан:

	«Естiген нəрсенi ұмытпастыққа төрт түрлi себеп бар:

	əуелi – көкiрегi байлаулы берiк болмақ керек;

	екiншi – сол нəрсенi естiгенде я көргенде ғибрəтлану керек, көңiлденiп, тұшынып, ынтамен ұғу керек;

	үшiншi – сол нəрсенi iшiнен бiрнеше уақыт қайтарып ойланып, көңiлге бекiту керек;

	төртiншi – ой кеселдi нəрселерден қашық болу керек. Егер кез болып қалса, салынбау керек.

	Ой кеселдерi: уайымсыз салғырттық, ойыншы-күлкiшiлдiк, я бiр қайғыға салыну, я бiр нəрсеге құмарлық пайда болу. Бұл төрт нəрсе – күллi ақыл мен ғылымды тоздыратұғын нəрселер», – деген талаптардың бəрінің үдесінен шыққысы кеп жүрген Азамат.

	«Бес бəйіт» деп те аталып жүрген Үндінің көнеден жеткен ақылқазынасы «Панчатантрада»: «Дүниeдeгі барша тіршілік иeлeрінeн адамды айырып тұратын төрт-ақ қасиeт бар: сoның бiрi – білімділік, eкiншiсi – ұстамдылық, үшiншiсi – ақыл, төртiншiсi – əдiлдiк. Ғалымдық, oқымыстылық, oйлап сөйлeушiлiк – бұлар білімділік. Зeрдeлiлiк, төзiмдiлiк, əдeптiлiк жəнe iзeттiлiк – ақылдылықтың бeлгісі. Ұяттылық, ізгi ниeттiлiк, өзiн-өзі тeжeй білу жəнe өз басын қадiр тұту – бұлар ұстамдылыққа жатады. Шыншылдық, мiндeтiн oрындай бiлу жəнe мeйірiмдiлiк – əдiлдiктің бeлгісі. Oсы қасиeттeр түгeл бiр адамның басында бoлса, oл адам бұл дүниeдe қиындыққа ұшырамайды, жoқтық көрмeйді. Бұл қасиeттeр oны рақатқа жeткiзбeгeн сəттe дe, oл уайымдамайды, кeйдe зиян кeлсe дe күйiнбeйдi. Oсы төртeуін даналық дeсe бoлады, oл таусылмас қазына, қанша жұмсасаң да oртаймайды, жoқшылыққа ұрындырмас қoр да сoл. Даналық өмiр бoйы тoзбайтын сапалы киiм, ұзақ өмiрдe лəззаты сарқылмайтын рахат» – делінеді. Еңбекқорлығына осы аталған қасиеттер қосылған Қойшыаға мамандығы журналист бола тұра, ұмтылып, ізденіп, зерттеушілік қабілеті ұшталып, тарихшы-ғалым дəрежесіне жетті.

	Расында, «Қажырлы адам талпынып төменнен жоғарыға ұмтылады, сол таудай талабы арқылы үлкен дəрежеге жетедi» – деген ұлағатты сөздің өмірде жүзеге асуына Қойшығара Салғараұлының осынау шығармашылығы дəлел.

	Қазыбек би «Уақ, Бура мен соған жапсарлас Арғынның басты адамдары зорлық пен параға айналды» деп есітіп, «Сол рас па?» деп сол жақтың бір кісісінен сұраса, міңгірлеп жауап қата алмапты. Сонда Қазыбек би: «Ауруын жасырған ажалсыз өледі, зорлықтан қорыққан амалсыз көнеді. Айтайын десе, бұған сор. Айтпайын десе, елге сор. Отыз тістен шыққанды отыз рулы ел білер. Қазақтың қайғысы қалмақ еді, берекемен жауын алмақ еді. Мынау берекені бұзатын – құрт ауру, не қылған ауыр салмақ еді. Қазақтың түбіне жететін ауыр дерт, зығыр майындай жайылмаса игі еді...», – деп, кейіп, шынын айта алмаған кісіге ренші білдіріп, жантайып жата кетсе керек. Сол секілді əркім өз күйін күйттеп, өз мұңын мұңдап жүре бермей ақиқатты іздеушіге айналса, онда біз өткенімізді тани түсеміз, сол арқылы жарқын болашаққа жетеміз.

	«Қаламгердің үш қырына қарап баға береді:

	1) шығармашылығы; 2) қоғамдағы қайраткерлігі; 3) жеке басының қасиеті» деп Төлен Əбдікұлы айтқан үш қырдың үшеу де бүгінгі Қойшығара Салғараұлының бойынан табылады.

	Мен үшін Толстойдың «Соғыс жəне бейбітшілігінен» «Қажымұраты» анағұрлым артық. Сондай-ақ ата-бабасының күмəнді тарихын немесе өзінің басып өткен өмірін көрсететін (əдетте, тек жақсы жағынан) кітаптар қанша əдемі безендірілсе де бір шолып шығудан артылмайды. Сол сеніммен Салғараұлының танымдық кітаптарын талдап, оны өз түсінігіммен толықтырып, автордың барлық кітабын оқуға уақыты я құлқы жоқ оқырман болса, осы жазбалар арқылы танып-білер деген оймен осы зерттеуге кірістім.

	Кітапты «Бітігші» деп атадым, өйткені Қойшығара Салғараұлының пайымдауынша «Бітігші» деген «Тарихшы-ғалым» деген сөз екен.





Ұлы қағанат тарихы


	Біз алдымен Түрк қағанатының тарихта хандық ретінде аталған 552 жыл мен Қазақ хандығы құрылған 1456 жылға дейінгі аралық Қойшығара Салғараұлының кітаптарында қандай сатыларды құрайды, қандай тарихи оқиғалармен бедерленген, қандай атақты тұлғалары болған деген сұраққа жауап іздегіміз келді. Менің өз ойымша, қазақ хандығы құрылғалы бергі тарих біршама ашып көрсетілген де, оған дейінгі мерзімнің тарихы күңгірттеу, жазбаша сөз қалдырғандардың əрқайсысы əртүрлі деректер жазған, атауларда да шатасу бар. Осыған қазақ тарихына қатысты зерттеулер жүргізіп келе жатқан тарихшы ғалым не дейді, үңіліп қаралық...

	...Адам ата мен Хауа ананың жер бетінде пайда болғанына 200 мың жыл өткен... Олардың кіндік қаны Оңтүстік Шығыс Африкада тамған екен. Кейін бұл екеуінің ұрпағы еуропаоид, монголоид, негроид деген нəсілдерге бөлінген.

	Адамзат баласының жүріп өткен ұзақ жолы үш кезеңге: анайы кезең, жабайы кезең, адамдық кезең деп үшке бөлінеді. Осының ішінде үшінші кезең адам баласының нағыз адам кейпіне енген «homo sapiens» кезеңі. Одан бұрынғыларының зерттеуге жататын ерекшеліктері болмаған.

	...Генетик ғалымдар əлемдегі барлық адам баласының түп анасы деп 18 əйел танылғанын айтады, олардың жетеуінен тек еуропалықтар, төртеуінен америкалық үндістер мен азиялық тыбалар (тувалар) мен алтайлықтар тарапты.

	...Адам тегін анықтау үшін Англияда кез келген мамандандырылған шағын фирмаға 150 доллар шамасында ақша төлеп, еуропалықтар тараған жеті əйелдің қайсысынан тарағанын біліп алуға болады екен.

	...Түрктердің алғашқы қағанаты Алтайда пайда болыпты. Бұған дейінгі осы түрк атауының өзге түрі ретінде 73 түрі аталыпты. Оның ішінде біз бұрыннан құлағымыз үйренген авар, албан, ғұн, кангюй, массагет, сармат, сақ, сянби, соғды, усұн, хорасан атаулары бар екен.

	...«Түрк» деген атаудың қайдан шыққаны жөнінде аңыздар көп. Соның бірі – Нұх пайғамбардың үш ұлы – Хам, Сим, Иафет, Иафеттің сегіз ұлының үлкені Түрк. Бұл түрк тайпасының ең алғашқы бірлестігі деп саналады.

	...Түрк мемлекетінің тарих сахнасына алғаш шығуы 545 жыл. Ол əуелі қытай жазбаларында «Ашина» тайпасы аталған, ал 552 жылы атақты Түрк қағанаты құрылды.

	...VI ғасырдың сексенінші жылдары Түрк қағанаты Шығыс жəне Батыс қағанаты болып екіге бөлінді. Шығыс қағанаты 630 жылы, Батыс қағанаты 657 жылы құлады.

	...Түрік қағанаты екі жарым ғасыр өмір сүріп, оның орнына Басыми, Қарлық, Ұйғыр, Түргеш хандықтары құрылды.

	...Қаңлы (Кангюй) мемлекеті алғаш рет біздің жыл санауымыздан бұрынғы 127 жылы белгілі болған. Оның таңбасы тік бір сызық.

	...Үйсін атауы біздің жыл санауымыздан бұрынғы 105-106 жылдан белгілі.

	...Ұлы даланы мекендеген ежелгі түрктердің қыр жайлаған далалық бөліктерін «Қыпшақтар» деп атаған. Бұл атау VIII ғасырдан бері белгілі. Бұл атауды бір зерттеушілер «құбашық» (сары түске жақын) деген сөзден шыққан десе, Олжас Сүлейменов «ики пчак» (екі пышақ – тік екі сызық таңбалы) деген сөзден шыққан дейді. Сөйтіп қаңлының қыпшақпен туыстығын дəлелдейді.

	...Албан мен Суан тайпалары Дулаттан да көне тайпа.

	...Христианша жыл санауға дейінгі VII ғасырда Ғұздар атауы пайда болды. Олар ішғұздар, тысғұздар болып екіге бөлінді. Келе-келе орналасуына қарай қыр-ғұздар (қыр ғұздары), ой-ғұздар (ой ғұздары) жəне ой мен қырдың ортасында жатқандары «ой-қыр» деп аталған. Осыдан келіп қырғыз, оғұз жəне ұйғыр атауы шыққан. Бұл тайпалардың пайда болу тарихы да есте жоқ ескі замандардан бастау алса керек.

	...Түрк атауын олардың ыдырауынан кейін араға бірнеше ғасыр салып барып, қыпшақтардың ығыстыруымен Кіші Азияға барған түрк тілдес өзге бір халық – оғыздар қайта тірілтеді. Бұл – түрк атауының тарих сахнасына үшінші шығуы еді.

	...Түрк мемлекетінің тікелей мұрагерлері Моңғол жəне Татар хандықтары. Қытайлар моңғолды – сиуңну, татарды – дунху деп атаған.

	...Моңғолдар (сиуңнулар) түрк тілінде сөйлеген екен. Бұл пікір

	Ю.Клапрот, К.Риттер секілді зерттеушілердің жазуында бар жəне 1982 жылы Моңғолияның Бұлғын аймағынан табылған қазбалардан кейін беки түскен.

	...Сиуңнудың билеушісі Тұман (Тыумəн) ханның үлкен ұлы Мүде (Маудун, Модэ) ержүректігімен, қаталдығымен, ұйымдастырушылық қабілетімен тарихта қалған тұлға. Бұл хан жөнінде Қойшығара Салғараұлының кітаптарында тəптіштеп баяндалған.

	...Түрк қағанатының іргесін қалап, шаңырағын көтеріскен, атағын шығарып, айбынын асырған екі қаған – Бумын мен Істіми. Бумын қаған Түрк елінің бірінші қағаны, ол хандықты 540-550-жылдары басқарған. Бумын қаған өзі құрған мемлекеттің ішкі бірлігін, сыртқы тұтастығын, ел адамдарының құқықтарын қорғайтын заң кодексін жасатқан, бұл кодекс XVII ғасырдағы Тəуке ханның жеті жарғысы іспеттес.

	...Құтылығ – Екінші Шығыс Түрк қағанатын орнатушы қаған. 682-691 жылдары хандық құрған.

	...Қапаған – Құтылығтың інісі, 691-716 жылдары хандық құрды.

	...Тоңюкөк – Түрк ордасының уəзірі, ақылман.

	...Могилиян (Білге қаған) – Құтылығтың үлкен ұлы, 716-734 жылдары қаған болды.

	...Күлтегін – Құтылығтың кіші ұлы.

	...Хунну – байырғы түрктер, оның ішінде моңғолдар да бар.

	...VIII ғасырдың соңында екінші Шығыс Түрк қағанаты құлап, оның орнына Ұйғыр хандығы құрылған.

	...Тоғызыншы ғасырдың алғашқы жартысында қырғыздар ұйғыр ордасын қиратқан.

	...Бүгінгі моңғол империясының негізін қалаушылар Алтайдағы «Ергенеқон» деген жерден Бөрте – чино бастап шыққан қауым.

	...Корея түбегінен Амурға дейінгі аралықтағы жерді мекендеген халықтар құрбандыққа шошқа шалатын болған. Олар негізінен татарлар дейді тарих. Шошқа шалу себебін де түсінуге болады. Əуелі құрбандыққа тек жылқы малы, оның ішінде ақ түстісі таңдалған, бірақ жаугершілік заманда жылқы тұқымын бұлай азайта беруге болмаған. ...Моңғол ордасы өз тарихын IX ғасырдан бастап, XIII ғасырда ғана Моңғол империясы болып атанды.

	...Татар мен моңғол өзара тектес. Əбілғасы шежіресінде Аланша ханнан екі бала – Татар мен Моңғол туады.

	...Көне шумерлер тұтқын құлдарды «сагтар» деп атаған. Ол «дана» (штук) деген сөз. Кейін ол «құл» деген мағынаға ие болған. Сагтарды шумерлер қаласын күзетуге, малын бағуға, сыртқы жаулардан қорғауға пайдаланған.

	Тарихтың атасы Геродоттың жазуынша скифтер дегеніміз де сақтар.

	...Орыс халқының тарихы 862 жылдан, француздардың тарихы 843 жылдан басталады.

	...Алтын орда 1243 жылы құрылды. Шыңғыс ханның ұлы Жошының баласы Бату хан болды.

	...Өзбек хан 1337 жылы Өзбек мемлекетін құрды.

	...Ақ орда XIII ғасырдың ортасына қарай пайда болды.

	...Ноғай, Татар, Ұйғыр мемлекеттері тарих көшіне ілесе алмады, біртіндеп жеке мемлекет болудан қалды.

	...Бұл замандар бір жағынан ержүректік пен мəрттік, бір жағынан аярлық пен сатқындық қатар жүрген кез еді.

	Бұл ойлар Қойшыағаның кітаптарында менің көзіме түскен негізгі тұжырымдар болғандықтан, олардың арасына сөз қосып, талдап, əсірелеп жатпадым.

	Қойшығара Салғараұлы өз кітаптарында жүздеген авторларға сілтеме жасайды. Олардың ішінен іріктеп бізге танымалдарын алғанда, олар:

	Н.А.Аристов, В.В.Бартольд, Сы-ма Цянь, ибн ал-Аср, С.Г.Кляшторный, С.Е.Малов, Г.Рамстед, А.Н.Бернштам, Н.Я.Бичурин, Л.Гумилев, Рашидад-дин, М.Қашғари, В.Радлов, П.Карпини, Г.Е.Грумм-Гржимайло, М.Х.Дулати, Əбілғазы баһадүр, С.Аманжолов, О.Сүлейменов, Ə.Марғұлан, Қ.Сартқожаұлы.

	Тарихты зерделеуші Қойшығара Салғараұлының еңбектерінен біз алған тағылым – осылар. Бұлардың əрқайсысы бір-бір докторлық диссертациялық материалдардан асып түсетін, талдауы да, тұжырымы да, ұсынысы да жетерлік еңбектер.

	Енді автордың соңғы отыз жыл көлемінде жазып, жариялаған кітаптарына талдау жасап көрелік.





Алтын тамыр


	Бұл – Қойшығара Салғараұлының тарих тақырыбына қалам тартқан алғашқы көлемді еңбегі. Ол социализмнің жалы əлі күдірейіп тұрған сонау бір кезде, империяға жаңа басшы келіп, соңы алып елдің ыдырауына келіп тірелген «қайта құруды» қолға алып жатқан 1986 жылы жарық көрген.

	Бұл кітапты шыққан жылдары оқып шыққанмын. Ол кезде баспадан шыққан кітап əрі кеткенде 3-4 айда аудандағы кітап дүкендерінен табылатын. Ол кезде кітап дүкендерін аптасына екі рет қарап тұратынбыз. «Алтын тамырды» оқығаныммен тереңіне үңіліп, мүше-мүше етіп, көне тарихты зерделеуге ол кездегі білімім мен қабілетім жетпеген болса керек. Кітапты қайта парақтағанда есіме тек қана көне түркілердің айбарлы ханы Мүдеге қатысты оқиғалардың нобайы ғана түсті.

	Роман жер бетіндегі жазуы болған үш-ақ пайыз халықтың тізімінде бола алмаған қазақ халқының көне тарихы көмескі тартқанына өкінішпен басталған. Ұлт деген не? Ол қалай құралады? Автор өзіне осы сұрақтарды қояды да жауап іздейді. Ол біздің көбіміз ойлайтындай бір рудың ұлғайып, көп жылдар өткен соң ұлысқа, одан өркендеп халыққа, сонан соң ғана халықтың дамуы нəтижесінде ұлтқа айналады екен, – деген ішкі ойымызға тойтарыс береді.

	Сөйтеді де, ілгері, дамыған ел атанатын бүгінгі итальяндықтардың негізінде римдіктер, германдар, этрустар, гректер, арабтар болғанын, француздардың негізі де галлдардан, римдіктерден, германдардан жəне басқалардан құралып, бүгінде бір ел, бір мемлекет болғанын алға тартады.

	Осы орайда біздің есімізге Мұхаммед пайғамбарымыздың өзі еврей қызы Рейхана, Əбу Сұфианның қызы Хабиба, еврей қыздары Сафия, Меймуна, Фəтима, киндиянка Асма, грек қызы Марьята деген əйелдерге некелескенін оқығанымыз есімізге түседі. Сөйтіп ол кезде біздің бүгінгі тұрмысымыздағыдай руға нақты бөлініп алу түгілі, ұлттардың арасында да «сен анаусың, сен – мынаусың» деген ашық шекара болмаған екен-ау, бір жерде тұрып жатқан халықтар бір адамның баласындай бірге тұрмыс кешіп, араласып-құраласып жүре берген сияқты», – деген ойға беки түсеміз.

	Автор кітапта ол дəуірде бір халықтың екінші халықты жаулап, малмүлкін талап ала беруіне байланысты, сондай шапқыншылықтың салдарынан қоныс аударғанда, тектес, тілдес халықтар өзара қосылып, ассимиляцияға ұшырап, ділі беріктеулерінің ішіне өңгесі сіңіп, жұтылып кете барғанын сөз ете келе, бір кезде түрік тілінде сөйлеп, көшпелі тірлік құрған болгарлардың тынымсыз шапқыншылықтың салдарынан Шығыстан Батысқа қоныс аударып, ығысып барған жеріндегі өзінен мықты славян тектес халық ретінде танылып жүргенін мысал етеді. Орта Азия мен Қазақстан жерін басқыншылықпен жаулап алған моңғолдардың бертін келе өзбек, қазақ болып кеткенін айтады. Орыстардың ішіне жеңіспен келген варягтар да келе-келе русь болып кеткенін тілге тиек етеді. «Қазақ халқының құрамы да сол халықтар секілді. Кезінде əрқайсысы өзгелермен терезесі тең мемлекет болған Үйсін, Қыпшақ, Найман, Керей жəне басқа халықтар бастарынан өткен тарихи жағдайлар нəтижесінде бүгінде қазақ деген бір ұлтты құрап отыр» дейді.

	«Өз тегін білген жан өзгені де түсіне біледі». Кітаптағы негізгі діңгекті ой осы. «Жете білмеу – жел сөзге желеу. Қазақтың шығу тегін бірде оғуздарға, бірде түріктерге, бірде сақтарға апарып телідік. Тіренішсіз тайғақ пікірден біздің біліміміз де қыстан шыққан малдың жілік майындай толымы жоқ, құр жылаңғарақ жылтырағы ғана бар бірнəрседей болды» – деуімен Қойшыаға өзінің тарих қойнауына сүңгіп, одан ой толғап, елінің тарихын білмек болған себебін түсіндіргендей.

	«Халық тарихы – қатпарлы қыртысы мол, тереңде жатқан қазына. Оған екінің бірінің қолы жете бермейді. Халықтың қасиетін түсініп, сөзін ұғыну үшін біздің əрқайсымызға парасатты білікке негізделген терең де сапалы білім керек. Біліксіз білім тұл. Білікті ешбір оқу орны, ешқандай кітап бермейді. Ол адам бойына ана сүтімен тарайды, атаның үлгі-өнегесімен дариды. Білігі мен білімін домбыраның қос ішегіндей үндестірген төзімі берік, еңбекқор жан ғана тарих қатпарын ашып, əлгі қазынаға қол жеткізеді».

	«Аңыз түбінде ақиқат бар. Аңыз ойдан шығарылмайды, тек ілгеріге жеткізуші ұрпақтың оған арман-тілегін кіріктіруі нəтижесінде түрленеді. Бүгінгі білімді зердеге, есте қалған аңызға байыппен қараумен бірге, тонна мыстан алтынды айыра білер зергер көздің қарақтылығы керек».

	«Тарихты зерделегенде табан тірер дəйекті дерегіміз деп жүрген қытай жазбалары көршілерінің атын білмегендіктен емес, біле тұрып, əдейі қорлау, кемсіту мақсатында қасақана өзгертіп, бүлдіріп мазақ еткен. Қытайлық емес адам аттары өзгертуге ұшыраған. Осылай Орта Азияны мекендеген халықтардың көне тарихы бұрмаланды».

	Кітапта біздің жыл санауымыздан 200 жылдай бұрынғы қытай балгерлері бал ашатын жауырынға жазылып қалдырылған сөздерде түркі əлемінің ең алғашқы атауларының бірі, тарихта ұзақ жылдар аты сақталған «хунну» тайпасының аты бар. Хунну ханы Туман түркі жұрты хандарының ішіндегі ең алғашқы атағы көпке жайылған айбарлы хан. Сол «хунну» сөзі Бичурин бойынша – «жауыз құл» немесе «кекшіл құл» деген сөзден негіз алады екен.

	Туман хан тұсында көне қытайлықтардан жеңіліп, оларға салық төлеп тұрған ел Туманның ұлы Мүде хан тұсында Хань империясы хуннуларға салық төлегенін автор нақты дəлелдемелер келтіріп, орнықты сипаттайды. Қытайлықтардың жай ғана «құл» демей, «жауыз, кекшіл құл» деуінің өзі қытайлықтардың өздерімен үнемі күресіп келе жатқаны үшін оларға ызалы өшпенділігін көрсетеді. Кітапта хуннулар – байырғы түркілердің ішіндегі моңғолдар екені айтылған.

	Қай заманда, қандай ел болсын өзінің іргесін кеңейтіп, байлығын арттырсам, ықпалым арта түссе деген арманмен жүрген. Сəті келгенде жері кеңіп, қазынасы толған елдердің көп жылдар уысынан шығармаған алтын тізгіні қолдарынан сусып жерге түсуі де аз болмаған. Ондай сəтте, «алтынға арбалып, талай жыл көз құртын түсіріп жүрген үміткерлер жанжақтан жапа-тармағай, жанталаса таласып, бос тізгінге қол созды. Бірақ бəрі бірдей жете алмады. Бір қолды бір қол ұстап, бір қолды бір қол қағып, тізгінге жібермей қойды. Жай жібермей қойған жоқ, қағылған қол қаққан қолдан сол сəтінде қарымта қайтарып бақты. Осылайша кеше ғана айбарлы да сұсты көрінген үйдің қабырғасы қақырап, қума жел соға бастады. Ал алтын тізгін жанталаса жұлмаласқан қолдардың бірінен біріне өтті».

	Осы жолдарды оқып, «біздің бабаларымыз қандай қатыгез заманды басынан өткізген» деп ойланасың. Талас. Тартыс. Əлдінің əлсізді бағындыруы, құртуы. Жетпейтін не? Билік қана. Үстемдік құру ниеті ғана. «Адам аң секілді болған екен-ау ол кезде» – дейсің. Бүгінгі тірлігіміз де соның мəдениеттірек, жасырындау, айлалырақ түрі екеніне де көз жеткізесің.

	Имам Ғаззалидың: «Ей, адам! Сырт-сипатыңды тануда – бас, бет-пішін, аяқ, қол, сүйек, еттен басқаны танымайсың. Ішкі жан дүниеңнің ахуалын білуден: уақыты келіп қарның ашса – нан жерсің, шөлдесең – су ішерсің, кейде ашуың келсе – бір кісіге тиісіп зəбір берерсің, шаһуат талабымен қатын аларсың – бұлардың бəрі де төрт аяқты хайуанаттарда да бар қасиет. Енді сен өз ақиқатыңды жан-жақты білуге талап қылғайсың. Өз нəсілің не, ол қандай нəрсе, қай жерден келдің жəне қай жерге барасың? Бұл ғаламның қонақжайына не үшін келдің? Соңыңдағы ұрпақ сені не үшін мадақ етпек? Мұрат-мақсаттарың не?» – деп адамның аңнан айырмасын анықтап берген сөздері мен пайғамбарымыз Мұхаммед Мұстафа саллалаһидың: «Бұл дүниеде қанша уақыт тұруыңа қарап іс қылғын. Алайда артық істермен шұғылданып, өміріңді босқа өткізбе. Ақыретте қанша уақыт тұратыныңды ойлан. Аллаға өлшеусіз мұқтаждығыңды жəне жаһаннам жалынына қаншалықты шыдай алатыныңа қарап іс істегін» – деген сөзі бүгінгі адамдарды мейірім-шапағатын молайтуға бағыттары аян.

	«Біздің басымызды жұтау да, тоналу да емес, тойымсыздық жұтады», «Бүгінде ақыл ақшаға, марапатқа жалтақтаған заман» дейді автор кітабының бір жерінде.

	Қазақта, əсіресе, ауылдық жерде «пəленшеке» немесе «ағайындар», «бауырлар» деп адамдар арасындағы дистанцияны жасанды жақындату басым, ол, біздер өскен ортада басымырақ байқалады. Айтып тұрған сөзінің рас-өтірігін айыра алмайсың. Өйткені саған айтқан сөзі мен сен туралы айтқан сөзінен айырма көресің.

	Кітаптың басты геройларының бірі Мүде хан. Соңғы кезде Мүде туралы Қойшығара Салғараұлы өте мазмұнды, мағыналы киносценарий жазды. Оны қолжазба күйінде оқуға беріп еді, қатты сүйсініп оқып шыққам.

	Кітапты қайтара оқығанымда Мүде ханның бұл кітаптағы бейнесі де тереңінен ашылғанын түйсіндім. Оның аузына автор салған алғашқы сөздің өзі Мүденің табиғатын барынша ашқандай: «Көк тəңірі Жер-ана бізге үлгі алсын, үйренсін деп жан-жануарларды жаратты. Əлдісінің əлсізін талап жейтінін көрсетті. Біз сол арқылы кім күшті, кім батыл, кім ақылды болса, тірлік сонікі екенін білдік. Демек, өмір сүреміз десек, біздің күшті, ақылды болуымыз керек. Маған арыстандай айбатты, жолбарыстай қайратты, түлкідей айлалы, жыландай улы, қырандай қырағы сарбаздар қажет».

	Мүде əскерін айтқанынан шықпайтын, ержүрек етіп тəрбиелеуді ойлайды. Оның есебінше: «үрей, тек үрей ғана əскерді ашқанда алақаннан, жұмғанда жұдырықтан табылуға мəжбүр етеді. Ақылын үрей билеген жан ойлаудан қалады. Ойсыз жан ойранға бейім. Айтқаныңды ақылға салмайды. Жарлығыңды орындауда жалаң семсердей, сілтесең – көсуді біледі».

	Кітапта Мүде ханзада əкесі Тұман ханның Цин елі басып алған ежелгі атақонысты қайтарып алуды армандағанмен, ол үшін жетерлік ұмтылыс жасап отырмағанын ұғынып, оның үстіне əкесінің өзін ел билеуден алыстатып, тоқалынан туған ұлды хан ету мақсатын түсініп, Мүде енді өз бетінше əрекет жасауға бел байлайды. Сөйтіп əскерді барынша ержүрек, қайтпай соғысатын қайсар етіп тəрбиелеуге күш салады. «Жанын үрей билеген жауынгер ақыл, сезімнен ада, алдында анасы тұрса да аямайды. Шап десең шабады, ат десең атады. Тек əмір бере біл». Мүденің жауынгерлерді жаттықтыруда ұстанған ережесі осы. Осыған сай сарбаздарды соғыс өнеріне жан-жақты үйретіп, машықтандыру қолға алынады.

	Мүде юечжи елінде болғанда көріп, бір данасын еліне ала келген, қарсыласының жүйкесін жұқартып, зəресін кетіретіндей қорқынышты дыбыс шығарып, ысқырып ұшатын жебені жасату үшін тұтқынға түскен бір ісмерді шақырып, ол жебе жасаудан бас тартып, еш көнбей қойғанында аяусыз қаталдықпен, тұтқындар ішінен оның жасөспірім бауырын танып қалып, оны төрт атқа екі аяқ, екі қолынан байлатып, аттарды далаға айдап жібермек болған кезде ғана көніп, ысқырма жебе жасауға кіріскені əсерлі суреттеледі.

	Жауынгерлердің дайындығын көретін алғашқы сынақта екі мың сарбазды ысқырма жебемен қаруландырып, өзі бастап, шауып келе жатып, «Менің жасағанымды қайталаңдар» деп əмір беріп, алғашқы жебені бірінші мыңбасыға бағыттап жіберіп қалады. Көзсіз орындаушы болып қалыптасқан жауынгерлер ханзаданың əрекетін бұлжытпай қайталайды. Бірен-саран дағдарып, мыңбасыға аяушылық білдіргендердің басы алынады. Бірінші сынақ Мүде ойлағандай сəтті аяқталады.

	Екінші сынақта Мүде алдымен екінші мыңбасыны көздегенмен, нысанаға өзінің астындағы ақбоз атын іліктірді. Бұл, біріншіден, алғашқы сынақты қайталамау болса, екіншіден, жақсы ат баласымен пара-пар хунну үшін жеңіл сынақ емес еді. Ақбозды аяп садағын ұшырмаған талай сарбаз жазаланды. Жаза жеңіл емес еді, олар өз абдырауы себепті бастарынан айрылды.

	Аяулы ақбоз аттың орнына Байдың жазығынан жабайыланып кеткен шұбар айғыр алдырылды, оны Мүде өзі жуасытып, өзі үйретті.

	Үшінші сынақта Мүде жебесін жолаушылап келген əкесі Тұманға бағыттады. Жауынгерлер бұл жолы шімірікпеді. «Мейірімнен ада, қатал заман өз дегенін істеді». Мүде Тұман ханмен бірге ханның ақылшы көсемдерін де бірге жазалады.

	Ордаға келіп, хан тəжін басына киген Мүде араға біраз күн салып анасына сəлем беруге барған сəтіндегі екеуара əңгімені автор былай суреттейді:

	– Байғұс шалды аямаған екенсің балам...

	– Мен əкеме кеше алмағаным – елін қор, ерін – құл еткені болды. Батыр елді бақташыға айналдырды. Бұрын алым-салық төлеп, алдымызда құрақ ұшып жүргендер, бүгін едіреңдеп есерленді, елімізді малша айдап, шығанға шығара қуды. Ал əкем ертеңін көрмеді, ешкімге ерік бермеді...

	Əкемнің айыбы сол – жанында мықты жауы барын біле тұра, өзі мықты болуға ұмтылмады. Бүгінгісіне малданып, ертеңгісін ұмытты. Соның салдарынан елін шұбырындыға ұшыратты. Онысын бір мен емес, келер ұрпақ та кешпейді.

	– Əкеңді айыптағанда, өз айыбыңды ескердің бе ұрпақ алдындағы? Атаңа бүгін не істесең, ертең соның өз алдыңа келмесін қайдан білдің? Бүгінгі тірлігіңмен ұрпаққа жаман үлгі көрсетіп отырған жоқсың ба? Əкесін аямағанның баласы кімді аяйды. Ертең ұрпағың бірін-бірі өлтіріп, қырқысып кетпесе неғылсын...

	– Мен ұрпақ алдында бүкіл мақсатты ісіме жете алмасам, елді еркіндікке шығарып, атамекеніне оралтпасам, ұлды құлдыққа, қызды күңдікке түсуге мəжбүр етсем ғана айыпты болам.

	– Ел бастаудың еншісі ауыр, балам... Көтеруге жеке шамаң келмеуі де мүмкін. Қалтарыс, бұрылысы көп мынау тірлікте көпті көрген көсем қарттар тайғақта – таянышың, қиындықта жебеушің еді ғой. Анау ақ басты аталарың мен ағаларыңды неге жазаладың?

	– Тұтастық – елдің күші. Бөлінген елде береке жоқ. Сол таяныш, сүйеніш болады деген көсем қарттарың тұтас елді бөлшектеуге, іріткі салуға ұмтылса, жазаламасқа шарам не, аба!

	Бас кеңесшінің ынтымақ, бірлікке шақырғаны, басқаларының оны қолдағаны да рас. Бірақ ол бірлікке шақыру ма еді?! Бұл ең алдымен елге жасаған опасыздық! Содан соң басымды балаға игенше мықты жауыма иейін, сонда ол менің еңбегімді елеусіз тастамас, билікке қолым жетер деген тоғышар топастық! Хош, жарайды, кеңесшіге де келісейік. Біріктік делік. Бірақ бұл терезесі тең туыстық, достық негіздегі бірлік пе? Тəуелді болып барып бірігу, өз қолыңды өз еркіңмен бұғаулау емес пе. Бұл өзіңді қойып, бүкіл ұрпағың жалтаңдаумен өтсін дегендік қой. Оған қалай көн дейсің, аба-ау! Тіпті мен көнгенмен де, елдің еркіндігін аңсаған ұлдары көне ме. Ал оларды зорлап көндіремін деу, бүтінге жарықша түсіру, тұтастыққа жік салу болмақ.

	– Ия, мұныңның жаны бар. Кісіге қараған күн қараң. Еркіндік еншің болғанға не жетсін. Дегенмен, көп сеніміне енген адамдар еді, солар үшін ел өзіңнен теріс айналып жүрмесе...

	– Ел ессіздік жасамайды. Қашанда еріне қарайды. Ері өрге бастаса, биікке шығады, ылдиға тартса, құрдымға кетеді. Елге еркіндік əперсем деген арманым бар. Өз ісіме сенбесем, жемісін терем демесем, əуелден əрекетке барып нем бар. Ел берекесін кетірер есерлікке бармаспын, аба. Елдің дауыл өтіне өзге емес, өз кеудемді тоссам, бірге пана болмаймын ба! Ал бірге бірлер қосылса, ірге ел емес пе. Іргелі ел ықпаса керек.

	– Ықпас елдің туын жықпасы бол, балам! Бердім батамды. Көк тəңірі қолдап, Жер-ана қорғап жүрсін өзіңді. Бар, енді отырма, халқыңа бар. Менен кеткен, халқыңа жеткен екенсің. Енді сені ұл еткен халқыңның бағы ашылсын! Қоршаған жауың қорынып, құлдығыңнан табылсын!

	Іле ханым шарта жүгініп, көкке қолын созып, жалбарына тілек тіледі».

	Осы диалогтан біз қай заманға болса да лайық, келісті, қағидалы шешімді көреміз.

	Тұман хан өліп, оның орнын ұлы Мүде басқанын естіген көршілес далалық дунху ханы кеңесшілерін жинап ақылдасты. Олардың кеңесе келе жасаған тұжырымы мынау болды. «Тұман ханның көзін көрген ұлы дəрежелі шонжарлар жас балаға мойын ұсынып, бағынбайды. Əрқайсысы өз билігін жүргізуге тырысады. Ал əлдекімдердң көмегімен əкесін өлтіріп, билік басына келген жас бала бəрібір олардың басын қосып, хуннуды ежелгі жауынгер күйіне келтіре алмайды. Ел ішіндегі алауыздық еменнің өзегіне түскен құрт іспеттес, іштен жеп, елеусіз құрта береді». Осындай болжамнан кейін дунху ханы хуннудың тамырын басып көрмек болып, елші жіберді. Елші Мүдеден ел мақтанышы болған, күніне мың ли жерге тоқтаусыз шаба алатын атты қолқалап келгенін жеткізеді.

	Мүде ақылдасуға өз уəзірлерін шақырғанда олар бірауыздан: «Дунху бізді қорлап отыр. Елшілерді масқаралап елден қуып жіберелік» деді.

	Мүде:

	– Көрші жатқан елміз. Көңілі кетіп сұраған бір тайды қимай, бермеуіміз ұят болар. Берелік, – деп, атты елшілерге беріп жібереді.

	Бұны Мұденің бізден қорыққаны деп түсінген дунху ханы арада бір ай өткенде тағы елші жіберді. Сөйтіп Мүдеден жақында үйленген ханымын сұратты.

	Мүде, ақылшыларының қарсы болғанына қарамастан бұл өтінішті де орындады.

	Осыдан қанаттанып, əбден есіріктеген дунху ханы көп ұзатпай тағы елші жіберіп, екі елдің арасындағы, көптен мал тұяғы тимей қараусыздау жатқан мол жер бар еді, соны сұрады.

	Бауырлары мен кеңесшілерін жинап ақылдасқанда олар Мүденің дунхулар не сұраса да бере салатынына көндіккен сыңай танытып, ақыры бос жатқан жер ғой, бере салайық, – десті.

	Сонда Мүде:

	– Жоқ! Берілмейді! Жерді беру деген не сұмдық. Жер деген елдің тірегі емес пе! Жерсіз ел бола ма?!

	Сендер күні кеше хуннудың бір биесі құлындаса, орны толар сырты түк, іші боқ бір ат үшін, хуннудың бір қатыны босанса, орны толар əйел үшін дунхумен соғыспағаным үшін мені жігерсіз, намыссыз санап, жек көрдіңдер. Ерік берсе, қолдарыңда билік болса мені түтіп жегілерің келді.

	Ал бүгін елді ел етіп отырған жердің тағдыры таразыға түскенде, еш қиналмай-ақ берейік дейсіңдер. Қане, айтыңдаршы, қай биең құлындап, қай қатының босанып жер табады? Жоқ, таппайды! Таба алмайды!

	Жер – елдің асыраушысы. Асыраушысынан айрылған өледі. Жерді беру – бүгінгі тоқтығына тасыған, бірақ ертеңгі күні қарны қайта ашарын ойламаған тоғышардың ісі. Жерді берем деу – елді асыраушысына айыру деген сөз. Ондайлар – елдің жауы.

	Жер – ұрпаққа қалдырар жалғыз мұраң. Жерді беру – ұрпағыңды сол мұрадан айырып, ертең біреуге тəуелді ету, құлдыққа беру. Жерден айрылу – елдігіңнен, ерлігіңнен, еркіңнен айрылу. Жерді берейік деу – ұрпақтың жауы. Жауға аяушылық жоқ. Өлім!

	Қасиетті Жер-ананы ел дұшпанына берейік дегендердің бəрінің басы алынсын!

	Қасиетті жер-ана үшін өлім – ақ өлім. Жер берілмейді. Дунхумен соғысамыз, – деп айғайға басты.

	Хуннудың əбден жаттығып, соғыс өнеріне машықтанған əскері дунху жерін дауылды күнгі өрттей үйтіп өтті, өз даңқына өзі масайраған дунхудың есірік ханы əскерін де жинап үлгере алмай қапыда қалды.

	Мүденің жігер-күшінің нəтижесінде Орталық патшалық та тізе бүкті.

	Осы жерде Мүденің əлсіз тұсы да суреттеледі. Біздің дəуірімізге дейінгі 200-ші жылдың қатты қысында жолындағысын жапырып, өрттей қаптап келе жатқан хунну əскеріне Орталық патшалықтың иесі, Хань династиясының негізін қалаушы, соғыс өнеріне де тəжірибелі, байсалды да ақылды хан Гао-ди өзі əскерін басқарып қарсы шығады да, бір жеңіс, бір жеңіліс болып жатқан бір мезгілде алдауға түсіп қоршауда қалып, бір апта аштықта əрі суық сорып, өлімше болғанда, Гао-ди Мүденің өзімен бірге ала шыққан жас тоқалы қытай қызын есебін тауып көп сыйлық беріп, өзіне қаратып алады. Сөйтіп, тоқалдан Мүдені тоқтатудың жолын тауып, өздерін қамаудан босаттырмаса, көп əскердің қырылатынын, басқа амал жоқтығын айтып, өтініш жасайды. Жеңістің буымен ақ төсегіне қонақтаған жас ханды аяр əйел арбауға алады: «Жалғанда жалғыз қалып, барлығыңнан не пайда? Əлемнің екі қожасы бір-біріңді мұқатқанда, құртқанда не мұратқа жетесіңдер? Одан да бір-біріңе сүйеніш, тіреніш болмайсыңдар ма? Дүние кезек, сиырдың бүйрегіндей құранды елің бар. Ертеңгі күні қолыңнан күш кетіп əлсірей қалсаң, сүйенерің кім болмақ? Хань империясына несіне қызығасың. Бүгін жерін тартып алғанмен бəрібір онда тұра алмайсың. Қарсыласың бір-бірімен қидаласып жүрген даланың дара-дара хандары емес, ордалы жыландай ұялы жау. Бір-бірлеп алғанда шырт еткізер шыбықтың өзі топтап алғанда сындыруға қиын екенін ойлан, хан ием! Жасаған жақсылығыңды ұмытар жан емес мен білетін Гао-ди. Жаныңда жатқан жақының мен айтамын мұны саған. Жағынған жандайшаптарың айта алмайды, айтпайды. Қыран құс торғайды қуғанымен өлтірмейді. Мықтылығыңды таныттың, ақылыңа алдырттың, сол бір жолға жетеді. Босат Гао-диді, хан ием!» – дейді.

	Осы сөзге иланып Мүде хан бас дұшпанын босатып, əскеріне де еркіндік беріп жібереді.

	Мүде хан қоршаудан босағандардың қуанышымен қоса, азу тісін ақситып айбат шегіп бара жатқанын көргенде-ақ өзінің оңбай қателескенін түсінеді. Ұлы өмір тəтті тірліктің ащы сабағын Мүдеге алғаш рет осылай ұсынады. Жеңіске жетіп, табысына тасынған ердің əйел тіліне арбалып, өрге домалаған тасына өзі кедергі болған тұсы осы еді. Осы орайда біздің есімізге Мұса Шорманұлын өлімнен алып қалған Кенесары ханның бəйбішесі еске түседі. Ол оқиға былай болған екен.

	1883 жылы Кене хан ел еркіндігі жолында шаһит кеткен əкесі мен ағаларының орнына өзі атқа қонып, тікелей ұлт-азаттық жолындағы күреске бел буып, қайратына мінген кезі дейді. Қаһары да, қайраты да тасып тұрған, 36-37 жастағы мүшел шағы екен.

	Сол кезде Шорманның тұңғышы Мұса да баламын демей, 15 жасынан елге бас болып, 19 жасқа шығып, жаңа көтеріліп келе жатқан күн көзіндей жарқырап, шапақ шашып, қалың қауымға танылып, айтса сөзі, атқарса ісі ұнап жатқан кезі екен. Аға сұлтандық жауапкершілік лауазымы бар болғандығынан да болар Кене ханның үстінен Омбыдағы орыс əкімшілігіне Мұсаның жазған шағым хаты ханның өз қолына түсіпті.

	Айғақ анық, асуға да, атуға да негіз жəне дəлел бар.

	Жазалау үшін жіберген сарбаздары Мұсаны алып келіп, өлімге бұйырылатындарға жасалған қамау үйінде ұстайды. Ажал күтіп, тəңірге жалбарынып жатса бір күні əлдебір жанашырдан мынандай хабар есітеді: Кене ханның бəйбішесі отағасына шəй беріп, көңілі жай болып дастарқан басында отырғанында: «Хан ием! Мұса өлімге қияр бала емес қой» депті. Сүйікті зайыбының бір ауыз байсалды сөзіне құлақ асқан ақылды хан жас Мұсаны өз алдына əкелдіріп: «Неге менің күресіме қарсы болдың? Дəлелдеп шыныңды айт», – дегенде дəлелдеп отырып ол шындығын өзіне бетпе-бет ашық айтқан соң Мұсадан ол: «Осы жазадан босатсам не қылмақ арман-мұратың бар?» – деп сұрағанда 19 жасар Мұса: «Еліме еңкейгенше қызмет ету» деген екен.

	Осыдан соң болашақта Мұса мырза Шорманов атанған жас Мұса, бүкіл қазақ жұртына үлгі-өнеге, ұлтшылдық ұлағат танытып, шарапатын тигізді. Ертістің бүкіл сол жағындағы ұлан-ғайыр қырға, Есіл, Нұра аралығына соның ықпалымен еуропалық озық үлгі, өнеге-ғылым енді. Шоқандай ұлтымыздың ұлына Мұса мырзаның нағашы ағалық ақылы, Г.Н. Потаниндей оның ақ пейілді достарына қазақ халқының қасиетін танытуы, т.с.с. тамаша тəлімдер мирас болды.

	Мұса мырзаның осылай ханның ақылды бəйбішесінің арқасында аман қалуынан қазақ жұртына қанша ғажап шарапаты тиді десеңші! Ақкелінде тұңғыш еуропалық типтегі 6 жылдық мектеп ашылды, алғашқы екі жылы ата-баба діні, Алланы таныту, төрт жылы бастауыштық пəндер болды. Ол мектептен ұлтымыздың ұлтшыл ұлдары: Алаш арысы Мұқтар Саматов (1894-1938), Асфандияр Шорманов (1893), Ғабдул-Ғазиз (Бөкеш)

	Имантайұлы Сəтбаев (1894-1937), Əбікей Зейінұлы Сəтбаев (1882-1937), Əбдікəрім Жəмінұлы Сəтбаев (1897-1937), Қаныш Имантайұлы Сəтбаев (1899-1964) секілді бүкіл қазақ халқына қадірлі азаматтар алғаш білім алды, қанат қақты, Алланы білді, əріп таныды, тамаша ұлтжандылық тəрбие алды.

	Мұса мырзадай пассионарлық тұлға Кене хан жазасынан аман қалып, басшы болмағанда, ондаған академик шықты дейтін Баянауылын көзге елестету қиын болар еді!

	Қытайлардың есебі қашанда алға жүретінінің мысалы кітаптағы Мүде ханға қызын беруге Гао-диді иландырғысы келгендердің сөзінен көрінеді: «Мүде ханның қойнында Қытай патшасының қызы жатса, ол көзі тірісінде сізге əрі ұл, əрі күйеу бала болады. Ал ертең, Мүде ханның көзі жұмылған күні қызыңыздан туған жиеніңіз таққа отырады, оған біз көмектесеміз. Сонда олардың тізгіні біздің қолымызға өтеді».

	Мүде ханға əйелдікке берген қызының шаңырақ түйесіне мінгізіп жіберген, бұрыннан қызы мен əйелін оқытып тəрбиелейтін, еркектік қасиетінен айырып тастаған сауатты да ақылды Чжун-хин Юе өзін мұндай мүсəпір халге душар еткені үшін қытай императорын барынша жек көріп, Мүдеге беріле қызмет еткен. Сол Юе Орталық патшалықтан елшілер келе жатыр дегенді есітіп Мүдеге былай дейді: «Қытайдың бір ғана аймағының халқындай халыққа императоры қызын беріп, салық төлеп тұруының себебі неде деп ойлайсыз? Көрге үйренген көрге ұмтылады. Төрге үйренген төрге ұмтылады. Хуннулардың күші еркіндігінде.

	Жердің сонысын, судың тұнығын іздеп, еркін көшіп үйренген елдің баласы үнемі ат үстінде. Жұтқаны таза ауа, жегені ет, ішкені қымыз. Тəні сау, жаны таза. Аңсары – ерлік. Қапасқа төзбейді. Үйкүшіктікке көнбейді.

	Халқының қамын ойламаған хан болмайды. Ханды хан ететін халық. Халқы жоқ хан болмайды. Егер жасырмай шындығын айтсам, менің жобалауымша, хуннулар бүгінгі бар байлығы – еркіндігінен айрылып, басқа елге тəуелді болатын сияқты десем шамданбаңыз. Мені қытайлық демеңіз. Қытай императоры мені бағаламады, адалдығымды таптады. Мен де енді хуннумын. Тек сізге ғана адал қызмет етемін.

	Енді себебін айтайын... Сіз қытай киімі мен тамағына тым үйірсіз. Ал халық сізге қарайды. Хан ұнатқанды олар да ұнатуға тырысады. Соның өзінде мол болуын қалайды. Сөйтіп олар ертең əбден үйреніп алған соң қытай матасынан басқаны кимейді, күріштен басқаны жемейді. Сонда мұның бəрін олар қайдан алады? Хуннудың өзінде бұлар жоқ қой. Демек, өзінде жоққа құмарлық өзгеге тəуелді болуға мəжбүр етеді. Хунну халқы бүгін қытайдың киімі мен тамағына құмар болса, ертең үйрене келе оның салт-дəстүрін де өгейсімейді. Сөйте-сөйте хуннулардың қалай қытайшыл болып кеткенін байқамай да қалуға болады. Əрине, бұл достық пен туысқандыққа астасып, содан өріс алып жатса, сөз басқа. Ал керісінше, көптің азды жұтынына, бардың жоқты өзіне тəуелді ететініне бақса ше?

	Сол үшін өзіңіз бас болып үйренгеннен бас тартып, ата-баба дəстүрін ардақтауыңыз керек. Ұрпаққа берер өнегеңіз де содан бастау алмақ. Ол үшін бірінші кезекте хуннудың өз киімі мен тамағының басқа елдікінен артық екенін жалпы көпке дəлелдеуіңіз керек. Көзі бар халыққа қамқа мен жібектен тері мен жүн жақсы дегенмен дəлел болмаса бекерге кетеді немесе қытай киімі киілмесін, қытай тамағы желінбесін деп жарлық беруге де болмайды. Қору жалпы құмарлықты қоздырады. Тыйым салған жарлық көпшіліктің қолдауына ие бола алмайды. Өз киіміміз бен тамағымыздың артық екенін елшілер алдында мен дəлелдеп көрейін, соған келісім беріңіз, хан ием» дейді.

	Ертеңіне елшілер келгенде Юе сөз алып қытайдың сыйға əкелген киімдері мен маталарын, қап-қап күріші мен шарабын кері алып кетуін талап етеді. Дəлел үшін елшілер ішінен қытай киімін киген бір адамды, өздерінен ешкі терісінен тігілген бешпет пен шалбар киген бір жүйрігін едəуір жерге жаяу жарысқа жібереді. Қайтып келгенде, ел көзіне бұта жырып түте-түте болған қытай жібегі мен ештеңеден бүлінбеген хунну киімін салыстырып көрсетеді. Ел, əрине, өз адамының киімін қолдап, қуаныш білдіреді.

	Қытайдан елшілікке келген бір адамды жəне өз ішінен бір адамды бұлақ арнасынан қазылған шұңқырға басын ғана қылтитып бір сағатқа отырғызып, уақыты келгенде ел алдына шақырса, ет жеген хунну жақ жүні үрпигені болмаса əлі тың, ал күріш жеген қытайлық аяғын басуға шамасы келмей екі жақты сүйеумен сүйретіліп зорға жетеді.

	Осылай Юе жасанды мата мен табиғи матаның, қуаты мол ет пен қуаты ұзаққа бармайтын күрішті салыстырып, өз халқына өнеге етеді.

	Қойшығара Салғараұлында тарихта үш Шыңғысхан болған, соның біріншісі Мүде хан еді деген тұжырым бар. Бұл біздің дəуірімізге дейінгі 170-ші жылдар еді дейді.

	Ал, бізге кеңінен танымал Шыңғысхан XII ғасырдың ортасы мен XIII ғасырдың бірінші ширегінің басында қайтыс болған моңғол əміршісі болған хан. Шыңғысхан тарихта бірінші болып, билікке өз туыстарын ғана емес, өзі сенетін адамдарды тағайындады – ол бөтен болсын, дұшпан болсын, қарамады. Оның бұл əдісі дұшпанды дос етіп, бір ту астында бірігуге алып келді. Билігін кеңейту үшін 20 жыл бойы үздіксіз шайқасқан Шыңғысхан Александр Македонский сияқтанып ақыр соңында бұл шайқастың ешуақытта таусылмайтынын түсінді, ол тек дұшпандарымен ғана шайқаспады, дұшпанға айналған серіктестерімен де шайқасты.

	Шыңғысханның осы мінездері Қойшыаға бірінші Шыңғысхан атаған – Мүдеден де көрініс тапқан.

	Шыңғысханның заманында моңғолдардағы ең ауыр жаза «саған сенген адамдардың алданғаны үшін» берілген.

	Шыңғысхан жаулап алған елдеріне салар салығын ешуақытта 10 пайыздан асырмаған.

	Тарихта Шыңғысхан айтыпты деген мынадай сөздер бар:

	…Əр тайпа өз тілінде сөйлей берсін. Оны менің тілімде сөйле деп зорламайық. Əр құсты тəңір жаратқан, əрқайсысы өзінше сайрайды. Егер дүниеде тек қара қарға қалса қайтер еді немесе, тек бүркіт, тек тотықұс қалғанмен қызық болмас еді. Ал күшіген ғана жайласа тіпті сорақы болар еді.

	…Егер ұлдары əкесінің жолын қумаса, інілері ағасының сөзін тыңдамаса, күйеуінің əйеліне сенімі болмаса, əйелі күйеуін жүре тыңдаса, енелер келіндерін ұнатпаса, басшылар қызметкерлерінің жүрегіне жол таба алмаса, айналасындағы адамдарды өз соңына ерте алмаса, игілікті басқа жандардан молырақ игеріп байығандар басқалардың да баюына көмектесіп, қол ұшын бермесе, басқа халықтың əдет-ғұрпы мен заңына, ақыл парасаты мен адамгершілігіне менмендікпен қараса, мемлекет тəртібін мойындамаса, ондай елде айлакерлер мен ұрылар, қылмыскерлер мен басқа жолға түскендер өз Отанының басына қара түнек орнатады. Басқаша айтқанда ол елдің байлығы ұстағанның қолында, тістегеннің аузында кетеді, бүкіл халық дəрменсіз бейшараға айналады.

	…Егер əркім өз пиғылын арамдық ойдан тазартатын болса, бүкіл ел ұры-қарыдан ада болып, зиянды əдеттен пəк болар еді.

	…Момын халықтың арасында жүргенде қошақандай момын бол, ал шайқасқа шыққанда жемтік көрген аш бүркіттей шүйіл.

	…Сөзді айттың ба, ол жақсы ма, жаман ба, əзіл ме, шын ба, бəрібір оны қайтарып ала алмайсың, сондықтан əр сөзіңді безбендеп өлшегендей салмақтап айт.

	…Ер кісі бір мезгілде барлық жерді жарық етіп отыратын Күн емес. Олай болса, ері аңға шыққанда я жорыққа кеткенде, əйелі ерінің отбасын жақсы сақтап, үй ішін үлбіретіп отыруы керек. Əйел парықсыз болса, өзінікімен қоса ерінің де абыройын аяққа таптайды.

	…Арақ-шараптан ақыл да, пайда да, абырой да, қайырымды мінезқұлық та, адамгершілік те күтпе. Ішуді тыюға жігерің жетпесе, шамаңды байқап, мөлшермен іш, мүлдем ішпейтін кісі – ең қадірлі адам.

	Шыңғыс қағанға телiнiп жүрген қоғамдық ережелер кiш кен тайынан Шыңғыс қаған мен оның бəйбiшесi Бөрте бағып-өсiрген Құтұқудың қолымен темiр тақтайшаларға ойып жазылған. Құтұқудың тегi – түрк. 1206 жылғы құрылтайда Шыңғыс Құтұқуға былай деп бұйрық бередi: «Бiзге бағынышты адамдарды топтастыр: киiз шатырларда тұратындар мен ағаш үйлерде өмiр сүретiндердi бөл. Ешкiмнiң өзiңе қарсы шығуына мүмкiндiк берме. Адамдардың арасындағы ұры-қарыларды құрт, өтiрiкшi лердi бақылауға ал, өлiмге лайықтыларды өл тiр, жазаға лайықтыларды жазала. Сонан соң бүкiл халыққа қатысы бар қарарларды Көк Дəп терге тiрке!».

	Шыңғыс хан отарлап алған жерлерінде тепе-теңдікті сақтаған. Отырарды басып алғанда Бұхардан арнайы дін білгірін алдырып мұсылман дінін зерттеген. Оны тыңдап болып, барлық парыз нəрсені мақұлдап келіп қажылықты дұрыс деп есептемейтінін айтыпты. «Барлық əлемді Құдай жаратты, барлық жер адам үшін киелі, сондықтан арнайы бір жерді басқа жерден ерекшелеу дұрыс емес» деген. Пайғамбарымыздың қажыға баруды міндетті парыз демегенін естігенде барып: «сендердің діндерің жаман емес екен» деп, дін мəселесінде еркіндіктер берген.

	Шыңғысханнан кейінгі Шығыстан шыққан əміршілердің бірі, хан тұқымынан болмаған соң «хан» аталмай «əмір» аталған Əмір Темір тумай жатып зəбір көрген адам. Оның анасының қарнын жарып жібергенде ішіндегі нəресте өлмей қалған, тек оң қолы мен оң аяғының сіңірлеріне қанжар тиіп, туғаннан қолы жарымжан, аяғы ақсақ болып туған. Оның: «Мен басқаша бола алмаймын. Қанжардың шабылуымен дүниеге келген мен ешқашан періште болмаймын» – деген сөзі бар екен. Ол: «Адам алу үшін туған. Қолдарымызға қарайықшы, олар беру үшін жаратылмаған ғой. Жер бетіндегі барлық нəрсе өзіңе бағындырып алу үшін жаратылған. Мен жаулаушымын жəне сендердің барлығыңнан да көп жетістіктерге жеттім» – деген.

	Шынында Темір үлкен жаулаушы, бірақ, бір жағынан, ол – жасампаз. Қанша ғимараттар, мешіт-медреселер салған, сүйікті немересі Ұлықбекке заманауи білім бергізген, осның нəтижесінде ол əлемге əйгілі астроном болды.

	Түркістанды жаулап алған соң Темір Иассауи ілімін зерттеген. Сонда Иассауидің: «Адамдар жердің байлығын тонамауы тиіс, олар рухани өмірін дамытсын. Өйткені адам баласы бойындағы барын беру үшін жаралған» деген ілімін естіп əуелі: «Мен жалғыз қолыммен екі қолы барлардан көп игілік ала аламын» – деген өз пікірін мақұлдағанымен, кейіннен Иассауи іліміне мойынсұнып, адамдар бойындағы бар асылын жұртқа беру үшін де жаралғанын түсініп, Иассауиге Түркістанда аймақтағы ең үлкен кесене тұрғызған.

	Қойшығара Салғараұлының кітабында мына секілді өнегелі сөздер көп-ақ:

	«Тарих сабағы – ұмытпауды тілейтін сабақ!».

	«Зұлымдық жаңа зұлымдық тудырады!».

	Кітаптың бір жерінде: «Құранның өзі бастауын Тəураттан алған» делініпті. Зерттеп, салыстырып көру керек екен. Құраннан бұрын Інжілді оқыған жəне екеуін де алғаш рет орыс тілінде оқыған маған екеуінің ұқсастығы айқын көрінгендей болып еді.

	«Біз орыс ғалымдарының жазғандарындағы тюркті – түркі, турокты – түрік деп аударып келеміз. Бірақ осының екеуі де сол баяғы бір Түрк».

	Кітапта қазақтың бір де адамының біреудің басын кесіп алып, қанжығасына байлап жүруі болмағаны, ондай əдет хуннуларда кездесетіні айтылады. «Оған себеп – жеңілген елдің дүние-мүлкі, мал-жаны талауға түскенде, хуннудың ханы, не қолбасшысы жауынгерлерге үлесті өлтірген кісісінің санына қарай берген. Дəлірек айтқанда, хунну соғыста өзі өлтірген адамының үй мүлкіне, мал жанына ие болған, əйелін күң, балаларын құл еткен. Сонымен бірге əр бозбала соғыста өзінің тұңғыш өлтірген дұшпанының қанын ішетін дəстүр болған».

	Біздің эрамыздан бұрынғы 280 жылдары Мүденің талқандауынан аман қалған «дунхулар Ухуань жəне Сəнби тауларының жықпыл-жықпылына тығылып бас сауғалап, содан кейін осы аттас екі елге айналған. Ухуаньдар тарих бетінде азды-көпті із қалдырғанмен, арпалысқан алай-түлей заманда халық болып қалыптасып, ел болып есейіп, дəуірлеп кете алмады. Оған, əрине, жеке билікке құмартқан ру көсемдерінің бірлікке ұйымай, бұра тартып, тұтас халықты тұс-тұсқа таратып, бөлшектеп əкетуі» де себепкер болып еді. «Бірлікке жарықшақ түсіріп, халық тағдырын қара бастың мүддесінің бодауына байлаған ру басыларының əрқайсысы өз үстемдіктерін сақтап қалу мақсатында күшті көршілерінің бірінің қолына еніп, соның қолшоқпарына айналды» да, мұның ақыры ухуань халқының құрып бітуіне алып келді.

	«Ырыс алды – ынтымақ» дегенде дана халқымыз тап басып, тауып айтқан-ақ қой. Бірақ сол ынтымақты көздеп, ел болып ұйысудың орнына «хан тұқымдарының дара биліктің дабылын қаққанына ессіз еліріп, бауырлас халықтардың бірін бірі қырып, ақыры, өзге жұрттың езгісіне түсуі де содан болса керек. ...Өзімізді алсақ, біз де, төре тұқымын төбемізге көтеріп, солардың сілтемесімен ру-руға бөлініп алып, бірбірімізді тұралатып келе жатқан жоқпыз ба?».

	«Өз сөзімізге өзіміз ие бола алмасақ, өзгеден адалдықты қалай талап етеміз?».

	«Өз күшігін өзі жеген қасқырдай əкесі баласын өлтіріп немесе баласы əкесін бауыздап жатқан сол бір қарғыс атқан заманда еркімен жүрер ер қайда. Еркексіз тұра алмайтын сайқал əйелдей тақ та иесіз тұра алмайды. Біреуі адалдықтан аттамағанымен, басқа біреуі аттағаны былай тұрсын, табанымен таптап өтіп, таққа жармасады».

	Қытайдың бүкіл солтүстігін иемденген, Сəнбидің бір бұтағы саналатын Тоба елінің тəуелділігі Тоба Хун билік басына келгенде, Тоба Гуй кезінен де асып түсіп, əбден шегіне жетті. Ол «қарауындағы елге ана тілінде сөйлеуге, сəнби киімін киюге, ата-баба дəстүрлерінше шаш өсіріп, өріп жүруге жəне өз тайпаласынан əйел алуға тыйым салатын жарлық шығарды. Бүкіл сəнбилердің аты қытайшаға алмастырылды, өзі де атын өзгертіп Тоба юань аталды».

	Кітап авторы сақтың түп төркіні қайдан шыққан деген сауалға да жауап іздепті. «Біраз ғалымның еңбегінен сақтың төркіні көне ирандықтар дегенге іші онша ұйи бермейтіні кездесіп қалады» дей келе, археологиялық қазба жұмыстарының нəтижесі, белгілі ғалым Əуелбек Қоңыратбаевтың «Этностар шежіресі» деген мақаласындағы түйінді ойлар сақтарды ескіше X-IV ғасырларда Сарыарқа, Алтай, Тянь-Шань, Хинган жерінде тұрған түркі тайпаларының атасы екеніне күмəн келтірмейтінін жазады.

	«Тіл – адамдардың ұлы жетістігі, өзара қатынастарының ұлы құралы. Ол – қоғамдық құбылыс, тарихи дүние. Жаңа ұрпақ атабабамыздың дəстүрі мен салтын, мəдениеті мен мұрасын өзінен бұрын өткендердің тілі арқылы алады. Тіл тарихы – халық тарихы. Тіл халықпен бірге жасасып, бірге дамиды. Кез келген халықтың тілі сол халықтың қоғам болып тіршілік ете бастаған кезінен бергіні белгілеген, соның көбін өз ішіне сақтап келген тамаша қойма тəріздес. Сол қойманы ашып, ішіне кіру, қазынасын танып білу əр кезде де саналы ұрпақтың мұратты ісі, абыройлы міндеті болған, болып қала бермек».

	Профессор Сəрсен Аманжоловтың мына бір пікірі көңіл толтыралық: «Жер адамнан бұрын жаралған. Қазақтың бүгінгі жерін əуелден басқа ел жайлаған емес. Мұнда, негізінен, ежелден түрлі ру, тайпа атымен аталып, кейін қазақ аталған елдер жайлаған. Бұған қазіргі жер-су, тау-тас аттары куə. Ол аттардың көбін сонау ескі замандағы ата-бабаларымыз қойған» – деуінде үлкен мəн-мағына жатыр.

	Орыс зерттеушісі, академик С.П.Толстов «Орта Азия халықтарының көне тарихы мəселелерінің негіздері» атты еңбегінде: «Сақ тайпалар одағы – қазақ, қырғыз, өзбек, қарақалпақ жəне түркімен халықтарының арғы аталарының түп тарихы» дейді. Сондықтан да сақтар біздің ататегіміз деген тұжырымның нақты ғылыми негізі бар екенін білуге тиіспіз.

	Парсының атақты патшасы Дарий скиф патшасы Иданбарысқа елші жіберіп, өзіне құлдық ұрып, жер-суыңды маған тарту ет, – деген талап қояды. Иданбарыс астамсыған Дарийге: «Біздің қорғар қаламыз, егін егіп, баптап күтіп отырған жеріміз жоқ. Сондықтан да сенен қаламызды қиратар, халқымызды тонар, егінімізді таптар деп қорықпаймыз. Сенімен бірден айқасқа түспеу себебіміз де сондықтан. Ал сен бізбен қайткен күнде де соғысуды қаласаң, онда біздің ата-бабамыздың зиратын бұзып көр. Ал бізге қожалық етуіңе келсек, менің қожам – Тəңірі ғана, соны ғана мойындаймын» дейді.

	Сыр бойындағы ел Қоқан хандығына бағынып тұрғанда сол елде Арғынбай атты шешен болыпты. Жасы сексенге келгенде ағайын-туғанның өтінішін қимай бір дауға билік айтуға барғанда сол елдің Жайынбай деген датқасы мұны «Мұрагерсіз қу бас шал, саған сөздің керегі не?» – деп кемсітіпті.

	Текті қарт содан кейін сөзден біржолата қалыпты, естіген сөзі жанын жаралапты. Сонан кейін ағайындары бас қосып ақылдасып Арқа еліндегі ақылдылығымен аты шыққан Данабике деген, теңі табылмай отырып қалған қызды айттырыпты.

	Қыз əкесі қызым келісім берсе мақұл деп көніп, құдалыққа келгендерге қыз сəлем айтыпты: «Маған қалың малға жиырма бес лақ, отыз құр ат, қырық қайралған қылыш, елу егеулі найза, алпыс сылақшының қалағы, жетпіс күйек, қапқа салып сексен сүйек берсін» депті.

	Қызды алатын болдық, Данабике дегенге ақылды қыз ба десек, сұраған нəрсесін қара, – деп құдалықтан келгендер Арғынбайға барып, құда түсе барғанын, əкесінің сөзін, қыздың сəлемін қуанышпен жеткізіпті.

	Сонда Арғынбай: «Ой, əттегене-ай, бекер істеген екенсіңдер. Ұят болды-ау, мұны мен істетіп отыр деп ойлады-ау байғұс бала...» деп қатты өкініпті. Сөйтіп: «Мұндағы сандардың бəрі адамның жасы ғой. Жиырма беске келгенде, тасқа ойнаған лақтайсың. Отыз жасқа келгенде мінілмеген құр аттайсың, қырық жасқа келгенде қайралған қара қылыштайсың, елуде адам егеулі найзадай, алпысында ақылға келіп, сылақшының қалағындай бұрысыңды ақылмен дұрыстайсың. Жетпіске келген адамның көңілі тетік ісі жоқ, құр байланған күйекпен тең, сексенге келген адамның қайрат қылар күші жоқ, саудыраған сүйекпен тең» дегені екен, тақырға шөп шықпайды дегені сенен бала тумайды дегені. Сендер барып Данабикеден кешірім сұраңдар, – депті.

	Қойшығара Салғараұлы кітапта өзі көзі жеткен нəрсені батыл айтады жəне өзімен-өзі сырласқандай оқырман үшін ұғынықты тілмен бере біледі: «Көне түріктер өзен-суды асыраушы анам деп түсінген, қасиеттеп қадір тұтқан. Мысалы, Енесай – Енисей, Ұлыене – Лена, Об – Обь, Қатын – Катунь».

	«Кез келген бас айналдырардай керемет көрінген дүниенің құпиясы ашылса, баланың да ақылы жетердей жай қарапайым бір нəрсе болып қалатыны – өмір ақиқаты.

	...Білмегенге дауа жоқ, ал азды-көпті білгенді айту парыз. Тыңдау – тыңдаушыда; қате десе қалыс қалдырар, дұрыс десе – кəдеге жаратар, қалай болғанда да оның, əйтеуір, ұтысы бар, ұтылысы жоқ. Өйткені айтылмыш ой бұрыс-дұрысына қарамай, екінші ойға қозғау салмақ, ізденіске түрткі болмақ. Сондықтан көңілге түйген ойдың көзін ашып, көп игілігіне ұсыну – азаматтық парыз».

	«Қазақ» деген сөз алғашқыда өз ұлысынан, тайпасынан бөлініп кеткендерге берілген есім, «еркін», «басы бос» деген мағынаны білдіреді дейтін ғалымдар пікірі, есте жоқ ескі заманда пайда болып, ғасырдан ғасырға көшкенде түрлі-түрлі өзгеріске ұшырағанымен, түп мағынасын жоғалтпай бүгінге жеткен «ҚАЗАҚ» атауының ең соңғы мұрагері болған халқымыздың осы атты иеленген кездегі тарихи жағдайына сай келеді.

	...Қалайда, білу мұраты – ізденіс екені даусыз. Іздену, салыстыру шындыққа жол ашады».

	 «Қазақ халқының өзара үш жүзге бөлінуі біздің бүгінгі күнгі облысоблысқа бөлінуіміз секілді əкімшілік-аумақтық басқару тұрғысында ғана болғанын түсіне тұрып арамызда жүзге бөліп, жік тудырушылар бар. Олар сол арқылы жеке басының пайдасын көздейді. Ата аруағын шақырғансып, жалған намыс қоздырып, қолында билігі, елге ықпалы бар жандардың көлеңкесіне тығылып, өзін соның ең жақын жанашыры етіп көрсетіп, күріштің арқасында күн кешкен күрмектей күн кешуді ойлайды. Емшектесіне де еміренбейтін ондай тасбауырлар атасын да жарытып білмейтін, бірақ мансабы бар айдаладағы біреуге бас иіп, соның жыртысын жыртқансып, жанын жалдап шыға келеді. Оның сол адаммен бүгін қандай ауыз жаласып, əмпей болса, ертең сырт беріп жауласуы да сондай оңай. Өйткені оған керегінің өзі əлгінің туыстығы, туыс намысы емес, өзіне тигізер пайдалылығы. Пайдасы болмаса, бірге туып, бауыры жабысып қалса да бəрібір. Ондайлардың достығы да, туыстығы да, дана Абай айтқандай – сатулы.

	Осының бəрі сайып келгенде білімсіздіктен. Алайда білімсіздікті сауатсыздықпен шатастыруға əсте болмайды. Білімсіз – тоғышар топастың туысы. Ал топас адам үйретілген хайуан тақылеттес, бірақ одан қауіптірек. Одан адамгершілік іс күтудің өзі ағаттық. Оның тіршілігінің саяр арнасы – «көп айтса көнді, жұрт айтса болды», тояр ішер тамағы, ел елер мансабы болса жетіп жатыр. Одан арғысы – бəрібір, пұл болмаса, күл болсын...

	Білімдінің басы ашық, оған рушылдық, ұлтшылдық бұлты оралмайды. Өйткені ол атаның баласы емес, Адамның баласы, көкірегі сара, көңілі шуақты.

	Міне, адам мен адамның арасындағы осынау айырмашылықты сезінген сайын бəрін білуге деген құмарлық жаныңды баурап, дегбіріңді алады екен. Үлгерсем дейсің бəріне. Есесі кеткен есердің өлермендігімен Уақыт-тұлпардың жалына жармасасың. Өмірге, тірлікке деген тойымсыз құмарлық та осы сəттен басталады. Бəріне үлгерсем дейсің...».

	«Заманында дүниені тұлпарының тұяғымен дүр сілкіндірген атақты сақтарды да, əлемдегі ең ірі құл иеленуші мемлекет Рим империясының күйреуіне себепкер болған Шығыстың көшпелі жауынгер халқы – хуннуларды да, тіпті «атаның да атасы бола ма» деп балалар айтқандай, көненің көнесі деп келген шумерлер мен майялардың да түп тегі түркілер екені одан əрі де біле түссем деген ниетке ықыластандырады екен...».

	Бұдан бес ғасыр бұрын адамдар тек өз төңірегімен ғана аралас-құралас болған. Сауат жоқ. Кітап жоқ. Бірқалыпты, күнде қайталанып жататын тірлік. Ешқайда шықпайды, жолаушылап шығатындар бірен-саран арманшылдар ғана. Сондықтан сырттан келген адам құрметті, ол өнер адамы болса – көп есе құрметті. Сырттан келгендерді құдайдай күту себебі осыдан келіп шыққан.

	Қазіргі заман басқаша. Қазір білімсіз болу – күнə. Өйткені ақпарат жеткілікті, ақпарат алу оңай. Бұқаралық ақпарат құралдарының жазба түрі де, электрондық нұсқасы да даяр, кімді іздесең де табасың.

	Бiлiм тeк iс арқылы əйгiлeнeдi. «Бiлiм – ағаш, iс – жeмiс» дeгeн сөз бар. Бiлiм иeсi oны пайдалану үшiн iскe жұмсайды, ал eгeр бiлгeнiн iскe асыра алмаса, oнда бiлiмдi адам бoлып саналмайды.

	Кiмдe-кiм бiр нəрсeгe талаптанса oның iздeгeн мақсаты, көздeгeн нысанасы бoлсын, сoған жeтуге талаптансын, жeткeннeн кeйiн қанағат тұтып, əрi аспай тoқтай бiлсiн. Бұрынғылар айтқандай: «Мақсатсыз iлгeрi аттаған тeз шаршайды, өйткeні мақсатсыз құлшыныс бoлмайды».





Көмбе


	1989 жылы жарық көрген.

	Бұл кітабының басында «қыпшақ» атауын зерделей келе автор: «Олжас Сүлейменов қыпшақтардың рулық таңбасы – екі тік сызықты – қатар жатқан екі пышақтың белгісі деп түсіндіріп, «қыпшақ» этнонимін осы екі пышақ (ики пчак) сөзінен шығарады. Ал «қаңлының» рулық таңбасы – бір сызық. Сондықтан Н.А.Аристов қыпшақты қаңлымен бір туыстас, не содан бөлініп шыққан тайпа деп санайды. Ал Кляшторный көне түрік ескерткіштерінің тілінде «қыпшақ» сөз «жолы болмаған», «бақытсыз», «сорлы», «қырсыққан» деген ұғымды білдіреді» – дейді. Сонымен бірге «қыпшақ қобы» деген сөздегі «қобы» – «бос» дегенді білдіреді» дегенді айтады. Менімше, «қобы» бұл арада көтерілу, өсу, бөсу мағынасында. Соған сай, қыпшақ қобы – қыпшақ мақтаныс, қыпшақ бөспелік, қыпшақ өркөкіректік деген тəріздес ұғымдарды білдіреді. Шығыс Қазақстан, Семей жерінің тұрғындары орынсыз бөсіп, лепіріп кеткен адамды жаратпай «ой, мынау тіпті қобып кетті ғой» деп отырады. Ал, «қобы» сөзін қарашайлар «тұру, көтерілу» деген мағынада қолданады, «ерте тұрдым» дегенді «ерте қобтым» дейді.

	Осы орайда оңтүстік қазақтарында да осы қарашайлардың алған мағынасында қолданатындар бар екені еске түседі. Жаңылыспасам, Шерхан Мұртазада да осылайша қолданылған бір сөз бар еді...

	Қойшығара Салғараұлы түркілерді «744 жылы (кей деректерде 745 жылы) Орхон өзенінің бойында ұйғырлар жеңіп, Ұйғыр хандығын құрды» дейді.

	 «Албан, Суан тайпалары Дулаттан да көне тайпа» «Алб» – тау (алып), «Суб» – су деген сөздерден шығып, тау елі, су елі дегенді білдіреді».

	...Ой жүйелі болмай, сөз киелі болмайды. Өйткені үзік ойдан түзік сөз шықпайды. Ой жүйелілігі, негізінен ойға азық боларлық деректің жаңсақсыз нақты болуына байланысты.

	...Бір мəселе төңірегінде тұжырым дара болмай, екеу-үшеу, кейде одан да көбейіп кетсе, онда сенімге сызат түсіп, көңілге күдік оралады, ой жүйелілігінен жаңылып, сан саққа жүгіреді.

	Біздің жыл санауымызша 402 жылы Жужан хандығы шаңырақ көтерген. Содан 552 жылға дейін бірде əлсіреп, бірде күшейіп хандық жалғасып келген. Сол хандықтың ең танымал ханы Анахуан еді. Оның анасы қытай қызы Хэулюйлин еді. Оның түрікше аты Биба қатын. Сол əйелдің тағдырын хандықтың қалыптасуы мен дамуына қоса суреттегенде автордың байқағыштығына, қисынына, тарихты зерделеудегі ізденгіштігіне қайран қалмасқа адам жоқ. Биба қатынды зорлықпен жужанның ханы Дэулуньге беріп жібереді. Биба жиырмаға келгенде ханды анасымен бірге өз адамдары бауыздап өлтіреді, олай етуге қатыгез ханның өз əскерін қытайлықтарға орынсыз айдап, шекарасын бұзып, жаулап алуға тырысқаны, соның нəтижесінде елдің берекесін кетіргені себеп болды. Бибаны Футу батырға қосады. Бұл жылдар əйел бақытының жылдары болып, ол бес ұл көреді. Футу əкесі Ноғай өлген соң таққа отырады. Біраз жылдардан соң Футуды теленің ханы Мивоту өлтіреді. Осы жерде Хэулюйлин белін бекем буып, хандықты сақтап қалады, таққа 17 жасар ұлы Чеунуды отырғызады. Ол əскер арасында қатаң тəртіпті қалпына келтіріп, жаттығуларды үзбейді. Оның бар арманы əкесін өлтірген Мивоту ханынан кек алу болады да, ақыры оны қолға түсіріп, адам естімеген азапты қорлық өлімімен өлтіргісі келіп оны тамаққа əбден тойғызып, зорлап екі аяқ қымыз ішкізіп, ірі бір жылқыға қолын артына байлап басын салбыратып атқа таңады атты қуалауға бұйырады. Дұшпаннан кек осылай алынады.

	Сөйткен анасы хандыққа қауіп төніп, бірнеше рулар бөлініп кету қауіп туғанда, ханды (өз ұлын) өлтіртіп, орнына екінші ұлы Анахуанды отырғызады. Хэулюйлиннің бұл əрекетіне қарсы шыққан оның немере қайнағасы Шифа отыз мың əскермен келіп хан ордасын қоршауға алады. Қоршаудан Анахуан мен інісі Игюйфа қашып шығады да, қоршауда қалған ханның анасы мен екі інісі өлтіріледі. Шифа өзі хан деп жариялайды. Оны Анахуанның əкесінің інісі Силифа Поломын жеңіп таққа отырады. Императордың қолдауымен Анахуан Поломыннан тақты қайтара жеңіп алады.

	Міне, көрдіңіздер ме, бір ғана əулеттің төңірегінде қанша ұрыс-керіс, тақ таласы, аяусыз өлтіру болған. Біріне бірі билікті тартып алған, айламен алған, сырт күштердің көмегімен алған, бірақ сол билік ешкімге опа бермеген.

	Туғандар бірін-бірі қырғаннан еш мұратқа жетпейтініне, қайта əлдекімге жем болып, бұл күндеріне зар болып қалатынына осы оқиғалар мысал бола алады.

	Бүгінде де бір елге барып орналасқан əрбір қытай уақыт өте келе сол жерге елуге дейін туыстары мен достарын тартады екен. Олар Еуропа мен Американы айтпағанда Эмиратта, Оманда, Катарда көбейіп-ақ қалды, қазір Израильге, Оңтүстік Африка Республикасына, Латын Америкасына кіріп жатыр.

	546 жылдың жазында Түрік ханы Бумын өздерінің берекесін алған, салық азабын тарттырған жужан ханы Анахуанға қарсы көтерілу жайында кеңес өткізеді. Сонда Бумын жиналғандарға алдымен жужандарға қарсы емес, теле хандығын бағындырып алу қажеттігін айтады да, оның себебін телелердің бұларға зияны болмағаны, жужандардан бұлар секілді əбден зəрезап болғандардың бірі екенін растай отырып, телелер жужанды жеке соғысып жеңе алмайды, сондықтан алдымен телелерді өзімізге қаратып алсақ, оларды жужандардың езгісінен құтқарамыз жəне күш біріктіреміз дегенді айтады.

	Нəтижеде бір елге біріккен олар жужандармен соғысып, жеңіп шығады. Бумын 552 жылы ұлы даланың шығыс бөлігін түгел бағындырып, ақ киізге көтеріліп, хан болады.

	Бумын хан 553 жылы өз ажалынан өліп, орнына оның ұлы Қара Ыстық болады. Бірақ көп өтпей ол да кенеттен қайтыс болады да оның орнын інісі Кушу Муган-хан алады. Ол да 572 жылы қайтыс болып, орнына інісі Тобо-хан (Арыстан) отырады.

	Осы Арыстан түрік хандарының ішінде бірінші болып будда дінін қабылдайды. Оның бұл дінге еліккені сондай, Будданың отанында тумағанын арман қып өткен.

	Арыстан өлген соң қағанат Батыс жəне Шығыс қағанаты болып екіге бөлініп кетеді.

	«Мансапқорлардың іші тар, қызғаншақ болып келетіні белгілі. Ал іші тар, қызғаншақ кісіден кісілік шықпайды».

	Автор мынадай бір аңыз əңгіме айтады. «Ерте заманда Түрік деген бір əділ патша болыпты. Оның халқына адалдығын, əділдігін, бейбіт өмір қамтамасыз еткенін көре алмаған бір патша оған қарсы соғыс ашыпты. Түрік патша жеңіске жетіп, жау əскерінің қолға түскендерін бұрыннан келе жатқан үрдіске орай құлақкесті құл етіп қорлаудың орнына бостандық беріп бəрін де еліне қайтарыпты да оларға: «Патшаның міндеті қарауындағы елді соғысқа итеріп, қырғын таптыру емес, керісінше, елге бейбітшілік əперіп, халқын байлыққа кенелту. Сендер кінəлі емессіңдер, өз патшаларыңның əмірін орындадыңдар. Сендерді танымайтын, білмейтін басқа елмен соғыстырып, қырғын табуға мəжбүр еткен патшаларың кінəлі. Сондықтан сендерге азаттық. Елдеріңе барыңдар, патшаларыңа сəлем айтыңдар. «Өзгенің бақытын қызғанған өз бақытынан айрылады. Осыны есіне сақтасын», – дейді».

	Аңыз «осылай болса екен» деген арман-қиялдан туады. Оның негізінде белгілі бір кейіпкер болғанымен, бірте-бірте ол түрленіп, игіленіп, ізгіленіп, ақыр соңында көпке үлгі боларлық идеал дəрежесіне жетеді.

	«Ойы мен қырына қиялыңның өзі жете бермейтін сонау тым алыста қалған көне замандардан түрлі жолмен бізге жеткен тарихи дара тұлғалар жөніндегі азды-көпті деректерден басқа, жалпы халық өмірін жан-жақты ашып көрсететін мəліметтер жоққа тəн. Сондықтан, қажет пе, қажетсіз бе, көңілің қалай ма, қаламай ма, бəрібір əлгі бар дерек арқылы сол кездегі ел өмірін, халық тірлігін білуге мəжбүрсің. Міне, осындай ақиқат жағдайды біле тұрып, осы күні кейбір азаматтардың тарихи тақырыпқа қалам тартқандарды «хандарды жазады» деп кінəлап, байбалам салуы өкінішті. Олар сенің халықтың қалаулы ұлқыздары жөнінде жақ ашпай, сол замандағы жекелеген хандар мен патшалардың іс-əрекетін жіпке тізіп көрсетумен шектелген тарих əділетсіздігіне көнбей, архив ақтарып, шаң мен қорғасын демін жұтып, сол хандар, патшалар жайында айтылған деректер арқылы өз халқыңның ескі замандағы тыныс-тірлігін, əдет-ғұрпын білуге талпынған еңбегіңді, ізгі ойыңды мансұқ етеді. Тоғышарлықтың соқпағын сілтегенге мəз, ал ол қайда тиді, кімге тиді, онда шаруасы жоқ. Сонда да еңбектене беруді, талмай ізденуді мұрат тұттық. Еңбек пен білім екі жақтап демемесе, ешқандай іс жүзеге аспайды, ешқандай болжал мен қиял шындыққа айналмайды. Негіздің негізі – осы екеуі ғой».

	Түрік қағанатында бір кездері бағы жүріп хан болған Сылиби-хан Сыбо Сары өзен (Хуанхэ) бойынан қоныстық жер бергені үшін императорға «империя үшін ит болып үріп, Көк ұлының терістік қақпасын қорғауға» уəде беруімен тарихта аты қалған.

	Цин империясының билеушілері түркілерді «жабайы, варвар» деп атап, оларды құртудың бірнеше формуласын жасаған. Олар: «жабайылардың қолымен жабайыларды құрту», «жабайыларға жабайылармен шабуыл жасау», «жабайыларға қарсы жабайылармен соғысу», «жабайылардың көмегімен жабайыларды басқару» болып келген.

	Жалпы, қалай айтылғанда да бұл тұжырымдардың мағыналық төркіні бір, көне қытайлық билеушілердің жемтігін қияның қиынынан аңдып, тосып жатқан жыртқыштай көшпелі көршілерін бірінің қолымен екіншісін тұншықтыру, сөйтіп бірін-біріне талатып, ақырында таластан талмаурап шыққанын көп күш-қайрат жұмсамай өзіне тəуелді болуға мəжбүр ету. Мұны жүзеге асырудың талай жылғы тартыста сыналған алуан жолы да болған. Соның бірі – алтынмен арбап, жібекпен жібіту тəсілі. Былайша айтқанда, ру-тайпа көсемдеріне сыйлық деген атпен алтын бұйымдар, бума-бума жібек маталар беріп, оларды өздеріне қаратып алып отырған. Қытай билеушілерінің бағына, көшпелілердің сорына өз соңынан ерген рудың, не тайпаның мақсат-мүддесін, арман-тілегін сатып, баюды ойлаған дүниеқоңыз сатқын ру-тайпа көсемдері аз болмаған.

	Енді бір сыналған тəсіл – мұрагерлер арасындағы тақ таласына дем беру. Бұл – мұрагерлердің біреуін заңды тақ иесі деп танып, соның қолтығына су бүрку арқылы оны өзге мұрагерлерге қарсы қою жолымен жүзеге асырылды. Бауырласының соңынан еріп, сенімді серігі болуды қорлық көріп, жеке билікке ұмтылған мұрагерлер мансапқорлық көкірек көзін бітеп, қыздырманың қызыл тілімен бейне қуғыншыдан құтыламын деп қашып келіп аранға түсетін аңқау аңдай сырттың құрған тəуелділік торына өз еркімен келіп түсе берген. Қытай əкімшілігі болса, бұл жағдайды өз пайдасына қапысыз пайдаланып отырған.

	Көшпелі елдің бостандығына бұғалықты император сарайында тəрбиленген, болмаса бауырластарымен баққа таласта жеңіліп, император қолтығына келіп тығылған ханзадалар қолымен салуды да қытай əкімшілігі осындай тəсілдің біріне айналдырған.

	Тан империясына дейінгі кезде көшпелілер мен Орталық мемлекеттің сан ғасырлардан бері қақтығыста келгенде қытай жағы жеңіске жетсе, қолға түскен көшпелілерді енді бас көтермейтіндей етіп қырып-жоюшы еді, болмаса мың-мыңдап тұтқынға алып, құл ретінде пайдалануға Қытайға айдап жатушы еді. Тан империясының императоры Тай-цзун мен оның қолбасшылары бұл үрдісті өзгертіп империя мен көшпелілер арасындағы соғыста тандықтар жеңіске жетсе де, тіпті түріктер кінəлі өздері болғанда да, ондай жағдайлар байқалмайды, көшпелілерге үнемі кеңшілік жасалып, жеңілген жауды қырып-жоюға, жəбірлеп қорлауға жол бермеді. Мұндай əрекеттің кезінде далалықтар арасында Тай-цзунның беделін көтеріп, ол «қайырымды император» аталған. Бірақ осынау қайырымдылықтың бəрі оның далалықтарға жаны ашығандықтан, болмаса биік адамгершіліктен туындап жатқан қасиет емес, дара билік үшін бірінің алқымын бірі шайнап, қырқысқан мынау алмағайып аласапыран заманда қарсыласына сілтер сенімді шоқпарды қолына ұстау саясатынан туған аярлық еді. Осы майысқақ саясаттың нəтижесінде Тай-цзун бүкіл Азияға дара билік жүргізу мүмкіндігіне ие болды. Тай-цзунның адамды танып, оны бағалай білетін жеке басының қасиеті де ерекше болған. Кореяға (Ляоға) қарсы соғыста қатты жараланған түрік қағаны Ашина Сымоның жарасын императордың өзінің тікелей аузымен сорып, жебенің уытын кетіруі оның өзіне адал берілген бағыныштыларын да бағалай білетіндігінің бір көрінісі. Тай цзун «патшалық етуші ешкімге күдіктенбеуі керек» дейді екен. Оның кезінде мəдениет гүлдене түскен. Оның ең басты қасиеті өзі басқарған елге тыныштық, бейбіт тұрмыс, байлық əперуді мақсат тұтуы болса керек. Өлерінен бір жыл бұрын ғана, 648 жылы батыс түріктерін жеңіп, аз да болса тыныс алғандай болғанда былай депті: «Үйшік ойнап, ақ таяқты ат қылу балалардың ермегі; алтын əшекей тағынып, асыл жібекке орану əйелдердің ермегі; пұлын беріп, пұл алып, сауда көрігін қыздыру саудагердің ермегі; биік мансап, сыйқұрмет əкімдердің ермегі; қарсыласын қақыратып, жеңістен жеңіске жету қолбасшының ермегі; елде бірлік-тыныштық орнату патшалардың ермегі. Менің көңілім енді ғана жайланды».

	Хандар мен патшалардың тарихтағы бағасы таққа құмарлығы мен ол үшін таласы арқылы да білінеді. Жазушы Бексұлтан Нұржеке: «Қалмақ мемлекетінің түбіне жеткен – тақ талас. Өз бақталасынан тақты тартып аламын деп, Əмірсана Қытайдан көмек сұрайды. Қытай əскері қалмақты қырып-жойып бара жатқанын көріп, өзі шақырып əкелген Қытай əскеріне Əмірсана өзі қарсы шығады. Бірақ, бəрі кеш: қалмақ мемлекеті жер бетінен жойылып кетеді» – деуі таққа орынсыз құмарлықтың нəтижесінде тұтас мемлекеттердің егемендігінен айрылып, өзге елдерге бодан боп қалу мысалын келтірген.

	Қалмұқан Исабаевтың мына сөздері де сондай мысалдардың бірі: «Бір мемлекетке өзге мемлекет байлығы үшін қызығады. Сосын есебін тауып кіріптар ете бастайды. Ұлы Осман империясы да жəрдем беруші елден кіріптар елге қалай айналғанын білмей қалған. Сұлтан өзі əр отар елдегі бектерін түрік емес, грек, армян ұлтынан алған. Түптеп келгенде олардың іске жаны ашымағаннан сұлтанның көзін алдап, қызық қуғызған, қойнына қыз салып, аңшылық жасатқан. Салық түсімі біртіндеп азайған, оны молайту үшін ештеңе жасалмаған, сөйтіп түсімнің азаюын тоқтату мүмкін болмай қалған. Алым-салықты өсірген, оған отар елдер көтеріліп қарсы болған. Оны басу үшін əскерін көбейткен. Ол тағы шығын. Амалсыз əскерді қысқартқан. Ол – елдің күшін əлсіретіп, отар елдер біртіндеп азаттыққа шыққан. Англия, Франция секілді мықты елдерден қарыз сұраған. Олар өз шарттарын қойған: саудаға, кəсіпкерлікке еркіндік, ішке еркін кіруге рұқсат. Бара-бара сол елдердің əскери кеңесшілерін алдырған. Олар Осман əскерін осы заманғы соғысқа үйретеміз деп, өздерінде ескірген қару-жарақты сатып алуға кеңес берген. Сөйте-сөйте құлдырап, басқа сатар ештеңе қалмаған соң өндіріс орындарын, жерді сата бастаған. Оларды шетелдіктер иеленген. Темір жолдар мен жаңа порттарды шетелдіктер салған. Шетелдік банктер ашылып, ақша көптігінен басымдыққа ие болған. 1875 жылы Түркияның кірісі 17 миллион лир болып, оның 13 миллионы сыртқы қарыздар мен шетелдік банктердің өсімдерін өтеуге жұмсалған. Осылай Осман империясы күйреген. Содан тек 1920 жылдары Мұстафа Кемаль Ататүрк бастаған Халық партиясы Түрік елін тəуелсіз деп жариялап, түрік халқы бұрынғы империяның отырықты орналасқан жерін иеленіп қалған».

	Көрнекті жазушы Əбдіжəмил Нұрпейісов болса бұрында да, бүгінде де халықтың тағдыры оның билеушісінде екенін айтады: «Білем, халық тағдыры қашанда ел тізгінін ұстаған жігіттерде. Халық айналайында сын жоқ. Əлем сахнасына қазір-ақ шыққысы кеп құлшынып тұрса да, бірақ не пайда, үлкен орынды алып алған тым кішкентай, болымсыз шенеуніктер халық сорлының қолын байлап, жолын кесіп, етекбасты масыл болып отыр».

	Демограф Мақаш Тəтімов те талай-талай менмін деген ел мен оның көшбасшысының қателігі мен жаңылыс басуының тұтас халыққа зиянды əсері болатынын айтады: «Бұрынғы жауынгер көшпелі халықтың ұрпағы енді езіліп-жаншылып, жылқы мінезінен қой мінездіге айналып, əбден жуасыған. Бұл процесс біртіндеп мынадай технологиялық сатылармен төмендеген: батырдың тұқымы жуасқа, жуастың тұқымы ынжыққа, ынжықтың тұқымы азғынға, ал азғынның тұқымы сатқынға айналған болса, сатқынның тұқымы ең соңында мəңгүртке айналып кеткен».

	Құтылығ жаратылысы хан тұқымы болғанымен билік пенен мансапта жұмысы жоқ, ержүректілігімен ерекше аты шыққан батыр еді. Байлыққа, атаққа таласып қырқысып жатқан туыстарын жек көретін. Ерлік істі ермек еткен батыр-балуан жігіттерден нөкер жиып, аң аулап, ауылымен сыртты жайлап, өзінше жүретін.

	682 жылдың жазында Құтылығ ауылына Тоңюкөк келеді. Оның ордаға шақырусыз келуі күтілмеген жағдай еді. Екеуі ақ ордада оңаша қалғанда Тоңюкөк сөз бастады:

	– Уа батыр, бұрынғылардан қалған жоралғы – ағасыз ел болмайды, жағасыз тон болмайды. Болған күнде де ағасыз елдің бағасы жоқ, жағасыз тонның панасы жоқ. Табғач (қытайланған тобалар) жұртына текті ұлың құл болды, сұлу қызың күң болды. Аға болар бектерің түрік атын тастап табғачша киім киіп, табғач қағанынан шен-шекпен алғанына мəз.

	Суға кеткен тал қармайды. Қармағанда қол созарымыз өзіңсің, Құтылығ. Ел қысылса, еріне қарайды. Қараған еріміз өзіңсің, Құтылығ.

	 «Өшіп бітуге айналдым, ұрығым құрып бітуге айналды» – деп күңіренген халқың бар. Естимісің үнін, Құтылығ?

	– Уа, Тоңюкөк, неге бүйтіп таусыласың? Неге мені қинайсың? Сен білмейтін бұл далада не сыр бар? Аяқта тұсау, қолда бұғау, бұлқынғаннан не пайда. Бұлқынған боздақтардың да бітіргені анау – бірі алдаудың торына түсіп арманда кетті, бірі бақталастықтың бодауында басынан айырылды, елдің қайғысына қайғы қосқаннан басқа не тындырды?! Жоқ, Тоңюкөк, ерлік өлген, адалдық өшкен. Кімге сенермін? Қысқа күнде қырық қырқысқан бектерге ме? Əлде табғачтың алтыны мен жібегіне атасы мен анасын сатуға дайын хан тұқымы – асыл тектерге ме?

	– Кімге сенем дейсің... Күліп тұрып көзіңе, желкеңе қанжар сілтеген бектер қашан ерге серік болып еді. Баққа таласып бауырласын бауыздаған ханзадалардан қашан адалдық көріп ең. Қысылтаяң шақ келсе, қашаннан елі еріне сенбеуші ме еді, ері еліне сүйенбеуші ме еді. Азаттық аңсаған еліңнің азапты ащы айқайы құлағыңа жетпегені ме əлі, Құтылығ?

	Қарғаның мыңы – бір кесек, жаманның жүзі – бірге есеп. Бір өзі жүзге тең арысым еді Юлдузбек (Ашидэ Юаньның түрікше аты). Қолға түсіп қор болды, табғач қағаны тұтқындап алдырды емес пе?!

	Бірақ ердің міндеті кездескен қиындықты көріп қиналып, қытығы алынбаған қыздай қыңсылау емес, тəуекел деп тас жұтып, тағдырын тағы да бір сынау ғой».

	Осылайша тəуекелге бел буған екі ер Юлдузбекті ерлік пен айланың нəтижесінде бұғаудан босатып алады.

	Құтылығ ордасында бас қосқанда Тоңюкөк пен Юлдузбек екеуі нақты ұсыныстардан тұратын бағдарын айтады. Оларды саралап көргенде, былай деп нақтылауға болар еді.

	Бірінші түйін. Табғачтарға тəуелді түрк тайпалары арасында үгіт жүргізіп, өзіңе тарту;

	Екінші түйін. Жиналған жауынгерлерді көлікпен, тамақпен, қарумен жабдықтау;

	Үшінші түйін. Барлау мектебін ұйымдастырып, солардың хабарлары арқылы жаудың ой-мақсатын, іс-əрекетін біліп отыру;

	Төртінші түйін. Түрк қағанатын қалпына келтіру, елді басқару жəне билік жүйесін орнықтыру;

	Бесінші түйін. Жау елдерге шабуыл жасап, қағанат қуатын арттыру, сөйтіп тəуелсіз дербес мемлекет орнату арқылы толық азаттыққа қол жеткізу.

	«Əкеге баладан, балаға əкеден мансап жақын болған заман туды емес пе...».

	Түрік елі де, жауынгерлері де Тоңюкөкті əулие тұтып ерекше сыйлайтын. Бұл сыйлауда оның алдағыны көріпкелдей дəл болжайтын даналығына деген құрмет пен айтқанына көніп, айдауына жүрмегенді аямайтын аса қаталдығынан туған қорқыныш астасып жататын.

	Қапаған қаған шығыстағы қыдандар мен татабтарды бағындырған соң əлемде өзінен мықты, өзінен ақылды ешкім жоқтай алшаң басып, астамси бастады. Тоңюкөк оңашада ақыл салып көріп еді, оның сөзін тыңдар болмады. Қайта оның жанашырлық сөзі қағанның басына қонған бақты көре алмаған іштар қызғаныштықтың белгісі ретінде қабылданды. Сөйтіп оны ордадағы келелі кеңеске қатыстырмай, шеттете бастады.

	Сол жылы Қапаған жоқтан өзгені сылтау етіп, баласын бастатып қытай шекарасын бұзуға жұмсады. Тоңюкөктің бұған кедергі болғысы келгенінен ештеңе шықпады. Сөйтіп жеңіліс тапты жəне шалыс басқан осы қадамы алдағы қайғылы жағдайға алып келді.

	Осы оқиға бас болып, ақыр соңында 715 жылы Қапаған қытайдан бірнеше рет жеңіліп, еліне оралып келе жатқанда байету тайпасының əскері жолығып, Қапағанды ұстап басын кесіп алып император сарайына жөнелтті.

	«Бірақ бұдан Қапағанда ерекшеленетін ештеңе жоқ еді деген пікір тумауы тиіс. Біз біреуді жамандасақ, оның бүкіл тірлігін жоққа шығаруға дайын тұрамыз. Жалпы, тарихи дара тұлғалар туралы пайымдағанда оларды бір-бірімен салыстырып, сол арқылы түйін жасау əрқашан шындықтың бағасын аша бермейтін секілді. Парасатты байлам – əрбір дара тұлғаның болмысы сол өзі өмір сүрген кезеңінің болмысымен сабақтастырылып, оның сол кезеңге қатысы, яғни өз уақытының мұқтаж-мұратын түсінуі, осы мұқтаждықты өтеу үшін рахаттан безініп жан қинап еңбектенуі, талмай күресуі, қажет болса басын бəйгеге тігуі; қоғам мен ортаны дамудың жаңа жолына түсуге бағыттаған іс-əрекеті таразылануы арқылы жасалмақ.

	Құтылығ та, Қапаған да өз заманы тудырған дара тұлғалар. Сондықтан олардың тарихтан алар өзіндік орны, өзіндік бағасы бар. Бірақ, қалай дегенде де олар халық жүрегінен жаратылған талант та, өз дəуірінің биігінен қараған ақыл-ой иелері де емес. Олардың халықты сүюі, оның мұң-мұқтажын ойлауы, келешегін көздеуі өздерінің мансап тұғыры – сол халық иығындағы хан тағының шайқалмай ұсталуымен өлшенеді. Олар тақ шайқалмаса – қамқоршы, шайқалса – жазалаушы. Тас жазудағы: «Өлімші халыққа жан кіргізіп асырадым. Жалаңаш халықты тонды, кедей халықты бай қылдым, аз халықты көп қылдым» деген қаған мақтанышындағы қамқорлық төркіні де осы ақиқаттан өріс тартады».

	Қапаған қағанның үлкен баласы Фугюй (Бөгу). Бөгу – бұқа деген ұғымды білдіреді. Білге – дана. Тоңюкөктің: «Елтеріс қағанға, Түрік Бөгу қағанға, Түрік Білге қағанға, Түрік Қапаған қағанға мен Білге Тоңюкөк ақылшы серігі болдым» дейді.

	Қапаған қаған тақта отырғанда орнын інісі Күлтегінге емес, Бөгуге беруді ойлайды. Күлтегін болса ол орынға ағасы Могилянды қойғысы келеді. Ағасының (Қапағанның) көңілін алаңдатып жүрген Күлтегіннің ересен ерлігіне деген қызғаныш. Осыны сезген Күлтегін ағасынан бойын аулақ салады, өйткені Қапаған іс жүзінде кіші хан етіп Фугюйді белгіліп, бар билікті соның қолына беріп қойған еді.

	Күлтегіннің ержүректігі елге тарап кеткенін көре алмай, бірде Оғуздарға қарсы жорықты Қапаған Күлтегінге берудің орнына өзі бастап аттанады. Бұл Күлтегін үшін ерекше қорлық болғанмен ол сабыр сақтап ордада қалады. Сол кезде қарлұқтар ордаға шабуыл жасайды. Олар ордада Күлтегін бар екенін білмеген болатын. Күлтегіннің батыл əрекетімен қарлұқ əскері жеңіліс табады. Қапаған əскері де оғуздарды жеңіп, елге оралғанда оған қарсы көтерілген топқа аз ғана əскермен барамын деп, қапыда қаза табады.

	Күлтегін хан тағын Могилянға бергісі келіп кіші хан ордасында жатқан Фугюйді өз қолымен өлтіреді. Бірақ Могилян таққа отырудан үзілдікесілді бас тартады. «Осы жасқа келгенше мен де біразды көріп, біразды ойға түйген жайым бар. Сонда байқағаным: орынсыз қонған бақ басқа кесел, еңбексіз жеткен тақ жасқа кесел болады екен. Билікке қызығып, көтере алмас салмақты иыққа салу жараспас. Қағанатты нығайту жолында жан аямай, күндіз күлкіден, түнде ұйқыдан қалып, оқ пен оттың ортасында жүрсің. Тақ саған лайық, өзің бол қаған. Ал мен саған адал қызмет етейін» деді.

	– «Жо-оқ, аға ініге емес, іні ағаға қызмет етсе керек-ті. Ата жолы солай. Сонсоң, қай жағынан алып қарағанда да қаған болып ел басқару менің қолымнан келмейді. Менде қол бастар батырлық болғанымен, ел бастар көсемдік жоқ. Аузымнан қолым бұрын жүреді. Ақылдан ашуым алда. Нені болсын істеп тастап, ақырын артынан ойлаймын. Ал ел басқарар адамның əрқашан ашуы ақылынан жеңіліс тауып отыруы міндет. Екіншіден, мен ес біліп, ат арқасына мінгелі бүкіл өмірім соғыспен өтіп келеді. Жау дегенмен кісі өлтірген қолым қан. Кезінде қағанатқа қас болған талай елдің қағанын, қадір тұтқан батырын өлтірдім. Солардың туған-туысқандарының менде ала алмай жүрген кегі бар, жандарын жеп мазалап жүрген намыс деген жегі бар. Мен таққа көтерілсем, солардың бəрі маған елдікпен емес, жаулықпен қарайды. Қағанаттың қазіргі жағдайында бұлай істеу өте қауіпті.

	Ал сіз қаған болсаңыз олай болмайды. Сізде менде жоқтың бəрі бар. Түрік халқы қазір ерлікке зəру емес, естілікке зəру. Қаған ағамның қатыгездігі мен қит етсе қылышқа жүгірер қайырусыз тентектігінен ығыр болған ел шілдің боғындай шашырап, ыдырап кетті. Енді оны қайыра біріктіру үшін білектің күшімен бірге жүректің жылуы керек. Сол жылу сізде бар. Қапаған ағамнан қашып кеткен ру-тайпа көсемдерінің көбі сізді жақсы көреді. Егер сіз таққа отырсаңыз солардың біразы-ақ өз еркімен ата жайлауына қайта оралуы мүмкін. Ал олар маған сенбейді. Əкеміз шаңырағын көтерген қағанаттың қабырғасы қақырап, құлап бітсін демесеңіз билікті қолға алыңыз. Мен сізге адал қызмет етем. Қиындыққа мені сал, қиып түспесем маған серт!..».

	Могилян оған əрі сүйсіне, əрі таңдана қарап, келісімін береді, сөйтіп Білге қаған деген атпен ол ел тізгінін қолына алады да Тоңюкөкті көшіріп əкеліп бас уəзір етіп тағайындайды.

	Тоңюкөк келгенде ағайынды екеу Будда мен Лао цзыға арнап храмдар салмақ болып келісіп отырған еді. Бұған дана қарт қарсы болады: «Будда мен Лао цзының ілімі адамды сүюге үйретеді. Ал бұл əскерлердің жауынгерлік рухын түсіріп, соғысу қабілетін жояды» дейді.

	Елде тыныштық, бейбіт күн орнайды. Осындай күндері, қырық жеті жасында Күлтегін батыр қайтыс болады. Білге қаған да, ел де оған қатты қайғырады. 734 жылы қытайдың мол сыйлығына сатылған Мейлу-бек Білгені у беріп өлтіреді. Содан кейін түрік қағанаты бар болғаны он ақ жыл өмір сүреді. Оның орнына ұйғыр қағанаты шаңырақ көтереді.

	Көне дəуірде оғыз тайпасынан шыққан данышпан қарт Қорқыт атаны біреулер аңыз кейіпкері ғана деп, бірі нақты болған тарихи тұлға еді деп екіұдай пікір айтады. Қойшығара Салғараұлы Қорқытты Тоңюкөк болса керек деп соны пікір айтады. Оған дəлел ретінде екеуінің өмірлеріне байланысты деректердің сəйкестене беретінін айтады. Екеуі де бір кезеңнің перзенттері, VII ғасырдың орта шенінде туып, VIII ғасырдың басында қаза болады. Екеуі де өз ғұмырларында үш қағанға уəзір болған. Екеуі де оғыз тайпасынан шыққан. Осына айта отырып автор бұл дəлелдердің кездейсоқтық емес екенін əлі де зерттей түсу керек дейді.

	Бүгінде тарихшылардың кейбірі Қорқыттың мазарын Сырдария бойында екені күні бүгінге жеткен нақты ақиқат болса да, ондай мазар Дербентте де болған, жергілікті ел соған табынған дейді.

	Осыны жаза келе Қобыланды батырдың жəне қырғыз батыры Манастың мазары да бірнеше жерде деп айтылатынын тілге тиек етеді.

	Автор, жарты əлемді жаулап алып, əмірін жүргізген, көне мəдениеттің туын көтеріп, салтанат сайранын құрған небір іргелі елдерді дауылды күнгі теректей шайқаған жауынгер түріктердің көне гректер, парсылар, қытайлар қатарына қойылмай «жабайы» аты арттарынан жабысып қалмайтынына жауап іздейді.

	«Бұл орайда «жабайы» деген түсініктің өзі жалпы көнеден қалған ұғым екенін естен шығармаған абзал. Ең алдымен «жалпы мəденит дегеніміздің өзі не?» деген мəселенің басын ашып алу қажет. Мəдениет ұғымының 1891-1919 жылға дейінгі аралықта 7-8 ғана анықтамасы болса, 1920-1950 жылдары оның саны 157-ге жетіпті. Ал француз социологы А.Моль алпысыншы жылдардың аяғында мəдениет ұғымының 250 түрлі анықтамасы мен түсініктемелерін санамалап шыққан. Кеңес үкіметінің зерттеушілері мəдениет ұғымына мынадай нақты анықтама беріпті жəне бұл мақұлдауға лайық: «Мəдениет дегеніміз адамның табиғатқа, қоғамға жəне өзіне қызметтің əр алуан жемісінде тарихи, əлеуметтік тұрғыдан негізделген көзқарасы (қатысы); ол адамды тіршіліктің өн бойында қарекет-қимылға құлшынтып, бағыт беріп, ретке келтіріп, қоғамның өзгермелі дүниеге бейімделу қабілетін қамтамасыз етеді».

	Тұмар ханшайым (Томирис) – біздің жыл санауымызға дейінгі VІ ғасырда сақ-массагеттердің əйел патшасы. Ол 37 жасында ерінің орнына таққа отырып, 7 жыл патшалық құрады да қайтыс болады. Бұл жылдар сырттан көз алайтушылардың көбеюінен шапқыншылықта өтеді. Патшайымның жалғыз ұлы да жаугершілікте, əйгілі II Кир патшамен соғыста мерт болады. Томиристің Кирмен қиын-кескі соғысының нəтижесінде парсы əскері тас-талқан болып жеңіліп, II Кир қаза болады. Томирис II Кирдің басын кесіп алып, қан толтырылған тұлыпқа салдырады да: «Өмір бойы аңсағаның қан еді, құмарың қанғанша іш!» деп тұлыпты дарияға лақтырады.

	Абылай ханның болашақты болжап айтқан пікірін терең талдап қарасақ, астарында бес заман бар: бақ-талайлы жолбарыс заман, алысумен өтетін аю заман, жұлысумен күн өткізетін ит-құс заман, бұлаңдаумен күнелтетін түлкі заман, қорғалап жан сақтайтын қоян заман.

	«Алфавиттік жазу – дүние жүзі мəдениетінің баға жетпес зор табысы, мəдениеттіліктің жоғары көрсеткіші. Қазіргі кезге дейін табылған, көне түрк əрпімен жазылған жазуы бар жүз қырықтан астам ескерткіштер соның айғағы. Мұның елу үші Тувадан, жиырма сегізі Хакасиядан, отыз сегізі Моңғолиядан, алтауы Алтайдан, он алтысы Жетісудан табылып тіркеуге алынған. Бұлардың ішінде ғылымға «ОрхонЕнесей» жазуы деген атпен енген ескерткіштер – қағандар мен қаған қасындағы кеңесші даналардың кесенесі жанына ойып жазылған туындылардың маңызы ерекше».

	Ғалым Құлмат Өмірəлиев Орхон ескерткіштері Білге, Моюн-чур секілді қағандардың, Тоңюкөк секілді дананың, Күлтегін секілді батырдың атынан айтылған, солар жазған сөз болып көрінгенмен, оны қаған қасындағы шежірешілер, хаттама иелері, білімді, білікті ғұлама кісілер жазған деп өте əділ атап көрсетеді.

	«Қарақалпақ – қара айдар (ғұлпақ түрікше – айдар) деген ұғымды білдіреді екен. Орыс жазбаларында «черные клобуки» деген атпен 1146 жылы хатқа түскен атау да осы мағынаны береді. Дегенмен, қалпақ (бас киім) деген сөз де бұл ұлттың атауына жат емес сияқты» дейді Қ.Салғараұлы.

	«Көмбеде» қыпшақтың атақты биі Əнет бабаның өз жұртының кісімсіген хан-бектеріне моңғол келе жатқанда ағайын арасындағы аз-кем араздықты ұмытып, бірігіп күш жинап апаттың алдын алуға шақырып, анасына бір, мынасына бір барып түсіністік таппай, шіренген шəртіктердің жауды қалпақпен ұрып алардай шіренгеніне нала болып, «Ит екеш ит те сырттан бөрі келгенде өзара ырылдасып таласқанын қойып, бəрі бірігіп, шуылдай үрісіп, ортақ жауының алдынан шығушы еді ғой...» деп айтты деген мына бір шер-өлеңі екен:

	Достан қалды көңілім, қастан-дағы,

	Жаман түгілі жақсыдан асқан бағы.

	Өз жұртының мұратын олардағы

	Етіп жүр мансабының баспалдағы.

	Тақ – жемтік, хан атаулы төбеттердей,

	Таласты, елді аздырды бөгет көрмей.

	Бəрі бітті – бірлік жоқ, береке жоқ,

	Не қалды қасиеттен өбектердей.

	Бірлік болса келер еді аспандағы,

	Ессіздің есті болып, тасқан шағы.

	Қуғын-сүргін көп көрген халық едік

	Алдағы айырылдық па астан тағы.

	Ірілік, азаматтық тілде қалды,

	Сорлы халқым кімге ерді, кімге нанды.

	Сөзде мықты, істе жоқ өңкей қиқым

	Ұғыса алмай, ұға алмай ішім жанды».

	Еңбекте аты Қабылан болғанмен заты қорқау бір жігіттің екіжүзділігі, айлакерлігі, жағымпаздығы суреттеледі. «Мынау қарғыс атқан қағынған заманда əділетсіздік зардабын шеккен ата-ана ақ арманын баласының болашағына артса, онда тұрған не айып бар. Əлсіздің əлдіні жығып салып, талап жатқан мынау тіршілікте таяқты көп жеген бір байғұс та, ең болмаса балам алысқанның алқымын езер мықты болар ма екен деген үмітпен атын Қабылан қойыпты. Сөйткен үміті алданып, Қабыланы қабылан болмай, қарғылы итке айналыпты. Асылы, қожасының айтқанын ойланбай атқару, бағыттағанына ойланбай бару – жағымпаздық емес, берілгендік, сенгендік. Берілгендік негізінде адалдық жатады. Ал жағымпаздың жөні бөлек. Ол ойланбай іс істемейді, сөз айтпайды. Өйткені ол сол айтқан сөзімен, атқарған ісімен қожасының көңілін табуға ұмтылады, сол арқылы өзіне қалайда пайда түсіру жағын көздейді. Жағымпаздың негізінде екіжүзділік жатады. Онда адалдық болмайды. Жалпы, жағымпаз жан ас бергеннің қолын жалап, еркелей беретін тексіз ит тəрізді. Текті ит те иесін айырбастамайды ғой...

	Қабыландар ертең табынғанынан мықтырақ біреу табылса, ешқандай қиналып жатпай-ақ оны сатып, ананың қосын жегіп жүре береді. Ұялып-қызармай ақ елдің көзінше жаңа табынушысына елпең қағып, бас шұлғып тұрғанын көресің... Бұлардың өзгелерден ерекше қасиеті ел басшыларының пенделік осал тұстарын тамыршыдай тап басып тани біледі. Соның арқасында олардан қолдау табады, қошемет көреді. Сұқ иттей сұғынған сұмырайлардың жоғары мансап иелерінің төңірегінде өріп жүретіні де содан».

	«Жаныңнан қорқып, жауыңа сатылма. Сатқындық халқыңның санасын ірітіп, рухын жүнжітетін, ұрпақтың ұнжырғасын түсіретін апат. Шын асыл иілмей сынады...».

	Кітап соңында «Ой өрнегі» деген атаумен берілген, бірінен бір өтерлік, іші өнегеге толы үш əңгіме бар.





Қазақтың қилы тарихы


	Кітап 1992 жылы жарық көрген.

	«Жол дегеніңіздің өзі табиғаттың ерекше жаратқан құбылысы емес, барлы-жоғы адам тіршілігінің ізі. Адам жүрмесе, олардың өзара мақсатты қатынасы болмаса, жер бетіне бірде-бір жол түспес еді ғой. Оның орнында, аң жортқан соқыр соқпақ, мал жүрген шұбырынды із ғана қалар еді. Ал жолды тек адам ғана салады. Кез келген дала жолының біріне түсіп көріңіз, алыс па, жақын ба, бір су көзіне – құдық па, бұлақ па, өзен бе, əйтеуір біріне жеткізіп жығылады. Ал су бар жерде ел бар. Демек жол ел мен елдің арасын жалғайды. Көне ұғыммен айтсақ, ру мен рудың, тайпа мен тайпаның арасын сабақтастыра жалғап жатады. Ол, былайша айтқанда, солардың бір-біріне қатынасқан ізі ғой. Олай болса мынау айқыш-ұйқыш жол осы даланы сонау ықылым заманнан бері мекендеп келе жатқан ру-тайпаның сан ғасырлық сапырылысқан тірлігінің шежіресі іспеттес емес пе?! Ендеше жол мен сол жолды салған адамдардың тірлігінің өзара ұқсастығына таңдануға бола ма? Меніңше, бұл – табиғи заңдылық.

	...Адам өмір жолында бір қателік жіберсе, оны білмегендіктен жасаған шығар дейміз, кешіріммен қараймыз. Сол қателікті тағы қайталаса, қиналамыз, бірақ ақтар себеп іздейміз. Ал сол қателігін үшінші рет қайталаса – түңілеміз, амалсыз оны санасыздар санатына қосамыз...

	...Кешегіміз түгенделмей бүгінгіміз бүтінделмейді. Ал кешегімізді түгендеу дегеніміз жақсылығыңды да, жамандығыңды да жасырмай алға салып, ақыл таразысына тарту ғой. Сонда ғана өткеннің дұрысы – өнеге, бұрысы – сабақ болмас па бүгінге.

	...Ақылы бар адам атасын даттап атақ алмас болар. Бірақ атасының қатесіне қайғыланбаған ұрпақ та оңа қоймас. Қайғысыздық – қамсыздық белгісі. Қамсыз ұрпақ, ізденіс-талпынысы жоқ ұрпақ баяғы бір қатені сол қаз-қалпында қайталай бермек. Несіне жасырамыз, əлі күнге өзекті өртер өкінішіміз де осы емес пе?

	Бабам еді деп бауырға тартқанымыз болмасын, парасат парқы да, азаматтық нарқы да, сындағы ерлігі де, жайшылықтағы кеңдігі де ешкімнен кем емес, бабаларымыз ғасырлар бойы мынау ұлан-ғайыр кең-байтақ даласында өз бетінше еркін өмір сүре алмай, мезгіл-мезгіл біреулерге тəуелді болып, неге соларға жалтақтаумен күн кешті? Осындайда зəуқайыр есті азаматтары ел қамымен бірігіп енші алып, өз алдына отау тіге қалса, неге солар өзді-өзімен қырқысып, əлгі көтерілген шаңырақты өздері қиратып, тезірек ортасына түсіруге асығады? Бір емес жəне бірнеше рет қайталай береді, қайталай береді. Содан қашан бастарына ноқта кигізіліп, шылбырын басқа біреу ұстағанша сол. Бір ғажабы, ноқталанса болды, тып-тыныш, таққа да, баққа да таласпайды, жымдағы қояндай жыпық қағып, шылбыр ұстағанның «тəйт» деген бағытына зытуға дайын. Жайшылықтағы өрлігінен де, намысқойлығынан да із жоқ».

	Əдетте билік тізгінін қолға алған басшы азаматтар халық қамын, ел бірлігін ойлап, сол жолда бірлесе қызмет істеуге тиісті ғой. Міне, қытай саясаты осы тиісті міндетті асыртпауға күш салады. Ол үшін алдымен басшы азаматтар арасына шен-шекпенді шүлен қылып таратып, ханзадалардың бəрін де хан тағынан үміткер етіп дəмелендіріп, бір желіктіріп қояды. Содан кейін бəрін жарылқаушы ортақ қамқор əке рөліне енген қытай императоры енді солардың ішінен мансап десе анасында да сататын найсаптау біреуіне айрықша ілтипат танытып, ерекшелей бастайды. Мұны көрген, хан тағында отыр дегені болмаса, негізгі билік тізгіні басқадағы хансымақтың өз-өзінен ішкені ірің, жегені желімге айналады. «Көктің ұлының» (императордың) көңілі анаған ауды, менің орнымды соған əпергелі отыр» деп уайымдайды. Сөйтіп енді ол алдымен Көктің ұлына неден жазықты болғанын өзі де білмесе де, қарадай шабылып оның назарын өзіне қайта аудару үшін, қарауындағы халқын қанап, тапқан-таянғанын соның аузына тосып, сыйлық деген атпен сықпыртып үсті-үстіне пара бергіштейді. Сонымен бірге: «Менің орныма отырғалы жүрген сенсің ғой, тоқтай тұр, бəлем», – деп өзінің бірге туған бауырын жау тұтып, оның көзін қалайда құртудың жолдарын іздейді. Ана байғұстың оның орнына хан болсам деген ойы да болмауы мүмкін. Бірақ арам ойлы бауыры тарапынан үсті-үстіне жазықсыз жəбір, қастандықты қиянат жасалып жатқанын сезіп, білгеннен кейін енді ол да ойласа бастайды. Міне, дəл осы кезде қытайдың саясаткерлері не істерін білмей, іштей толқып жүрген оның қолтығына суды бүркіп-бүркіп кеп жібереді. «Əйда, қимылдап қал», – дейді олар осы тұста ерекше жанашырлық танытып. «Сенің ешқандай жазығың жоқ. Анда анандай, мында мынандай істеді (оны істетіп отырған өздері екенін, əрине, сездірмейді), қашанғы төзуге болады. Қарсы тұр, күрес! Біз сенің жағыңдамыз». Осыған малданған мына байғұс та енді туған бауырын шын жау көріп, оған ашық қарсы шығады. Сөйтіп тұтастыққа жарықшақ түседі. Ел екіге айрылады. Өйткені əрқайсысы өз пайдасын ғана ойлаған, теңдікке емес, үстемдікке, əділеттікке емес, өктемдікке ұмтылған өзімшіл ру-тайпа басшылары осындай айтыс-тартыс кезінде ерекшелене көзге түсіп қалуға тырысады. Себебі əрқайсысы осы тартыста өзі қолдаған адамы жеңіске жетсе шені артып, шекпені жақсара түсетінін біледі. Əрине, жан бермек оңай емес, екі жақ та барын салып бағады. Ақырында екеуі де титықтап барып, біреуі əйтеуір өлдім-талдым дегенде жеңіске жетеді. Сол кезде осы жанжал өртін өз қолымен тұтатып, оның «жану» барысын қалт жібермей бақылап отырған қытай саясаткерлері бейне суға түсіп кетіп, шыға алмай жүрген аңды көріп, соны сырттай бақылап тұрып, əбден дымы құрып, өліп-талып жағаға зорға шығып, тыпырлауға дəрмені келмей жатқанда ұстаған аңшыдай, келеді де əлгі ішкі тартыстан қажып-талып, құр сүлдері қалған жеңуші жақтың мойнына ешқандай қиындықсыз тəуелділік қамытын кигізе қояды.

	Əрине, кезінде осындай жанашырың болып көрініп, араңа жік салатын, іштен ірітіп күш-қуатыңды алатын жегі құрт саясаттың сұрқия сырын танып, пəленің неден шығып жатқанын зерделей білген əр заманның өз Иоллығ тегіні болғаны хақ. Бірақ бар ақыл-ойын, қайрат-күшін тек биік мансапқа қол жеткізуге ғана жұмсаған ел басшылары оларды осы пасық мақсаттарын жүзеге асырудың құралына айналдырып бақты. Сөйтіп оларды əлгі жегіқұрт саясатының авторларына ұстап берді немесе өздерінің қаншалықты «адал» берілгендіктерін дəлелдеу үшін өз қолдарымен құртып отырды.

	Өмір, шіркін, қашан да күрделі ғой. Кейде əлгіндей елдің құты болған жайсаң жандардың құтқармас жұты болған жуан жұдырық жұлымыр топтың өз ортасынан да көкірегі ояу, көзі ашық білікті азаматтар шыққан. Олар өз ұяластарының ығымен кетпей, əділетті жақтап, жетімге пана, жесірге қорған болуға тырысқан. Олардың арасынан жөнсізін жөндеп, тентегін тыйып, ел болуға өнеге таныту үшін билікке ұмтылып, шенге таласып, күреске түскендері де болған. Елді билеу, оны табанға салып илеу емес, қайта соның қамын ойлап, қамқоршысы болу екенін ісімен дəлелдегілері келген еді олардың. Бірақ олар ол мақсаттарын жүзеге асыра алмады. Өйткені ондай кезде елдің бүкіл парақор, жалақор, пысықайлары таласын тоқтатып, бəрі бөріге жабылған ауыл иттеріндей бас біріктіріп, серке азаматтың сағын сындыруға күш салып бақты. «Балықтың тілін бақа түсінеді» дегендей ондайлармен ауыз жаласқан, қолында билігі бар жемқор ұлықтар да əділетті белінен бір-ақ басып, өкімет атымен небір сорақы əрекеттерге барып, халық қамын ойлаған азаматтың қанатын қырқудың айла-шарғысын жасай берген. Мұндай тірліктер жылдан-жылға, ғасырдан-ғасырға ұласты. Осыдан келіп, өзім деп ет жүрегі езілген ерлердің, халық қамын ойлаған қабырғалы азаматтардың көзін жоюдың сынақтан өткен сан түрлі айла-амалы қалыптасты.

	Оларды кісінің ала жібін аттамаса да ұры, тышқан мұрнын қанатпаса да кісі өлтіруші – қарақшы; ел бірлігі үшін күресіп, басын бəйгеге тігіп жүрсе де жік салушы – бұзақы атандырды. Надан халық бұған сүттей ұйып сенді, ел арасынан сенбейтіндер табыла қалса, «бұл қалай?» деп күдік білдірсе, оларды да бəрібір түбінде соны шындық деп мойындауға мəжбүр етті. Олардың басқаша етуге, мойындамауға лажы қалмады. Өйткені бұған көнбей шындыққа ұмтылғандары мезгілінен бұрын мерт болып жатты.

	Міне, осыдан келіп, мансаптан басқа мұңы жоқ жетесіз басшының, зердесіз қосшының соңынан ерген елдің халқы ақырында халықтық қасиетінен айырылып, қара күш – бос тобырға айналары аян. Ал мылқау күштің қашанда беті қабыл – маңдайы тасқа тимей, тұйыққа тірелмей ойласпайды.

	Фариза Оңғарсынованың Асанқайғының толғауы деген өлеңінде былай делінеді:

	Билікпен жаншып жеңгенге

	шіренер шəртік бегің көп.

	Тепсініп дұшпан келгенде,

	тебініп шығар ерің жоқ.

	Адамда ой жоқ, пайым жоқ,

	биліктен басқа уайым жоқ,

	нар мая сирек – айыр көп.

	Ақиқатты айтып алқындым,

	от пенен суға шарпылдым –

	сөзіме құлақ салмадың,

	ұқпадың дүние жалғанын,

	алауыздықтан танбадың,

	жақсыларыңды жалмадың,

	ашылғанын сезбей артыңның.

	Ендеше тағдыры халқыңның

	қолында кетер əркімнің.

	«...Бала кезінде ауыл-үйдің иттерін арасына майлы сүйек тастап таластырмағандар кемде-кем шығар. Жанға қанша ауыр болса да, атабабаларымыздың тірлігі осы бір көріністі еске салады. Əрине, көне қытай саясаткерлері біз секілді балалық қызықтаудан аулақ болатын. Бектер мен билердің, шоралар мен сұлтандардың, ханзадалар мен хандардың ортасына қызықтырар қызылала шекпенін тастап өзара қырқыстырып қойып, ақырында бəрін де өзіне тəуелді ету саясаты кешеге дейін бір тыйылған жоқ. Рас, саясат жүргізушілер өзгеріп отырды. Əуелде оның иесі қытай императоры мен оның мұрагерлері болды десек, XVIII ғасырдың басынан бастап олардың орнын Шыңғыс ханның ұрпақтары басты. Одан кейін саясат тізгінін орыс патшасы қолына алды.

	Осы арада жалпы көшпелілерден бөліп, нақтылық үшін өз халқымыздың тағдырына байланысты сөз суыртпақтасақ, патша самодержавиесінің қазақ даласын билеу жөнінде үш дүркін жасаған реформасының (1822, 1824, 1868 жылдар) əуелі елдік ұйтқымызды жойып, ұлттық тұтастықтан; содан кейін əр ұлысымызды бөлшектеп, əр бөлек губернияға теліп территориялық тұтастықтан айырғанын көреміз. Мұның бəрі ғасырлардан ғасырлаға ұласып, бойына сіңіп, санасын улап, соған еті үйреніп, «неге бұлай» деп ойланудың өзінен қалған халықтың бойындағы шенқұмарлық дертті одан əрі асқындыра түсу саясаты еді. Отарлаушы елдің отарланушы елдің əдет-ғұрып, салтдəстүрін, мінез-құлқын алдымен білуге күш салатынының, одан ештеме де аямайтынының сыры да осында. Ғылымды перде етіп алға ұстап, соның тасасында тұрып, халқымыздың осал тұсын қапысыз танып алған патша үкіметінің далалаық өкілдері енді келіп, жерімізді уездік, облыстық жүйелерге жіктеп алды да, ел арасында болыс сайлау, старшын сайлау дегенді шығарды. Соның салдарынан бұрынғы тайпалар арасындағы алауыздық оты өршіп келіп, енді рулас, аталас адамдар арасында лаулады. Сол ақ екен, олардың тізгінін ұстаған надан пысықайлары шен қуалап, пара беріп; дау қуалап, пəле теріп, қалай да бірін бірі жығудың айдау жолына түсті. Тынымсыз тартыс, тоқтаусыз айтыс пəлеқорлар мен жалақорлардың кəсібі өсіп, өркен жаюына өріс берді. Отызыншы жылдың нəубетінде қырғын табуда Одақта алдыңғы орынға шығуымыз да сол ескі дерттің салқыны жатқанын жасыра алмасақ керек.

	Міне, осындай жағдайлар – ғасырлардан ғасырларға ұласқан алашапқын, бір-біріне пəле іздеген айтыс-тартысты тірлік бір біздің ғана емес, бүкіл көшпелі халықтардың болмысына батыл еніп, қырқысып мал табуды, жағынып жал табуды қанына сіңіріп кеткен тəрізді. Ал бойға сіңген жаман əдеттен бір күнде арылу жəне мүмкін емес. Соның салқыны қазір де бар. «Ассалаумағалейкүміміз» түзу шықпаса болды, арыз жазып азапқа түсетініміз, болмаса бір қызмет болса; бір-бірімізден қызғанып, өзара өштесіп, іштей жауығып шыға келетініміз əлі де бар ғой...

	Арыз жазушылардың бірігіп, бірлесіп қол қойып жазатындары да жиіледі. Меніңше, арызшыларды біріктіріп жүрген күш – өзімшілдік. Екіншіден, ол да осы өзімшілдіктен туады: «Маған жоқ екен, өзгеге де болмасын» деген пасықтық. Ал осының бəрі тарихтан тағылым алмаған надандықтың, жоғарыда айқанымыздай, соқыр жандай қарманып күндік тірлікпен күн кешудің, ертеңін ойламаудың, оған жаны ашымаудың салдары. Оларда ұрпаққа өнеге қалдыру деген жоқ. Сондықтан адамдарды тарихпен тəрбиелеуге ерекше көңіл бөле жүрген жөн. Жеке адамның бойындағы адамгершілік парасат, білімге негізделген білік, сара таным, биік өре адамның өзіне тəн жеке бастың байлығы емес, ол сонымен бірге сол адам мүшесі болып отырған қоғамның да байлығы. Олай болса ол байлықты қорғау керек, рəсуə етуден сақтау керек».

	Расында, бізде бүгінде бір кілтипан болып тұр – біз əлі дүниеге тоймай тұрмыз. Тоқтайтын, сабырға келетін, руханиятқа оралатын кез келді, бірақ біз бəрін тоқтатып қойып, дүние қуудамыз (ол дүние билік пен аса мол байлық иемденгендердің өздеріне опа бермей, ашкөздік орға жығып жатқанын көзіміз көріп тұрса да). Əрине 70 жыл ішінде артық ақша ұстап көрмегендіктен бойымызға сіңіп кеткен ақшаға деген құмарлық басылмай жатыр-ау деп өзімізді жұбатуға болады, бірақ тұтас бір ұрпақ ақшаның басымдығында, соны ең негізгі санаған ниетте тəрбиеленіп жатқаны да бізді ойлантуы тиіс.

	Осы орайда Кри үндістерінің көне даналығы еске түседі:

	Ең соңғы ағаш кесілгенде,

	Ең соңғы өзен уланғанда,

	Ең соңғы балық ұсталғанда,

	Тек сонда ғана ақшаны жеуге болмайтынын түсінесің.

	Адамдар қатыгезденіп, сыншыл, шамшыл болып барады. Кешірім мен мейірім азайды. Зердесі де қысқарды, өйткені уақыт тапшы, ақпарат көп. Бұрын бір əн көп жылдар бойы ұмытылмайтын. Қазіргі əннің көбінің ғұмыры үш-төрт ай ғана. Содан соң басқа бір əн алға шығады.

	«...Бүгінде көп адам тарих дегенде халқымыздың бүкіл ғұмырнамасын емес тек Ұлы Октябрь ревлюциясынан бергі кезді ғана еншілеуге бейім тұратын сияқты. Кейінгі кезде, тіпті, біздің тарихымыз, нағыз өміріміз тəуелсіздік алған жылдан бері ғана басталғандай, тек сол кездерді ғана əспеттеу, насихаттау да белең алып тұр. «Бізде бұрын мемлекет те, шекара да болмаған» деген сөздерді де кез келген аудиторияда айта салуға қысылмайтын болып барамыз. Олар бұны, үлкен тарихтың бергі бір кезеңі ғана екеніне көз жұмып қарап, одан арғымызды иен далада тайпа-тайпа болып, бір-бірімен жауығысып босып жүрген, қараңғылықтың шырмауындағы көшпенді тірлік деген бір ақ ұғымға оп-оңай ақ тели салады. Дегенде, халқымыздың адамзат керуенімен бірге жүріп өткен ұлы жолының болмысынан хабардар болмай, оны соңғы кезеңнің болмысымен салыстырып өзіндік ой түймей тұрып, кім-кімнің болсын тарихқа адал талдау жасап, бүгінгі күн үшін пайдалы қорытынды жасау мүмкін емес».

	Туыстас өзбек пен қазақ халықтарының кезінде бір халық болып, бір тудың астында бірігіп, бір əкімшілік жүйеге бағынғанын, кейін араға жік түсіп, өмір жолдарының екіге айырылып, ірге ажырасқанын ел аузындағы аңыздардан, қисса-дастандардан хабардар болғанбыз.

	Бүгінгі өзбектер қазақты орыстанып кеткен деп жек көреді. Оларда: «Орыс болу үшін əуелі қазақ болу керек» деген мəтел бар. Оның үстіне олар үшін Қазақстанның қазба байлығының молдығы да күншілдікке сеп. Бүгінгі өзбектер қазақты онша менсіне бермейді, төбесінен қарағысы келеді, лажы бар жерде бір ақсатып не болмағанда бір түйреп өтуге əзір тұрады.

	«Алаша хан дегеніміз басқа емес, Қасым ханның баласы Хақназар хан болса керек...».

	«Бірде қазанат түйеден сұрапты: «Түйе-аға, осы сіздің мойныңыз неге қисық?» – деп. Сонда түйе: «Ей, бауырым-ай, менің неге қисық емес деп сұрайтын түзу жерім бар ма еді?!» – депті налып. Сол түйе айтқандай, өзін күтуге қолы тимей, өзгеге жалтақтаумен күн кешкен жұрттың өкінбейтін, бармақ тістемейтін жері бар ма? Бүгінгі жариялылық жарыққа шығарған жағдаяттарды біліп, Демократия əперген еркіндікті көріп, «біз неге өйтпедік, неге бүйтпедік» деп өзімізді өзіміз қаншама кінəлап, жанымызды шыжықтай шыжғырғанмен, меніңше дəл қазір түсер пайда жоқ. Өйткені бұл бейкүйез бейқамдық дерттің тамыры тереңде жатыр. Ендігі мақсат сол тереңдегіні танып, дерт тамырын жалаңаштау болмақ, ем-домы сонсоң жасала бермек».

	«Қазақ кезінде рушылдықты бөліну үшін емес, бірігу үшін пайдаланған. Руын бөле қарау, өз руын ғана ардақтау тектінің ісі емес».

	 «Бұрынғы тұтас ру-тайпаның бірлігін мақсат тұтқан ұрпақ орнына ауыл-ауыл болып, енге таласатын, шекпенге қырқысатын, «Жарлыққа» деп ұлығына көз сүзетін ұрпақ келді. Осылайша мүдделі бір шаруасын тындырған отаршылдар енді, келер ұрпақтың туған топырағындағы төл мəдениетінің рухани нəрінен қорек алып, еркін жетілуіне мүмкіндік бермес үшін сол халықтың ғасырлар бойы пайдаланып келген алфавитін өзгертіп, жаңа жазу тəсілін күштеп ендірді. Сөйтіп жас ұрпақты ата-бабасының өмір бойы жиған-терген кісілікке тəрбиелер бай тəжірибесінен, өнеге мұрасынан оп-оңай бөліп тастады. Көне түріктер қолданған төл қарпінің орнына соғды қарпіне, соғдының көне ұйғыр қарпіне, көне ұйғырдың араб қарпіне, арабтың латын қарпіне, латынның орыс қарпіне көшірілуі отарлаушы елдің отарланушы елдің санасына кезең-кезеңімен жасалған қиянатшыл қатыгездігінің айғақ болар куəгері, қалдырған ескерткіш іспеттес. Ең өкініштісі, осынау отаршылдық атты анықтауышты арқалаған саясаттың бүкіл халыққа, оның санасына жасалған қиятнатының кеңес үкіметі тұсында мықтап жалғасын табуы еді».

	Қазақтың ру шежіресін білу арқылы тарихын жазуға болатынын қазақтардың өзінен бұрын орыс ғалымдары Н.Аристов, Н.И.Гродеков, П.Н.Рычков, А.И.Левшин, Г.С.Саблуков, В.В.Григорьев, Г.Н.Потанин, Н.Н.Березин түсінген бе дерсің. Олар қазақ шежіресіне мəн беріп, жинап, баспаға ұсынып, еуропа тілдеріне аударып жатқанда қазақ зерттеушілері əлі ояна қоймағанын автор өкінішпен айтады: «Біз ру шежіресіне тарихи дерек деп қарамадық. Ру десек жікке бөліну деп қабылдадық. Осыдан келіп адамдардың өмірбаянының бір-біріне ұқсамайтынындай, халықтардың да өмірбаяны бір-біріне ұқсамайтынын біліп тұрып, халықтың өзі басынан кешірген кейбір тауқыметтерге қарамастан ғасырлар бойы сары алтындай сақтап бүгінге жеткізген тарихи материалдарын алдын ала дайындаған қалыпқа салып, сонымен өлшеп-піштік, сыймағанын алып тастадық, жетпегенін керіп-создық. Сөйтіп тарих жасадық» дейді.

	 «Қағазға түсіп, хатталмаған шежіреде айтушының таным-түсінігіне, білім-білігіне байланысты алысты жақындатып, жақынды алыстатып, шатастыратыны болады. Бұл ретте ұзынсонарда шиырдан қажетті ізін шығарып ала білер тəжірибелі аңшының көзқарақтылығындай біліктілік керек-ақ. Онсыз қиын. «Арғыннан əрі ассаң адасасың» – деп Мəшһүр Жүсіп айтқандай, шежіренің бергі кезеңі болмаса, арғы кезеңіне аяқ басқан сайын адасасың, шатасасың».

	Ғылым докторы Бақыт Кəрібаеваның: «Артық сезім – ақылға нұқсан. Бақсақ, кешегі барымта, бүгінгі рушылдық пен жікшілдік жарқыншағы осы басы артық желік сезімнің бел алуынан» – деген сөзі əрбір қазақты ойландыратын-ақ сөз.

	Жазушы Мұхтар Мағауин де өз адамы болмаса: «Сен кімсің, қайдан келдің, неге отырсың?» деп аузы көбіктеніп, зəр төккенін, «мынау кім, не істейді?» деп ойқастағанды немесе тура тартып, «ей, сен кім едің, не бітіріп едің?» деп бұралқы сөзбен тиісіп, іліп-шалғанды талай көрдік. Мұның бəрінің себебі бар екен. Əуелгі себеп, əрине, мəдениеттің төмендігі, білімнің кемдігі, кісіліктің жоқтығы. Бірақ ең басты себеп ол емес. Басты себеп өздерін көсем санап қалған ағалардың өздерін өкшелеп біреулердің келіп, орнын алып қоюын қаламаған бейшара пендешілігі. Сондықтан əрбір жас жігітті потенциалды жау ретінде қабылдау. Алдын ала тосқауыл қойып, жолын кесуге, жібермеуге тырысатын, əлдеқалай өтіп кетсе, күшігінен талап, дарынсыздығын дəлелдеп, кемшін санада қалдырып, оған болмай бара жатса, саяси айып тағып, қоңырау байлап, əйтеуір бір кінарат іліп қоюға ынтызарлық» – деп бүгінге дейін жармасып қалмай келе жатқан ұлтымыздың азаматтарының бір кінəратын жайып салады.

	Сол жазушы: «Бізде рулық сана да жоқ. Жіктік, топтық сана ғана бар» депті тағы бір жерде.

	«Ұлт ретінде шыңдалмаған елдер жаһандастыру кезінде жойылады, олар алпауыт елдердің ықпалымен жүріп, сол елдің құрамына сіңіп кетеді. Сонымен қатар, бұл тұрғыда ұлттың саны да елеулі əсер етуі мүмкін. Қазақ халқының саны қазір 8,5 миллион, жойылып кетпес үшін қазаққа ұлттық жігер, мемлекеттік жігер керек. Ұлттық жігерді ояту үшін мынадай мобилизация керек: біріншіден, саяси-техникалық мобилизация. Яғни, саяси топтардың, партиялардың мүдделілігі. Екіншіден, идеологиялық мобилизация. Мұнда ұлттық идея, тіл, дін, ұлттық экономика, жалпы, мемлекеттік мүдде көтерілуі тиіс. Үшіншіден, əкімшілік мобилизация. Яғни, ұлтты мемлекеттің өзі қорғауы керек. Ең соңғы, төртіншісі – қаржылық мобилизация. Яғни үлкен-үлкен қаржы қорлары ұлтты сақтап қалу үшін, ұлтты шыңдау үшін жұмсалуға тиіс. Сонымен, жаһандастыру ұлтсыздандырусыз жүрмейді, тек оған мобилизациямыз болса ғана қарсы тұра аламыз». Бұл тарихшы ғалым Əзімбай Ғалидың сөзі.

	Біздің ұлтта үлгі боларлық мінездер онша көп емес, бұрын болған, қазір айрылып қалып тұрмыз. Баяғы ержүрек, уəжге тұратын, бірауыз сөзге тоқтайтын қазақ қайда? Ұлттың мінезі дегеніміз – тұтас ұлттың күнделікті тұрмыста, қызметте, отбасында ұдайы қолданатын, пайдаланатын əдет-ғұрпы, дəстүрі десек, бізде қазір осылардан не бар? Мысалы, бір ұлттарда тамақтың тоқтығы – басты идеология, бір ұлттардың ақылы мен айласы қатар жүреді дегендей.

	Біз ше? Мысалы қонақжайлылығымыз – керек адамдарды жақсырақ, керек еместеулерін қалай болса солай күте салуға айналды ма? Айналды. Тамақты адалдан табу деген бар еді, қазірде адалдан табудың орнын алдап соғу, бермей кету, барымта басып кетті, адалдар артта шаң жұтып қалды. Ата-əженің балалары мен немерелеріне ақыл-кеңес беріп, жөн сілтеп отыратыны қазір бар ма? Жоқ. Болар ма еді, оны тыңдайтын құлақ та жоқ. Атаның берген ақылын керек санайтындар қала түгілі, ауылда да қалмауға айналды. Аталар да ақыл беруге бейім емес. Бірер жыл бұрын «Хабар» арнасында «Еркектің аты — еркек» деген хабар жүріп тұрды. Соның жабылуға жақын қалған сəтіндегі бір хабарында актерлар Бекжан Тұрыс пен Дулыға Ақмолданың екеуара сөзінде бір ойланарлық сөз айтылды, кімдер ұқты, кімдер ұқпады білмеймін: «бүгінгі ақсақалға «ақыл бер» десең, «қатын бер» дейді» – деді. Бұл түсінген адамға ауыр айып. Мұндай көрініс те бар ма бізде? Бар. Рушылдық, жікшілдік, топтық сана ұлтшылдықтан басым ба? Басым. Енді несі қалды біздегі дəстүршілдіктің?!

	Тойды қалай өткізіп жүрміз? Тойларымызда ешбір игі дəстүр қалған жоқ, жаппай арақ ішу, көпіртіп ұзақ-ұзақ сөйлеу, есіріп билеу. Алпыстан асқан «əжелер» бозбалалармен бірге секеңдеп билей жөнеледі. Өзбектерді айтсаң шекесі тырысып кететіндер бар бізде. Сонда да олардың бізбен салыстырғанда ұлттық ерекшеліктерін сақтауға келгенде озық екенін мойындауға тиіспіз. Оларда той өткізудің мың жылдық дəстүрі қалпын бұзбай сақталып келеді. Той өткізу кештері біздегідей таусылмайтын сөздер емес, нағыз концерт. Ересектер үшін той мен құдайы ас таңғы сағат 6-дан 8-ге дейін өткізіледі, əр шақырылған қонақтар тобына жарты сағат уақыт беріледі, бір топ қонақ келгенде бір топ қонақ тұрып кетіп жатады. Ұзыннан-ұзақ стол жайылмайды, ауланың шамасына қарай столдар қойылып, үсті мезгіл-мезгіл жаңартылып тұрады. Біздің студент кезімізде солай еді, əлі солай. Ешкім жұмысынан қалмайды, шақырған сағат-минуттарына туралап келеді де, тамақ жеп, кірген-шыққанда жақсы тілегін айтып кете барады.

	Тəжіктерде кісісі өлген үй міндетті түрде ораза кезіндегі бір кеште тамақ дайындап, ауызашар жасап, құдайы ас береді. Ол қашан өлгені бəрібір, өткен ораза мен осы оразаның екі арасында кісісі өлгендер сөйтеді. Ол кештерде біздегі той дастарқанындай дастарқан, қарқ-қарқ күлкі болмайды, иман мен ізгілік көресіз. «Қазақстан» телеарнасы 2009 жылы оразаның соңғы күнгі таңертеңгі хабарының таңғы сауалына: «Сіз азаматтық некені қолдайсыз ба?» деген сауал қойыпты. Осындай харам əңгімені оразаның кезінде сөз етпесе болмас па еді?!

	Бізде дəстүр сабақтастығы жоқ. Бұрынғыдан ештеңе қалмай барады. Барлығын тап-тұйнақтай етіп, ережеге түсіріп қоюға болмас əрине, бірақ, осы мінез – біздің ұлтымыздың мінезі деп көрсетерлік ештеңеміз жоқ.

	Бүгінгі қазақта мəрттік пен сөзде тұру, уəжге тоқтау үрдісі жоғалмаса да əбден былғанған; еңбекқорлықпен, ізденгіштікпен тағы мақтана алмаймыз. Сонда не қалды?!..

	«Арғын» сөзінің дерегін іздей отырып Қойшығара Салғараұлы алдымен «ар» сөзіне талдау жасайды.

	«Сонау ерте замандағы көне тайпалардың адамдары сыртқы басқыншы тайпалардан қорғану үшін тұрақ-мекенін айнала ор қазып, оны қорғаушылардың əрқайсысына бөліп беретін болған. Осы əр адамға тиесілі ордың бөлігін «ар» деп атаған. Əр қорғаушы өз арын жауға бермей қорғауға, қажет болса сол үшін жанын қиюға тиіс. Егер қорғаушы қорқақтық тынытып, арын тастап кетсе, ондай адам бүкіл қауым алдында айыпталып, масқараланған. Ондай адамды, «бір сынаған жаманды екінші қайтып сынама», – деп жыраулар айтқандай, ар қорғауға екінші қайыра жіберілмеген. Сөйтіп ол қарғанды болып, арсыз атанған, яғни қорғар жері жоқ, ел қорғауға жарамсыз адам қатарына шығарылған.

	Міне, қазіргі тілдік қорымызға ұят пен намыс ұғымының қоспасындай болып енген «Ар» сөзінің əуелгі негізгі мəні, шығу тарихы осындай».

	«Адай» сөзінің шығу төркінін зерттегенде, біздің жыл санауымыздың бас кезінде кангюйлердің қарамағында болған дай деген халық болған, солардан «адай» атауы шыққаны қисынды деген пікір айтады. IX ғасырға қарай дайлар оғыздар құрамына енген. Оғыздар Маңғыстауды түбек емес арал деп түсініп, өз тілдерінде «ада» – арал деп, ал аралдықтарды «адаи» атаған екен.

	Түрік сөзін «Түрік» атты кісіден таратып, кейін оның ұрпақтарының моңғол, татар (қазіргі моңғол, татар ұғымымен шатастырмау керек) болып екіге бөлінгенін хабарлайтын шежіре дерегімен үндесіп жатқанын аңғару онша қиын емес. Малға ен-таңба салу осы бөліністің тудырған қажеттілігі сияқтанады маған. Халқымыздың құрамындағы ру-тайпалар таңбаларының бəрінің төркіні тек екі таңбаның – таяқша сызық пен дөңгелек сызықтың негізінде жатуы да осыны мегзейді. Осы арада бүкіл түркі тілдес халықтар таңбасын да зерттеп, салыстыра қарау қажеттігі де туады. Сондай дала-теңіздің төсінде заманалар дауылымен сапырылысқан көшпелі ру-тайпалар толқындарының толассыз араласқан қозғалысындағы олардың өткен тірлігінің тынысын тануда таңбалар да тарихқа адал қызмет етпек. Ал осындай қызметшілері көп болған тарихтың дерегі куəлі, айтқаны уəлі, танымы мол, тағылымы берік болмақ.

	Өз тегін осындай тарихтан танып білген елдің халқының ұлттық санасы жоғары. Жоғары сана жоғары танымға ғана тəн. Өйткені танымы мол жанның түсінігі анық, пайымы нақ, білігі баянды. Демек, руды білу, тайпаның тарихын тану – бүгінгі кейбіреулер айтып жүргеніндей, ғасырлар қойнауында мидай араласып, өзара бауырласып, қауымдасып кеткен жұрағаттың жігін ашып, «сен анаусың, мен мынаумын» деп жіліктеп жіктеуге қызмет етпейді, қайта керісінше, тұманды түсінікпен жүзге бөлініп, руға таралып, тұтастықтың туын жоғары көтере алмай жүрген бүгінгі тоғышарлардың санасын оятып, оларға қазақ деген халықтың негізін құраған ру-тайпалардың көктен түспегенін, сырттан келмегенін, əлімсақтан жаратылыс негізі бір, тілі бір, ділі бір жұрт екенін соқырға таяқ ұстатқандай анықтықта тұшынуына көмектеседі».

	Қойшыаға теңеу де тапқыш. «Көрпе көктеген кексе əйелдің қолындағы көземел инедей көстеңдеп» деген бірауыз теңеудің өзі не тұрады?!





Ұлы қағанат


	Бұл кітап Қойшығара Салғараұлының 2008 жылы жария көрген, бұрынғы кітаптардағы кейбір ойларды ғылыми тұрғыдан қайтадан сүзгіден өткізіп, соңғы жылдарғы зерттеулерімен толықтырып жазған жаңа кітабы. Кітап бұрыннан қалыптасып қалған қағидалар аясында қалып қоймаған, жаңа пайымдаулар мен тың тұжырымдарға толы.

	«Еуроцентристік бағыттағы ғалымдардың еуропалық емес басқа халықтардың тарихтағы рөлін төмендетуді арнайы мақсат етпегенін де əділдік үшін айтып кеткен жөн. Бірақ еуроцентристік бағыттағы ғалымдардың арасында еуропалықтардың отарлаушылық саясатына қызмет еткен əсіреұлтшыл патриоттардың болғанын жəне олардың өз халқының артықшылығын дəріптеуді мақсат етіп, өзге халықтардың тарихи рөлін əдейі жоққа шығаруға күш салғандарын да, сондай-ақ олардың беделінің кей жағдайда əділдік таразысының басын теңестіруге мүмкіндік бермей, өзімшіл өлермендіктің өріс жаюына себепші болғанын да жоққа шығара алмасақ керек».

	 «Адамдық ізденістің, ілгерілеудің қозғаушысы да, жаңалық атаулының пайда болуының себепшісі де – қажеттілік деп ой түюге болады». Шынында, терімшілікте жүрген, тек өсімдікпен жəне өзінен əлсіз аңдардың етін шикідей жеп жүрген ежелгі адамның жай отына күйіп өлген аңның етін жеп үйренуі – қажеттіліктен туындаған бастапқы сананың көрінісі болған. Одан əрі қарай арнайы аулау мақсатында аңшылыққа үйренген. Ол үшін тастардан құрал жасап, тасты тасқа соғып от жағуды үйреніп, жанған оттың астында қалған кейбір тастардың балқып, икемге келетінін көріп, олардан үшкір құралдар жасауды үйреніп жетіле түскен. Таяқты үшкірлеп судағы балықты алуды, ағаш шоқпармен аңды ұрып алуды үйренген. Осылайша пышақ, найза, сүңгі, кейінірек садақ пен оның жебесі пайда болған.

	Сана жетіліп, аңшылар аң-құстың тірлігін бақылап, қашан ауып келеді, қашан кетеді, қашан балалайды деген сұрақтардың жауабын тапқан.

	Бірте-бірте түрлі себеппен тірідей қолға түскен аң-құсты ұстау арқылы мал асырап, оны уақыты келгенде сойып жеуді үйренген. Сол малдың жағдайымен қыс пен жаз үшін жайлы өріс іздеймін деп көшкіншілікке үйренген.

	Тілдесу қажеттілігі туындап сөз шыққан. Əртүрлі жерде жүргендер əртүрлі тілде сөйлей бастаған.

	Əуелі ананың төңірегінде топтасқан адамдар, кейінірек күші ер адамның төңірегінде топтасқан.

	Үйреншікті жеріне сыйыса алмай тайпа-тайпа болып ұрысып, бірінің жерін бірі тартып алуды, бірін-бірі аяусыз өлтіруді үйренген.

	Біртіндеп рулар, олар іріленіп тайпалар, бірте-бірте жеке мемлекеттер пайда болған.

	Осылайша біртіндеп өркениетке жете берген».

	«Ұлы дала көшкіншілері дегеніміз – мемлекеттік құрылымы рулықтайпалық жүйеде қалыптасқан, осыған орай белгілі бір аумақты руру, тайпа-тайпа болып тұрақты мекен еткен, сол мекендеген жерінің суы мен жайылымын жер бедерінің табиғи ыңғайына қарай жыл мерзімінің өзгермелі райына сəйкес төртке бөліп, бір бөлігін көктемгі көктеуі, екіншісін жазғы жайлауы, үшіншісін күзгі күзеуі, төртіншісін қысқы қыстауы ретінде пайдаланып, соның бірінен екіншісіне кезегімен уақытында қоныс аударып көше жүріп, мал шаруашылығына басымдық беру арқылы экономиканың өзге салаларын да жүйелі бір қалыпқа түсірген жəне соларға сай өзіндік рухани-материалдық мəдениетті тудырға еуразиялық ежелгі халықтардың, ру-тайпалардың жиынтық атауы болса керек».

	Қойшығара Салғараұлы «көшпелі, көшпелілер», «көшпенді, көшпенділер» деген сөздер гректің «номад», орыстың «кочевник» деген сөздерінің баламасы ретінде алынғанын, бірақ дəл мағына бермейтінін айтып, олардың орнына «көшкінші, көшкіншілер» деген атауды пайдаланған жөн екенін дəлелдейді, солай айтылып, жазылуы жөн болар еді дейді.

	Қазақ хандығының Жəнібектен кейінгі ханы Бұрындықтан халқы безіп, жұртта жалғыз қалып, Самарқанға тұрмысқа шыққан қызының қолына барып өлгенін жазады.

	«Басшысыз ел бағымындағы жылқы сияқты. Айқайға айқай қосып, тықсыра қуып, бірер сойылдап алсаң, қайда айдасаң солай қарай жосып береді».

	«Тозған жұқа таптауға оңай, тозған жіңішке үзуге оңай. Бірақ жұқа қалыңға айналса, жіктейтұғын алып-ты, жіңішке жуанға айналса, үзетұғын алып-ты».

	Шынына келгенде Мұхтар Мағауиннің: «Қытайдың бес мың жылдық қазба тарихы, үш мың жылдық жазба тарихы бар. Басқа ұлтқа айналып кеткен, тілін ұмытқан қытай жоқ» – деуі əрбір ізденуші, зерттеуші үшін «тарихыңды түгенде, ондағы олқылықтарды толтыр, ақтаңдақ қалмасын» деп тұрғандай. Тарихты түгендеу үшін Қойшығара Салғараұлы сияқты зерттеушілікке, ізденушілікке бейім, жасап жатқаны қазағына аса қажет екенін түсінетін азамат керек шығар, сірə.

	Көне қытайлықтардың өздері қарым-қатынас жасаған көрші халықтардың, тайпалардың халықтық атауына, адамдарының есімін беруінен, негізінен, үш түрлі жағдай аңғарылады. Біріншісі – қытайлықтардың өздері берген кемсіткен қорлық атауы. Екіншісі – сол халықтың не тайпаның төл атауының дыбыстық естілуі. Бірақ өз тіл ерекшеліктеріне қарай оны үнемі бұзып береді. Көбіне басқы буынын алады да, соңына қытайша басқа сөз тіркейді. Мысалы, түрік – тужиө, түргеш – тучишы, т.б. Үшіншісі – төл атаудың мағыналық аудармасы. Сондықтан бұл арада аталған атаулардың көне заманда дəл қай мағынада аталғанына кепілдік беру қиын. Мəселені дұрыс түсінуге себебі тие ме деген мақсатпен тек сол тайпа атауларын берген қытай иероглифтерінің көне сөздер сөздігіндегі мағынасын ғана беруге мəжбүр боласыз. Ал иероглифтер 5-6, кейде одан да көп мағына беретіні болады. Осыдан-ақ атаулардың мағынасын дұрыс түсінудің қаншалықты қиын екенін бағамдай беріңіз.

	Чин мен Хəн патшалықтарының тұсында төңірегіндегі ұсақ кінəздіктерді жаулап, өздеріне қосып алу арқылы жерін кеңейтіп, халқын көбейту дəстүрге айнала бастаған. Енді ұсақ кінəздіктер өздерін қорғау үшін қиын-қыстау кезде көмек қолын созатын қосымша күш іздеуге мəжбүр болды. Осылайша жауласушы кінəздіктер өздерінің көшкінші көршілерімен тікелей байланысқа шығып, олардан өздеріне одақтас табуды көздеді. Бұл үш түрлі жолмен жүзеге асырылды.

	Біріншісі – көне қытайлықтардың көшкінші көршілермен елші алмасу арқылы бейбіт келісімге келіп, ортақ тіл табысуы.

	Екіншісі – көне қытайлықтардың өздері бұған дейін «жабайылар» деп келгендерді қатарға қосып, терезе теңестіріп, олармен қыз беріп, қыз алысуы арқылы құдандалы болуы.

	Үшіншісі – ірі кінəздік иелерінің көшкінші көршілерін күшпен өздеріне тəуелді етіп, олардың əскерін өзінің негізгі қарсыласын жеңер көмекші құралға айналдыруы.

	Сырттан келген зерттеуші ғалымдар мен саяхатшылар Ұлы дала тұрғындарын «жабайы» деп қабылдап, солай деп жазуы бөтен халыққа деген қиянат, үстемдіктің, менсінбеушіліктің бір көрінісі.





Елдік негіздері


	Шыққан жылы 2007 жыл болғанымен соңына қарай сөз арнап отырған себебіміз – бұл кітап тарихқа арналмаған, саясаттану, əлеуметтану, философия ғылымдарының төңірегіндегі көсемсөздік жазбалардан тұрады.

	Кітапта алдымен қазақ елінің бүгінгі ахуалына талдау жасалады. Елдің жетістіктері мен жеңістері жария етіледі. Тəуелсіздік үшін күрес жолы баяндалады.

	Тəуелсіздікті рабайсыз, шектеусіз еркіндік деп ұққан, басқарудың əсірешіл жолын ұстанғысы келген топтың өзара ырду-дырду болып, күні бүгінге дейін бір мəмілеге келе алмай жатқаны баяндалған.

	Жазушы азаттық алған елдердің тарихын терең зерттеген, өзі азаттық күресіне қатысқан Фресис Фанонның: «Қара тері мен ақ бетперде» атты кітабында тəуелсіздік үшін күрескен африка елдерінің азаттық алғаннан кейінгі жағдайлары жөніндегі мынадай тұжырымын келтірген: «Отар елдердің тəуелсіздік үшін күрескен басшылары сол күрес кезінде ұлттық намысы, ұлттық тəуелсіздігі, саяси азаттық жайында ғажайып ұрандар көтереді. Бұдан соң бүкіл ұлт көтеріліп, жеңіске жетеді. Осыдан кейін үлкен парадокс, яғни қарама-қайшылық басталады. Азаттық үшін қан төккен халықтың мүддесі былай қалады да, билік басына келген сол ұлттың орта тап өкілдері империалистердің, отарлаушылардың жүзеге асырған əдістерін одан əрі жалғастыра береді. Сол тетіктерді қолға алады. Бұл – өз халқын отарлаушылар секілді қанай беру деген сөз. Оларға өз халқын люмпенпролетариатқа айналдыру өте тиімді. Содан кейін көтеріліс кезіндегі біршама жоғары деңгейге көтерілген ұлтшылдықтың температурасы төмендейді. Орта тап пен интеллектуалдардың жалқаулығы, əсіресе ой жалқаулығы нəтижесінде ұлтшылдық зардап шегіп, əлсірей береді».

	Осы орайда біздің есімізге қазақтың ұлы жазушысы Мұхтар Əуезовтің: «Халық деген бейшара ғой – сойыл соғысқанда бірге соғысады да, үлеске келгенде құм асайды» деген сөзі түседі.

	Қазақстанда отарсыздану үдерісін тəуелсіздік алғаннан кейін бірден бастап кете алмадық. Біздегі отарланған сана оянған рухымызды дер кезінде демеп əкете алмады.

	«Ұлт зиялысы дегеніміз сол өзі шыққан ұлттың бар жақсы қасиетін бойына сіңірген; кісілік парасаты биік; халқының мүддесін жеке бастың мүддесінен жоғары қойып, саналы ғұмырын соған қалтқысыз қызмет етуге арнаған; ұлтық дамудың мүддесін көздейтін əлеуметтік мұраттарды алға шығарып, қолдап, қорғап отыратын; осы жолда кездескен қиындыққа қаймықпай қарсы тұрып, қажет болса мақсатты ісінің жолында күресіп, құрбандыққа бара алатын, рухы биік, ары таза, қайраткер адам.

	Ал, «зиялы қауым» дегеніміз осындай зиялы адамдардан құралған шоғыр».

	«Қазақшылдық – отансүйгіштік қасиет, патриотизм. Өкінішке қарай, қазір көптеген қандастарымыздың бұл қасиетке ие бола алмай, аты қазақ болғанымен, заты қазақ болмысынан оқшауланып, не ол емес, не бұл емес, дүбəра күй кешіп жүр. Бүгінде бір қазақты əуелі «орыстілділер», «қазақтілділер» деп екіге бөліп, содан кейін бір қазақты: «таза қазақ», «шала қазақ», «ада қазақ» деп үшке бөлетінді шығардық.

	Мұның таза қазағы – ұлттық дəстүр бесігінде тербеліп, ана тілімен ауызданып, төл мəдениеттің құндағынан шыққандар.

	Шала қазағы – ана тілі уызының дəмін тату бұйырмай, өзге мəдениет бесігінде тербеліп өскенімен, өзінің қазақ екенін сезініп, төл мəдениетіне саналы түрде тартылушылар.

	Ада қазағы – қазақтық болмыстан жұрдай, өзге мəдениеттің өгей баласы болып кеткендер».

	Белгілі тарихшы ғалым Хангелді Əбжанов қазіргі қандастарымызды таным-түсінігіне қарай, тіпті, сегізге бөледі. Олар:

	1) Бар болмыс-бітімімен нағыз қазақ қалпындағы қазақтар;

	2) кешегі өктем ұлт – орыстардың сойылын соғып жүрген қазақтар;

	3) тілі, ділі орыстанып кеткенмен, халқына бүйрегі бұратын қазақтар;

	4) жаһанданудың салмағынан жаншылып, Америкаға, Батысқа бас иетін, өзінікіне мұрнын шүйіретін қазақтар;

	5) басқа діннің ықпалына түсіп, не ол емес, не бұл емес қазақтар;

	6) тарихи отанына сағынышпен жеткенде бауырларының өзін де, сөзін де түсінбей айран-асыр болып жүрген оралман қазақтар;

	7) жүзге, жерге бөліну дертінен айықпаған «ортағасырлық» қазақтар;

	8) жекешелендіру мен нарықтан қарық болған «жаңа қазақтар».

	 «Біртұтас қазақты ру мен жүзге, бай мен кедейге, жақсы мен жаманға бөліп-жармай, тұтас жақсы көретін адам – қазақшыл адам болып есептеледі. Ал осындай қазақшыл адамның халқына құлай беріліп, оны қалтқысыз сүюін, қазақтың дамып, өркендеуі үшін аянбай беріле еңбек етуін – қазақшылдық дейміз.

	Қазақшылдық пен қазақшылықты шатастыруға болмайды. Екеуі мəні де, мазмұны да екі басқа, өз алдына жеке ұғымдар. Қазақшылдық негізінде парасаттылық, қазақшылық негізінде – пендешілік жатады. Қазақшылық – қазақтың атымен жасалынатын іс-əрекеттің былықшылықпен азды-көпті байланысқа түскен түрі. Қазақшылдық – қазаққа алаңсыз қызмет ету».

	«Ұлт дегеніміз – тарихи жағдайларға байланысты белгілі бір аумақты тұрақты мекендеп иеленуі арқылы тілдің, діннің, мəдениеттің, дəстүрдің, əдет-ғұрыптың ортақтастығы негізінде қалыптасып, елдік мүддесі біріктірген адамдардың жиынтығы».

	«Ұлттық сана дегеніміз сол ұлтты құрайтын халықтың əр адамының жеке тұрмыс-тіршілігінің сыртында өз ұлтының мүддесін, халқының тағдырын, ұрпағының болашағын ойлау қабілетінің ұлттық деңгейге көтеріліп, жалпы қоғамға тəн ортақ сипатқа ие болған ұжымдық түрі, яғни ұжымдық сана».

	«Ұлттық намыс дегеніміз ұлтты құрайтын халықтың əр адамының ұлтқа қатысты айтылған кез келген кемсітушілікті, ұлтқа қарсы жасалған іс-əрекетті бейне өзіне бағытталғандай қабылдап, соған қарсы жан дүниесінде пайда болған сезімнің буырқанған серпілісінің жалпыхалықтық сипатқа айналған ұжымдық түрі. Ұлттық намыс – азаттықтың жаршысы, құлдықтың қас жауы. Ол бар жерде құлдыққа орын жоқ».

	«Ұлттық мінез – ұлттық дəстүр негізінде тəрбиеленген ұлт адамы мінезінің белгілі бір түрінің ұлт мүшелерінің бəріне бірдей болмаса басым көпшілігіне тəн ортақ деңгейге көтеріліп, жалпылық санат алуы».

	Бұл сөздер автордың жеке тұжырымы ретінде құрметке лайық жəне оған түсіндірме беріп, сөз қосып жату керексіз.

	Қазіргі кезде сақтануға тиісті жаман мінездің бірі – мақтаншақтық. Мақтаншақтық – надандықтың белгісі. Ол – ұлттық мінез емес. Жалпы түркі халықтары мақтануды ұнатпаған. Махмұт Қашғаридың «Диуан-и лұғат» атты еңбегінде: «Түрікте өзін ұнату, мақтану жоқ. Түріктер үлкен ерліктер жəне жанкештілік жасағанның өзінде ерекше іс істемегендей сезінеді», – деп жазады.

	Қоғам мүшесінің бірде-бірінің жасаған жақсы ісі де, жаман ісі де назардан тыс қалмай, дер кезінде өзіне лайық əділ бағасын алып отырған. Бар тірлігі таразыға тартылып, соған орай ортасы өз бағасын беріп отырғаннан кейін, адамның өзі туралы «мен бүйттім, мен өйттім» деп мақтануының да, ақталуының да қажеттілілігі болмаған. Бəрін өскен ортасы дұрыс та əділ бағалап отырған соң, адам ештеңеге алаңдамай, барынша қоғам талабына сай тірлік кешуді ғана мұрат тұтқан.

	Мақтаншақтық жат мінез біртіндеп қазақтың болмысына еніп, əдеттегі тірлікке айнала бастады. Қазір мақтанды ұнатпайтын қазақ аз.

	«Ұлттық дəстүр дегеніміз – белгілі бір ұлтты құрайтын халықтың ата-бабаларының халық болып қалыптасу жолындағы бүкіл тіршілік тəжірибесінен сан ғасырлар бойы тірнектеп жинап, сұрыптау тезінен өткізіп, бір жүйеге келтіріп, қалыпқа түсірген өмір сүру заңы, яғни қатал тірліктің қағидаларынан қорытып, уақыттың өзі бекітіп берген ережесі».

	«Обал деген не? Табиғатпен қойындасып жатқан өскен қазақ қоғамы үшін обал дегеніміз өзіңді қоршаған ортаның табиғи болмысына (жанды-жансызын алаламай) зиян келтіруге, жамандық жасауға, яғни жандыны жəбірлеуге не өлтіруге, жансызды бүлдіруге не құртуға тыйым салатын ұғымдар жиынтығы».

	«Сауап деген не? Ол өзіңді қоршаған ортадағы жанды-жансыздың бəріне бірдей жақсылық жасауға, қамқорлық көрсетуге үндейтін ұғымдар жиынтығы».

	«Өркениет дегеннің əдіс-тəсіл арқылы жасалған жəне еліктеу, іздену жолымен бір ұлттан екінші ұлтқа ауысқан ұғымдар мен техниканың жиынтығы, ал ұлттық мəдениет болса, əдіс-тəсіл арқылы жасалынбайтын жəне еліктеу, іздену жолымен өзге ұлттардан алынбайтын сезімдер жиынтығы».

	Қойшығара Салғараұлы тіліміздің өркендемей жатқанының себебіне орай мынадай тұжырым айтады: «Өз ұясында өз ата-анасымен өзге тілде шүлдірлесіп өскен баланың сыртқа шыққанда қазақша көкірек ашып, күмбірлемесі анық. Қазіргі қазақ мектебінде оқитын балалардың сабақ аралық үзіліске шыққанда бір-бірімен қазақша шүйіркелеспей, орысша шүлдірлесетіні осының айғағы». Расына келгенде солай: тіліміздің теңдік алуына отбасы, мектеп, қоғам болып бірлесіп кіріспесек, тəуелсіздіктің жиырма жылындағы нəтижені ала береміз.

	Зия Көкалып: «Мəдениет дегеніміз бір ғана ұлттың дін, мораль, құқық, ақыл-ой, эстетика, экономика жəне тұрмыс-тіршілігінің үйлесімді жиынтығы» дейді.

	Автордың осы ойларын саралай келе мəдениетке қатысты өз ойпікірлерімізді білдіргіміз келеді.

	Мəдениет, тіл мен дін жарлықпен биіктемейді, өшіп те кетпейді. Олардың өркендеуі адамдардың санасындағы өзгеріске байланысты.

	Біздің ертеңіміз – мəдениетіміздің деңгейіне байланысты. Қарап отырсақ, адамзат жаратылғалы жақсы өмір сүрудің жолын іздеумен, əділеттілікке, бостандыққа, лайықты тұрмысқа ұмтылумен келеді екен… Осы мақсатты жүзеге асыру ниетімен пайғамбар дəрежесіне көтерілген патшалар Мұса мен Сүлеймен, қазақ хандары Тəуке мен Абылай түрлі заңдар мен ережелер шығарды. Платон, Томас Мор, Кампанелла, Бұхар секілді ақылмандар өз басшыларына қиялдағыдай қоғам құрудың мемлекеттік жобаларын жасады. Олар мемлекеттегі əрбір адамның қарны тоқ, дені сау, шат-шадыман күн кешуін армандады. Бірақ, түптеп келгенде арман орындалмады. Себебі, олардың идеялары бұл мəселелердің бəрін мемлекет тарапынан күшпен реттеуге бағытталған болатын: олар əділетсіздікті болдырмау үшін бардан жоққа алып беруді ұсынды, адамның бəрі бірдей, демек, байлық адал жолмен келмейді, сондықтан оны əділеттілікпен қайта үлестіру керек деді. Олар құлдықты болдырмау, адамдардың бірі-біріне үстемдік етпеуі, кедейлікті жою адамдардың лайықты тұрмыс кешуіне жол ашады деп есептеді.

	Олар мінезі, əрекет-қимылы, ұмтылысы əртүрлі, тоғышары мен икемдісі бар, үйлесе жұмыс істей алмайтын мінезсіздері бар адамдардан өзіне де, өзгелерге де дəн риза, кіммен болса да бірігіп жұмыс істей алатындардың қоғамын құру мүмкін деді.

	Бірақ олардың идеясы бостандық пен əсіре ұйымдастырушылықты, тыныштықты, тұрақтылық пен дамуды, еңбек қабілеті əртүрлілер мен əділеттілікті бір-біріне үйлестіре алмады. Бастамаға жол берілмесе – тоқырау, іру, бостандық берілсе – бетімен кету бола берді.

	Нақ осы жерде екі негізгі нəрсе: адамдардың əр істі атқаруға жеке қабілетінің іс жүзінде тең еместігі мен əлеуметтік институттарды əлеуметтік ортаның құбылып жатқан жағдайына орай ұдайы бейімдеу қажеттігі есепке алынбаған еді. Заңдарда белгіленген шектеулер теңдікті де, əділеттілікті де қамтамасыз ете алмады, керісінше дамуды тежеді. Тарихтағы ереуілдер, бүліктер азамат соғыстары осы себептерден болды. Олар тарихтың ең басты мазмұнына айналды, адамзаттың тиімсіз өмір сүру үрдісін қалыптастырды.

	Қоғамның ілгері қарай жылжуы біркелкі болмады, ол бірде тез, бірде жай жүрді. Əлеуметтік ұйымдардың біріндегі тоқырау ерте ме, кеш пе жаппай наразылық, тақтан құлату, қантөгіс пен бүлінуге алып келді. Қалпына келтіру кезеңі қоғамды қайтадан жаңа, биігірек сатыға көтерді, бірақ көп мезгіл өтпей тағы да тоқырауға ұшырады. Алға серпінді жылжудың көбі кері кетумен бітіп жатты.

	Мəдениеттің мəні бүкіл даму проблемасының негізгі факторы. Бұл жерде мəселе – ұжымда (елде, ортада) қалыптасқан мінез-құлық нормаларында, адамдардың арақатынасы мен əлеуметтік құндылықтарды қалай қабылдайтынында. Мекеменің мəдениеті – оның мүшелерінің мінез-құлқының жиынтығы (мемлекеттікі де солай). Адамның бəрі табысына масаттанады, еңбегінің зейнетін жұмсап демалғысы келеді. Бірақ, адамдар əрқилы. Біреулер өзіне-өзі сын көзбен қарайды, мекеменің жолы болмаса, оның жауапкершілігін өз мойнына алуға əзір, жетілуге тырысады, бір сөзбен айтқанда, дамуға ұдайы дайын. Ал, кейбіреулер жауапкершіліктен қашады, себепті басқа біреуден іздеуге бейім. Олар дамуға əзір емес, тоқкөңіл. Ондайлар əдетте кінəмшіл де өшпенді. Мұндай адам басшы болса, оған өзін-өзі өзгерту керек екенін түсіндіру де аса қиын.

	Мəдениетті қолдау десе оны шығармашыл адамдарды қолдау деп түсінетіндер бар. Мəдениетті қолдаудың формасын келтіруге социалистік қоғамдық құрылым икемдірек екені рас еді. Бірақ біз экономикалық тəсілдің басқа түріне көшейін деп емес, мəжбүр болған соң көшкенімізді ұмытпауға тиіспіз, сондықтан бұрынғы қоғамды көксей бергеннен май шықпайды. Əйтпесе қарапайым адамдар үшін бұрынғы құрылым барлық жағынан жақсы өмір еді. Оны ұстап тұру мүмкін болмады. Өмірдің жасанды дамуын эволюциялық дамуға өзгерту жолына – бүкіл жер жүзі түгелдей дерлік ғұмыр кешіп жатқан нарық жолына біз де түстік. Оның біз үшін ең басты жетістігі тəуелсіздік пен еркіндіктің барлығы. Бұрынғы кезде басқан ізің аңдулы болатын, қарапайым адамның ақшасы бастықтың ақшасынан құнсыз болды, бар ақшасына лайықты нəрсе алудың өзі қиын болушы еді.

	Ұлттың рухы — халқының мəдениеті биік болса көтеріңкі болады.

	Бізде экономикалық өмірдегі масылдық пиғыл мəдениетте де қалыптасқан. Өзін кісімін деп жүрген көп адамдардың пікіріне қарасаң мəдениетті мемлекет көтеруі, қолдауы, қорғауы тиіс, ол – мемлекеттің міндеті, біз қол қусырып қарап отырсақ та болатын секілді. Олай емес.

	Мемлекеттен басқа мəдениетті тарататындар мен өмірге ендіретіндер кімдер, мəдениетті деп кімді айтамыз? Мəдениеттің өлшемі жалпы көпшіліктің мəдениетінің биік деңгейі ме, мəдениеттілігі жағынан елге үлгі боларлық зиялы азаматтардың көптігі ме, жоқ, аса дара, данышпан азаматына көбірек байланысты ма? Зиялы деген ұғымды қалай түсінеміз, зиялы екеніміздің бағасы мен атауын кім береді, кім белгілейді?

	Мəдениетті зиялылар жасайтын болса, зиялы дегеніміз кімдер?

	Италияның ғұламасы Антони Грамши зиялылардың екі түрі болады дейді. Бірі, қарапайым халықтың ортасынан шыққан естияр, көзі ашық азаматтар. Екіншісі, сауатты, білімдар, кəсібі маман деңгейіне көтерілгендер.

	Шын мəнінде зиялы болуға жету үшін уақытты босқа өлтірмеу керек. Зиялылық алдымен көп білу, сонан соң сонысын өмірге пайдалана білу, тəрбиелілік, үлгілілік. Адалдық, арлылық. Уақыты елтең-селтеңмен өткен адам зиялы бола ала ма? Əсем галстук, қымбат көзілдірік немесе сұлу таяқ зиялы етіп көрсететін кез өтті. Тауысты əсем етіп тұрған құйрығы. Егер құйрығын кесіп тастасаң, жай құстан айырмашылығы шамалы.

	Халықтың халық болмағы алдыңғы қатарда жол көрсетіп жүрген азаматтарында. Елді өсіру де, өшіру де солардың қолында. Егер олар жетілген, озық ойлы болмаса, онда қиын. Қарапайым халық бəріне сенеді, қайда жетелесең, сонда ереді.

	Достоевский зиялыларды: табаны жерге тиіп тұрғандар мен тимей тұрғандар, – деп екіге бөлген. Табаны жерге тиіп тұрғандар дегеніміз ұлттық ділі бар, ұлттық рухқа арқа сүйейтін жəне оны көтеруге тырысатын, ұлтына ұстын болуға əрқашан дайын азаматтар, ал табаны жерге тимей тұрғандар – ол ұлттың жақсысы болса пайдаланып, жаманын түзетуге атсалыспайтындар, өз ұлтының басынан асыра қарағысы келетіндер. Олар биік мансапты шенеунік те, пайдасыз интеллектуал да, замана бағытын түсініп алған «приспособленец» те болуы мүмкін. Етікшінің пиғылындағы уəзірлер мен депутаттар да кездеседі. Өз сөздерінде ең қымбат нəрсе халық деп, халықты алдап қана қойғысы келетін, шын мəнінде халыққа емес қара басына ғана қызмет ететіндердің бəрін соларға жатқызуға болады.

	Ашыған қаймақ сүттің түбіне шөгеді, ол – ащы, сүйкімсіз. Жақсы зиялы сүттің бетіндегі қаймақ сияқты сүйкімді, ал, өзін зиялымын дейтін, бірақ көңіл түкпірі менмендік пен үстемдікке толы, өзін халықтан биік ұстайтындар, биік болуға құқылымын деп есептейтіндер, шын мəнінде ыдыстың түбіне шөккен ашыған қаймақ секілді.

	Ницшеде мынадай ой бар: «У кого есть зачем жить, может вынести почти любое как». Оны өмір сүруден мағына тапқан адам, өмірде қандай ауыртпалық болса да төзуге дайын тұрады деп түсіндіруге болады. Шынында, ең негізгісі мағыналы өмір сүре білу ғой. Сен өлгенде бір адам да сен туралы жаман айту түгілі жаман ойлай алмаса, нағыз мағыналы өмір сол. Шын зиялы адам да сол болса керек...

	Мəселені «Өмір сүруге зиянынды тигізбе» деп қойған дұрыс. Ол: рұқсат, өмір сүр, ізден, қимылда, ойлан, пайдаңды тигіз дегені. Мəдениетті деп осы талапқа жауап беретіндерді де айтамыз.

	Мəдениеттің бастауы – бесік жыры, бізде оны айта білетін аналар азайып барады, тіпті қалмады десе боларлық.

	Мəдениет дегеніміз көшеде бара жатқан əрбір адамның тротуарға түкірмеуінен бастап, үлкенге ізет, кішіге құрмет жасауы, көкірек көзінің ашық болуы, жаны мейірімге толы болуы.

	Мəдениет деп бағзы заманнан келе жатқан əдет-ғұрыптың жақсысын, өнер үлгілерінің озықтарын бүгінге ұқыптап жеткізуді, ұрпақтан-ұрпаққа жалғастыруды да айтамыз.

	Қазақ жас ел. Кəрі елдер бар, мысалы – Қытай, Үрім т.с.с. Еліміздің жастығы мінезімізден қылаң беріп тұрады. Еліккіштік, билікқұмарлық соның белгісі.

	Өзін өзгелермен салыстырып көргісі келгендер, алдымен өзгенің озығын, артықшылығын танысын. Оның жақсысын көре алмаса немесе аз ғана көрсе, соны түйсіну барысында кемшіліктері өзі-ақ көрінеді. Өзгенің жеткен биігіне өзі жете алатынына сенімді адам оны күндемейді, күндейтіндер оның жеткен жеріне жете алмасын білетіндер.

	Сонымен Қойшығара Салғараұлының кітабының тұжырымы біздің еліміз ұзақ жылдар азат өмір сүріп, кемелденіп қалыптасқан, ұлттық құндылықтарынан айырылмаған елдермен салыстырғанда бұзылған халықтық қалпын қайта қалыптастырып, төл мəдениетіне оралу арқылы ұлттық сананы оятып, ана тілін, салт-дəстүрін, əдет-ғұрпын, т.б. сақтап қалуға зəру дегенге саяды.

	Сондай-ақ автор тарихшы ғалым, профессор Қамбар Атабаевтың тарих ғылымын зерттеуді атауынан бастап түбегейлі өзгертіп, реформа жасауға, «Қазақстан тарихы» емес, «Қазақ тарихы» деп қайта жазып шығуға жатады дегеніне қосылады. «Мəдени мұра» бағдарламасы аясында бұл салада көп ілгері жылжу бар. «Батыс дереккөздеріндегі Қазақстан тарихы», «Қазақ хандығының тарихы мен мəдениеті жөніндегі Қытай мұрағатының құжаттары», «Ежелгі дүниедегі жəне Қазақстандық дерек көздеріндегі Ұлы дала тарихы» атты көптомдық кітаптар шықты. Ендігі тындырылар іс түрлі авторлардың түрліше дəлелдеп, түрліше топшылауын бір ізге түсіріп, тарихымыздың толыққанды бір оқулығын жасап, оқырман қауым алаңдамастан, сеніммен өз пікірін қалыптастыра алатын жағдайға жеткізу болғаны жөн.





Отаршылық кезеңнен бүгінге дейін


	Қойшығара Салғараұлының «Оян, қазақ» деген шағындау шығармасы бар. Оны оқып, арасына сөз қыстырудың есебін таба алмай, ондағы негізгі ойларын кесек-кесек күйінде беруді жөн санадым.

	Ұғыну керек, ұқтыру керек түгелдей,

	Асығу керек, кірісіп іске бөгелмей.

	Салғырттық қазір ажалмен бірдей біздерге

	Жатқанда мына тірлігіңнен түк өнбей.

	Жақсарту керек, ағарту ісін Естілер,

	Тұрғанда жұрттың Мені өлмей.

	Иə, иə, Есті Азаматтар ағарту ісін қолға алуы керек, тірлігіміздің сапасын жақсартып, ел мəдениетін көтеруі керек. Əрбір елім деген есті азамат ағарту жұмысына өзінің үлесін қосуы керек. Сана ағармай, жүрек ағармайды. Жүрек ағармаған жерде отаншылдыққа орын жоқ. Ғасыр басында Ресейде патшалық монархия құлап, қазақ халқын бодандық бұғауынан босату мүмкіндігі туған өліара сəтте Есті Ағаларымыздың бəрінің бірдей қайда жүргеніне, қандай жұмыс атқарып жатқанына қарамастан, ағарту ісіне жаппай ат қосулары əсте тегін емес.

	Бүгінгі күнге қалай жеткеніміздің себеп-салдарының тарихи шындығын тиіп-қашып айтқанымыз болмаса, əлі күнге зерделі құлақ ұйып тыңдайтындай, білімді сана тояттап қабылдайтындай етіп, ғылыми негізін ашып, саралай талдап, сараптап айқындаған жоқпыз. Тарихи сауатсыздық бізді əлі күнге сағымға алдандырып, ойсыз тірлік кешуге мəжбүр етіп жүр. Бəрі – сол білмегеннің, бұрыс таным-түсініктің кемшіндігінің кесірі. Төл тарихымызды өз мəнінде танып-білсек, ненің неден болғанының себеп-салдарын анық түсінсек, бұл күнде арқамызға аяздай батып отырған алауыздықтың, шенқұмарлықтың, атаққұмарлықтың, көреалмаушылықтың халықтық қасиетіміз, ұлттық мінезіміз емес, отарлау саясаты кезінде халқымызға сырттан күштеп таңылып, ғасырлар бойы арнайы мақсаткерлікпен жұқтырған дерт екеніне көз жеткізер едік. Көз жеткізсек, бұл күнде ішке түсіп, дене жайлаған дерт уытын бұдан əрі өршітпей, одан ел болып айығудың қамына кіріскен болар едік. Амал Ендігі жерде ерте-кеш демей, баршамыз бірігіп, осынау «жұқпалы дерттің» одан əрі өріс алуына жол бермеуіміз керек. Ол үшін тарихи деректер арқылы əуелі бұл қауіпті дерттің біздің халқымызға қалай жұққанын, оның кеңінен таралуына отарлаушылардың қандай əрекет жасағанын нақты біліп алып, содан кейін барып, одан емделудің жолын көп болып қарастырған жөн Ең басты мақсат – осы дертті, əсіресе, жас ұрпақ болмысына жұқтырмай, оларды аман сақтап қалу болуға тиіс.

	Жалпы бүкіл көшкіншілерге, оның ішінде біздің халқымызға да тəн ортақ қасиет – бас еркіндігінің болуын бəрінен де жоғары қоюы. Тарих дерегіне қарап отырсаңыз, байырғы көшкіншілер өміріндегі бүгінгі ұрпақты риза ететін де, ренжітетін де тірліктердің бəрі осыдан туындайды. Ортақ Отанына қауіп туғанда болмаса, əр ұлыс, əр тайпа, əр ру өз билігі өзінде болып, тізгінін өзгенің қолына бермей үйренген олар аз ғұмырында біреуге тəуелді болмауы үшін бəріне де барған: естігеннің есін тандырар ерліктер де тудырған, сананы сансыратар сатқындықтарға да барған. Ең арғысы, намаз екеш, намаз кезіндегі имамға ұюға тиісті бір сəттік тəуелділіктің өзіне шыдамай, «намаз да болса, кісіге қараған күні құрысын» деп бұлқынып, мінез танытқан ата-бабамыздың осы бір бас асаулығын отарлаушылар өз пайдаларына айтудай-ақ пайдаланып баққан. Ағайын арасына от жағып, түрлі жолмен оларды бір-біріне айдап салу арқылы өздері жұқтырған алауыздылық дертін өршітіп, ақырында тайпа мен тайпаның, ру мен рудың ғана емес, тіпті, бірге туған аға мен інінің, əке мен баланы өзара жауығып, атысып-шабысып кетуінің айла-шарғысын жасап отырған. Бұған ел ертеңін ойлайды деген азаматтардың жете мəн бермеуі мен көпшілік мəдениетінің төмендігі де өз септігін тигізгені сөзсіз.

	Тарих – ұлы ұстаз. Сол ұстаздан дəріс алып, алды-артын бірдей барлап, шолып отыруға мүмкіндігі болмаған, жазба тарихы жоқ, елдің соқыр жандай қарманып, күндік тірлігімен күн кешері мəлім. Олар өткеннің өнегесіне өріс беріп, кешегісін бүгінімен салыстырып сабақтастыра алмайды. Болашағы буалдыр тартып, көз алды тұтасқан тұманға айналады. Отаршылдықтың аққаптал айласы мен дүлей күші асқақ арман, биік мақсат дегеннің бəрінің жолын кесіп, бір күннің, тек бүгінінің ғана мұратына қызмет етуге итермелемек. Ал бұлай өмір сүрудің мұраты – «мен анадан артық болсам, мынадан жоғары тұрсамға» ғана негізделері сөзсіз. Осыдан келіп халқымыздың арасынан даңққұмарлық, билікқұмарлық, шенқұмарлық, шекпенқұмарлық дертімен ауырғандар жауыннан кейінгі саңырауқұлақтай қаулап бой көтерері тағы даусыз. Жанын осындай түрлі құмарлықтар билеп алған адамның ар, намыс, нысап, қанағат тəріздес асыл қасиеттерден жұрдай болып, оның орнын қызғаныштың қызыл итіне берері тағы шындық. Қызғаныштың қызыл иті болса, ананы да қорып, мынаны да қорып, шəу-шəу етіп иесіне тыным бермейді. Мұның аяғы таусылмайтын талас-тартысқа, бітпейтін дау-жанжалға ұласып жатады.

	Осыған орай, тіршілік сахнасына бұларға араағайындық жасайтын бітімші, арашашы, көмекші деген секілділер шыққан. Олар да көктен түспеген, осы ортадан шыққан, өз пайдасын көздегендер. Сондықтан олар ел бірлігін, ағайын татулығын ойлап, бас қатырып жатпаған, əлгі дау-жанжал, талас-тартыс секілді кеселді қылықты өршітпесе, өшірмеген. Қайта осыдан молырақ пайда тауып қалу үшін, əділеттілікті аттап өтіп, өздеріне тиімсіз жағын тиімді жағына жығып беруге күш салған.

	Осыдан кейін жеңуші мен жеңілуші пайда болады.

	Тарихтың бізге ұсынар тағылымы да осында. Елді көреген көсем басқарса, елдің Естісінің бағы жанады. Елді көркеуде надан басқарса, елдің Естісі есінен танады. Ал осының екеуі де, сайып келгенде, халықтан көрініс табады.

	«XVI–XVII ғасырлардағы қазақ-орыс қатынастары» деп аталатын тарихи құжаттар мен материалдардың жинағындағы 24-ші нөмермен берілген: «Қазақтарды орыстардың боданына тарту жөніндегі Петр біріншінің айтқандары бойынша А.Тевкелевтің жазбаларынан» деген құжатқа назар аударалық. Сонда Петр Бірінші қазақтардың ұлан-ғайыр даласын орыс империясының құрамына кіргізу үшін ештеме аямай, үлкен шығындарға қарамай, миллион сомға дейін қаржы шығару туралы нұсқау бергені айтылған. Онда: «Қазақ ордасы – бүкіл Азия елдеріне шығар қақпаның кілті. Сол себепті оны Россияның протекциясына кіргізудің Ресей үшін тиімді де қолайлы шаралардың бəрін қолдану керек» делінген.

	Отарлаушылар алдымен, хан тағынан үміткер ханзадалар мен сұлтандар арасына жел жүгіртіп, оларды тақ таласына итермеледі. Солардың ішіндегі билікқұмар, шенқұмар, атаққұмарларын ерекше бағалап, оларға «ананы анандай қылсаң, мынаны мынандай қылсаң, біз сені қолдап, қолыңды биікке жеткіземіз»деп уəдені үйіп-түгіп беру арқылы ел ішіне іріткі салып бақты. Айтақтағанына алаңсыз жүгірген мұндай ханзадалар мен сұлтандардан ештеме аяған жоқ. Ақшаны да, атақты да, шен-шекпенді де бірінен кейін бірін беріп жатты. Олар кейін қазақтар арасына кеңінен таратқан алауыздылық дертінің алғашқы арамза ұрығын ханзадалар мен сұлтандар арқылы ел ішіне егуді осылайша бастаған болатын.

	Патша əкімдерінің уəдесіне марқайып, тақ таласына түскен ханзадалар мен сұлтандар енді өздерін қолдайтын қошеметшілерді көбірек тарту мақсатында ру-тайпа басшыларымен астыртын жұмыс жүргізіп, «ертең хан болғанда жарылқаймын» деп, оларды өз тараптарынан уəдемен қарық қылып, алдарқатуға кірісті. Осы жолда айтқандарына көніп, айдағанына жүргендерді барынша қолдап, керісінше келіспегендеріне тізе батыратынды шығарды. Төңірегіне ел ішіндегі сөз тасығыш, ел аздырғыш пысықай қуларды жинап, оларды қарсыластарын мұқататын қару етіп пайдаланды. Мұндай пысықайлар сый-сияпаттан да құр қалған жоқ. Отарлау саясатын жүргізушілер сүттей ұйып отырған елдің ішін осылайша алатайдай бүлдіру арқылы бұрынғы бір хандықтағы елдің туыстық тұтастығына жік салып, ынтымақ-бірлігіне ақау түсіріп үлгерді. Айтыс, тартыс басталды. Ақыры өзара талас-тартыстан көз аша алмаған елдің ығыр болған жұртшылығы бірте-бірте арашашы көмекті енді өз елінің басшыларынан емес, өздерін осындай күйге түсіруге мəжбүр еткен патша əкімдерінен күтетін халге жетті. Бірін-бірі жамандап, соларға арыздана бастады. Осыған байланысты қалағанын қолдап, қаламағанын зорлап, мол билікке қол жеткізіп алған патшаның далалық ұлықтары енді елдің ішкі тірлігіне еркін араласып, өз дегендерін істеуіне мүмкіндік алды.

	Бөлшектеудің салдарынан баяғы тұтас бір Қазақ хандығының орнына Тəуке хан өлгеннен кейін ортақ өгізді жайына қалдырып, оңаша бұзауын күйттеген, бір-біріне бағынбайтын дербес бес хандық орнады. Бұған XVII ғасырдың аяғы, XVIII ғасырдың басында ұлы жүз жерін жоңғарлар басып алғанын, ал XIX ғасырдың бас кезінде сол жердің біраз бөлігі Қоқан хандығына бағынғанын қосыңыз. Мұның бəрі, сайып келгенде, бұрынғы тұтас бір хандықтың ғана бөлшектенуі емес, сонымен бірге бұл – тұтас бір халықтың да, оларға тəн ортақ намыс пен ортақ ұлттық рухтың да бөлшектенуі еді.

	Сөйтіп, 1868 жылдан бастап, даланы билеудің жаңа тəртібі бойынша бар қазақ даласы – губернияларға, губерниялар уездерге, уездер болыстарға, болыстар ауылдарға бөлінді. Қазақ даласында тегі, негізі беймəлім нөмірленген ауылдар қаптады. Осыдан кейін ел арасында съезд құрып, болыс старшын (старшина) сайлау дегенді шығарды. Осының əлегінен шен-шекпен үшін болатын ру-тайпалар арасындағы бұрынғы алауыздық өрті өршіп келіп, енді ағайындас, аталас адамдар арасына түсіп, лапылдай лаулады. Пəлелі жерде жемсауын парамен толтырып үйренген патша əкімдері бұл өртке жел беріп отырды. Бұрын араларында қанша жерден араздық болса да, ата аты аталып, ағайын намысы сынға түскен жерде бірігіп шабатын қазақтың əрқайсысы енді өз ауылының ғана жыртысын жыртатын күйге ұшырады. Ар-намыста шаруасы жоқ, сағымдай құбылып: «заманына қарай адамы» дейтін, «аталастың аты озғанша, ауылдастың тайы озсын» дейтін, өтірік айтуға жүзі жанбайтын, пара беріп, пара алудан талмайтын, мансапқа анасын айырбастап, атасын сататын, пəле теруге машықтанып, жала жабуға жаттыққан, сөзге жылмаң, іске сырдаң пысықайлардың жаңа түрі сұрыпталып, жетіліп шықты. Əр рудың, əр атаның тізгін ұстайтын осындай пысықайлары патша ұлықтарының айтағына еріп, шен қуалап пара беріп, дау қуалап пəле теріп, қалайда бірін-бірі жығудың қамына кірісті. Сөйтіп, халықтың ел қамын ойлайды деп үміт еткен жақсылар дегені, сол кездің куəгері Ахмет Байтұрсынұлының дəл тауып айтқанындай: «салынып дауға, сатылып жауға, болыстыққа алысты». Осының нəтижесінде тынымсыз тартысқа, тоқтаусыз айтысқа түскен елдің арасынан өсек аңдып, сөз тасуды кəсіп еткен пəлеқорлар мен жалақорлардың қазақ арасында бұрын болмаған өзіндік жаңа түрі пайда болды. Мұндайлар жоғары жақтағы ұлықтардан да, жергілікті болыстардан да қолдау тауып, көтермеленіп отырды. Осыны көріп, өзі куəгері болған Абай: «Бас-басына би болған өңкей қиқым, мінеки бұзған жоқ па елдің сиқын» деп күйінді.

	Халқының отарлау саясатының жеміне айналып, құрып бара жатқанын көрген елдің есті азаматтары əр кез – əр кезде өз үнін шығарып, «қалың елі, қазағы, қайран жұртын» оятуға, ес жиюға шақырып бақты. Олардың кейбіреулері елді билеу табанға салып илеу емес, қайта соның қамын ойлап, қамқоршысы болу екенін ісімен дəлелдегісі келіп, билікке өздері де ұмтылып көрді. Бірақ олардың бір де біреуі ол мақсаттарына жете алған жоқ. Өйткені, ондай кезде елдің бүкіл пəлеқор, жалақор пысықайлары бірігіп, серке азаматтың сағын сындыруға күш салды. Ондайлармен ауыз жаласқан ұлықтар да əділеттен аттап, үкімет атымен небір сорақы əрекеттерге барып, «халқым» деп қабырғасы сөгіліп жүрген азаматтардың көзін жоюдың сынақтан өткен сан түрлі айла-амалын ойлап тауып, қалыптастырды.

	Міне, осындай жағдайлар – ұрпақ үлгі алар елдің естісін тұқыртып, ессізін құтыртып отырған отаршылар саясаты ғасырдан-ғасырға ұласып, бір-біріне пəле іздегендей айтыс-тартысты тірлікті қазақ болмысына мықтап ендіріп, қырқысып мал табуды, жағынып шен алуды қанына сіңіріп кетті.

	Өкінішке қарай, бұл үрдіс бостандық əкеледі, теңдік əпереді деп күткен, соның жолында мыңдар мен миллиондар қанын төккен кешегі Қазан төңкерісінен кейін де тоқтаған жоқ. Сатылап бағындыру жүйесіне негізделген мемлекеттік аппарат бұрынғы отарлау саясатының жемісін теріп, оған кедергі болар ұлт азаматтарын өздері мұңын мұңдап, жоғын жоқтап жүрген халқының қолымен ұстатып, жау етіп көрсетіп, атқанын атып, атпағанын итжеккенге айдатып, олардың орнына мансаптан басқа мұңы жоқ, əсіресе белсенділерді, ұраншыл ұрдажықтарды дəріптеп отырды. Ахмет Байтұрсынұлы айтқандай: «Төбелеске шығатын адам сияқты түсін ұрып, тұлданып: «Жасасын бибауырмалдық» деген қазақ болса, қошемет айтып, қол шапалақтап, төбесіне көтеретін болды. Қазақтың көрген қорлығын, зорлығын айтатын адам болса, ауызға қағып сөйлетпейтін болды». Билік басына осындай ұраншыл əсіре белсенділер келді. Кешегі «коллективтендіруді жедел жүзеге асырамыз» деп, қазақтың қоректік соңғы талшығына дейін қалдырмай тартып алып, аштан қырған да, «халық жауларының» жоспарын асыра орындаймыз» деп, ары бар, ақылы бар қазақ азаматтарын қозыдай көгенге тізіп, айдатқан да, атқызған да солар.

	Қазақта: «көргені бар көргенін істейді, көргені жоқ ойына келгенін істейді» деген сөз бар. Сол айтқандай, алдында ұлағатты өнегесі, кісілікті көргені жоқ əлгі көргенсіздер ойына келгенін істеді. Соның салдарынан халықтың тең жартысына жуығы ана тілінен айырылды; ел əдетғұрпынан, салт-дəстүрінен ажырады; азамат кісіліктен қалды; баласы атаанасын кəрілер өткізетін, ата-ана баласын жетімдер үйінде қалдыратын болды; сөзден дуа, істен береке кетті; тұқым жалғастырар ұрпақ наша тартып, арақпен алысты; жер уланды, су буланды. Ертеңің тұманды, ажалың əлдеқайдан – ядролық тажалдан ба, экологиялық апаттан ба, əлде көше бұзығының қолындағы пышақтан ба, бір құдай білсін!

	Қазақ халқын іштен ірітіп, сырттан берік құрсауға алу үшін ғасырлар бойы тайпа мен тайпаны, ру мен руды, аға мен ініні, əке мен баланы бір-біріне түрлі жолмен айдап салып, атыстырып-шабыстырып отырған отарлаушылардың мақсатты түрде табанды түрде жүргізіп келген осынау жымысқы, құйтырқы саясаты жұқтырған алауыздылық дертінің қазақ жанын жайлап, санасын улау жолдары, қысқаша айтқанда, міне, осындай.

	Бұл күнде арқаға аяздай батып отырған алауыздылық, шенқұмарлық, көрсеқызарлық, қайталап айтуға тура келеді, қазақ халқының халықтық қасиеті, ұлттық мінезі емес, отарлаушылардың күштеп таңған, арнайы жұқтырып, əдейі асқынта өршіткен дерті дейтініміз де осыдан. Бұл дертті жəне адам баласына тəн, əркімде əртүрлі деңгейде, əр формада көрінетін күншілдік, қызғаншақтық, мансапқорлық тəріздес жағымсыз көп мінезқұлықтармен шатастыруға болмайды. Бұлар – біреуде болса, біреуде болмайтын, жеке пенденің адами кемшіліктері. Бұлар жəне сонау адамзат жаралғаннан бар, адамзат қауымының қай-қайсысынан да кездесетін қасиеттер. Ал біздің айтып отырғанымыз осы жекелерге тəн келеңсіз мінез-құлықтарды отарлаушылардың қолдан өршітіп, жалпыландырып, жұқпалы дертке айналдырғандығы, сол дерттің қазіргі ел дербестік алып, толыққанды тəуелсіздікті баянды ету үшін күресіп жатқан кезде де халқымызды əлсіретіп отырғандығы.



	Ұлттық сана деген абстракты ұғым емес, ол – ұлт тірлігінің тұрмыстық көрінісі, былайша айтқанда, сол ұлтты құрайтын халықтың бүкіл ғұмырнамасының, əдет-ғұрпының, салт-дəстүрінің, əдебиеті мен мəдениетінің, өнерінің, тұрмыс-тіршілігінің тарихын білу дəрежесі, яғни халықтың өзін-өзі жете танып, түсінуі. Ұлттық сана ұлттық дүниетанымға негізделеді. Ал ұлттық дүниетаным дұрыс таным-түсінік арқылы үріс жайып, ұлттық дəстүр арқылы өз болмысын танытады.

	Елдің көрікті, басшысының ерікті болмағы ежелден сол елдің халқының ұлттық санасының деңгейіне, елдік мəдениетінің дəрежесіне тəуелді. Ұлттық сана өсіп, жоғарылаған сайын, бұрынғы топ-тобырлар деңгейіндегі жұрт қабырғалы халыққа айналып, тіршілік күйбеңінен тумай қоймайтын пенделік ырың-жырыңның бəрін ортақ мүдденің бодауына байлайды да, ұлт намысы алдыңғы ілекке шығады. Халық басшы азаматтарының саясат иірімінің ағысына қарай жасаған харакетінің мəніне түсініп, көлденең киліккен қыздырманың қызыл тіліне еріп қызынбай, жоққа алданбай, түпкі нəтиже жемісіне сеніп, халықтық байыпты мінез танытады.

	Ұлттық сана төмен болса, халық халықтық қасиетінен айырылып, мылқау күш-тобырға айналады. Мұндай кезде ортақ мүдде жеке бастың пайдасының құрбандығы болады да, ұлт, халық, намыс деген қасиетті ұғымдар тілде бар да, ділде (жүректе) жоқ рухани алыпсатарлардың көпшілік күзін алдар құралы мен ұранына айналады. Ел болашағын ойлаған есті азаматтың алысты болжаған аңғарлы саясаты жұртынан қолдау таппай, бар уақыт «жалаңаш патриоттардың» жайдақ айқайын басуға, соларға түсіндіруге, басқаша айтқанда, өзімен-өзі арпалысуға кетеді.

	Адамзаттың ұзақ тарихының сабағы осыны көрсетеді.

	Күлбілтелемей турасын айтсақ, жоғарыда əңгіме еткен отарлаушылардың зұлым саясатының салдарынан қазақтың ұлттық санасы замана талабына ілесе алмай, кенжелеу қалып отырғаны байқалады. Бұл, кең мағынасында, қазақтың елдік мəдениетінің де кейінде қалғанын көрсетеді. Сондықтан да қазақ арасындағы қазіргі ұлтжандылық көп жағдайда ұлттық жоғары санаға емес, дертке ұшыраған жерлестік түйсік, қандастық соқыр сезімге негізделген. Содан да болар, қазақта шамдану бар да, шамырқану жоқ; кіжіңдеу бар да, қыжыл таныту жоқ; ұрандасу бар да, ұйымдасу жоқ; халқым деу бар да, оның қамын жеу жоқ. Айналып келгенде жетер жеріміз баяғы бос сөзді судай сапырып, өзара қауқылдасумен ғана шектеліп қала береді.

	Қазір заң өзгерді, заман өзгерді. Бұрынғыдай билеушінің аузына қарап, болмаса өктем елдің ығына жығылып, айтқанына бас шұлғып, жағынып жан сақтап, қосақ арасында күн күретін жағдай келмеске кетті. Уақыт талабы қатал, өз тағдырыңды өзің ойлап, тəуелсіздігіңді; қасиетіңді көрсетіп, халықтығыңды; елдігіңді білдіріп, бірлігіңді танытпасаң – нарық құрдымына түсіп жұтыласың, өйткені қазіргі ілдəлдəң ертеңге жарамайды. Оны қазірдің өзінде анық сезініп отырмыз. Сондықтан үлкен бар, кіші бар, басшы бар, басқа бар жабыла жұмылып, жатпай-тұрмай ұлттық сананы ояту, оны замана талабына сай көтеру қамына кірісу керек-ақ. Онсыз отарлаушылардың екі жарым ғасырдан астам уақыт бойы, мақсатты түрде халықтың халықтық қасиетін жойып, қалың тобырға айналдыру үшін əуелі елді бөлшектеп, мемлекетсіздендіруге; халықты бірлігінен айырып, ұлтсыздандыруға; содан кейін дəстүрі мен дінінен ажыратып, ұрпағын рухсыздандыруға; сол арқылы жалпы мəңгүртендіруге бағытталған зұлым саясатының жұқтырған қасіретті дертінің зардаптарынан айыға алмаймыз.

	Тарихи сауатсыздық бізге отарлаушылар жұқтырған алауыздылық дертінің диагнозын дəл қойып, одан жедел емделудің орнына, бірін-бірі ауыстырғанымен, отарлаушылық мəн-мағынасынан айырмашылығы жоқ, ешқандай өзгеріске ұшырамаған ақ патша отаршылдығы мен қызыл патша отаршылығы қалыптастырған теріс түсінікпен халқымыздың туыстық, қандастық, бауырмалдық тұтастығының негізі болған рулықтайпалық-жүздік жүйені əлі күнге қазақ жұртшылығын тұралатып келе жатқан «дауасыз дерт» деп тануға мəжбүр етіп отыр. Соның салдарынан осыдан бір жарым ғасыр бұрын отаршылдардың түрлі қулық-сұмдығын жұмсап, қазақтың туыстық, қандастық, бауырмалдық, ағайынгершілік тұтастығын іріту үшін тамырына балта шауып, өркенін көктей солдырған жүзшілдік, рушылдық жүйесінің баяғы есте қалған елесіне мəз болып, оны отарлаушылардың жасап отырған қитұрқы қулығына алданып, күні бүгінге дейін өзара жікке бөлініп, жүз жыртысудың құралы етіп келеміз.

	Бірлікке бейімдеп, елдікке ұжымдастырар бауырмалдыққа негіз болған жақсы қасиетімізді асқынған дертке балап, қазіргі таңда оны жікке бөлудің құралы етіп, байбалам салып жүрсек, оны тарихи сауатсыздық демегенде не дейміз?

	Ашып айтқан жөн, мəселе рушылдықта, жүзшілдікте, болмаса халықшылдықта емес, мəселе жоқты желеу етіп, арамызға жік салып, ұрпақты тарихи жад жойылған, ұлттық санасы ұйқыға кеткен, елдік мүддені ойлауды қойып, бірыңғай орындаушылыққа шыққан жанды роботқа айналдыруды мақсат еткен отарлаушылар саясатының ығында кетіп, ұйытқы қасиетімізді іріткі деп түсініп, қасиетсіздендіруімізде. Отарлаушылар мүдделі болып отырған алауыздылық дертін одан əрі қоздыруға өзіміз көмектесіп, ел тағдырын шешетін түйінді мəселелерге немқұрайлы қарап, бейтарап қалып жүргеніміз де осы тарихи сауатсыздығымыздың кесірі. Өйткені, тарихи сауаты бар, ұлттық санасы оянған елдің халқы таразыға тартылып, қай жағы басары белгісіз болып тұрған қазіргідей алмағайып кезде біздегідей бұйығы ұйықтап жатпайды; зиялы қауымы бүгежектеп, бас қамын күйттеумен болмайды; жастары арақ ішіп, наша тартып, бірбірімен төбелесіп жүрмейді.

	Бір нəрсенің басы ашық: жан жарасын да, тəн жарасын да жаздырмай тырналай беру сол жан иесіне қажет емес, оған тек зиян. Демек, сұрастыра келе өмірі көрмеген-білмеген қайдағы бір қаймана қазақпен міндетті түрде туыс болып шығатын бауырмал халықты «жікшіл» деп, «рушыл» деп байбаламдап, алауыздылық дертінен пайда болған жарасын жазуға мүмкіндік бермей, тырналап, аузын қайта-қайта ашып, ушықтырып жатса, ол қазаққа емес, басқа біреуге керек болғаны ғой. Мұны да ескерген, осы төңіректе мықтап ойласқан жөн шығар, ағайын!

	Мұның бəрі сайып келгенде, «ештен кеш жақсы» деген халық даналығына жүгініп, өткенге салауат, қалғанға береке деп, ендігі жерде селқостанбай, түсініктің дұрыс болуы үшін тарихи сананы дұрыс қалыптастыруға, сол арқылы ұлттық сананы оятуға жаппай бет бұру керектігін көрсетеді. Қазіргі міндет – жұққан дерттен өзіміздің емделіп, жазылуымызбен бірге, өсіп келе жатқан жас ұрпақты осы дерттен алдын ала сақтандырып, аман алып қалу. Бұл үшін олардың өткенді терең біліп, бүгінін дұрыс пайымдауына, ертеңіне тура бағыт алуына көмектесу парыз.





Ұлы дала


	Бұл кітап əлі жария көрген жоқ, баспаға енді ғана тапсырылған. Кітапты

	«Ұлы дала» деп атауының себебін автор «Қазақ халқының тарихы бүгінгі Қазақстан Республикасының ғана аумағында қалыптаспаған, сондықтан ежелгі тарихты білу үшін Ұлы даланы мекендеген халықтардың тарихымен ұштастыра қараған жөн» дейді.

	Кітап сөзден сөз, ойдан ой қуып, ғылыми деректерге негізделіп, салыстыру тəсілін пайдаланып, пікір иелерінің сілтемелері беріліп жасалған толыққанды ғылыми еңбек. Кеңес дəуірінде басталып, тəуелсіздік жылдарында да біраз уақыт жалғасын тапқан «ғылым докторлығын баяндама жасау арқылы да қорғауға болады» деген ереже қазіргі күні де болғанда баяндама жасатып, бірден ғылым докторлығын бере салуға жарайтын құнды жұмыс.

	Автор кітабына кіріспе сөзінде былай дейді: «Туыстас көршi хандықтардың сарай тарихшылары билеушiлерiне жағынып, өздерiн қалайда жоғарылатып, өзгелердi барынша төмендетуге тырысса, сырттан келгендер «бiз ғана мəдениеттiмiз, қалғандардың бəрi жабайылар» деп санайтын өркөкiрек отандастарының көңiлiнен шығу үшiн өзге жұрттың адамын құбыжық, салт-дəстүрiн анайы етiп көрсетiп жазуға күш салып баққанын көремiз. Бiрақ, амал жоқ, дұрыс болсын, бұрыс болсын, көне тарихымызға қатысты басқа жазба дерек болмағаннан кейiн, осыларды танымға талшық етуге, былайша айтқанда, сабан арасында жүрген санаулы дəндi тауып алып, кəдеге асыруға тура келедi. Сол себептен де қазiр бiзге тарих жазудан бұрын, алдымен тарихымызға қатысты деректердiң түпнұсқасын тауып, олардың əрқайсысын жан-жақты зерттеп, өзге деректермен салыстырып, ғылыми зердеден өткiзу парыз. Сондай-ақ күнi бүгiнге дейiн бұл деректердiң бəрiн бiрдей түпұсқадан емес, көбiн орыс тiлiндегi аудармасы арқылы пайдаланып келгенiмiздi де назардан тыс қалдырмауымыз керек сияқты. Себебi, тiл ерекшелiгiне қарай түрлi атауларды бұзбай, дəл бере алмайтындығының сыртында, кейбiр аудармашы-зертеушiлердiң тiрлiгiнiң хатқа түскен жəне түспеген дерек көздерiнiң тарих үшiн бiрдей қызмет атқаратынын мойындай отырып, «но источник, какой бы ни был, может быть полезен тогда, когда исследователь сам хорошо знает, чего он от него хочет» деген академик Б.Д. Греков пiкiрiмен үндесiп, олардың кейбiрiнiң түпнұсқадан өзiне не керегiн ғана алып, қажетiне бағындыра ой түйетiн қиянатты əдеттiң орын алғаны қазiр ешкiмге жасырын сыр емес. Демек, дерек мағлұматын түпнұсқадан танып-бiлу – бұрмаланған шындықты əуелгi қалпына келтiрумен бiрге, төл тарихымызды жазуға қажеттi шынайы материалдар дайындаудың да бiрден-бiр дұрыс жолы болмақ. Cайып келгенде, мұның бəрi қазiргi таңда деректану ғылымына ерекше көңiл бөлiп, оны кең ауқымда жан-жақты жедел өрiстетудiң қажеттiлiгiн көрсетедi. Сондықтан да бар күштi деректануға жұмылдыру қажет».

	Автор кейбір кертартпа əріптестерінің əлі күнге дейін кешегі отаршылық заманында туған жалтақтықпен немесе бір кездері өздері ұғынған шиыр жолдан шыққысы келмей: «Деректi өзiнше танып, өзiнше iзденiп, соны пiкiр айтуға талпынған бiреу шыға қалса, оны түртпектеп, «сен өзiң не деп тұрсың, есiң дұрыс па? Бұл жөнiнде «Бартольд былай деген», «Левшин олай деген», «Гумилев сөйткен», «Аристов бүйткен» деп, солардың атақ-даңқымен ананың өз ойын айтуына тыйым салып, ауызын тығындап, үндетпеуге тырысатындар бар. Бүгiнгi тарихымыздың көр-жерден құраған кедей үйдiң құрақ көрпешесiндей бiр-бiрiмен үйлесiмiн таппай, зордың күшiмен қиюластырылған, өзара сабақтасқан байланысы жоқ, үзiк-үзiк кезеңдер тарихынан құралуының да себебi осыдан болса керек» деуі тарихымызды жаңаша түгендеудің қажеттігін, мұндай істе жылдан-жылға кейінге сырғытып кешіге бермей іске кірісетін сəт туғанын айтады.

	2007 жылы шыққан «Түріктер» деген кітабындағы сөздерін қайталап, автор түріктерді: «Мемлекеттік құрылымы рулық-тайпалық жүйеде қалыптасқан, осыған орай белгілі бір аумақты (территорияны) ру-ру, тайпа-тайпа болып тұрақты мекен еткен, сол мекендеген жерінің суы мен жайылымының əрқайсысын жер бедерінің табиғи ыңғайына қарай жыл мезгілінің өзгермелі райына сəйкестіре бөліп, бір бөлігін көктемгі көктеуі, екіншісін жазғы жайлауы, үшіншісін күзгі күзеуі, төртіншісін қысқы қыстауы ретінде пайдаланып, соның бірінен екіншісіне кезегімен уақытында қоныс аударып, көше жүріп, мал шаруашылығына басымдық беру арқылы экономиканың өзге салаларын да өз қажеттілігіне қарай дамытып, жүйелі бір қалыпқа түсірген жəне соларға сай өзіндік рухани-материалдық мəдениетті тудырған ежелгі халықтардың, рутайпалардың жиынтық атауы» дейді де: «Осы анықтама ғана өткен ХХ ғасырдың басында соңғы өкілін Қызыл империя қырып-жойып, зордың күшімен жаппай отырықшылыққа көшіргенге дейін өмір сүрген қазақ халқының өмірі бүкіл көшкіншілердің ежелгі шынайы болмысынан толық хабар бере алады. Өйткені бұл зорлықпен отырықшылыққа көшкендер – ұлыдалалық ежелгі көшкіншілердің өмір салтын сол күйі кейінгі замандарға жеткізгендердің мұрагер ұрпағы, соңғы тұяғы болатын» деп түйіндейді.

	Кітапта Қойшығара Салғараұлы өзінің бұрынғы кітаптарында топшылаған түрік халықтары 545 жылы пайда болған деген пікірді теріске шығарады. Оны былай дəлелдейді: «Ешбір халық қалыптасқан халық күйінде көктен түсе қалмайды, не жерден қаулап өніп шықпайды. Жəне халық деген бір жылда салынатын құрылыс та, бір маусымдық кезеңде өсіп-өніп, қаптап кететін шегіртке де, болмаса нақты бір жылдың бір күнінде өмірге келетін жеке адам да емес. Халық деген ұзақ жылдар бойы ру-тайпалардың өзара бірігіп, дамып, жетіліп қалыптасуы арқылы пайда болатын адамдардың ұлы бірлестігі екені белгілі. Сондықтан түрік халықтарының пайда болуы жөніндегі ресми тарихта көрсетілген «545 жыл» деген нақты деректі білдірмейді. Мемлекеттің пайда болуы мен халықтың пайда болуының аражігін ажыратпау шындыққа қиянат. Сондықтан мұны – барлы-жоғы, көшкінші халықтардың көне тарихының əу бастан зерттеу аясынан тысқары қалдырылғандықтан, енді олар туралы бірдеме айту керек болғанда, тілге тиек етер ештеме таппаған ғылыми дəрменсіздіктен туған шарттылық деп қана қабылдаған лəзім. Тек өкініштісі – ғылымдағы осындай шарттылықпен алынған жылдардың кейін уақыт өте келе үнемі нақтылыққа айналып кете баратыны, сол арқылы тарихи сананың қалыптасатыны. Қазіргі таңда жекелеген зерттеу еңбектерді былай қойып, академиялық шығармалардың өзінде түрік халықтарының тек тарихы ғана емес, олардың этникалық шыққан түптегінің де сол əлгі қытай жазбаларында көрсетілген нақты бір жылдан басталатыны осының айқын көрінісі. Бұған қазіргі тарих ғылымында аталмыш ортағасырлық түріктердің бүкіл түрік тектес халықтарының «түп атасы» деп танылып жүргені де толық айғақ бола алады».

	Осыны айтады да автор түрік халқы Түрік қағанаты құрылғаннан бері халық ретінде атала бастады деген тұжырымға күмəн келтіреді.

	Халық пайда бола салып қағандық (хандық) бола салмайтынын, халықтың бірлесіп, елдік негіздері қаланып, жер иеленіп барып мемлекет атануы мүмкін екенін алға тартады.

	Осыған қатысты оқырманымен сырласа, пікірлесе отыратын автордың: «Ежелгі дүниенің ескі карталарын зерделей қарап, ондағы ежелгі өркениет ошақтары орналасқан өңірлердегі белгіленген елдік атаулар мен жер-су аттарына байыптай назар аударсақ, онда оқырманымыз əлгі атаулардың (этнонимдердің, топонимдердің, гидронимдердің) арасынан толып жатқан таза түріктік ұғымдағы атауларды өз көздерімен көрер еді. Көрген соң, сөз жоқ, «ау, көне заманда түріктер болмаса, христиан эрасынан бұрынғы төртмыңыншы-үшмыңышы жылдарда Оңтүстік Еуропа, Египет, Алдыңғы жəне Кіші Азия жерлерінде бұл атаулар қайдан, қалай пайда болған» деген ойға қалар еді. Əсіресе, адамзат баласы салған қалалардың ең көнесі деп танылған екі қаланың бірдей «Йер-қон» («Жерге қон») аталуы жəне оның біреуінің көне Палестина жерінде, екіншісінің атақты Ніл-дарияның орта ағысында (ертеде гректер Египетті жаулап алғаннан кейін ол «Йерқонполь» аталаған. Қ.С.) орналасқанына қарамастан, аттарының сонау Шығыстағы Алтай түріктерінің ата қонысы делінетін ежелгі «Ергене-қонмен» еншілес болуы – кім-кімді болсын нақты сендіріп тастамағанымен, «түріктердің ежелгі халық болуы да мүмкін-ау» деген ойды түйсінуіне аз да болса ықпал етер еді» деуінде терең негіз жатыр.

	Өз түсіндірмелерінің бірінде зерттеуші ғалым: «Қазiр «түрiк тектес» немесе «түрiк тiлдес» деп ешкiм қолданбайды. Қазiр жұрттың бəрi – ғалымдар да, ғалым еместер де «түркi тектес», «түркi тiлдес» деп алады. Бiрақ, бұл – кезiнде совет ғалымдарының қолдан жасаған атауы. Атаудың түбiрлiк тұлғасы «түркi» емес, «түрiк». Ал «түркi» – «түрiк» түбiр сөзiне «i» тəуелдiк жалғауы жалғану арқылы жасалған туынды сөз. Мысалы, қазақ – қазақы (қазақы бала), қалмақ – қалмақы (қалмақы ер) деген сияқты түрiк – түркi (түркі шежiре) деген мəнде. Тiл бiлетiн, тiлiн құрметтеген адамның «түркi тектес халықтар» (түрiктiң тектес халықтары), болмаса «түркi тiлдес халықтар» (түрiктiң тiлдес халықтары) деп айтпағаны да, жазбағаны да жөн. «Түркi тектес не түркі тiлдес халықтар» деудiң ұғымдық мағынасы – «түрiктiң өз iшiнде тектес, не тiлдес тағы басқа халықтар бар» дегендi бiлдiрiп, қате түсiнiк қалыптастыратынын пайымдағанымыз дұрыс болмақ» деп, кезінде «түрк», «түркі», «түрік» деп əртүрлі аталып жүргенді қоятын кез келді» дегенге тоқталады.

	«Түрік» деген атаудың өзi қайдан шыққанына тоқталғанда, Қойшыаға түрк халықтарының шығу тегi жөнiнде қағазға түсiп хатталған төл жазба деректемелерi жоқ болғанымен, табан тірер ауызша əңгімелер мен аңыздар бүгінге дейін жеткен дейді. Сөйтіп «Скиф аңызы», «Эллин аңызы», «Түрк аңызы» атауларымен тарихта Геродаттан жеткен екі аңыз бен Əбілғазы баһадүрден жеткен соңғы аңызды белгілі үш аңыз деп біртіндеп талдап береді.

	Сөйтіп: «Түрiк» – «түр», «тұр», «тур» сөздерінен тараған бүкіл рутайпалардың басын біріктіретін жалпы атау. «Түр» сөзіне «ік» жұранғы жалғану арқылы жасалған. Мұндағы «iк» – түбiр сөзге жалғану арқылы белгiлi бiр ұғымның жиынтық мағынасын бiлдiретін жаңа сөз жасайтын өнiмдi көне жұрнақ» деген тұжырым жасайды.

	Сөйтіп «түрiк» сөзiнің сөз жасау заңдылығымен өмiрге келгенін айтады. Кезінде тұр тайпасынан тарап, кейін өз алдарына жекелеген бірнеше халықтар құрап кеткен, жоғарыда айтылған, ас, қай, қаз, қаң, маң, дай секілді тегі бір, тілі бір халықтардың жиынтық атауы дейді. Олардың ортақ «түрік» деген бір атаудың шаңырағына бірігуінің себебі де осыдан деп таниды.

	Ал, осынау ұлан-байтақ далада өмiр сүрген байырғы адамдардың түп ұйытқысы – тұрлардың мекен еткен аймағының «Тұран» аталуына талдау жасау арқылы былай дейді: «Тұран» – «тұр» жəне «ан» деген екi сөзден тұрады. Тұр-дың мəнi белгiлi, оны жаңа айттық. Ендi қалатыны – «ан» болса, ол «аңғар», «үңгір, «қуыс» деген сөздерді береді» дейді. Сөйтіп «Тұр-ан» «тұрдың мекені», «мекен иесі тұр» деген мағынаны береді. Кейiн Орта Азияның оңтүстiк өңiрiн парсылардың жаулап алып, өз үстемдiктерiн жүргiзуiне байланысты «ан» сөзi парсының «стан» сөзiмен алмастырылып, бұрынғы Тұран келе-келе ендi Түрiкстанға айналды» дейді. Қарап тұрсаң қисынды сияқты.

	«Жалпы көшкіншілер тарихында Ұлы Даланы мекендеген түрлi көшпелі халықтардың əр кезеңдердегi тарихи-əлеуметтiк үрдiстерге орай бiрде бiрiгiп, iрi бiрлестiктер құрап, далалық империяға (қағанатқа) айналатыны; бiрде iштей ыдырап, жеке-жеке иелiктерге (шағын хандықтарға) бөлiнiп кететiнi ежелден бар құбылыс. Осындай бiрiгулер кезiнде əртүрлi өзiндiк атауымен аталатын халықтар ендi бұрынғы төл аттарын тастап, өздерi құрамына кiрген, жаңадан ұжымдасқан бiрлестiгiнiң (қағанатының) атымен аталып кете барады. Сондай-ақ мұндай жаңа бiрлестiктердiң ұйытқысы болған жетекшi тайпалардың кейде бұдан бұрынғы, бiр кезде өздерi құрамына енген, кейiн iштей ыдыраудың əлегiнен құлап, аты тарих сахнасынан шығып қалған мемлекеттiң əйгiлi бұрынғы атауын қайта тiрiлтiп, өмiрге əкелiп жататыны да тарих үшiн жаңалық емес. Бұл ресми тарих жазып жүргендей жаңа далалық империя құрушылардың бөтен өзге бір халық емес, сол бұрынғы ыдыраған империяның өз құрамында жүрген, тарихиəлеуметттік жағдайларға орай күшейіп, бас билікке қол жеткізген өз халқы (тайпасы) екенін, соған орай жаңадан құрылған империяның аты өзгергенмен заты өзгермейтінін де көрсетеді.

	Ал ыдырау кезiнде мұның бəрi керiсiнше болады. Iрi бiрлестiктен (қағанаттан) бөлiнiп шыққан əр халық (тайпа) өзiнiң осы бiрлестiкке кiргенге дейiнгi атауын қайта жаңғыртып иеленiп жатады. Кейде, тiптi, осы бөлiнуге себепшi болған адамның (көсемiнiң) атымен де аталып кететiнi болады. Көшкіншілер тарихында жеке адамның есiмiнiң халықтық, кейiн елдiк (мемлекеттiк) атауға айналып кете баратынының мəнi де осында (мысалы Ноғай, Өзбек халықтары мен «Ноғай хандығы», «Өзбек мемлекетi» атауларының шығу тарихы осылай)».

	Қойшығара Салғараұлының пайымдауынша, түрктiң елдiк атау ретiнде тарих сахнасына үш рет шығып, екi рет жоғалып кеткен. «Оның, шартты түрде алғанда, бiрiншiсi – көне заман авторларының Түрiктi кiсiнiң аты етiп көрсететiн кезеңi. Аңыз дерегiнiң Түрiктi қазiргi барлық жан иесiнiң түп тегiн əлемдiк топан судан сақтап қалған Нұх пайғамбардың немересi етiп көрсетуiне қарап, бұл кезеңдi қалайда осы дүниежүзiлiк апаттан кейiнгi дəуiр деп топшылауға толық болатын сияқты. Бұл «Түріктiң» ел атауы ретiнде тарих сахнасынан алғаш көрiнуi.

	Түрік атауының тарих сахнасына екiншi шығуы бiздiң жыл санауымыздың VI ғасырының алғашқы жартысына келедi. Бұл ретте қытайдың көне жазбаларында бiрнеше деректер берiлген. Соның «Сүй кiтабында» берiлген дерек бойынша «Түрiктердiң арғы атасы Пиңлиаңда аралас-құралас (көшiп жүрген) хулардан едi. Оны Ашына деп атаған. Осы «Түрiктер» кейiн Жыужəн қағанатын құлатып, маңайындағы тектес көшпелi халықтардың басын бiрiктiрiп, атағы əлемге жайылған əйгiлi Түрiк қағанатын құрады.

	Түрiк қағанаты да өзiнен бұрын өмiр сүрген далалық империялардың жолын құшып, əуелi екiге бөлiнедi, содан кейiн араға бiраз уақыт салып барып, қағанат ретiнде өмiр сүруiн тоқтатады. Қағанаттың құлауымен бiрге түрiк атауы да тарихтан ғайып болады.

	Сөйтiп елдiк атау ретiнде тарих сахнасынан VIII ғасырдың ортасында шығып қалған түрiк атауын бiрнеше ғасырдан кейiн қыпшақтардың ығыстыруымен Кiшi Азияға барған түрiк тектес басқа халық – оғыздар қайта тiрiлтедi. Бiр ғажабы, Түрiк хандығы тарихқа танылған кезде (545 ж.) хандықты құраған халықтардың арасында оғыздар жоқ. Онда олар Чылы (теле) халықтарының құрамында. Олар кейiн, Бумын қаған чылыларды бағындырған соң (546 ж.) барып, Түрiк хандығының құрамына енедi. Бұл да көшпелілердiң елдiк атауының шығу төркiнiн iздегенде есте ұстар ерекшелiктiң бiрi секiлдi. Қалай болғанда да, бұған дейiн тарихтан екi рет өшiрiлiп, үшiншi рет өмiрге қайта келген бұл атау қазiр бiзге осы Түрiк мемлекетiнiң атымен белгiлi.

	Мiне, осы айтылғандардың бəрiн қорытындыласақ, бүгiнгi тектiк, тiлдiк ортақтастығы бар сан алуан халықтардың бəрiн тұтастырып, бiр киелi шаңырақ астына топтайтын түрiк атауының өте көне атау екенiн жəне оның осы халықтардың шығу тегiнiң бастауы – мынау Ұлы Далада ерте-ерте замандарда мекендеген түрлi-түрлi тайпалардың басын қосқан байырғы далалық iрi мемлекеттiң атынан шыққанын, ал сол ежелгi тайпалардан өнген ұрпақтардың бөлшектенуден тұтастыққа көшiп, бас бiрiктiрiп дəуiрлеуге бағыт алғанда сол баяғы ата-бабаларының атақ-даңқын қайта жаңғыртып, бұрынғы айбарлы атқа ие болатынын пайымдаймыз. Мұнда табиғат аясында күн кешiп, бас бостандығын бəрiнен жоғары санап, бұла өскен сол халықтардың еркiндiгi мен азаттығын ардақтаған ата-бабаларының арман-мүдделерiмен тоқайласып, iштей үйлесiм тауып, сабақтаса жалғасып жатқаны да «мен мұндалап» тұрғандай. Қытай көне жазба деректемелерiндегi ежелгi түрiктер жөнiндегi деректер, жоғарыда айтқанымыздай, түрiк атауының тарих сахнасына екiншi рет пайда болған сəтiнен, яғни 545 жылдан бастап, қайтадан шығып қалған кезiне, яғни 744 жылға дейiнгi кезеңдi қамтиды».

	Кітаптың «Cақ атауы жөнiнде бiрер сөз» атты тарауында «сақ» деген басында парсылардан шыққан атау жəне ол – «жабайы» (варвар) деген мағына береді дейді автор.

	Сөйтеді де «сақ – бүкiл скиф-сақ халықтарына көне парсылардың берген ортақ атауы. Сақтарды гректенiп кеткен скифтерден бөлу керек болғанда‚ мысалы‚ көне грек тарихшысы Страбон оларды «азиялық скифтер» деп атайды. Рим жазушысы Үлкен Плиний де осылай ерекшелейдi. Мұндай ерекшелеудiң Геродотта да бар. Демек‚ сақ – тым ерте замандардан бар‚ көне парсылар үшiн өзiндiк мағынаға ие‚ қалыптасқан‚ орныққан атау» дейді.

	Кітапта осы секілді тың тұжырымдар, дəйекті болжамдар көп-ақ. Кітап үш бөлімнен тұрады, бірінші бөлім бастау тарихы жазбаша күйде қалмаған халқымыздың бір арманы – түп-тұқиянын тану болғандықтан іздене, зерттей түскеннің дұрыстығын дəлелдеудің қажеттігін түсіндіреді.

	Екінші бөлімде байырғы түркілер қалай пайда болды, қалай дамыды, олардың құрамында далалықтардан кімдер болды дегенге жауап береді. Үшінші бөлім – түрік-сақ халықтарын зерделеуге арналған.

	Қойшығара Салғараұлының шамамен жиырма баспа табақтай болатын бұл кітабын шағын ғана зерттеу еңбегімізде тұтастай түсіндіріп беруді мақсат тұту біріншіден өте қиын іс еді. Олай етпеуімізге тағы бір себеп – əлі жарық көрмеген кітап жайында кеңірек толғаудың өзі де орынсыз сияқты. Бізге қазір кітапқа қызығушылық туғыза алсақ, сол да жетіп жатыр.





Түйін


	Біздің тарихымыз құжатқа зəру. Оның үстіне осы күнге дейін құжатқа мұқияттылық жоқтың қасы. Еліміздің тарихынан сыр шертер шетелдердегі архивтерді ақтаруға құнтсыздаумыз. Француз тарихшылары Ланглуа мен Сенбостың: «Құжат жоқ болса тарих та жоқ» деп айтқандары бар. Бізде, аты мəлім адамдарды құжат табылып қалады-ау деген елден қазбалап іздеу аз да, аты белгісіз, бар-жоғы да күмəн, болмаса – ауыл арасының батыры аталған өз атамыздың «батырын» барынша көтермелеу, атын тарихқа ойып жазуға тырысу, ол үшін ескерткіш орнату мен арнайы кітап шығару, ондай «батырымызға» арнар кітапты толтыра алмаған жағдайда руға арнап кітап шығару өрістеп кетті.

	Менің алтыншы атам Көшкінбайдың Бұлтбай батыр аталған ағасы болған. «Шəкəрімді жазғанша өзіміздің Бұлтбай батырды неге жазбайсың?» – дейді маған бір ағам. Оған: «Бұлтбайды Мылтықбай Ерімбетов жазып қойған, батырдың елге белгілі бір оқиғасы ғана ауыздан-ауызға өтіп бүгінге жеткен екен, одан басқасын құрастырып жазудың қандай қажеті бар» – десем: «Жұрттың бəрі солай құрастырып-ақ аталастарын батыр етіп көрсетіп жатыр ғой» дейді.

	Мылтықбай жазған, біздің ауылдың бəрі білетін оқиға былай болыпты: Қоқан хандығына қарап тұрған кезіміз болса керек. Қоқан ханының біздің елге бекіткен бегі келіп алым-салығын жинап, Қызылқұмның етегі мен Сырдың жағасындағы тоғайдан аң аулап кетіп тұрады екен. Бірде аң аулауға нөкерлерімен келіп, тоғай ішінде жолбарысқа кезігіп, соны алмақ болып қоршайды. Күні бойы өздері жабылып жолбарысты ала алмай: «Осы елде жолбарыс аулай алатын батыр бар ма?» деп сұрастырғанда, жергілікті адамдар Бұлтбайды алып барыпты. Бұлтбай салмағы он пұт келетін аса ірі кісі болған екен. Ат көтере алмай, түйе мініп жүреді екен.

	Жолбарысқа жаяу жақындап келіп, қолындағы шоқпарын бір сілтегенде жолбарысты сұлатып түсіріпті. Қоқан бегі риза болып: «Сені осы елдің атынан бек етемін, Қоқанға келіп, ханнан бұйрық алып кет» депті. Оған Бұлтбай: «Мен Қоқанға түйемен бір-екі ай жүріп баруым керек, олай уақыт кетіру елге иелік етуге кедергі болады. Менің орныма мынау Тұрлыбек барсын» деп ағайындас бір еті тірі азаматты ұсыныпты. Сол Тұрлыбек көп жылдар Қоқан ханы атынан елде бек болған екен.

	Бұдан басқа ерлігі ел аузында қалмаса, қазақ елін қорғар ұрыстарға қатысқаны жайлы ауызша болса да ақпарат сақталмаса, ол атамыз туралы қалай кітап жазуға болады. Жалған құрастырулар менсіз де жеткілікті жəне ондай кітаптардың өмірі жазған адамның өмірімен бірге түгесіледі. Мұндай «біз басқалардан кембіз бе» дейтін аруақшылыққа бағынатын жалған намысқа жығылудың орнына онша бағаланбай жүрген (бағалану өз руынан шыққан іздеушілерге тура пропорционал болып кеткен заманда) нақты тарихи тұлғаларды ел зердесінен өшірмеудің қамын жасаған жөн ғой деймін.

	Алтын Орда, Ноғай ордасы, Ақ Орда (Көк Орда), қазақ болғанымызға дейінгі қазақ рулары құрамында болған хандықтар мен тайпалардың тарихын барынша айқындап, ашып көрсете білсек, соларды кітап етіп оқырманға ұсынсақ нұр үстіне нұр емес пе?!

	Біз əлі Абылай мен Əбілхайыр арасын ашудың өзінде біріміз бірін, біріміз екіншісін мадақтап, онымен де қоймай мадақтаған ханымызды айбындата түсу үшін мадақтамаған ханымызды жерге тығып жүрген жоқпыз ба?! Біздер əлі де Кенесары мен Жəңгір хандар жайлы кеңестік түсініктен толық арыла алдық па? Осының ақ-қарасына жеттік пе?

	Баянауылдағы Жасыбай батырдың зиратын сақтап қалғандарға, Жасыбай атымен Қазақстандағы ең сұлу көлді атағандарға рақмет айта отырып, осы батырдың бағы біздің көптеген хандарымыз бен батырларымызға бұйырмағанын да естен шығармауға тиіс екенімізді, сол олқылықтың орнын толтыру тəуелсіз елдің тарихшыларына сын екенін де айтар кез келді.

	Александр I туралы Карамзин айтқан: «Нам лучше безмолвствовать красноречиво» дегенді ұстанғанымыз жетер, енді бұқпантайды, «кім не деп қаладыны» қойып тарихымыздың нақты бет-бейнесін түгендейтін заман туды.

	Қойшыағаның кітаптарын оқып, зерттеушілік мінезін тереңнен таныған Елбасы Нұрсұлтан Назарбаев бір кездері оны Мемлекеттік саясат жөніндегі Ұлттық Кеңестің қызметкері етіп, одан соң Қытай еліндегі қазаққа қатысты құжаттарды зерттеуге жұмсап, ол елден ағамыздың мол олжамен оралып, өзінің зерттеушілік еңбектерін толықтыра түсуге мүмкіндік жасапты. Таңдаудың тарихшы ғалымдарға емес Қойшығара Салғараұлына түсуіне де оның еңбекшілдігіне, тазалығына деген сенім болса керек.

	Қойшығара Салғараұлының зерттеушілік ісіндегі ең бір құрмет тұтуға лайық тұсы – нақтылық. Тарихты əркім өз білігіне, біліміне қарай жазған. Қазақтың тарихын негізінен сырт зерттеушілерден қалған жазбаларда ғана бар. Олардың жазғандарының кейбірі əлгі аңызда айтылатындай үш зағиптың пілдің біреуі құйрығын, біреуі тұмсығын, біреуі жотасын сипап көріп бейнелегені сияқты өз таным-түсінігіне, жұрттан естігеніне қарап жазған. Олармен сұхбаттасқандардың сауат-санасы қандай болғаны да бір Аллаға ғана аян. Қазақтың табиғатын танымайтындардың жазғандары қалай болғанда да жаңсақтыққа, тереңінен танымай, білмей, шамалап жазуға жол берген. Кеңес үкіметінің саясатына орай тек отарлаушы ел ғана жақсы, тек солар ғана жеңімпаз деп суреттеу үшін сол тұстағы ғалымдарымыз нақты деректердің өзін қасақана бұрмалап көрсеткен кездері бар. Өкінішке орай, олардың барлығы дерлік қазақ ғалымдары болған. Əрине, зерттеушілердің ішінде өте ұқыпты, байқағыш, бақылағанда дəл түсетіндер де болған. Енді осы жазбалардың ішінен бір қап жүнді ағын ақ, қоңырын қоңыр, қарасын қара етіп айырғандай етіп айыру бүгінгі зерттеушілеріміздің міндеті.

	Осы орайда тағы бір айта кететін жайт: академиялық ғылыми мекемелерде қызмет істейтін ғалымдар сырттан келіп тарих жөнінде қалам тартатын жазушыларды, журналистерді, басқа салалардың мамандарын онша жақтыра бермейді. Оларды зерттеуші, ізденуші деп емес, əйтеуір бір нəрсе жазғысы келгеннен соң жазып жүр деген пікірде жүреді. Осылай ойлайтындардың көбі өздері ештеңе тындырмайды, олардың əрбіріне берілген тақырып аясында ғана жұмыс жасап, белгіленген айлығын алып жүре береді. Сосын тарих ғылымымен айналысады, кандидаттық, докторлық диссертация қорғаған деп алыстан айбатынан қорқып жүргендеріміздің көбі елдікке, ұлт рухын көтеруге қажет танымдық нəрселерді зерттемеген, Кеңес үкіметінің кезіндегі өзіне, карьерасына зияны тимейтіндей тақырыптардан қорғаған болып шығады, мəселен «Кеңес дəуіріндегі Қазақстан темір жолының қалыптасу тарихы», «Қазақстанда социалистік жарыстың даму барысы» деген сияқты. Осы орайда орыстың атақты ғалымы, химиялық элементтер жайлы белгілі кестенің авторы Дмитрий Менделеевтің 1865 жылы 31 қаңтарда СанктПетербург университетінде: «Спирт пен судың қосылуы туралы» деген тақырыпта докторлық диссертация қорғағанын айта кетуге болады. Диссертацияда ғалым екі-ақ қорытынды жасапты: «а) спирттің судағы оптимальды көлемі 40 градус болғаны дұрыс; б) сөткесіне 150 грамнан артық арақ ішу денсаулыққа зиян келтіреді». Осы ұсыныстың екеуінің де бүгінге дейін өзектілігі белгілі, диссертация авторының ұсыныстары 150 жыл өтсе де өзгеріске ұшырамағаны бұл жұмыстың бағалылығын көрсетеді. Осымен салыстырғанда Салғараұлының еңбектеріндегі топшылаулар, дəлелдеулер, тұжырымдар қазақ халқының ата-баба тарихын аша түсерлік жұмыс екенін сөзсіз. Осындайда бір өзі тұтас академиялық институттың тірлігін атқарып жүрген Олжас Сүлейменов секілді жанкештілерге Қойшығара Салғараұлының, Ақселеу Сейдімбектің аттары қоса аталуы жөн деп ойлаймын.

	Жүсіп Баласағұн сонау XI ғасырда айтып кеткен:

	«Есіктегі есті ер сүйген адамшылықты,

	Тақтан биік көтерер сүйем табалдырықты»

	деген сөзі Қойшыағаң үшін əбден лайық сөз.

	Шығыс жауһары «Субашидте» де:

	«Мақтауға тым есіріп желпінбейтін

	Даттауға иіні түсіп өкінбейтін

	Адамдар болса, өзін өзі баққан

	Адаспай адамшылық жолын тапқан», – делінген.

	«Панчатантрада»: «Əр адам үш нəрсeгe ынтық бoлады, ал oған жeту үшiн oл тағы да төрт шартты oрындауы тиiс. Сoл үш нəрсeнiң бiрi – eмiн-eркiн өмiр сүру; eкiншiсi – жұрттың құрмeтiнe бөлeну; үшiншiсi – кeлeшeккe пайдасы тиeтiн игi eңбeккe үлeс қoсу» делінеді. Осының үшеуі де Қойшығара Салғараұлының бойынан табылады. Келешекке пайдасы тиетін игі іс те, тəуелсіз пікір ұстанымы да, осы екеуі арқылы жұрттың құрметіне бөлену де жетерлік.

	Пауло Коэльо айтады:

	«Біз болашағымыз өткенімізге байланысты анықталады деп ойлаймыз, басқаша болуына сенбейміз… Өз басым мынадай диалогты мақұл санар едім:

	– «Жасай алмаймын.

	– Сен жасай аласың – мүмкін еместі жасашы. Бұл – өз ойыңа қарсы тұру, осыны жасап көресің бе?

	– Əрекет етіп көремін.

	– Мен сенен əрекет етіп көресің бе деп сұрап тұрған жоқпын. Осыны жасайсың ба?

	Иə, мен мұны жасаймын».

	Адамның тұлға, азамат ретінде өсуі мен дамуы – оның алға қарай жылжуы. Бұл – əрекет, сондықтан ол кіші ме, үлкен бе құрметке ие».

	Қазақтың өз алдына хандық құрған дəуіріне дейінгі көне тарихының түгенделуі жолындағы ізденістері Қ.Салғараұлын тұлға ретінде танытып, азамат ретінде өсіріп, дамытып келеді.

	Хадистерде: «Алла тағала пендеме көтерсін деп жүк артамын, көтерсе көңілін ағартамын, көтермесе тағы артамын», – дейді екен.

	Уақыт деген ұры. Халық ісіне үлес қосамын деген адам алдымен сол ұрыдан сақ болуы тиіс.

	Ибн Сина айтады:

	«Тындырмасаң ештеңе, өміріңде осы өткен,

	Шығып қалдым деп түсін, адам деген есептен.

	Бүгін бітір ісіңді, келіп тұрса қолыңнан,

	Ертең, мүмкін, тұрмассың, жатқан мамық төсектен».

	Аристотельдің: «Шығармашылықпен айналысу – тазару» деген сөзі бар.

	Жүсіпбек Аймауытовта: «Қазақтың азаматтарына нақ қазір мына үш қасиет айрықша керек: біріншісі – білімділік, екінші – ұлтшылдық, үшінші – табанды батылдық» деген ой бар. Осы сөз айтылғалы жүз жылдай болыпты. Не өзгерді? Не қойды?! Бізде Қойшығара Салғараұлы секілді ақыға емес, арға жүгініп ұлт жоғын түгендеуге қатысып жүргендердің қарасы қай көлемде?!..

	Мəулана аталып кеткен Жалаладдин Руми: «Адамдардың жақсысы – адамдарға пайда келтіргендер» деген екен. Осындай, еліне, адамдарға пайда келтіргендердің əлеуетімен біздің елдігіміз беріктеп, тəуелсіздігіміз орнықпақ.

	Қазақтың Кеңес үкіметін орныққанға дейінгі басты жоқтаушыларының көшбасында тұрған Ахмет Байтұрсынов:

	«Тұрмысы бұл заманның күреспен тең,

	Тəуекел, күреске түс, бар дағы сен.

	Дүниеде барлығыңды кім біледі

	Үйіңде ынжықтанып отырсаң сен», – деген.

	Ол тағы да: «Жол ұзақ, ғұмыр қысқа, қолдан келгенін ғұмыр жеткенше істеп кетемін. Малша оттап, асап ішіп, халық үшін қам қылмай, қарын тойғанына мəз болып, мал өлімінде өлмеймін», «Еңбексіз егін шықпайды, терлесең, терің тегін қалмайды» деп кетіпті.

	Біздің бүгінгі зиялыларымызда саясат сахнасына араласып, біркелкі ойлайтындар, біркелкі сөз айтатындар көбейіп бара жатқан сияқтанады. Орыстың ұлы зерттеушілерінің бірі Василий Розанов: «Біркелкі ойлау – мəдениеттің төмендігінің белгісі» деген екен. Қойшыағаның саясатпен де, саясаткерлікпен де шаруасы шамалы, оның саясаты – қазақтың көне тарихындағы үзіктерді жалғап, ақтаңдақтарды болдырмау жолындағы жұмыс. Ол өз кітаптарын роман, роман-эссе деп атағанымен олардағы оқиғаларда ойдан құрастырылған ештеңе жоқ, тек фактілер мен болжамдар ғана бар.

	Жас сөз зергерлеріміздің бірі Қасым Аманжолұлы былай дейді: «Сөзбен жұмыс істеуге машықтануға болады, білім жинау да көп қиын емес. Енді тек жанның күші керек. Ал оны бір жерден үйреніп алуға, тауып келуге еш болмайды, туа бітті маңдайға жазылып қоятын бұйрық ісі де емес. Ол – жұмыр бастының бəріне о бастан ортақ болған, бірақ кейбірі өмірінде кірлетіп алатын – тазалық екен. Оның бар болғаны, қалтқысыз күзету керек; дамылсыз дамыту керек. Өмір бойы...».

	Андре Моруаның: «Тума жазушы айтатыны болғасын ғана жазады жəне оны қағазға түсіру арқылы ғана жұрт назарына ұсына алатынын жақсы біледі. Егер сізді ақ қағаз өзіне баурай тартатын болса, санаңызда шығар жол іздеп бұлқынып жатқан ойларыңызды көпшілікке жеткізу үшін қандай құрбандыққа да даяр болсаңыз, қандай сəтсіздікке ұрынсаңыз да, нендей сынға ұшырасаңыз да жаза беретініңізді сезінсеңіз, əдемі фразалармен адамды, затты немесе сезімді дəл бейнелей алғанда ғаламат күй кешетініңізді аңғара алсаңыз ғана іске кірісіңіз!» – дейді. Қойшығара Салғараұлының еңбек ету қалпы осы талаптарға сəйкес келеді.

	Қазақтың көрнекті ақыны Қадыр Мырза Əлі: «Бұл дүниеге келген адам өмір-бақи еңбектенуі керек.

	Негізі, жазушының үш дəуірі болады. Біріншісі, оқушының деңгейіне жете алмаған əдебиет. Екіншісі, оқырманның деңгейінде қалып, көңілінен шыққан əдебиет. Үшіншісі, жазушының оқырманға ілестірмей, оза шапқан кезіндегі əдебиет. Ал, осы үшінші дəуірдегі əдебиет – оқырманның ертеңге ұстайтын жолдамасы іспетті» деген сөзі де Қойшыағаның болашаққа бет алған, танымы мен тағылымы мол, кей жерлері күмəн келтіретіндей болғанымен, қазақ қамы үшін шын жүректен туындаған еңбектер екенін ашып көрсетеді екен.

	Дүниеге жаңа зерттеушілер, ізденушілер, ұлтына қызмет етуге құмбыл кісілер келер. Қойшыағаңдар соларға жолашар болып қалар. Сонда Айгүл Кемелбаева айтқан: «Бір данаға бір дана ес, ол бірақ даналықтың келесі сатысына үшінші біреу арқылы өтеді» дегеннің растығына көзіміз жетер.

	Қойшығара Салғараұлы танымшы-тарихшы ғана емес, философ та. Ол айтқан сөзін қоғам мүддесімен салыстыра безбендеп, үйлестіріп барып айтады. Расында əркім не айтам десе де құқылы. Бірақ ел жанашыры айтқан сөзінің қоғамға пайда-зиянын да ойлап айтуы тиіс. Абайды философ емес деушілер Мұхтар Əуезовтің: «Абайды философ емес деуге келетін жері – онда философиялық жекеше толғаулы еңбектер, трактаттар жоқ» деген сөзіне сүйенсе керек. Біздіңше, философ болу үшін оның оқуын бітіріп, Гегельден дəйексөз келтіре сөйлеу шарт емес. Философия дегеніміз, қарапайым тілмен айтсақ – ойшылдық, жол көрсетушілік емес пе? Мұхтар Əуезов неге Абай туралы романын «Абай жолы» деп атаған. Өйткені Абайдың ұлтты жетелеуге жарарлық ойы, жолы барына сенімді болған.

	Абай дала философы, ондай болмаса, мынадай келелі сөздерді айтар ма еді: «Жүз тура жолдағы кісі бір қисық жолдағы кісіні түзеткен кісіден садаға кетсін», «Арсыз қолым істеді, Арлы бетім ұялды». Немесе:

	«Ақылдың жетпегені арман емес» дегенді... Мұндай сөздер Абайда жүздеп саналады.

	Қойшыағаңды философ деуімізді де ол кісіге оңайлықпен қия қоймайтындар табылар. Бірақ бəріне уақыт төреші. Адам өзінің шын бағасын ерте ме, кеш пе, бəрібір алады.

	«Тышқан тірлік» деген теңеу бар. Бүгінгі тамағының тоқтығының ғана уайымында жүргендерді солай атайды. Қапты тесіп, дайынды төгіпшашып жеп, басқа тесер қап қалмағанда өзінің таптап тастағанын қайтадан кеулеп, ұдайы абыржуда жүретін тышқан қалай жақсы мысал етіп алынған деп таңырқаймын. «Құмырсқа тірлік» деп айтпаймыз, өйткені ол жинағанын жүйелеп, əдемілеп жинайды, бір шетінен жейді, келер жазға дейін жететінін, тіпті одан да арғысын ойлайды.

	Орыстар мұғалімді «учитель» демей «училка» дейтін болған. Қазақшаласақ, «ұстаз» емес, «үйретуші» яғни «білгенін ғана үйретуші» дегенге келеді. Қазіргі мұғалімдердің көбі сол «үйретушіге» айналып бара ма деп қауіптенем. Оған мұғаліммен бірге мемлекет те кінəлі сияқты. Мұғалімнің аптасына 18 сағат сабақ бергенде алатын еңбекақысы еңбек өтіліне қарай əртүрлі, бірақ 300 доллардан аспайды. Бұл ақша Алматыға ұшақпен бір рет ұшып барып келуге жетер-жетпес. Сондықтан да мұғалімнің сапасы төмен, олардың сапында ер азаматтар жоқтың қасы. Мектеп пен ұстаз – мемлекеттің негізі. Біз негізімізді осылай төмендетіп алмасақ игі. Олай болмауы Салғараұлы сияқты, бүгіндері жазуын бұрынғыдан үдете түсіп, шеберлігі шыңдалып келе жатқан, білген үстіне біле түссем, мəселенің нық-қанығына жетсем, сөйтіп барып шəкірттеріме жеткізсем деп жүргендердің көп болуына байланысты. Ондайларды қолдау мен көбейту – мемлекеттің ісі.

	Ешкім ешкімнен артық та емес, кем де емес. Шынымен басына түссе, санасы оянса, адам түрленіп, өзгеріп кетуі оп-оңай. Бірақ, адамның бойындағы бар дарыны жоғалып, жойылып кетуі де тез. Оның басты себебі – енжарлық пен ойсыздық.

	Сіз оның жанына жанаса қалғанда өмірдің мағынасын сезініп, жауап таба алмай жүрген сұрақтарыңызға жауап табылып, мəселелеріңіз өзінен-өзі шешіле салғандай болатын адамдар бар. Ондайлар өзіне тартып тұрады, олардан көрінбейтін бір жылу еседі, күш, білім, даналық, дархандық, ізгілік, махаббат нұрына бөленгендей боласың. Солай бола тұра олар қарапайым əрі тəубешіл.

	Олардың жанында қашан да сенімді боласың, қорғап тұрғандай сезінесің, өмір сүре бергің келеді, алға адымдай түскің келіп, қалай да жеңіп шығатыныңа сенім ұялайды.

	Олардың жанында рухани өсесің, өзіңді-өзің Тұлға болып қалыптасып келе жатқандай сезінесің.

	Олар түнгі сайын далада алыстан жарқырап көрінген жарық іспеттес. Осылай бола тұра олар: «Мен жай ғана адаммын, көптің бірімін. Өзімді біреуден артық санамаймын, бірақ ешкімнен кем де емеспін. Мен жеткен жетістікке шынымен қаласаңыздар сіздердің əрбіріңіз жете аласыздар» дейді. Оның айтуынша, адам өз проблемалары мен сəтсіздіктерінің сиқырлы шеңберінен шығу үшін еркіндік пен тəуекелге барып, өзін ылғи қатып қалған ережелерден, «ұят болмай ма?» деген секілді шектеулерден босатып, еркін болған жөн, «ілгері жылжуға батылы жетпегендерді ептеп «құйрығынан» түртіп жіберу керек».

	Адам еркін болуы үшін алдымен материалдық қажеттіліктерден еркін болуы тиіс. Оның үшін өзін, отбасын қаржы-қаражат, басқа да мұқтаждықтармен (үй, автомашина, т.с.с.) жетерлік жағдайда қамтамасыз етуі керек. Оның керегі жоқ дейтіндер жалқаулықтан немесе жауапсыздықтан айтады. Олар болмаса адам амалсыз тұрмыстық жағдайға алаңдайды. Рухтық пен материалдықтың тепе-теңдігі болуы тиіс. Ол үшін адам өзіне өмірден не керек екенін айқын сезіне білгені жөн. Мұндай жағдайға жету адамның өзіне байланысты.

	«Жетелеген ит ауға жарамайды» деген мақал дұрыс. Ұмтылып тұрған ат қана жарыста озады. Жетістікке жету үшін іштегі қорқыныш пен қауіпті басу, өзіңе сенімділік болуы тиіс. Содан соң барып өзіңе рахат əкелетіндей істі таңдау жөн. Ол – ісіңнің болашағына сенімнен келіп шығады. Істің қалай да табыс əкелетініне сенімді адам тегін істеуге де əзір болады. Өзің бастап жалғастыруды біреуге тапсырған істің жүзеге асуы қиын.

	Қазіргі ілімдерде дұрыс өмір сүруді үйрететін бағыттар бар. Олар, ең алдымен, қате шешімдерден сақтануды насихаттайды. Ол үшін болжағыштық сезімін жетілдіру қажет дейді. Адамның ішкі сезімін жетілдіру арқылы, қателесіп бара жатқанда іштен сигнал түсетіндей жағдайға жетуге болатынын дəлелдейді. Екіншіден, ол тəсіл бос əурешілікпен айналыспауды ұсынады, яғни іске жұмсалған мың доллардың жыл соңында сонша болып қайтуынан сақтанудың қажеттігін айтады. Заңдылық былай: қандай істі болмасын қолға алған адам жетістікке жетуі тиіс. Онсыз ол істе мағына жоқ.

	Мықты адамдарға тепе-теңдікті сақтап тұру үшін бірауық «жеңілдеп алу» маңызды. Ол үшін өз өмірімен салыстырғанда өзгеше, ерекше, төмен күн көрістегі адамдармен араласып, олардың ойлары мен мұңдарын бөліскен жөн. Бұл – «сілкінуге», адамның тез өзіне-өзі келіп, тəубе етуіне алып келеді.

	Күлəш Ахметованың: «Əншіні басқа жақтан алдырарсың, жұмысшыны шақырып жұмсарсың. Бірақ басқа елдің ақынын, ғалымын, зиялысын алып келіп, қазақтың мүддесін ойлата алмайсың» деген сөзі Сен Симонның: Егер француздардың 50 ғалымын, 50 əртісті, 50 агрономын, 50 фабрикантын құртса, француз ұлты құриды, ал француздардың 50 мың шаруасын, 50 мың қызметкері мен 50 мың жұмыскерлерін құртса, француз ұлты өмір сүре береді» дегеніне дөп келеді. Біз еліміздегі Қойшығара Салғараұлы секілді терең тарих қойнауынан сыр тартқан тарихшығалымдарымызға барынша қолдау көрсетуге тиіспіз.

	«Қазаққа бола берсін, қазақ өсе берсін, қазақ жетіле берсін» деп жүргенде сырт көздер көп. Бекболат Тілеухан: «Бүгінде Қазақстан байы өлген əйелдің күнін кешіп жүр. Əркім сол жесір əйелге сөз салады. Еліміз тəуелсіздік алғалы бері халқымыздың рухани жетілуіне, тəуелсіздіктің баянды болуына мүдделі емес көптеген жаулары бар» депті бірде.

	«Кеңес заманындағы адамдар кетсе барлығы тез өзгере қалады, халықтың жағдайын түсінетін, ақылды, адал адамдар келер де, елдің жағдайы тез түзеліп кетер деген ойда болдық. Бұл ойымыз аңғалдық екен» дейді тəуелсіздіктің алғашқы жылдарында Парламент депутаты болған математик-академик Асқар Жұмаділдаев.

	Қойшыаға бүгінде ақсақалдық жасқа жеткен. Бойына біткен мінездері – нағыз ақсақалдың қасиетін көрсетеді. «Сақалды кейбіреулердің бетінен емес, жүрегінен көргім келеді» деп Шейх Мұхаммед Батлух айтқандағыдай ақсақалдығы жүрегінен, пейілінен, табиғатынан көрініп тұр.

	Ізгілікке ұмтылу адамның бойында бар, маңдайына жазылған нəрсе. Əділетсіздік көрсе адам іштей болса да наразы болады. Бір қылмысқа бір ержүректік іс тең келсе жаман болмайды, тек ізгі іс байқаусыз, елеусіз қалып қояды да, нашар іс көп секілді көрінеді. Жақсылық жамандықтан 15 пайыз көп жасалғанда қоғамның тазара бастағаны. Керісінше болса – қоғамды ізгілендіру керек болады.

	Өмірден бір нəрсе алу үшін, өзіңе өзің сатқындық жасауың керек сияқты... Əсіресе саяси қайраткерлер үшін солай. Саяси қайраткер – белгілі бір дəрежеде оңбаған екені өзіне аян адам. Қаншама жоғары өрлеген сайын, ол арлы адамға ешбір лайықсыз нəрселерге ымырамен қарауға жəне келісуге мəжбүр. Мұны қай саясаткер қай елде болмасын солай жасайды.

	Руханият əлемінде басқаша... Суреткерлер əлемінде де бəсеке, күндестік, бірін-бірі аяғынан шалу бар, бірақ ол оңбағандықпен, қатыгездікпен жасалмайды. Өйткені руханият саласындағылардың алдында екі мақсат тұрады – ақша табу мен əсемдік, сезім əлемі арқылы шамашарқынша еліне қызмет ету. Саясатта бір-ақ мақсат – қайткен күнде де билікке жету. Оны оңбағандық деп батыл айтып жатқанымыз – сол.

	Рас, суреткерлер де екіге бөлінеді – жасаушы жəне орындаушы болып. Жасаушы – жасампаз, оның ішкі дүниесі түпсіз байлыққа ие, сол байлықтан өзінің шығармашылығына керектісін күреп ала береді. Ал, орындаушы, белгілі бір биікке жетіп алған соң, бар арманы – сол биігінен төмендеп қалмау, қайткен күнде де публиканы өзіне қаратуын бəсеңдетіп алмау қамында болады. Оның алған асуы биіктеген сайын, өзінің əдеттеніп алған ісін аса шеберлікпен жалғастырады. Олар атақты болған сайын тəуекелге көбірек барады жəне де тəуекелге баруға қорқақтана беретін болады. Бұлай ететіндер түрлі шығармашылық одақтардың басшылары мен қызметкерлері ғана емес кезінде атағы шыққан, үлкен концерт залдарын толтырып жүрген белгілі өнер қайраткерлерінің ішінде де бар. Қорқақтық – «күндердің күнінде өз мүмкіндігімнен төмендеп қаламын ба» деген қауіптен болады.

	Жасампаз өнер иесі қорықпайды, ол өзіндік «мені» бар адам, қашан да кешегіден бүгін жақсырақ орындаушы немесе жазушы болуға, өзінөзі таңқалдыра өмір сүруге тырысады. Төсекке жатқанда адам жастығының жайлы жерін іздейтіні сияқты шын шығармашыл азамат өз шығармасында бұрынғыларынан өзгеше бір жаңалық болуын қалайды жəне оған мүмкіндігі жетеді.

	Шоқан Уəлиханов: «Əркімге халық қымбат. Туған халқымды мен де сүйем. Ол – мəдениет сатысында төмен қалған ел. Əр халықты жоғары сатыға көтеру – көзі ашық ұлдары мен қыздарының міндеті. Менің халқымда ондай ұлдар мен қыздар жоқтың қасы» деп, өз заманында көңілі толмағандай пікір білдірген болса, бүгінгі ашықтық, ақпарат молдығы заманында тəуелсіз елдің ұл-қыздарының ондай болуға құқысы жоқ.

	«Кісі қисық ағаш еменді екі-үш айналып, қабығын шұқып, діңін түрткілеп көрді. Содан соң, неге екенін өзі де білмейді, қисайған жағына қарата қалың табанымен қайқайта тұрып тепті. Былқ етпейді. Əлі қаншама тұрады. Жоқ. Əуелде қисық орнаған. Содан соң, тамыр тартып, жапырақ жайып, бой созған сайын ауыр салмағы төмен тартып, мысқалдап, бұрынғыдан əрмен қисая берген. Теріс бітімін көріп, ешкім түземеген. Немесе түзелмеген. Сол қалпы жуандап, бұтақтана түскен. Қисық қалпында. Енді аз ба, көп пе, уақыт өткен соң, кесімді мезгілінен көп бұрын, түбінен қырқыла құлайды. Қарлы жауын жауып, екпіндей дауыл соқса болғаны. Əрең тұрған қисық ағаштың ғұмыры санаулы» (Мұхтар Мағауиннің «Қисық ағаш» хикаятынан). Осы қисық ағаш сияқтанып қиялай беретін кей адамдарға керісінше – өзбетінше, өзі таңдап алған бағытын індете зерттеп, өзі білген, өзі көзі жеткендерін алдындағы шəкірттеріне, түсінетін ортаға жеткізуді мақсат тұтқан Қойшығара Салғараұлына құрметпен қарауға тиістіміз деп санайтындардың біріміз.

	Төзім. Ол сəтсіздіктерге көну немесе қиыншылықтарға қарсы тұра алмау ғана емес, ол – талант!

	Төзім – ол шыдымдылық, жеңіске деген жігер, күту қабілеті жəне əлемді қалай болса солай қабылдау. Төзім – ол үміттену өнері. Өмірдегі əрбір қадам біздің төзіміміздің шекарасын кеңейтеді.

	Алға мақсат қойып, оған жете білу үшін төзім керек. Ол үшін:

	– үлкен мақсатты кішкене мақсаттарға бөлу жəне оған сатылап жетуге тырысу, бірден аттап кете алмайсың;

	– жолай азғана жеңіліс бола қалса беріліп кетпеу, тағы да, тағы да ұмтылу;

	– бастаған істі аяғына жеткізу, ол үшін барлығына шыдау; – күту, ол үшін уайым шеге бермеу.

	Шыдаған, төзген адамға барлығы өз уақытында келеді.

	Кең көлемде алсақ XXI ғасырда адамдар өз қажеттіліктерін қанағаттандырудан басқа ештеңені ойламайтын болып алды. Осы жағдай адамдарды бүгінде діннен сая іздеуге итермелеуде. Бірақ Кампучийде Пол Пот жүздеген мың адамды жазықсыз құрбан етіп жатқанда будда ілімі бір рет те тоқтам айтпай, үнсіз қалып еді ғой...

	Байлық үш түрлі болады, дүние байлық, тəн байлығы, рухани байлық. Дүние байлық адалдықпен мол жиналмайды. Тəн байлығы құдайдан жəне адамның өзінен. Рухани байлық – адамның болмысынан, ниетінен, өмірлік жолынан көрінеді.

	Карл Маркстың: «Экономика – бұл базис, басқаларының бəрі – надстройка» деген сөзі бар. Бұған келісе отырып, экономика, əлеуметтік қорғау (оған экология да жатқызылады) жəне мəдениет үшеуін тең санағанды жөн дегіміз келеді. Экономика арқылы қалған екеуі жетілетіні рас, бірақ үшеуін қатар алып жүрмесе, экономика белгілі бір деңгейге жеткенде тоқырайды. Дала ошағы – мосының үш аяғы сияқты, үшеуі тепе-тең жəне берік орналаспаса, қазандағы ас төгіледі. Барлық саясат осы үшеуінің аясында жүргізілуі тиіс. Алдымен экономиканы көтеріп алайық, сосын барып адамдарды əлеуметтік жағынан қорғаймыз, экологияны сақтаймыз, адамдардың мəдениетін көтереміз деуге болмайды. Елбасы Нұрсұлтан Назарбаев: «Əуелі экономика, сосын саясат» дегенде басқаны айтқан. Президенттің ойы – экономиканы жетілдіріп алмай, саясатпен айналыссақ, жетпей тұрғанды сынап, жан-жаққа тарта берсек, экономиканы дамыта алмаймыз, экономика дамымаса қаржы тапшы болады, қаржы тапшы болған соң қанша ұрандатсаң да ештеңеге жетісе алмайсың» дегенге келеді.

	Ал өмір сүрудің ең басты қағидасы – ұят. Жеке адам үшін де, мемлекет үшін де! Сондықтан біз айтқан үш базистің үшеуінен де биік тұратын басты базис – ұят болуы тиіс. Адамзаттың мыңдаған жылдарғы тəжірибесі, бұрын-соңғы діндер Ұятты ең маңызды санаған. Бұрынсоңғы қоғамдардың бəрі əділеттілік тек ұятқа мойынсұнғанда ғана халқына жақсы тұрмыс сыйлаған. Нарық экономикасы сынды қатыгездеу қоғамда да ұятқа басымдылық берілсе адамдарды теңсіздіктен, еріксіздіктен қорғау барынша дұрыс жүреді. Билл Гейтс деген əлемдегі ең бай адам бүкіл жинаған дүниесінің тең жартысын Құдай берген денсаулығы мен жағдайына қарай, қанша тырысса да жеткілікті күнелтуі мүмкін еместерге бөліп беремін дегені – оның ұятының оянғаны.

	Ең негізгісі – өмірдің мағынасын табу, адамның өзін-өзі тануы, яғни – ұятының ояу болуы, өз ұяты алдында жауап бере алуы.

	Біз адам өмірінің жəне мемлекеттің іргетасы ұят екенін түсінгенімізше, біздің барлығымыздың бірдей жолымыз болмайды. Бүгінгіше біреулер біреулерден жалақыны мың есе көп алатын, миллион есе бай болатын қоғам тіршілігі жалғаса береді.

	Рас, экономика – ең негізгісі, ол өрлемесе, басқа салаларға жол ашылмайды.

	Экономиканың дамуы, əлеуметтік қорғауды жақсару заңдармен, шешімдермен, ережелермен жүзеге асуы мүмкін. Ал заңдар арқылы мəдениетті жетілдіру, адамдардың ұятқа жат қылықтарын түзету мүмкін емес. Адамдардың ұяттан аттауы заңдармен реттелмейді, заң арқылы адамдардың бірінің-біріне қиянаты, озбырлығы, қылмысы ғана тəртіптеледі.

	Заңдар, əдетте, өлі сөздерден тұрады. Ол сөздер белгілі бір жағдайда ғана «тіріледі». Ал, «тірі сөз» деп біз, біреулердің ұятын оятуға қабілетті сөзді айтамыз. Ұятты ояту – зиялылық. Нағыз зиялы рухани құндылықтарды материалдық игіліктен жоғары қояды.

	Адамды адам етіп тұрған – оның өмірге деген көзқарасы, ой-тұжырымы, сенімі мен сезімі. Бұлар, қазіргі тілмен айтқанда, адам сапасына жатады. Адам өзіндік сапасын жетілдіру арқылы жетістіктерге жетеді. Əрине, қызмет бабында жетістікке, түрлі лауазымдарға айла мен өмірге бейімделе білу, өзін басшылық алдында қайткен күнде де жақсы жағынан көрсетіп қалуға тырысу арқылы да жетіп жататындар аз емес. Бірақ, бұлай ету арқылы адам, біріншіден, биік лауазымға жете алмайды жəне екіншіден, бұл жағдайда, адамның өзінің бағасынан, атқарып жатқан қызметінің бағасы жоғары болады.

	Қызмет орнында жеке адамдық сапаны көтеру үшін басшылық тара-пынан адамға мəн беру мен құрмет тұтуды теңестіру қажет. Мəселен атақ-даңқы, беделі мен абыройы биік адамның көбірек құрметтелуі жоғары болып, оның қызмет сатысындағы жеке тұлға ретінде бағасы одан төмен болып жататыны кездесіп қалатыны жиі. Ал қызметі жоқ адам – біздің қоғамда адам қатарынан шығып қалады. Осыдан барып, дулы ортада жүру үшін адамдардың көбісі бедел мен абыройды пайдаланады. Содан адамға емес, атақ-даңққа мəн беріледі, сөйте-сөйте барлық адамды қызмет орнына қарап бағалау жаппай үрдіске айналады.

	Дипломы бар, бірнеше тіл білетін, анкетасы барлық жағынан сай қызметкерлердің ішінде де істеген ісінің сапасы, пікірлері, жеке қасиеттері кемшін түсіп жататындар баршылық. Суретшілердің қағаз бетіндегі əсем етіп салған суреті шын бейнеге айналғанда сұрқай бірдеңе болатыны сияқты, анкетасының мүлтіксіздігіне қарап қана бағалауға болмайды. «Пəлен қызметке қалай да көтерілемін» деп қатты тырысқан қызметкерден басшыларға жағынғыш, біреулерді жұмсауға икемді, қарамағындағыларға күдікшіл басшы шығады. Оларда атқарып отырған қызметінде жаңашылдық, жігерлілік, шеберлігін шыңдау аз болады.

	Əнші, артистерді бір-бірімен салыстырып, анаусы жақсы, мынаусы жаман деп бөлмеу керек. Əркімнің мүмкіндігі, көңіл қалауы əртүрлі. Ұнаса жақсы, ұнамаса тыңдамай қоя сал. Қызметшілерді ұнамаса қуып шыға бермейді, олардың тағдыры əртүрлі, бұл деңгейге əртүрлі жолмен жеткен, біреулері білімімен, тəртіптілігімен, мінезімен; біреулер айламен; біреулер жағынумен; біреулер туысқандық жолымен; біреулер басқа жолмен; біреулер жоғарыдан төмендеп, біреулер өмір бойы тырбаңдаумен біртіндеп өсіп жеткен. Əркімнің отырған қызметі бүгінгі ниетіне сай, мүмкін, олардың қызмет биігінде жеткен жері сол болар, сондықтан қалай болған күнде жабысып айырылып қалмауға тырысуда шығар, біреулер жұлдызды сəтім əлі алда деп күтумен жүр, біреулер уақытының өткенін мықтап сезініп, сонысын мойынсұнып бəріне төзіммен қарауға үйреніп жүрген шығар. Өркениетті елдерде қызметке алуды кадр қызметінің басшысына тұтастай сеніп беріп қояды, жекеменшік мекемелерде ол істі меншік иесінің əйелі немесе өте жақын адамы атқарады, өйткені бұл – басшының ең сенімді адамы атқаруға тиіс іс. Бізде биігірек қызметті əдетте бастық өзі шешеді, одан былайғыларын кеңсе басшылары жеке бақылайды. Конкурс, тест, сұхбат бəрі сол шешуші тұлғалардың шешіміне бейімделеді. Негізінен айтушысы бар адамның жолы көбірек болады. Анкетаға қарап қабылдай салу да кездеседі. Жолы болғыш, бір көргенде ұнай кететін адамдар болады, таңдау алдымен соған түседі. Басшыға көбіне бəрібір, алған қызметкері жақсы болып шықса жақсы, басқаша болса, «дұрыстап таңдамапсыңдар» дей салады, формальды түрде: «кадр үшін жауап беретіндер бар» деп өзін арашалай салады. Бірақ, қызметшілермен жұмысты басқаратындар, шешім жасар алдында қарамағындағылардың əрбірінің өз тағдыры бар екенін ұмытпайтын мейірімді, мінезді кісі болғаны жөн.

	Тіршілікте реттілікті, қисындылықты, əділеттілікті, бақытты болуды əркім де аңсайды, бірақ кездейсоқтық, ретсіздік, бұрмалау көп кездеседі. Сондықтан адам еш ойына келмеген жағдайлар бола қалғанда да аласұрмауы, бірқалыптылықтан танбауы тиіс.

	Профессионал емес, кездейсоқ адамдар қызмет сатысында тез көтеріледі. Өйткені ол өзінің білімсіздігін икемділікпен, жағынудың жолын əбден біліп алумен жасыруды үйреніп алады.

	Қызметкерді бағалауда анықтамалар мен «кеңес берушілерге» емес, сезімдік ерекшеліктерге, жеке принциптеріне назар аударған жөн. Адамдарды бағалауда субъективтілік керек.

	Барлығын нақты жоспарлау қиын, жаңылу, қателікті еңсеру арқылы шеберлік жетіледі. Адамдық сапа осылай қалыптасады.

	Оқығандарым мен зердеге түйгенімдерімді барлап қарасам, олар ұлттың 1-2 пайызының ғана өзіндік пікірі болатынын айтады. Қалғандары соларға ереді екен. Сол өзіндік пікірі барларды сан жағынан, əсіресе сапа жағынан өсіруге тиіспіз.

	«Ердің бағасы елге еткен еңбегінің зор яки кішілігінде емес, ел деген жүрегінің таза болуында; тілегінің елмен ортақ болуында» деген Мағжан ақынның сөзі қашанда өзекті.

	«Саған өз өмірбаяныңды барынша ұзақ баяндап жаз десе ең соңғы бетке не жазар едің?» – деген сұрақ өмірге бейтарап қарай аламайтын адамның бəрін де ойлантса керек.

	Міржақып Дулатов өткен ғасыр басында «Қазақ» газетіне былай деп жазған екен: «Ресей Думасына қазақтан депутат сайлану мүмкіндігі болғанда біз қазаққа шын пайдалы депутат таңдауымыз керек. Ол ақ жүрек, таза болса, жұртты я сатып, я алдап кетпейтін болса. Халық үшін ерінбей қызмет етерлік, екіталай жерде жанын қиярлық ержүректі болса. Өз пайдасынан жұрт пайдасын артық көретін болса. Саясат ісіне жетік болса. Білімді шешен, оқыған көсем болса. Халықтың қалпына, салтына, тұрмысына жете таныс болса. Міне, депутат болуға осындай адамдар лайық. Жақсы болу үшін депутат болу шарт емес, депутат болу үшін жақсы болу шарт. Депутат болған кісі абыройлы, жақсы болса, жұрттың алдына Алла бергендер түседі».

	Бұл сөз депутатқа ғана қатысты деп санамау керек (оның үстіне бүгінгі депутаттарға ол кездегідей болудың қажеттілігі де шамалы), бұл барлық зиялыларға, ілгері ойлыларға, сезім-парасат биігінде көрініп жүргендердің бəріне бірдей қатысты. «Депутат» деген сөздің орнына «зиялы» не «өзгеше ой иесі» деп қойып шықсақ, Міржақып сөзіндегі талаптарды орындауға қатыстылардың бəрі қазақты көркейтуге, рухын өсіруге қызмет ететіндер деп санауға əбден болады.

	«Мен бір нəрсе жасайын деп едім, бірақ оның орындалуы мүмкін емес деп санаймын» – дейтіндер кездессе: «Иə, мен де кезінде көп нəрсені мүмкін емес деп санайтынмын» – дейтін боламын. Кез келген істі атқару бірталай уақытты талап етеді, бірақ мүмкін емес істі атқаруға одан көп есе уақыт керек...

	Əл Харизи: «Сөз бар болғаны гүл ғана, ал іс – сол гүлден түйнеген жеміс дейді.

	Иранғайып: «Сөздің құны бөздің құны құрлы болмай жатқан» деп бағалаған бүгінгі заманда «Ең қасиетті нəрсе – сөз!» дейді Салғараұлы. Терген мен жиғаның өмірдің мағынасын іздеуге емес, құлқынның қамын ғана күйттесе, қанден тірлікке ғана табынса, ондай өмірдің несі өмір. Қойшығара Салғараұлымен түйісетін, үндесетін жеріміз осы екенін көңілге медеу тұтамыз. Ағамыздың ғұмырының ұзақ, елге берерінің молая беруіне тілек қосамыз.

	Қойшыағаның жандай досы Ақселеу Сейдімбектің: «Тарих көшінің ұлы шеруінде əр ұрпақтың өзіне ғана тиесілі міндеті болады. Ол міндетті тек сол ұрпақ қана келістіріп атқара алуға тиісті. Себебі кез келген ұрпақ – өзі ғұмыр кешкен кезең үшін өткен мен болашақ арасының жанды көпірі. Оның тал бойында өзіне дейінгі сан ғасырдың жүгі бар. Сол жүктің сабақты жібіне дейін қалдырмай болашаққа қол жалғау – жер басып жүрген тірілердің ең киелі міндеті. Тарих көпірінен өткізіп үлгере алмай, артта қалдырған асылдың кез келгеніне енді қайтып болашақ ұрпақтың қолы жетпейді. Қолы жетпегені былай тұрсын, арттағы жолда қандай асылдардың шашылып қалғанын білместен, қолына іліккенді малданып ғұмыр кешеді» дегені өткенімізді зерделеуге соңғы қырық жыл ішінде мықтап кіріскен Қойшыаға секілді бітігшінің жəне өзімен қатарлас өткеніміздің қойнауына үңіліп қалам тартып келе жатқандардың тарих алдындағы ұлы мұраты жолындағы аянбас еңбектерінің не үшін жасалып жатқанына жауап береді. Өткеніміз бен болашағымыздың жанды көпірлерінің бірі осынау асыл азаматымызға алдағы ғұмырында да толымды еңбектер бере беруін тілейік.

	Біздің Қойшығара Салғараұлының кітаптарын алдын ширек ғасыр, соңғыларын үш-төрт жыл өткенде қайта оқып шыққанда көңілге түйгеніміз, оған қатысты түрлі ойларды, соған лайық өз пікірімізді жеткізгіміз келгені осылар, құрметті оқырман. Барлық ойымызды көрнекті ғалым Серік Қирабаевтың сөзімен түйіндегіміз келеді: «Əдебиет – мəңгілік нəрсе. Ол жазылған дəуіріне ғана емес, кейінгі ұрпаққа, барлық заманға қызмет етеді. Оны оқыған ұрпақ өзінше ұғады, одан өміртануға керек ой, сөз таба алады».

	Қойшығара Салғараұлы да жазушы болуға талаптанған əрбір жас сияқты əуелі өлең жазған. Ол «Ілгешек» деген атпен кітап болып шыққан. Одан сатира саласында да бағын сынап көрген, сықақтары мен скетчтері сахналардан, Қазақ радиосынан орындалған. Одан кейін «Сол бір күндер», «Соқпақ жолға бастайды», «Тоғысқан тағдырлар» атты əңгімелер мен хикаяттар жинағын, «Үбедей» атты ертегі кітап шығарған. Абайды тереңірек танымаққа ұмтылып «Таным баспалдақтары» деген зерттеу еңбегін жариялатқан. Біз жоғарыда сөз еткен кітаптарынан басқа, кейінгі кезде «Елдік негіздерін» дамыта түсіп «Оян қазақ» атты бір еңбек жазды. Қытай елінде болғанда ізденген, зерттеген, көзі жеткен дүниелерді елге оралған соң бірнеше ғылыми-зерттеу еңбектері етіп жариялаған. «Мүде хан» атты киносценарийі жеке кітап болып жарық көрді.

	Менің жазушы-ғалыммен сұхбаттарымның бір нəтижесі – енді ғана баспаға ұсынып отырған «Ұлы дала» атты еңбегін қолжазба күйінде оқып қарауға берді. Ол туралы осы кітапта жеке тарау жазылды.

	Əдебиеттің сана-саласында барлығы жиырмадан астам кітаптары жарық көрген автордың кей кітаптары өзінде жоқ. Түрлі сапарларда ел ішінде болғанда сондағы таныс-жақындарынан өзінде жоқ кітаптарын енді-енді жинастыруға бет алыпты. Кітаптардың уақыт өте келе ескіріп, ұрланып, жоғалып кететінін ескеріп, Салғараұлымен бір сұхбатта ол кісіге барлық еңбектерін қайта қарап, заманға лайықтап жүйелеп, электронды нұсқасын дайындап, жеке сайт ашып не болмаса «Əдеби əлем» сынды сайттарға ұсынып, бүгінгі оқырман қай түкпірде жүрсін оқи алатын етіп жариялауды ұсындым. Ол кісі мақұл көрді де еңбектерін əзірлеуге уағдаластық. Мұнымыз – бүгінгі оқырманмен бүгінгі талапқа сай сырласу, жаңа оқырмандар аясын кеңіту жолы болатынына сенімдіміз.

	Бүгінгі ұрпақ – біздің артымыздан келе жатқан төртінші ұрпақ. Мына мол ақпарат заманында оларға адаспайтын сөз, жаңылыспайтын ой беретін Қойшыаға сынды азаматтарымыздың сөзін жаңа ұрпаққа, одан əрі келетін ұрпаққа жеткізудің бір жолы деп осынау еңбекке қалам тарттық.

	Алланың ризалығы болсын!

	01.2012-04.2012





	Оглавление

	Ұлы қағанат тарихы

	Алтын тамыр

	Көмбе

	Қазақтың қилы тарихы

	Ұлы қағанат

	Елдік негіздері

	Отаршылық кезеңнен бүгінге дейін

	Ұлы дала

	Түйін





