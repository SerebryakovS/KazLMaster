	Төкен Әлжантегі

	Жалғыздан қалған тұяқ





	Қонақтарын шығарып салған Басардың көңiлi құлази қалды. Ол қолындағы сағатына көз тоқтатқан едi, әлi түнгi он екiнi көрсетiп тұр екен. Сосын жиналмаған стол жанына келiп, бос бокалға шампан толтыра бастады. Көпiршiктiң тасып төгiлгенiне мән берер емес. Дастархан бойымен жылғалай аққан шарапты жанарымен ұзатып салып, оның қайда барып тоқтарын бақылаған жанша сiлейiп тұр.

	Осы кезде телефон безiлдей жөнелдi. Сонда ғана ес жиғандай болған Басар селк еттi де, шишаны стол үстiне қоя салып, қалтасын қарманды. Қолына ештеңе iлiкпедi.

	Телефон тағы шыр-шыр еттi. Құдды бүрге шаққан баладай безектейдi. Түнгi тыныштықта дауысы да ащы-ақ.

	Тұтқаны көтергенде арғы жақтан таныс дауыс естiлдi:

	– Ало, Басармысың?

	– Иә, тыңдап тұрмын, – дедi бұл селқос.

	– Мен Ескермеспiн ғой.

	– Таныдым.

	– Танысаң бопты. Ау, дос, туған күнiңмен! “Ештен кеш жақсы” дейдi ғой. Баламыз сырқаттанып бара алмадық, айып етпессiң...

	– Ештеңе етпейдi...

	– Кiмдер болды?

	– Өзiмiздiң жiгiттер, келiншектерiмен.

	– Жақсы-ы. Отырыс қалай өттi?

	– Ойдағыдай.

	– Маған сарқыт қалған шығар, ә?

	Арғы жақтан шиқ-шиқ күлкi естiлдi. Әлде Басарға солай көрiндi ме, әйтеуiр мұның жүрегi аунап-аунап түстi. Бiрге өскен жолдасы кекетiп тұрғандай. Дегенмен, лықсып келiп қалған ашуын тежей:

	– Бар айтарың осы ма?– дедi.

	– Осы ғана. Құттықтаймын! Ертең, уақыт болса, кiрiп шығармын.

	– Бопты.

	Тұтқадан үзiк-үзiк дыбыс шалынды.

	Ол қайтадан стол жанына жете бере кiлт тоқтады. Өз көзiне өзi сенер емес. Дастархан бойымен аққан шарап жерге құлапты да, одан әрi жол таппағандай кiшкене көлшiк құрапты. Не сiңiп кетпейдi, не буланып ұшып кетпейдi. Моп-момақан. Сүртпесең суланып жатып алатын сыңайы бар.

	“Құдды менiң өмiрiм”, – дедi Басар күбiрлей. Осы сөздiң аузынан қалай шығып кеткенiн байқамады. Қырық жетi жыл бойы қасқайып қарсы тұрған, ащысын да, тұщысын да татып, кермегiн елемей, тәттiсiн дәрiптей берген тағдырдың жалғандығын осы сөзiмен-ақ мойындағандай. Шындығында мойындады ма? Оны өзi бiлмейдi. Әйтеуiр бiр тегеурiндi күштiң соңғы кезде тұқыртып алғаны ғана мәлiм. Оны, бәлкiм, сырт көз айыра да алмас, дегенмен, iшкi айқайға не дерсiң? Онысы құрғыр әуелi тұншыға сыбырлаушы едi, кейiнде мүлдем ырықтан шығып кеттi. Санасын арбаған әзәзiлдей қақаң-қақаң етедi. Онымен де қоймай бар ғаламға естiрте шыңғыратынын қайтерсiң. Тiптi, ұят, ар дегендерiңдi табанымен таптап, жаншып тастамақ болады. О, тоба, мұндай да есiрiк бар екен-ау, мына жалғанда!

	Тоқта, тоқта! Кiм есiрiк? Ой ма, әлде оның патшасы – адам ба? Адамсыз ой қайда бастар дейсiң, ал ойсыз адам... Жо-жоқ, мұндай болу мүмкiн емес, ендеше патша есiрiк. Сондықтан да “ешкiнi мұрындықтауға, өгiздi жұдырықтауға” құмар.

	Басар тағы да жан қалтасын қарманды. “Қайда қойғанмын?” – дедi дыбыстап. Көзiмен жан-жағын шолды. Жұпыны серванттың үстiнде тұр екен. Жеделдете басып барып жоғын тапқандай қуана қорапты қолына алды. Түбiнен шертiп қалып, секiрiп шыққан бiр тал шылымды ернiне қыстырды. Бiрақ тұтатуға асыққан жоқ. Салмақтап байқағандай сiрiңкенi алақанында ойнатып бiраз тұрды. Құлағына әкесiнiң үнi естiлдi: “Кеңсiрiгiңдi құрт жеп бара ма-ей?” “Иә, кеңсiрiгiмдi ғана емес, жанымды құрт жеп жатыр”, – дедi бұл ширығып. Сосын шошынғандай бұрыш-бұрышқа алақтай қарады. Безiрейген төрт қабырғадан өзге көзiне ештеңе шалынбады. Жұпыны жиһазды бөлме тып-тыныш. Жайшылықта көшеде сапырылысып жататын машина гүрiлi де дәл қазiр тына қалыпты. Осының өзi үрей шақырғандай. Жалғыздық үрейiн санаға құйғандай.

	“Түбiнде жынданатын шығармын”, – дедi Басар шылымын тұтата берiп. Содан кейiн ащы түтiндi қомағайлана сорып-сорып жiбердi де, көзi жасаурай орындыққа отыра кеттi. Осы бiр жайсыз сезiмнiң басталғанына төрт-бес жыл.

	Түптамыры,бәлкiм,әрiдедежатар,дегенменащыайқайдың шыққанына көп бола қойған жоқ. Әсiресе, жалғыз қалған сәттерiнде ойы онға бөлiнедi. Тыншықтырып тұратындары да, тұншықтырып жiберетiндерi де бар. Соңғысы көбiрек мазалайды. Мұндай кезде көпшiлiкке ұмтылады. Қолы жетсе қуанады, жетпесе iштен тынады. Қолы жететiн сәтi тым аз. Жолдастары үйлi-баранды. Әркiмнiң өз күйбеңi, өз тiршiлiгi бар дегендей... Барса кет деместерi анық. Дегенмен, қаймығады. Жасырындысы жарып шығып өзiн масқара ете ме деп жасқанады. Ал, Басарда тiршiлiкте тiл безеуге келмейтiн тұңғиық көп-ақ. Онысының өзiн не шалып жығатыны, не алып тынатыны анық.

	Құлағына тағы да әкесiнiң дауысы естiлдi:“Ой, күшiк, осыншама күйрек болармысың! Кәне, көтер еңсеңдi! Сен жалғыздан қалған тұяқсың!”

	Бұл жолы әкесiнiң үнiнен шошынбады, бәрiне мойынсұнғандай шылымын құныға сорды...

	Бәрi неден басталып едi?

	Ес бiлiп, етек жапқан шақтан бастап Басар өзiн еркекпiн деп сезiндi. Бәлкiм, бұл бала болып, жалаң бұт жүрмеген де шығар. Әйтеуiр, әкесiн арқа тұтып, өзiне жақпаған елдiң бәрiн боқтап салатыны, тұстастарын түйiп қалатыны жадында. Әсiресе, қыздарға өш-ақ. Тұлымшақтарынан тартып, күнiне бiрнешеуiн жылатады. Ол iсiн кешке әкесiне жеткiзгенде әкесi мырс-мырс күлiп, бiр жасап қалады.

	Назар – батыр тектес адам. Екi иығына екi кiсi мiнгендей зор денесi басқалардыкiндей ебедейсiз де емес, шалт қимылдап, шауып түсер шапшаңдық танытып тұрады. Екi арасы тұтаса бiткен жау қабақ шегiр көздi сестендiрiп, онсыз да қара сұр өңдi сұсты ғып көрсетедi. Әкесiнiң мiнезi де бiрбеткей. Айтты-бiттi, кестi-үзiлдi.Онысын кесiмдi сөзiмен де, ожар қылығымен де сан дәлелдеген. Содан да болар, шалғайда жатқан ауылда Назарға батып “әй” дейтiн құдайдың құлы жоқ.

	Мiне, осындай адамның шаңырағына құрсақ құтаймады дегенге кiм сенер. Дегенмен, бұл шындық. Нәсiп туып бақты. Бәрi шетiнедi. Жасқа жетпей балапандарын жер қойнауына ұсынады. Ерлi-зайыптылар сан рет жылады, егiлдi де, әйткенмен жазғанға қарсы тұруға шамалары жетпейдi.

	Жастары жер ортасынан ауғанда Нәсiп тағы құрсақ көтердi. Ай-күнi жетiп Басарды дүниеге әкелдi. Бұл бiр шаңырақтың соңғы нүктесi екенiн сездi ме, Назар туған қызды ұл атады. Нәсiп “ұл таптым” деп қалжа жедi, ауыл адамдары қызылға тойып, көкпар тартты.

	Бәрiне сенгiш қайран көңiл-ай! Жалғанды шындық дегiзiп, тәттiнiң орнына кермек жегiзiп, тоймағанды тойдырып, тойғанды омақастыратын да сен екенсiң-ау. Басар осының бәрiн басынан өткiздi. Алғаш, кiмнен естiгенi беймәлiм, бiрге өскен құрбысы Ескермес: “Сен қыз екенсiң ғой”, – дегенде ботадай боздағаны бар. Бәрi ойыннан шыққан.

	Бiрде ауыл балалары қалың шұбарға ойнауға барды. Соғыстың жаңа аяқталған шағы. Бәрiнiң құлағына сiңiп қалған, “соғыс, фашист” деген сөздер ендi ойынға айналған кез. Шұбардың шетiне iлiккен бойда ересектеу бiреуi қолма-қол өзiн командир сайлады да, топты екiге бөле бастады. Сосын қарсы жақты қиқаңдағандарына қарамай “фашист” еттi. Мiне, осы топтың iшiнде Басар да бар-тын.

	Бiр қызығы бұл ойында жүйелi тәртiп жоқ. Белгiлi заңы “фашистер” жеңiледi. Егер қарсыласың қуып жетсе немесе тығылған жерiңнен тауып алса сен ананың құзырындасың. Ұрса шыдайсың, байласа көнесiң.

	Белгi берiлген сәтте бұлар зымырай жөнелдi. Басар байқады, шабандар әу-бастан-ақ “қолға түсiп” шырылдай бастады, ал жүйрiктерi екi өкпесiн қолдарына алып қалыңға сiңiп барады.

	Әлден уақытта соңында қуғыншы жоғын бiлген Басар тiлi салақтаған күйi бiр түп қарағанның көлеңкесiне тығылды. Жан рахаты осында екен. Төбеден шыжыған күннiң жалыны таса жердi әлi қармап үлгермептi. Көктiң үстiне жата кетсең тынысың кеңiп, көңiлiң жайланып сала бередi.

	Ол осы жерде бiрiншi рет қиялға бой ұрды. Әкесi айта беретiн самұрық құс – самолет бұларды қияңға алып ұшты. Басар әкесiнiң ескертуiне қарамай самұрықтың көзiнен қайта-қайта жерге қарайды. Онысы кiп-кiшкентай.

	– Бiз ендi үйге бармайықшы, – дейдi назданып.

	– Шешең сағынады ғой.

	– Сағына берсiн.

	– Нәсiптi жек көресiң бе?

	– Онымен бiрге жүрген қызықты емес.

	– Неге?

	– Ылғи үнсiз отырады. Сосын менiң қылықтарымды жақтырмайды.

	– Онда сабап алайын.

	– Жылайды ғой... Аяймын.

	– Олай болса осылай ұша берейiк. Күнге жетiп бiрақ қонармыз.

	– Күн кiшкентай-ақ қой....

	– Барған соң көрерсiң, ол үп-үлкен...

	Басар жоғары қарамақ болады, бiрақ шақырайған сәуле көзiн аштырар емес.

	Өзiмен-өзi жатқанында әлдене сыбдыр еттi де, артынша Ескермес бой көрсеттi.

	– Ә-ә, сен мұнда екенсiң ғой!

	Қиялының кiлт үзiлгенiне қапаланған Басар орнынан атып тұрып тұстасын кеудесiнен итерiп қалған едi, анау шалқалай құлады да, бетi-қолын қараған жырып кеттi.

	– Сен... сен қаныпезерсiң, – дедi Ескермес жараларын сипалай көтерiле берiп.

	Бұған Басар саспады. Ананың ұнжырғасы түсiп кеткенiн байқап, масаттана түстi.

	– Ал, сен қонжықсың.

	– Иә, деген... Ойынның тәртiбiн бұздың...

	– Әлiң келсе байлап ал.

	– Байлаймын. Мiне, белбеуiм бар.

	– Тақалшы, кәне, жүндей түтiп тастайын!

	– Қорқады деген...

	– Қорықпасаң кел берi!

	– Келсем келемiн.

	Екеуi ұстаса кеттi. Алғашқыдай емес, Есермес есiн жинаған ба, күштiлiгiн байқатып, Басардың бiлегiн мытып-мытып жiбердi. Бiрақ, Басар оған мойыған жоқ, Қайта ашуы бетiне теуiп тiстене қалды.

	– Жеңiлесiң бе? – деп сұрады Ескермес ентiге тұрып.

	– Ең әуелi жығып ал.

	– Мен қызбен күреспеймiн.

	– Не, не!?

	– Сен қыз екенсiң ғой...

	Басардың денесi дiр еттi. Ол ендi өзiнiң iсiне есеп берместен қарсыласының шашына қос қолын салып жiбердi де, ананы бұрай жығып, кеудесiне мiнiп алды.

	– Не, не дедiң?..

	– Сен қызсың!

	– Мә, саған! Мә, саған-н!

	Басқа, көзге төпелей ұрғаны есiнде. Ескерместiң мұрынынан қан ақты. Басардың айызы бұған да қанған жоқ. Даланы басына көтере жылап, үйiне қарай жүгiрдi.

	Сол күнi ауылға жай түскендей болды. Назар Ескерместiң үйiне ат ойнатты. Арашаға түскен тiрi пенде болсайшы. Тұрғындар жабықтан сығаласумен тынды.

	Кешкiсiн Басар тосын жайдың куәгерi атанды. Қас қарая Ескерместi жетектеп шешесi келдi.

	– Назар, – дедi ол табалдырықтан аттар-аттамастан баласын желкесiнен бiр түйе алға оздырып, – Нешеме жыл едiреңдедiң, еңкейгеннен басқа жазығымыз жоқ. Боқтасаң боқтығыңа, қамшыласаң қамшыңа көндiк. Соның бәрi нелiктен? Жалғыз-жабы болмасын дегендiктен. Осыны сен түсiндiң бе? Жоқ! Бүгiн келiп шаңырағыма ат ойнаттың, байымды таяққа жықтың. Ол бейшара тұщы етiне ащы таяқ өтсе де қарсыласты ма? Жоқ! Аш көзiңдi, Назар, аш! Менiң байымды да бiр әйел ұл тудым деп қалжа жеген. Осыны ұмытпа! Тағы айтарым – он бала тудым деп ойқастамаймын. Көре алмағаның осы болса ал мынаны. Пiсiрiп жейсiң бе, шабақтап өлтiресiң бе, өз еркiң. Көзiңе шыққан сүйел осы бала болса, құдай алдында сұраусыз, ал!!

	Үй iшiнде сiлтiдей тыныштық. Нәсiп көзiн жерден көтермейдi. Назар да қатып қалған.

	Басар мына көрiнiстен шошынғандай қабырғаға жабыса түстi. Тұс киiздi ұстаған қолы дiр-дiр етедi.

	Әуелi есiн жинаған Нәсiп. Ол көкiрегi қарс айрыла күрсiнiп, алға қарай бiр-екi қадам жасады да, Ескерместiң шешесiн құшақтай алып сарнай жөнелдi. Сөзiнiң бiрiн түсiнсең, екiншiсiн түсiнбейсiң...

	Аналар кеткен шақта өксiгiн әлi баса қоймаған Нәсiп Назарға жүз бұрды да:

	– Құдайдан жасырмағанды адамнан жасырып қайтемiз, тағдырдың салғанына мойын сұнайық та, – дедi бәсең үнмен.

	Назар мiз бақпады. Нәсiп қайтадан сөйледi.

	– Қаттысың-ау, отағасы, қаттысың. Темiр екеш темiр де балқып, мұз екеш мұз да ерушi едi, сенде, сiрә жан жоқ шығар...

	Әкесi үн қатпады. Бұл Нәсiпке ашу тудырды ма жүзi күреңiтiп, шешесi тағы тамақ кенедi.

	– Осы босағаны аттағанда сүйегiм осы босағадан шығар деп келiп едiм. Ерте ме, кеш пе солай болатыны даусыз. Сенiң алдыңда арым таза. Ендеше саған сөйлеуге де қақым бар. Адаспа, отағасы. Баланы да адастырма. Шындықты мыңнан жасырғаныңмен бiреу бiледi. Ал, бiреу бiлдi дегенше...

	– Оттама! – дедi осы кезде Назар шаңқ етiп. Бiрақ бұл шешесiне тұсау сала алмады. Ол ойын әрi сабақтады.

	– Иә, иә, бiреу бiлдi дегенше ел бiлдi де. Түсiнсеңшi, отағасы-ау, түсiнсеңшi. Қасқыр да бөлтiрiгiн өз күнiн көруге жасынан баулиды. Бiз адамбыз ғой. Мен – ана, сен – әке емеспiсiң!..

	– Қысқарт!

	– Ертең екеумiзге ел не демек, Басаржан не айтпақ?

	Қарғайды ғой, сорлы-ау!

	– Қысқарт! Әйтпесе тiлiңдi кесемiн-н-н!

	– Менiң тiлiм кесiлгелi қай заман. Алғашқы перзентiм шейiт болғанда-ақ ол қиылған. Ендiгiм далбаса ғой...

	– Қоясың ба, жоқ па?!

	– Осы аз ғана бiрге өткiзген тiршiлiкте алдыңнан кесе көлденең өтпеппiн. Не айтсаң соны мақұлдадым. Жөн бе, бұрыс па, оны да сараламадым. Сен де менi бiр тыңдашы. Мен ризамын, отағасы, бәрiне ризамын, тек сенiң өмiрiң өксiмесiншi, жолың қысқармасыншы. Сен... Сен төсек жаңғыртшы..

	Осы кезде Назардың қолына қайдан түскенi белгiсiз, сегiз өрiм қамшы ысылдай келiп Нәсiптiң жауырынына оралды. Соның артынша үйдi басына көтерген жанкештi дауыс шықты. “Ө-ө-ө! Ө-ө-ө!”

	Бұл – етпеттей құлаған күйi жылап жатқан әкесi едi.

	Мынау – нағыз жан ашуы болатын. Жылдар бойы бiрiне-бiрi қаттасып, уақыт өткен сайын тоң болып қатып қалған шеменнiң бiр сәтке лықсып кеткенiн көру қандай ауыр. Әйткенмен жанар берген соң көре де, сезе де аласың. Бiрақ, қолыңнан келер қайран жоқ, сен бiр жағадасың, ол екiншi жағада. Ортада үйдей толқындар буырқанып бет бақтырмайды.

	Әрине, дәл осы шақта мұны толық түсiнуге Басардың санасы жетпегенi анық. Бала көз алдында өтiп жатқан жабайы көрiнiстерге шоши қараған, денесi түршiккен. Әкесiне ұқсап өкiрмегенмен, шешесi де сыңсып отырған. Тарам-тарам жастар бидай өңдi жүзiн қуалай етегiне тырс-тырс тамғанда Нәсiп теңселiп-теңселiп кеткен. Қушықтай денесi бiр уыс болып бүгiле қалған шеше тақсыретiн айтып ауыз жеткiзе алмас.

	Әкеге елiктеп, әке мiнезiн қабылдағанмен Басардың дене бiтiмi жағынан шешесiне тартқаны даусыз. Бұл да әлжуаз. Саусақтары салалы. Дөңгелене бiткен бет пiшiнi, қыр мұрыны, монтансып қарайтын қой көзi, қала бердi, сирек өскен қабағына шейiн Нәсiптен айнығысыз. Жұрт та мұны әлдеқашан мойындаған. Тек, осы ұқсастыққа қарсы екi адам бар. Бiрi – өзi, екiншiсi – әкесi. Назардың пайымдауынша – өсе келе Басардың етi толысып, сүйегi iрiленiп, әкенiң “аузынан түскендей” болады да қалады. Әке сөзiне бала да иланады. Өзi пiр тұтқан жанның ойы дөп шықса екен деп тiлейдi. Сондықтан да Басар шешесiне қарсы.

	Сөйткен әке нәр сызбастан үш күн жатты, төртiншi күнi таң құланиектене атын ерттеп, белгiсiз бағытқа жүрiп кеттi. Бiр адамға жөнiн айтса-шы. Нәсiп ұсынған тостаған толы көжеге ернiн де тигiзбедi. Тек, қас қарая үйге оралғанда ғана Нәсiппен күңкiл-шүңкiлге көштi.

	– Сәндiгүлге бардым, – дедi ол шайға отырғанда. Шешесi үндемеген едi, әке сөзiн әрi жалғады.

	– Тiрi жанға тiсiнен шығармағанына ант-су iшедi. Мен оған сендiм. Сенетiн жөнiм бар. Қиын-қыстау кезеңде үйелмелi-сүйелмелi екi үй қанаттасып бiр-бiрiмiзге сүйеу болған едiк. Ащы болса ащыны, тұщы болса тұщыны бөлiп жедiк. Ашаршылықта та абысын-ажындай болдық. Ендеше, Сәндiгүл бiздi сатпайды.

	Нәсiп тағы да не қоштағанын, не қолдағанын бiлдiрмедi. Қашанғы әдетiмен шайын сораптап ұзақ отырды да қойды. Жанарында шаршағандық белгi бар. Көз айналасы қалталанып тұр.

	Әлден уақыт өткенде ғана ол кесесiн стол үстiне қоя берiп:

	– Отағасы-ау, өзiң бiлiп, өзiң түйiп жүрген дүние ғой, оны маған несiне қақылдай бересiң, – дедi момақан үнмен.

	– Ертеңгi күнi бiрдеңенi көңiрсiтпес үшiн сенiң де бәрiн бiлгенiң жөн.

	– Менiң аузым құлыпталғалы қашан... Кiлт өзiңде, ашасың ба, жоқ, сол күйiнде қалдырасың ба, ерiк сенде.

	– Ашпаймын, ешқашанда ашпаймын!

	– Солай-ақ болсын

	Тәттiге тамсандырып, оның дәмiн таңдайға татырмайтын соқыр тiршiлiк-ай! Сенiң өмiр кешкен пендеңе жомарттығың да, жоқшылығың да көп-ау. Көлденең өткен көк аттыға несiбеңдi үйiп берiп, көшiңнiң соңында салпақтаған көп аттыға алақан жазбайтының қиын-ақ.Соңғы сорлылар жыласа көз жасын көрмейсiң. Алыстан көл болып, шөлiркеп, ентелеп жеткенде шөл болатының жаман. Осы соқпақта қаншама мұң, қаншама сыр қалды. Бiрiн ашпайсың. Бәрiн үйiп-төгiп, құшағыңа сыйдырып жорта бересiң.

	Мiне, осы көште Назар мен Басар да бар болатын. Бiрi жетектеп, екiншiсi оған iлесiп, саналарын тұмшалаған тұманнан айналаларына көз сала алмай олар да салпақтап бара жатты. Алдарында тосқан не, сор ма, ор ма, оған да мән берiспедi. Жүре берсе, жүре берсе – дәтке қуат сол ғана. Басар өсе келе боқтампаздықты екiншi қатарға ысырып, бiрiншi қатарға төбелескiштiктi шығарады. “Ә” дегенге “мә” деп қарап тұрады. Өзi шақар-ақ. Әлi келмей бара жатса тiстi жұмсайды. Әйтеуiр, қарсыласын басып тынады. Рас, жеңiлiп қалатын кездерi де бар. Мұндайда қайтпайды, тiлiн безеп бағады.

	Сөйтiп жүрiп шылым шегудi үйрендi. Алғашында даладан жылқының тезегiн жинап, кептiрiп тартса, келе-келе дүкеннен арзан қолды темекi сатып алатын болды. Әрине, тығылып тартады. Мұндайда ауыл жанындағы шұбар пана.

	Бiрде, осындай ұрлық iстеп отырғандарында, бұлардың үстiнен Назардың түскенi бар. Жоқ қарап қайтқан бетi ме, аты терлептi. Өзi де шапанын ер жанына байлай салыпты.

	– Мұрындарыңды құрт жеп бара ма-ей, көксоққандар! – дедi ол ат үстiнен күле қарап. Қорыққандарынан демдерiн iшiне тартқан балалар шөже торғайдай бүрiсе қалды. Соны сезген әке кеңк-кеңк күлдi.

	– Күшiктер-ай, сендердiң де өсiп, адам болғандарың, ә? Бiз қартаймағанда кiм қартаяды. Кәне, маған да бiр талын берiңдершi, насыбайым таусылып, мазам болмай барады... Балалар жасқана шегiншектеген едi, Назар тағы өтiндi.

	– Қорықпаңдар, айналайындар, пана болып, сая болудан басқа бiзде не қалды дейсiңдер? Сендер өстiңдер, бiз шөктiк, алдарыңнан жарылқасын!

	Мiне, мынау нағыз қолдау едi. Ауыдағы ең беделдi, ең қатыгез адамның ұрыспауы, қайта жақтай сөйлеуi бала бiткендi қанаттандырып жiбердi. Олар ендi өздерiн шын есейгендей сезiндi. Басардың айналасына балалардың көбiрек үйiрсектегенi осы кез.

	...Басар қолындағы шылымның әлдеқашан сөнгенiн байқап, алдындағы күлсалғышқа тастай салды да, қораптан тағы бiр талын алып тұтатты. “Беломордың” ащы түтiнi кеудесiн аша түскендей. Екi-үш рет қомағайлана сорып-сорып қалғанда бойы да жеңiлейiп сала бердi.

	Көшеде әлi де тыныштық. Қала шырт ұйқыда екенiн терезеден сығаламай-ақ жан-тәнiмен сезiнедi. Түннiң ортасында өзi секiлдi есуас болмаса кiм ояу дейсiң. Басар да жылы төсекте бұйығып жатар едi, бiрақ дәл бүгiн сана-сезiмi шамырқанып, жатуға мұрсат бермейдi. Ұйқы қашқалы қашан.

	Сөйткенше дәл терезе алдынан жеңiл машинаның өте шыққан гүрiлi естiлдi. Ол тыныштық қаймағын дiр еткiзгенi болмаса қақырата қоймады. Басар соған қуанды. Қанша дегенмен, ой тұңғиығына ың-шыңсыз бойлаған жақсы-ақ қой.

	Ол бокал толы шампанға қол созғанымен iшпедi. Тұңғыш рет көрiп тұрғандай көпiршiктерге шұқшия қарады. Мұнда да тiршiлiк бар сияқты. Бокал бетi бүлк-бүлк етедi. Онысы тым баяу, дегенмен көңiлге демеу. Қаздия қалған төрт қабырғаға телмiргеннен гөрi тiршiлiк нышынына үңiлген жақсы-ақ қой.

	Телефон шалып Ескерместiң баласының халын сұрағысы келдi. Дегенмен, тез қайтты. Түнгi екiде қай есi дұрыс адам бiреудi мазаламақ.

	Қай баласы екен? Есерместен аунымайтын тұңғыштары сүйкiмдi-ақ. Әлде ер бала болғаннан кейiн бе, әйтеуiр Басар соған үйiр. Үйiне бара қалса айналып-толғанып жанынан шықпайды. Сәби де бауырмал. Кiсi жатырқау дегендi бiлмейдi. Әлде кенжелерi ме? Әппақ бантик тағып, әппақ көйлек киiндiрiп қойғанда ақшақардан аусашы. Тек, бiр айыбы, шешесiне ұқсағандығы. Қаймыжықтай ерiндерi, тәмпiш мұрыны, қала бердi мойылдай қап-қара көздерi де сойып қаптап қойған шешесi. Бiр үйде, бiр ата-анада да мұндай ала-құлалық бола бередi екен-ау...

	Басар шылымын тағы сора түстi. Ту-у, қандай рахат! Осындайда Назардай әкең болғанына, өзiңнiң қыздан ұлға айналғаныңа еш өкiнбейсiң...

	Тоқта, тоқта! Басар осы тiрлiгiне өкiнiп көрдi ме? Жоқ, өкiнбептi. Мүмкiн, сәл осалдық танытқан кездерi бар шығар, әйткенмен...

	Сабыр, Басар, сабыр. Пенделiкке бой ұрып қайтесiң.

	Сен де адамсың, адам болғанда да...

	Ойпыр-ай, ойы тағы қайда бастап барады? Мойындамау керек. Әке әруағы алдында ұят та. Бiрақ қайыспас қара нар Назар да бәрiн мойындаған сияқты. Ой-ой, жалған-ай!

	...Басар еш таршылық көрмей оқуын бiтiрдi. Ақшаның көптiгiнен шашты, сапырды дүниенi. Не iшем, не кием демедi. Баршылықтың арқасы шығар, жолдас-жора да көп-тiн. Олар күндiз-түнi Басардың маңынан шықпайды. Студент кезiнде қалада бармаған түкпiр, кезбеген көше қалмады. Осындай сергелдеңнiң кесiрiнен техникумды “әупiрiмдеп” қана тамамдады.

	Әкесi үлкен той жасады. Дарақылықпен келген қонақтарына бие сойды, жақын-жұрағаттың әрқайсысына қойдың басын тартты. Ондағы ойы: “Көрсiн, бiлсiн мына жұрт, жалғыздың да жебеушiсi бар екенiн, жалғыздан да шаң шығатынын”, – дегенi едi. Мұнымен де тынбады, шапқылап жүрiп туған ауылдан жұмыс та тапты. Тракторшылар бригадасына бригадир етiп тағайындатты.

	Соңғы кезде қаланың у-шуына көндiгiп қалған Басарға ауылдың тып-тыныш өмiрi тозақтай едi. Таңның атысы, күннiң батысы көретiнiң аптап ыстыққа шыжыған дала ғана. Оның үстiне бiр мезгiл бой жазатын ресторан, театр дегендерiңнен де мақұрым. Әйтсе де шыдады. Әке қаһарынан ыққандықтан ғана қарсылық бiлдiрмедi.

	Өмiр бiрқалыпты өтiп жатты. Баласының мәртебелi орында жұмыс атқаратынына әке мәз. Шешесi де өз қуанышын көпшiлiкке жария етпегенiмен жан-жағына жадырай қарайды.

	Бiрақ, бұл ұзаққа созылған жоқ. “Ойбай, кеше Басар бәленмен шекiсiп қалыпты”, “Ойбай, бүгiн Басар түгендi кiлтпен ұрып, басын жарыпты”, – деген сыпсың сөз ауыздан-ауызға көше бастады. Бұл Назар мен Нәсiптiң құлағына шалынды.

	Бiрде әкесi баласын оңашалап:

	– Балам, – дедi жүдеу үнмен, – Сенi жасыңнан бетiңнен қақпадым. Мен әкеден жалғыз болсам, сен менен қалған тұяқсың, сондықтан да ешкiмнен кем болмағаныңды тiледiм. Тiлегiм ақталды ма деп едiм. Жұрт аузына кiм қақпақ қоя алады. Дегенмен, олардан шыққан сөз жөн бе деймiн. Ести-ести құлақ сарсыды. Қойсаңшы, мына қылығыңды...

	Басар осы сәт әкесiне шұқшия қарады. Көзiнде өшпендiлiк пе, әйтеуiр бiр елес жалт еттi.

	– Әке, өзiң жасыңда қандай едiң?

	– Мен бе... Менiкi, ендi, бiлместiк те...

	– Мен де жаспын. Ендеше бiлместiгiм көп шығар.

	– Қылығыңды бұған сайып қойсақ жақсы-ақ.

	– Соған сайыңыз, әке!

	– Ой-ой, балам-ай... балам-ай...

	Еркелетем деп еркiнсiтiп, жақсылық жасаймын деп жайратып алғанын ұқты ма, Назар бұдан өзге сөзге бармастан атының басын керi бұрды.

	Сол әке жыл өтер-өтпесте ауырмай-сырқамай, кенеттен қайтыс болды. Онда Басар үйде-тiн. Назар ертеңгiлiк шапанын желбегей жамылған күйi далаға шықты да, онда көп бөгелместен қайтып оралды. Жүзi сұп-сұр.

	– Нәсiпжан-ай қисаятын жастық тасташы, – дедi ол жалынышты тiл қатып. Бәйбiшесi төрт қабаттап көрпе төсеп, қос құс жастықты биiктеу қылып салғанда Назар да құлай бердi. Сосын көзiн жұмған күйi:

	– Аяғым мұздап барады, арланбасаң сипашы, – дедi тағы.

	Бұл қатал әке аузынан шыққан бiрiншi өтiнiш болатын. Бұрын Назар сұранбайтын, бұйыратын. Өзiнiкi жөнсiз, өзгенiкi дұрыс екенiн сезiп тұрса да илiкпейдi, шалқая түседi. Мына жалғанды жалпағынан басып жүрген өзi, ал басқалар оның басыбайлысы сияқты. Ол содан ләззат табады, содан жаны жадырайды.

	Мәсiсiн шешкенде көрдi, шынында әкесiнiң бақайлары көгiлдiр тартыпты. Нәсiптiң қолы әлсiз бе, әлде шошынған шағында күшi қайтып қалды ма, қанша жанталасқанымен қан ойната алмады. Өзi ернiн ауырта тiстеп алған. Ышқынғаннан ба екi бетiнен қызыл қашыпты.

	Басар шыдамады, жүрелей отыра қалып тарамыс аяққа қолын салып жiбердi де, жоғарылы-төмен ысқылай бастады. Әке аяғы мұп-мұздай. Әсiресе, бақайлары. Алақанына тiрi жанның денесiнен гөрi аязда қатып қалған мұздың табы сезiлдi.

	– Уһ, жаным-ай! – дедi Назар ышқынғандай. Нәсiп шалына жалт қарады. Көзi толған үрей.

	– Бiрдеңеден шошындың ба? Сырқат басын шайқады.

	– Бiссiмiллә, бiссiмiллә дешi.

	Назар кекесiндi жымиған кейiп танытты.

	– Кесiрге жазбашы, отағасы...

	Әке сонда ғана кеудесiне күш жинағандай тағы езу тартты.

	– Кесiр құдайдан өтiп маған жетпеген шығар...

	– Алла де ... алла де...

	– Де-мей-мiн-н!

	– Ой-ой, осы сенiң мiнезiң-ай!

	Шешесi күбiреп бiрдеңелердi айта бастады. Көзiнде жас. Тамшылар әжiм бойын қуалай жүгiрiседi.

	– Уһ, жаным-ай! – дедi әкесi әлден уақытта тағы да көкiрегi қарс айырыла. Шешесi ұйқыдан шошып оянғандай селк еттi.

	– Қырсығып қайтесiң, отағасы, тәңiрге жалбарыншы? Әкесi тiстене басын шайқады.

	– О, жаратқан, бұған не дауа, не дауа-а... Басар, бармысың?

	– Қасыңда отырмын ғой.

	– Бар, жүгiр, көршiлердi шақыр!

	Басар құйындай ұшты. Көздi ашып-жұмғанша бес-алты үйдi аралап өттi. Соның артынша бiраз адамдар жиналып қалды. Бәрiнiң жүзiнде абыржушылық бар.

	– Не болды?

	– Аманшылық па?

	– Бұрын сырқаты байқалмап па едi?

	– Сырқатың не? Назекеңнiң түшкiргенiн естiп пе ең...

	– Амандыққа жазсын де...

	– Иә, соны айт!

	Күбiр-күбiрдiң арасынан әзер өткен Басар әкесiнiң жанына жеткенде Назар “Уһ!” – дедi ышқына, сосын: “Жалғыздан қалған тұяқ-ай, ке... шiр... шi!”– дедi үзiп-үзiп, содан кейiн тағы бiр ышқынды да, созылып сала бердi. Ол жүрiп те кеткен едi...

	Бүгiнде, анықтап зер салса, қайран әке өзiнiң ағаттығын сол жерде мойындап, ақтық сағатында жөнсiз iсiне баласынан ғафу өтiнiптi-ау. Ал, мұны Басар сездi ме? Жоқ. Санасын тұмшалаған самарқау тiрлiк, салғырт ойдың бодауында алға баса берiптi, баса берiптi. Тiптi сезiмi сыр бергенде де көзiн жапқан шелдi арши алмапты. Неткен көрсоқырлық, неткен надандық! “Әйелдiң ешқашан еркекке айналмайтыны сияқты, еркектiң әйелге айналмайтыны аян”, – деген өмiрдiң өзi үйреткен қарапайым қағиданы жоққа шығармаққа ұмтылушылықты надандық демегенде неге балаймыз, дәл осыны көрсоқырлық демегенде неге теңеймiз.

	Иә, Басар адасты, оңбай алданды. Ол өзiнiң қыз екенiн өзгеден жасырғанымен өзiнен жасыра алмайтын. Әр құбылысты жасынан дағдыланған ұлдай қабылдағанмен iшiнен қыз болып қорытатын. Лап етiп тұтанған алғашқы сезiм де осыны танытады. Бiрақ бәрiн мойындауға жанын құрсап тұрған жалған намыс жiбермегенi ақиқат.

	Алғашқы сезiм... Шiркiн, сенiң ләззатiңе тойғандардың армандары бар ма екен, сiрә! Студент кезiнде сан көрдi, сағынысып табысқан ерiн мен ерiн ерiктi алып, құрбы-құрдастарына тiршiлiк, тауқымет дегендердiң не екенiн ұмыттырып жiберушi едi-ау! Мұндайда олар жандарында Басар тұрғанын да естен шығарып жiберетiн.

	Ендi саралап көрейiк. Басар сонда кiм жағына шығып, өзiнiң басына осындай күн туа қалса ерiнi кiмнiң ернiне жанасуын тiлеушi едi? Әрине, ұлдардың. Өйткенi, өз нәсiлi оған бiртүрлi жиiркенiш туғызатын. Қыздарды өлердей жек көретiнi де содан.

	Бiрақ Басар санасына сiңiп қалған көзсiз түйсiктен арыла алмады. Езуiне шылым қыстырып, не түрлi қияс сөздерден сая тапты. Сөйтiп қоздап келе жатқан қоламта – махаббат отын су сеуiп, өшiрiп тастады.

	Шындықты мойындау керек қой, Басар Ескерместi сүйдi. Күнi бүгiнге шейiн жiгiттiң жанында көбiрек болғанды, басқалармен емес сонымен сұхбаттасқанды жарататыны содан. Ескерместен айнымайтын балаға үйiрсектiгi де жасында жүрегiнде атой салған тылсым дауыстың әсерi.

	Басар өз махаббатынан оңай бас тартты. Өйткенi оған талпынуға қақы жоқ болатын. Еркек бiткен өзiн ер деп танып тұрғанда қалай қияс кетесiң. Олай еткеннен өлген артық шығар.

	Мiне, осындай жалған түйсiктiң бодауында жүргенде бiр күнi пәтерге Ескермес жеттi алқынып.

	– Әй, мына жатысың не, iнiне тығылған тышқанға ұқсап. Әйда, тұр, киiн, кеттiк! – дедi ол әй-шәйға қаратпай.

	– Қайда, бауырым-ау?

	– Барған соң көресiң. Қазiр менен ештеңе сұрама.

	– Сонда да...

	– Айтпаймын деген соң айтпаймын!

	– Қойдық, батырекесi...

	Басар бiр жайсыздықты сезiнгендей самарқау киiндi. Костюмдi иыққа iлер кезде ойланғандай ұзақ бөгелдi, содан кейiн киiмдi орындықтың арқасына iле салды да, шаршаған кейiппен керуетiне отыра кеттi.

	– Өй, мұның не? – дедi Ескермес таңырқап.

	– Сырқаттанып тұрған сияқтымын.

	– Қойшы әрi, күн ашық, жер қарада саған тиген қандай ауру? Сылтауратпа, жүр!

	– Бармай-ақ қойсам қайтедi, ә?

	– Болмайды.

	– Неге?

	– Сол. Мен бiреуге сенi таныстырамын деп уәде берiп те қойдым.

	– Оның кiм?

	– Барған соң көресiң.

	– Жоқ, қазiр айт, қыз ба, ұл ма?

	– Ой сен де қадалған жерiңнен қан алмай қоймайды екенсiң. Ұл, ұл!

	– Онда бармаймын.

	– Жолдастығыңа болайын!..

	Ескермес өз-өзiнен шыж-быж күйге түсiп бөлменi кезе бастады. Басар бiледi, қазiр анау аптығын басады да бар сырын ақтарып тастайды. Тек қиястана беру керек. Жiгiт мұнда тегiннен-тегiн келген жоқ.

	– Әй, барасың ба, бармайсың ба? – деп сұрады Ескермес әлден уақытта шыдай алмай.

	– Қайда?

	– Ей, мен саған бағанадан берi не айтып тұрмын?

	Қызға, ал керек болса, қызға!

	– Өзi былай, қалай, әдемi ме?

	– Бәз бiреуге менiң жүрегiм ери бермейдi.

	– Кәне сипаттап бершi?

	– Кiмдi?

	– Аруыңды.

	– Қалай айтсам екен? Ай десе ауызы, күн десе көзi бар.

	– Қашан таныстың?

	– Кеше кiтапханада.

	– Онда бопты.

	– Болса тезiрек киiн. Ресторанның алдында кездесуге уәде байласқанбыз.

	– Охо-о, қыздарды қымбатқа шақыратын қалтаң қашан қалыңдаған?

	– Мен бар, сен бар дегендей...

	– Сенiм артқаныңа рахмет!

	Басар кекесiндi мырс еттi. Сосын жастыққа жантая кетудi ойлап тұрды да, көңiлiн таңсықтық жеңiп, костюмiн қарына iлдi.

	– Ал мен дайынмын.

	– Кеттiк.

	Сол түнi өмiрiнде бiрiншi рет ой толқынының ырығында көрер таңды көзбен атырды. Iшiн аш бөрiлер тырмалап алас ұрды. Қызғаныш жалыны лап-лап етiп жүрегiн шарпығанда көзiнен мөлт-мөлт жас төгiлдi.

	Ескермес танысқан қыз тым әдемi екен. Өзiнiң сұлулығын сезiне ме, бойын тәкаппар ұстайды. Жан-жағына мұрынын шүйiре, менсiнбей қарайды. Сөз арасында Басарға: “Ер дауысты әйелден без деушi едi, қыз дауысты еркектi не iстеймiз?” – деп те қалды. Басар бiр қызарды, бiр қуарды. Кеңшiлiк жерде кездессе боқтап та салар едi, дегенмен көпшiлiк орында иба сақтады.

	– Қолыңызда тұрмыз, ерiк сiзде, – дедi тiстене.

	– “Ұсынған басты қылыш кеспестi” алдыма тартқаныңыз ба мынауыңыз?

	– Еркектiктi бетке ұстап одыраңдаған қисынға жатпас, ендеше сiз жөнiн таптыңыз.

	– Әйтеуiр мойындайсыз ғой?

	– Ненi?

	– Әйел жолы жiңiшке екенiн.

	– Мойындаймын.

	– Онда мiне қолым.

	– Құп!

	Қыздың алақаны да нәзiк-ақ. Ұлпадай үлп-үлп етедi.

	– О-о, мына алақанды жүрегiне басқан жiгiтте арман болмас, сiрә! – дедi Басар сүйсiнгенiн жасырмай.

	– Жазғаны басар.

	– Жазбаған бiздей бейбақ ше?

	Қыз меруерттей тiстерiн көрсете сыңғырлай күлдi.

	– Сiз бе? Сiзге де бiр ұлпа бұйырар. Тек сонда жайлыны жайсызға айырбастап алып жүрмеңiз.

	– Ақылыңызға құлдық!..

	Сол түнi Басардың тағы бiр түйсiнгенi – өз арнасына түсе алмайтыны. Бiр шақтарда жағалауын быт-шыт етiп бұзып шыққан, осы арқылы қайтар жолын кесiп тастаған өткенге оралу ендi мүмкiн емес. Жыла, сықта, тәңiрiңе жалбарын бәрiбiр сен жаңа, жаныңа бейтаныс соқпақтың жүргiншiсiсiң. Ол адастырса адасасың, шалса құлайсың. Тұруға тырбанатының даусыз. Дегенмен, не дiттеген межең, не алар биiгiң болмаған соң бос далбасаның қажетi қанша.

	– Ой, алдамшы дүние-ай!.. Ой-ой, жалған-ай!

	Әкесi қайтқаннан көп ұзамай шешесiнiң қыңқылы көбейдi. Сондағы бар айтатыны: Басар өз жөнiн табу керек.

	Екеуара ашық әңгiме де жүрдi.

	– Басаржан, – дедi Нәсiп, – Әкеңмен осынша жыл отасқаныма өкiнбеймiн. Ол – еркек, мен – әйелмiн, сондықтан ол биiк, мен аласа тұруым жөн едi. Сондықтан қаншама уақыт Назардың қай iсiне болмасын иә дұрыс, иә бұрыс дегенiм жоқ. Оның үстiне үлкен айыбым бартын. Ұл туып, әке өмiрiн жалғай амадым. Бұған, бәлкiм, мен айыпты емес шығармын, әйткенмен осы шаңырақтың тұтқасын ұстаған соң ерiме қызық ұсынбауым шүйкелетiп тастады. Бас көтеруден қалдым. Сөйтiп жүргенде сен тудың. Марқұм әкең сонда қандай қуанды десеңшi! Ұшып аспанға шықты, секiрiп жерге түстi. Жоқшылық кез болса да маған қалжа, елге қызыл татқызды. Назар ақылды ер ғой. Алдын да ойлап қойыпты. Үмiт, күдiк арасында алысып жүрiп үмiтке иек артыпты. Толғақ басталған шақтан бастап көршi кемпiр Сәндiгүлдi ғана қасыма отырғызды. Басқа ел ертеңiнде ғана кiшкентайлы болғанымыздан хабар алды. Бiз ер бала деп жар салдық. Әкеңнiң қалауы солай болатын. Сенi бесiкке салған да, қырқыңнан шығарған да Сәндiгүл. Тұсауыңды кескен де сол. Ендеше мына шаңырақтың бар сырына ортақ жан Сәндiгүл едi. Обалы нешiк, ол құпияны өзiмен бiрге көрге ала кеттi.

	Қателiк кiмнiң аяғын байлап, кiмнiң басынан өтпеген? Бүгiнде, қарап тұрсам, бiз қатты қателесiппiз. Оны әкең өлерiнде мойындап кеттi. Неге олай еттi? Бiлдi, ұрпақ жолын кескенiн ұқты. Сен де, жаным, ендi бұлтақтап адаса берме, өз үйiрiңдi тап!

	Басардың денесi дiр-дiр еттi. Мұрыны қусырылып, жүзi сұрланды.

	– Сонда не қыл дейсiңдер маған?

	– Ер баламын деп шолжаңдамай, ибалыққа түс.

	– Қайтiп?

	– Кәдiмгiдей. Шашыңды түзейсiң, шалбарды көйлекке ауыстырасың.

	– Мен бе?

	– Иә, сен.

	– Пiшту-у, түкiрдiк көйлегiңе!

	– Сен де қызық көруге тиiстiсiң.

	– Қандай?

	– Жар құшып, бала сүйiп.

	– Тарт тiлiңдi!

	– Мен жаманшылық ойламаймын ғой, айналайын-ау!..

	– Қысқарт! Әйтпесе...

	– Әйтпесе не, ұрасың ба?

	– Естiгiм келмейдi! Естi-гiм-м кемейдi-i!

	Басар бетiн қос қолымен баса өз бөлмесiне өттi де, етпеттей төсегiне құлаған күйi солқылдап ұзақ жылады.

	Түн ортасында есiн жиып, алды-артына ой жүгiрткенi бар. Сөйтсе өмiр дегенiң күрделi дүние екен ғой. Оның ой-шұңқыры, құз-қиясы бар. Оның бiрi құлатып алып, етектен тартса, ендi бiрi сүйегенсiп тұрып тастап жiбередi. Сосын құламай, не жыламай көр. Кейде құлап жатсаң тұруға, майып болсаң жазылуға ұмтыласың ғой, ал кей бұлтарыста дәл осыдан да қашады екенсiң. Қашқанда да алды-артыңа қарамай безесiң. Мiне, Басардың ендiгi күйi дәл осыған ұқсамасына кiм кепiл? Әлде, әлде де болса тырбаңдап көре ме?

	Есiк, терезенi мықтап жауып бiр ойға бекiндi. Ең әуелi енеден жаңа туғандай тырдай жалаңаш шешiндi, содан кейiн айна алдына келдi. Әуелгiде өз-өзiнен ұялғандай көзiн тарс жұмып алды. Өстiп ұзақ тұрды. Денесi қалш-қалш етедi. Дәл бiр ұрлық жасап тұрғандай. Жай ғана ұрлық емес, өмiр мен өлiм белдескен күрделi тұңғиыққа қадам жасағандай.

	Басар бiрауық шамада ғана бойын жиып, әуелi бiр көзiн сығырайтты. Қарсы алдынан бұлыңғырлау бейне елес бердi. Сосын батылданып екiншi көзiн ашты. Елес бiрте-бiрте адам бейнесiне айналды. Адам болғанда да осы жасқа еткенше бiр рет те не елге, не өзiне ашпаған сырды алдына жайып салып тұр.

	Ол ендi айнаға сұқтана қарады. О, жасаған, мұндай да кереметiң бар екен-ау! Мына тұрғанды жартылай еркек, жартылай әйел десе де болғандай. Екi ұрт суалып, бала кездегi дөңгелекше жүз сопақшаға айналыпты. Үнемi тартқан шылым түтiнi әсер еткен бе, бет терiсi де қошқылданып тұр. Одан сәл төмендесең қушиған иықты табасың. Кеуде де бiр тұтам. Бiр ғажабы төс таңбасы бадырайып көрiнгенмен анар iзi бiлiнбейдi. Әлде бала кезден жат әйелдiк сезiм араласпаған соң шықпаған ба, өзгелерден сан көрген көз тартар алма орнына бадырайған-бадырайған қоңырқай, ұшы ғана сәл шығыңқы таңба көрiнедi. Бел де жаратқан аттай тартылып қалған. Одан сәл төмендесең ... әйелдiктен қалған, соны айқайлай жариялап тұрған тән ғана. О, ғажап, мұнымен қалай әйел бола аласың?!.

	Басар көзiн жұма берiп тiстендi. Осылай сәл тұрды. Бiр шамада есiне әлдене түскендей жүгiрiп барып, шифоньердiң есiгiн жұлқа тартты да, бiр көйлектi шап бердi. Шешесiнiң тыққан тығындысы. Жалма-жан кидi. Солбаңдап тұр. Етегi желп-желп етедi.

	Олай-бұлай жүрiп байқады. Шалынысатын сияқты. Көндiкпегендiктен бе, әйтеуiр төменнен жел гулейтiндей. Қайтадан айна алдына барды. Керемет, кебiн киген тiрi өлiктей бiр бейне көлбеңдейдi. Әлде цирктегi сайқымазақ па? Мүмкiн.

	Ызалана шешiндi. Сосын күнделiктi киiмiн үстiне iлдi де, әлгi көйлектi ызала умаждап пешке тықты. Шарқ ұра жүрiп керосин, сiрiңке тапты. Ал, көйлектi өртеген сәтте қастасқан жауын жеңгендей масайрады.

	Ертесiне шешесiне:

	– Апа, кешегi сөздi сiз айтқан жоқсыз, мен естiген жоқпын. Сiз де, мен де түс көрдiк, бәрi сонда қайталанды! – дедi нық үнмен. Нәсiп шарасыз күйде иығын қушитты.

	Сөйткен қайран ана да мына өмiрден не жар, не бала, не немере қызығын көрместен өте шықты.

	Әсiресе, ана қазасы Басарға ауыр тидi. Қақ-соқпен iсi жоқ, сөйлесе де қасындағы адамның көңiлiне қарап отыратын, соның ыңғайына жығылатын абзал жан көңiлге әжептәуiр сүйенiш екен. Салқын үй, салулы төсекке бойы үйренген Басарға алғашында бәрi түс сияқты көрiндi. Шешесi әлденендей туысына қонаққа кеткенге ұқсады. Бүгiн бе, ертең бе, салып-ұрып жетiп келердей. Сол сәттi сағына күттi. Ондайдың ендi ешқашан оралмайтынын бiлсе де өз көңiлiн үмiтпен тоғайтты.

	– Балам, – деп едi бiрде Нәсiп, – Шындықтан ешкiм қашып құтыла алмайды. Жабықсаң жаныңа демеу беретiн де, тасып-төгiлген сәтiңде желеп-жебейтiн де шындық. Олай болса көңiлiңе, жаныңа көлеңке түсiрмейтiн жағын ойла. Адалдыққа жүгiн, шындықты пiр тұт.

	Басар да сөйттi. Қанша өзiн-өзi алдаса да келмеске кеткен ана жолын ақырында мойындап, аудан орталығына қоныс аударды. Кейiннен қалаға көштi. Қазiр қарапайым ғана жұмыс иесi. Дәлдеп айтқанда сантехник. Табысы да жаман емес. Күнiне шай-сулығын жомарт қолдар кездескенде айырып тұрады.

	Бәрiнен дәтке қуаты – қалада Ескермес бар. Ақылшысы да, арқа сүйерi де сол. Досының қызметi де тәуiр. Ауылдан шыққан қара сирақтардың арасынан жоғары бiлiмдi дипломды жалғыз өзi иемденiп, бүгiнде облыстық өнеркәсiп бiрлестiгiнде бiлдей экономист.

	Таңданарлық бiр жай – Басар мен Ескерместiң келiншегi Еркенiң арасы бiтiспей-ақ қойды. Қандай қара мысықтың жүгiрiп өткенi белгiсiз, бiр-бiрiн жақтырмай-ақ қойды. Содан да болар Ерке бұл босағаны ешқашан аттаған емес. Ал, Басар бара қалса сырт көзге жылы шырай танытқанымен iштей бұрқанып жүредi. Егер қан майданда кездестi ме, тура тамақтан ала түсiп, қылғып жұтып қоюға бар. Бұл салқындық, бәлкiм, сонау жас кездегi рестораннан басталды ма, кiм бiлсiн?.. Ол жолы Ерке көңiлiне дiк ұстамағаны анық, бiрақ Басар iшiне тоң мұздатып алғаны даусыз. Мұндай кереғарлықтың көре алмаушылықтан тууы да мүмкiн ғой. Басар, шындықты мойындау керек қой, Еркенi көре алмады. Ананың сұлулығы, бақыты, жүрегiне дауыл ойнатты. Тiптi, жымиысына шейiн денесiн тiтiркенткен кездерi бар. Мұндайда жолдасының келiншегi мазақтап, табалап тұрғандай көрiнедi. Екеу ара жүз шайысты да. Басар Ескерместе шаруасы болып үйiне бара қалған. Есiктi Ерке ашты.

	– Ә-ә, сенбiсiң? Жайшылық па?

	– Күйеуiң керек.

	– Оны қайтесiң?

	– Шаруа бар.

	– Бiздi iздемегенiңе қарағанда күрделi шығар?

	– Күрделi емес, дегенмен соған жақын.

	– Нарқоспағымыз жоқ болса қайтемiз?

	Еркенiң ерегiске бастап тұрғанын сонда ғана сезген Басар да қытия қалды.

	– Жоқ болса ма? Онда төрге шақырасың.

	– Жолдасыңның орнына мүмкiн маған бай да боларсың?

	– Бiрдiң жоғын екiншiсi басса несi айып?

	– Жарыған екенбiз байға!..

	Ерке есiктi жаба берген едi, Басар саңылауға аяғын тоса қойды.

	– Ей, өзiң бүгiн қай жағыңмен жатқансың?

	– Күйеуiм қай жағымда жатса соған қол артқам.

	– Ұқсамайсың.

	– Не, сен күйеуге қол артып көрiп пе едiң?

	– Бiз артпасақ та басқа бiреудiң өзiмiзге осылай iстерi анық.

	– Саған ба? Пiшту! Ерке есiктi тағы тартты.

	– Аяғыңды ал.

	– Алмасақ ше.

	– Милиция шақырамын.

	– Қорықтық деген!

	– Сендейлер әзiрейiлден де жасқанбас. Басар жымиды.

	– Ең әуелi әзiрейiл болып көрсеңшi... Әй, бiрақ, одан нең кем?

	– Босат есiктi!

	– Ал, сен жөнiңдi айт.

	– Ей, мен Ескерместi бағып отыр деймiсiң?!

	– Бақпасаң несiне қатыны болып отырсың?!

	– Болғымыз келгенi де. Дүниеде не қатын, не ер бола алмай сандалғаннан сақтасын!

	Басар тiксiнiп қалды. Санасын ашу буды. Қарсысында тұрған хайуан тектестi салып та жiбермекшi болды, дегенмен тез қайтты.

	– Бар айтпағың осы ма? – дедi жүнi жығыла.

	– Әзiрге осы да жетер!

	Салы суға кеткендей ұнжырғасы түсiп, баспалдаққа қарай беттегенде Еркенiң соңғы сөзiн құлағы шалды.

	– Осындайларды не бай, не құдай алмайды!..

	Осы жолы жұрт көзiнен тасаланбай-ақ ағыл-тегiл жылағысы келдi. Шiркiн-ай, ботадай боздаса! Сонда iште тұрған не бiр қойыртпақтар ақтарылар едi. Жаны да жадырап қалар едi.

	Бiрақ Басар өйте алмады. Тiстенген қалпы басқышты ойып жiберердей нық-нық басты.

	Ескермеспен аулада жолықты. Таксиден түсiп жатыр екен. Қолында iшi жемiске толы тор көзi бар.

	Басар жолдасына көрiнбей-ақ тасаға түспек болып едi, ойы iске аспады. Көзi шалған Ескермес сонадайдан арсалаңдай ұмтылды.

	– Оу, батыр-екесi, қайдан жүрсiң? Жайшылық па?

	Басардың ашуы бұрқ еттi. Қоздап жатып-жатып жел үрсе лап ететiн тамыздықтай жалын шашты.

	– Қатын орнына қатын болғаныңды көргiм келмей бұрылып барамын.

	– Сонда кiм, мен бе меңзеп тұрғаның?..

	– Сенен басқа маңайда ешкiм көрiнбейдi.

	– Оу, батырекесi... батырекесi...

	– Өйтiп алдандырмай-ақ қой.

	Ештеңеге түсiнбегендей Ескермес көзiн жыпылықтатты.

	– Басар-ау, мұның не?

	– Оны ана тотайыңнан сұра!

	– Сен үйде де болдың ба?

	– Табалдырығыңнан керi қайттым.

	– Е-е, мiне гәп қайда-а!..

	Ескермес жылыұшырай арқасынан қақпақ болған едi, Басар оның қолын қағып тастады.

	– Әйелiң тойдырды, сол да жетер!

	– Тойдырғаны қалай?

	– Кәдiмгiдей.

	– Қап, ол доңызды ма?!

	– Кiжiнбей-ақ қой.

	– Оны ма, оны...

	– Жасандылық саған жараспайды.

	– Не, не дедiң?

	Басар жолдасының арғы сөзiн естiместен тротуарды бойлап ұзай бердi.

	Кейiннен естiдi. Ескерместiң үйiнде сол күнi үлкен жанжал болыпты. Ерке күйеуiнiң бастығына шағым жасаған ба, әйтеуiр ауылдастың басы бiраз шырғалаңға түсiп жүрдi де, ақыры ең соңғы ескертуiн тiркеген қатаң сөгiспен құтылды.

	Бұл оқиға Басарды желпiнтiп тастады. Ол өзiнiң намысын қорғайтын, қиын шақта өзiне араша түсетiн бiр жанның барына көзiн толық жеткiздi.

	...Басар сағатына қарады. Бестен асып барады. Таң қылаң берген бе, пердеден себезгiлеп жарық түсiп келедi екен.

	Тағы да шылым тұтатты. Орнынан жайлап тұрып барып жарықты өшiрдi де, перделердi ашты. Бүгiн де күн ыссы болар-ау, аспан тұп-тұнық. Түнi бойы жайраңдасқан жұлдыздар сөне бастапты. Сонау тұста шолпан жұлдызы ғана айқын көрiнедi. Топ-толық, жап-жарық. Басқалардан гөрi шоқтығы биiк тұрғанына масаттанғандай тым кербез. Осы кейпiнде Еркеден аусашы. Әлде бiр кездегi жан баласын көзiне iлмейтiн Басарға ұқсай ма? Неге бiр кезде? Ол бүгiнде де тәкаппар емес пе?

	Алқынғандай кеудесi жиi-жиi көтерiлдi. Безеуден қалған бiлiнер-бiлiнбес таңбасы бар мұрыны да қусырылып барып басылды.

	Иә, иә, шындыққа жүгiну керек қой, бұрынғы Басар бүгiнде жоқ. “Ә” дегенге “мә” деп қарап тұрар асау мiнез жарқабақты қақырата соққанымен керi қайтқанда көпiршiк атып монтанси қалатын толқындай күйге түсiптi. Еркеден бетi күйгенi, Ескермеске зiлденгенмен салмақсыздық сақтағаны осыдан. Неткен аянышты, неткен сорақы тағдыр!

	Бiр кездерде әкесi айтатын: “Өзгеге сестi болмасаң өзiңнен түңiл. Пенделiк тұрғанда әлсiз әрқашан күштiнi сыйлаған”, – деп. Әрине, бұл ойдың кереғарлығы көп, дегенмен жандылығы – бәрiн жеңу үшiн жүрек күшi керек-ақ екен. Мiне, осы жүрек күшi Басарға жетпедi-ау. Өрмiн деп жүрiп ойға айналғаны осыны аңғартады...

	Ту-у, тағы қайда бастап барады...

	Көкжиекке көз тастады. Ғажап! Аспан көкпеңбек дейдi, шындығында қап-қара екен ғой! Онысы жайшылықта көзге шалына бермегенмен дәл қазiр алақандағыдай ап-анық. Неткен тұңғиық, неткен қорқынышты! Құдды бұлаңға түскен адам тағдыры сияқты. Ондайлардың не iзi, не жүзi, көрiнбейдi. Мына түпсiз терең де: “О, адамзат, адаспа, адассаң, алдың мендей тұңғиық”, – деп тұрғандай. Иә, адаспау керек. Ондай күн басыңа туа қалған жағдайда жолыңды табуға ұмтыл. Қайдан iздейсiң, қай қияға көз тiгесiң – өз еркiң, әйтеуiр өз өмiрiңдi жүдетпесең болғаны. Мысалы: әкесi сияқты...

	Жо-жоқ, Басар Назарға өкпелi емес. Әкесi мына жалғаннан көңiлiне дәру iздедi. Тапты да. Басқадан емес, өз ұрпағынан кездестiрдi. Мейлi, онысы жалған болсын, әйткенмен өзiн-өзi алдауға, сол арқылы опасыздыққа лағнат айтуға қол жеткiздi. Бұл да жанға демеу.

	Тоқта, тоқта! Сонда бiр тағдырдың жанбай жатып сөнуiне кiм кiнәлi? Басардың өзi шығар? Түсiнiгiн де, түйсiгiн де жалғандыққа бұрып алып, болмасты болдырған, әрине, өзi. Ендеше...

	Ерiнi кебiрсiдi. Алдында тұрған бокалға қолын соза берiп кiлт бөгелдi. Мына сұмдықты қараңыз – әлгiнде ғана көпiршiк атқан шарап жансызданыпты. Бүлк-бүлк еткен тiршiлiктен нышан байқалмайды. Өлi су да, бұл да бiр. Сонда қалай, көңiлге сәл де болса медет тұтқан жандының қолма-қол жансызға айналғаны ма? Бұл ненi ұқтырады? “Сен де мен секiлдi бiр күнi тыншисың, қазiргi күйiң де оңып тұрған жоқ”, – дегенi ме?

	Денесi мұздады. Көз алды қарауытқандай болды.

	Жо-жоқ, кеудеде жан тұрғанда тiрлiк тынысын үзбеу керек. Аңғара бiлсе әкесi мына жарық дүниеге қалдырғанда үлкен аманат жүктептi. “Жалғыздан қалған тұяқ”, – деп атағанда жалқы жолды соқпаққа, оны ұлы көшке айналдыратын Басар болатынына сенiм артыпты. Ондай жағдайда жаман ойдың соңында салпақтағанша үмiттiң қайығына мiнiп, өмiр атты мұхиттың таудай толқындарымен жағаласа берген шарт. Жеңiлсе қалар бiр арада, ал жеңсе мақсат атты жағалауға жетерi даусыз.

	Бiрақ қалай, немен жеңбек? Ең құрымаса шаршаса демер, құласа сүйер жанында серiгi де жоқ. Не әйел боп күйеуге тие, не еркек боп келiншек ала алмайды. Әлде қыл арқанды мойынға салып жiберiп, өзiн-өзi аса салса ма? Азар болса бiрер минут қиналар, онысы жылдар басқан салмақтың түйiрiне тұрмайды. Сосын бәрiнен құтылады... Тiтiркендi. Үрейлi елестер пайда болды. Ал, өлдi дейiк. Онысы кiмге батып, кiмнiң жыртығын бүтiндер. Қара-құрым ел жиналмағанмен таныстары көздерiнен бiрер тамшы жасты домалатып тастайды да, қара жер қойнына тыға салады. Шын жыласа жөн ғой, аяушылықпен жыласа қайтпек? Қайта тiрiлiп: “Адамдар, мендейден аулақ болыңдар!” – деп жар сала ма? Онымен не бiтiрмек? Басардың осы халын ел бүгiнде түсiнбейдi дейсiң бе? Ұғады, ұғады да iштен тынады. Оны өзi де сан байқады. Әрқайсысының үйiне барғанда жiк-жапар болатындары да содан. Бәрi бiрiнiң аузына бiрi түкiрiп қойғандай жалған сөйлейдi, жалған күледi. Анықтап қарасаң көздерiнде тұтанған мүсiркеудi пайымдар едiң.

	Ой, сорлы-ай, осы күнге шейiн сорлылығыңды да айыра алмай өткенiң бе?!.

	Жо-жоқ, өлуге қақы жоқ! Онда әке әруағы да, өзiнiң жарты ғасырға жуық өмiрi де тұл болмақ. Сонда не iстеу керек? Не бiреудiң қойнына барып бала таптыра алмайды, не күлге аунап туа алмайды. Әлде?

	Өз ойынан өзi шошығандай айналасына алақ-жұлақ қаранды. Ауа жетпегендей кеудесi қысылды. Бала асырап алу – ұрлығыңды елге өзiң жариялау ғой! Күнi ертең-ақ көше-көшенiң қалтарысынан шошайған саусақтар жон арқаңды көздеп, сылп-сылп еткен ерiндер жалын шаша сүйреңдескенде...

	Көз алдына Ескерместiң ұлы келдi. Жөргекте жатқаны, тәй-тәй басқаны, былдыр-былдыр сөйлегенi қандай тәттi едi! Оның бiр жымиысына барлық дүниенi айырбастай салуға болады. Ендеше... ендеше неден жасқанады? Мейлi өсектесiн, мейлi өртеп жiберсiн, жалғаннан күлiп өткенге не жетсiн, шiркiн! Ал, шын күлдiре, қуандыра алатын сәби ғана!

	Бойын бiр тылсым биледi. Бұрындары мүлдем байқалмаған жат сезiм. Балбыратып барады. Жан дүниесi әлденеге телмiргендей ме, жоқ әлде, содан жасқанып, жасқанса да керемет тегеурiндi күшке ұмтылғандай ма, әйтеуiр денесi бiр ысынды, бiр суынды.

	Басар көзi мөлие бокал толы шарапқа қайта қарады. Құлағына көше шуы шалынды. Тiршiлiктiң тай қазаны қайнап, мұны өзiне тартатындай. Несi бар, қазiр тұрады да араласады. Көрсiн, бiлсiн ел Басардың да ұша алатынын, қона алатынын.

	Ол бiрiншi рет көрiп тұрғандай шарапты қолына ала берiп ұзақ үңiлдi. Содан кейiн ернiн ауырта тiстенген күйi бокалды қабырғаға құлаштай лақтырды да, сынған шыны дыбысымен қоса айқайлап жiбердi!

	– Сөйтемiн! Сөйтемiн-н-н!





	https://t.me/kzkitap





