	Апбаз Қаражігітов

	Базекеңнің әңгімесі



	– Ойбай, банды! Банды шығыпты! «Октябрь» колхозын түгін қоймай шауып, талап кетіпті, – деген суық хабар бүкіл ауданды дүр сілкінтті. Ол кезде мен Алғабас ауылдық кеңестің хатшысы едім. Мына суық хабар онсыз да жүйкесі жұқарып отырған елдің ішін тартқызды.

	– Базарбек, сен оң-солыңды таныған, көкірегің де, көзің де ашық, қазіргі саналы азаматтың бірісің. Бəріміз топталып, онсыз да есі кетіп, етегін жия алмай отырған елдің бүгінгі жағдайын кызықтағандай болмайық. Сен өзің ғана барып кел! Бұл не сұмдық хабар? – деп Алғабас колхозының бастығы Əбдірахман Жəрімбетов сөзін үзген. Ол басын салбыратып, дел-сал бойын жия алмай, езіліп көп отырды. Қараптан-қарап мойнына су кетіп, ұнжырғасы түскен ауыл ағасының бейнесі қазір де көз алдымнан кетпейді. Бетін қайтармай, Октябрь аулындағы сұмдықты білуге аттанып кеткем. Жалғызбын.

	Əлі сағым ұшпаған даланы көктемнің бу мұнары басқан шақ еді. Ұлан-байтақ атырап құсы кеткен көлдей. Бір кездегі сыңсып жататын үйір-үйір жылқы, топ-топ ірі қара, қора-қора қой, келе-келе түйені жер жұтқандай. Осыдан бірер жыл бұрын Қарсақбайдың тар табанды темір жолында алғаш еңбек жолын бастап, өндіріс орнының қат-қабат тарс-гүрс өміріне құлағым да, бойым да үйренгенмен, қу медиенде жападан-жалғыз қалғандай елегізіп келем. Өзімді сілкілеп жан-жағыма, көкжиекке тігіле көз жүгіртем. Шіркін-ау, құсы қиқулап, айдынын толтырып, толқыны бүлк-бүлк ойнап жататын көлдер тым-тырыс. Бұлдырап ататын бұлақ та тартылып қалған.

	Мамыр айының қарсаңы болса да, бұл шақта көк өрісі кілемдей түріле қалатын байтағым, жабағы жүні түспеген көтерем сияқты, өткен жылғы аңызақ жеген қалпы құп-қу! Күн көзі жасаурап, ақшелденіп, жанарын аша алмай, тұманданып көрінеді.

	Астымдағы жал суы ғана бар, міністен ерқашты қаракер бестінің қүлақ түбі терлеп, қамшы салғызып келеді. Елегізіп, құлазыған мені елең еткізген алғашқы тіршілік иесі – жалғыз тазқара. Байтақ атыраптың жалғыз билеушісіндей боп, қасына əй дейтін жерге келгенімше қыбыр етпей, тұғжыңдап, барын салып бірдеңені түртінектеп шұқып отыр. Алдағысын қимады ма, қанатын зордың күшімен жазып ұша алмай, қопаңдай жорғалап, таяқ тастам ұзап барып, мойнын қылқың-қылқың созып, телмеңдеп жалт-жалт қарап отырды. Оның қимай зордың күшімен қозғалған орнына келдім. Омыртқа сүйегі үзіліп болмаған, жіліктері сіңіріне ілігіп, қақ сүйегі қалған өлімтік екен. Атымнан түсіп, қаракердің шылбырын ұстап, оттатып тұрмын. Тазқараның екі көзі менде. Неге кетпейсің дей ме, топшысын қомдап, қанатын созып қояды. «Бұл неге жалғыз жүр екен, əлде мен сияқты жолаушы ма?» – деп жүріп кеттім. Ұзай беріп артыма қарасам, əлгі байғұс өлімтікке қонып, құнжыңдап жатыр. «Əйтеуір бір кездегі тірі малдың сүйегі деп, жабысып жатыр-ау? Əлгі мен көрген... Онда өзегіне нəр болатындай ештеме жоқ сияқты еді ғой». Даланың сұрқы да өлімтіктің сүйегіндей көрініп кетті. Ал өзім ше, өзім... жападан-жалғыз, əлі таусылып ұлуға дəрменсіз құс тəрізденіп кеткендеймін...

	Байтақ даланың төріне жайғасқан Октябрь колхозы да көрінген. Бəрі ұйқыда жатқандай, бір ошаң еткен тірі жан əлі көзіме шалынған жоқ. Айнала адыр-төбелер құлағы қалқиып, ештемені естімейтін, кəрілік əл-қуатын алған можы қарттар тəрізді ошарылып-ошарылып мүлгіп жатыр. Сонадайдан алдыңнан бар айбарымен арсылдап үре шығып, шаужайлап жүргізбейтін иттер қайда? Дүние құлақ ұрған танадай. Қыбыр еткен жан жоқ. Ішім алай-түлей. Ойда жоқта үрей буа жөнелгені. Əрқайсысы үш-төрт үйлі ауылға кеп, атымнан түсе алмай, баяғы əдетімше:

	– Кім бар-ау! Сөйлес! – деп дауыстадым. Тырс еткен дыбыс болсайшы. Əлде менің дауысымды естімей жатыр ма деп, тағы үнімді көтере айқайладым. Онымнан еш нəтиже шықпайды. Келесі ауыл да осы. Бəрі бір жаққа босып кеткен бе?! Не болып қалды.

	Əбдірахманға не көрдім деймін. Мұның дүниені дүр сілкінткен бандысы қайда? Тағы елеңдеп, əлде менің сыртымнан баспалап бір жерде қарап аңдып тұр ма? Мүмкін, өзімді жазым етер, не атымды тартып алып деймін. Бірақ бұл ойдан тез арылдым. Өлі тіршілікке бойым үйренді ме, «нартəуекел, алыса кетсем бір кісілік күшім бар. Неден қорқып тұрмын», – деп өзімді-өзім қайрап, есігі ашық тұрған шеткі үйдің алдына келіп аттан түстім. Дəліздің есігі жабусыз қалыпты. Арғы есік те сəл ашық тұр. «Кім бар-ау?!» Үн жоқ. Шүйдесі тозған қысқа сапты кетпен босағада жатыр екен, қолыма ала ілгері жылжыдым. Абайлап басып, ақырын қимылдап түпкі кең бөлмеге де кірдім. Едəуір жүрексінген түрім бар. Төрде кебеже, сандық па, көрпе-төсек пе, қордаланып бірдеңелер қарауытты. Назарымды құрулы шымылдық бөлді. Шымылдық, ыс басқан соң ба, көзіме сарғайып көрінді. Бергі шетінен сəл төрге қарай түріле түсіп, ашық қалыпты. Үй ішіне бозғылт сəуле тұнған. Аза бойым тік тұрды. Селк етіп бойымды қалай жинағанымды білмеймін. Сонда да тұрған жерімнен қозғала алмай қалдым. О, тəңірім, тірі пендеге о сұмдықты, сол көргенімді қайта көру жазбасын! Басында сəукеле, құлағында алтын сырғасы төгілген қыз ба, келіншек пе, барын киіп малынған күйі шымылдықтан шығуға ұмтыла түсіп қырынан құлапты. Сол қолының саусақтарындағы бетіне гауһар жапқан алтын сақина жалт-жұлт жанарды жағып жатыр. Енді сездім, тынысымды қышқылтым күйген сірненің бе, бір жат иіс буып барады. Сонда барып ақыл-санам орнына келгендей, не көріп тұрғанымды пайымдадым. Үйден атып шықтым. Атыма мінгенімді білем. Бүкіл жан-тəнім от болып өртеніп, іші-бауырымды қасірет жайлап, жанымды қояр жер таппай қиналдым кеп.

	* * *

	Жаңа ғана көргенім көз алдымнан кетпей, санамды жайлап алды. Ұмытайыншы деп құдайдың кең жаратқан атырабына көзімді барынша ашып қарасам да сол сұмдық қарашығымнан өшетін емес. Қайдан ғана ақым бардай үңіле қалып едім. Еті аға бастаған бет сүйегі шошайып, көзі үңірейіп, маңдай терісі ыдырап, мұрны аузына қарай жиырыла жабысып, жақ еті жидіп, еріндері ашылып, күрек тістері ақсиып көрінеді. Өлі денені бірінші көруім. Жəне мұндай арса-арса болып, ағып иістеніп жатқан, жұтатын тажалдай аузын ашып қалған өлікті көріппін бе?

	Ауылдық кеңес төрағасы Байегіз, бастауыш партия ұясының хатшысы Қапар, Əбдірахман мені тағатсыздана тосып тұр екен. Ауыл сыртында, едəуір жерде, алдымнан шығып қарсы алды. Ауыл адамдары үрпиісе қапты.

	– Не бопты? – дейді Байегіз сөзді бірінші бастап.

	– Банды шыққаны рас па екен? – деді менің Байегізге жауабымды күтпестен қосарланған Қапар.

	– Елдің жағдайы қалай екен? Тез оралдың ғой, – деп Əбдірахман сөзге араласты.

	– Сұрамаңдар, құрысын! – дедім, көргенімді көз алдыма қайта келтіріп. Расымды айтсам, ана қасіретті бұларға тəптіштеп баяндап беру зауқым жоқ-ты. Жүрегім лоблып, көз алдым бір түрлі қарауытып кеткендей күй кешіп, жүдеп қалдым.

	– Сұрамағаны несі? – деді шыдамы үзілген Байегіз.

	– Не көрдің өзі, айтсаңшы, – деп Қапар дігерлеп барады.

	– Ең болмаса бірер кесе ыстық шай ішіп, өзіме-өзім келейінші, – дедім əлі де денемді басқан зілзаладан айыға алмаған мен.

	– Өзінің түсі қашып тұр ғой, – деген Əбдірахман бұрыла беріп. – Солдаттар ғой мынау. Бəрі мылтықты ғой өзі, – деп қасындағыларды елең еткізді. Мен де солай көз тіктім. Ауыл сыртындағы тастақ төбенің үстінен ауылға қарай он қаралы қару асынған аттылар суыт құлап келеді екен. Лезде келіп қалды.

	– Ассалаумағалейкүм! – деп ірі сүйектілеу келген қара торы кісі ат үстінен сəлем бере, түсуге ыңғайлана берді.

	– Уағалайкүмəссəлəм! – деп Əбдірахман басқалардан бұрын қозғалып, о кісінің шылбырын ұстап, кішілік ілтипат көрсете қарсы алды. Бұрыннан таныс адамдар болып шықты. Жылы амандасып, шұрқыраса сөйлесіп, ата дəстүрі бойынша қазақи аман-саулық сұрасып кеткен. Мылтық асынған түсі суық топ əлі ат үстінен қыбыр еткен жоқ.

	– Жол болсын, Батеке, – деді Əбдірахман.

	– Əлей болсын. Октябрьдегі бандыға бет алып, – деп сəл қабағын шытты. Байегіз де, Қапар мен Əбдірахман да енді маған бұрылды. Тап бір сол Октябрьдегі бандының бастығы мен сияқты, бəрінің қопарыла қарағанына əлгі келген кісі де көңіл аударып, назарын тікті. Үлкен көзді, байсалды кісі маған ызғарлы көрінді. Бейтаныс адамға мен де қарап қалдым.

	– Базарбек, бұл Батырбек Дəуітбаев деген ағаң. Ауданнан келе жатыр ғой, көріп тұрсың. Беталыс бағдарын өзі қысқа түйген жоқ па, сен көрген-білгеніңді кеңсеге жүріп айт, – деп, сөзге Байегіз араласты. Батырбек байыпты қалпын бұзбай:

	– Е, бұ жігіт барып келіп пе еді? Дұрыс болды ғой жағдайды білгендерің, – деп құрақ ұшып, жылы тіл қатты. Кеңсеге кірген соң Батырбек:

	– Біз аудандық ГПУ-дің арнайы шұғыл тапсырмасымен келдік. Мəселе Октябрь колхозынан шыққан бандыны тез жою. Уақыт өте тығыз. Бірақ қанша шұғыл деп дегбірді алғанмен, істің байыбы не дейді? Соны анықтау керек. Ол өзі неғылған банды? Қайдан келіпті? Қанша кісі? Қару-жарағы не? – деп, үй ішіндегі төртеуміздің бетімізге сұраулы көз тікті. Əбдірахман маған қарады. Мен:

	– Октябрьде банды түгілі, тірі пенде жоқ, – дедім.

	– Не дейді мынау? – Батырбектің қою қасының арасы түйіле қалды.

	– Базарбектің сөзінің жаны бар, – деп қостады мені Қапар тез қозғалақтап. Бəрі мені ортаға ала жөнелді.

	– Не көрдің өзі?

	– Алдымен соны айтшы.

	– Кіммен тілдестің?

	– Қай ауылда болдың? – сұрақ жауып кетті. Мен көрген-білгенімді қысқа түйдім. Тірі жанды көргенім – жалғыз Тазқара. Оның өзі де аштықтан қанаты қайрылып, ұша алар емес, – дегенімде, Байегіз Батырбекке қабағын шытына отырып:

	– Банды қайдан келеді мұнда! Бəрі мына соры қайнаған даладағы өз жұртың, бəрін танисың, білесің. Көр, бар! – деді.

	– Иə, Байекең тап басып отыр. Аспаннан түсетін жау жоқ, – деп қостады Əбдірахман. Қапар үнсіз басын изеп қостады. Менің көргенімді үлкен зейінмен, демін ішіне тартып отырып күйзеле тыңдады Батырбек.

	– Сен «Октябрь» колхозын түгел аралаған жоқсың, əрине. Барғаның бергі шеттегі қыстақ болды. Ол... ол, иə, – деп бір кісінің атын атап (есімі менің жадымда қалмапты), – өткен күзде бір ауқатты кісінің қызын жалғыз баласына əперіп еді-ау. Е, е, – деп көзін жұмып, басын шайқап көп отырды да:

	– Базарбек, сен өзіміздің Байекеңнің баласы екенсің (Байекесі – əкем Байбол), сөзіңе сендім. Тұқымыңда жалған айтып, азды көптіртіп, көпті шөктіртіп сөйлеу жоқ еді. Сөз жобаң, көргеніңді түйіндеуің мына «Алғабас» колхозы басшыларының ойымен тоғысып тұр, меніңше, – деп тағы Əбдірахманға, Байегізге кезек-кезек сауалды пішін тастады.

	– Бүкіл елді дүрліктірген пəле, меніңше, астық қоймасына байланысты шыққан сияқты, – деп Байегіз тағы бір тұспал тастады. – Бізге жеткен хабар солай дейді.

	– Қисыны бар, – деп Қапар да, Əбдірахман да қостай кетті.

	Бұл айтып отырғаны менің естімеген жəйтім.

	– Астық қоймаңыз не? – дедім мен тағатсызданып. Ешкім жауап қатпады.

	– Қой, жігіттер, біз уақыт ұттырмайық! Бекерге онсыз да берекесі кеткен елге мылтығымызды шошайтып, жау жоқта аттандап, қыр көрсеткендей болмайық, – деп Батырбек Дəуітбаев орнынан тұрды.

	* * *

	Қара жаңбыр төгіп кетті. Аспанды тұмшалаған бұлт тесілер емес. Қоюлана түсетін тəрізді. Сарыарқаның жүдеу даласын əбден жуып алайын дегендей, селдеткен нөсерден жер езіліп, атымыз сабылып келеді. Алғабас аулынан аттанғалы бір адам жақ ашқан жоқ. Əркім өзімен-өзі, суыт жүріп кеткенде екі-үш сағатта жетіп баратын Айыртау, Шұбаркөл маған қазір алты айшылық жолдай көрініп келеді. Дала телегей теңіз су. Үсті-басымыз малмандай. Дəтке қуат əйтеуір, сабаудай бес атты, бес кісі біріне-бірі қара. Батырбек сəл қалыңқырап атынан түсіп, дəрет ұсатып, артымыздан желе жортып жетіп:

	– Бəрің де білесің, осы колхозда басқарма Жалмағанбет Мұқанов емес пе?

	– Иə, – десті басқалар.

	– Ол өзі сүйегі адал, жүрегі кең, ақжарқын жігіт еді ғой, – деп, басқалардың пікірін білгісі келді ме, сөзін созбай, тоқтап қалды.

	– Дұрыс айтасыз, Батеке! – деді атына қамшы ұрыңқырап қатарласа берген Байегіз, – ол қарау кісі емес. Біреудің баласы жыласа, қосыла жылайтын жүрегі нəзік азамат. Өзіңіз жақсы білесіз, сүйегі осы Алғабастағы Ақбас, Суықбасты мекендеген Қоқан Қоғабай тұқымы. Ал осы тұқым задынан мал бағып, шаруа күткен, кісінің ала жібін аттап, басқаға зəбір беруді білмейтін момындығымен Сарыарқаға белгілі, – деді біраз мəліметтеп.

	– Осы колхоз ұйымдасқанда əлгі крəйден келген дудар бас, былғары тон киген өкіл қоярда-қоймай осында жіберген жоқ па? – Оның үнінде наразылық та, өкпенің белгісі де бар еді.

	– Ол Жалмағанбетті қайдан біледі екен?

	– Райком тапсырып жіберіпті атын атап.

	– Мəселе онда емес, – деп сөзге Əбдірахман араласты. Қай кезде де бізді құртатын іштей жегідей жеп жататын рушылдық деген құрт бар емес пе, сол құрттың кесірі. – Батырбек Əбдірахманға, «сен не айтып келесің» деген кісіше, ала көзімен бұрыла қарады. Оған Əбдірахман мəн бермей, ойын жалғады. – Міне, біз арғын елінің жеріне ендік. Баратын Октябрь ауылы ұзақ емес. Осы қалқаман руы мекендеген Айыртау, Шұбаркөл, Жақсыкөң, Жаманкөң семіз малдың төстігіндей болып, найман жеріне сұғынып кіріп жатыр емес пе? Құдай беріп, осы тайпа қалқаман жері аудан шекарасы белгіленгенде біздің жаққа тиесілі болып қалды да, ерікті-еріксіз «Октябрь» колхозы болып ұйымдасты. Жаңа колхоз құрылымының басшысын да аудандағы дөкейлер өз жерімізден қоямыз, олай болмаса, түбі бір қисын тауып, уысымыздан шығып кетеді деп шешеді. Осындай себеппен қанша ат-тонын алып қашса да, азды-көпті сауаты бар Мұқанов осында келіп қалған.

	– Бұл арасын мен білмеуші едім. Мұның аты – қиянат. «У ішсең – руыңмен» дейтін аталар сөзін де ұмытқан-ау! Енді не болды, – деген Батырбектің дауысы ренішті естілді.

	– Не десең де болары болған нəрсе, бір аумалы-төкпелі қолдан тоқпақ түспейтін уақытқа кез болдық па деймін? – деп Байегіз уайым айтып та тастады.

	– Айтылды – болды! Барлық нұсқау алыстан, астанадан келеді, орындаушы – сен! Қарғыс та сенің мойныңда, жамандық та сенде. Басқаның қолымен кісі өлтіру деген осы. Егер жоғарыдағының айтқанын екі етсең, өзің өлесің. Ал өз жаныңның тəттілігін... – Батырбек шешіле сөйлеп, тоқ етері осы дегендей, бəрімізге түңілген түрде тұнжырады. – Жігіттер, бұл бір өтпелі дəуір болса, ештеме етпес, жас өсер, жарлы байыр. Қыл арқан да, ширата берсең, қаншаға шыдайды, морт үзіле ме деп қорқам. Бірақ оны Мəскеу тыпыр еткізе ме? Мəселе сонда!

	– Октябрьдегі банда-санда дегеніміз дəл осы айтқаныңызды дəлелдемей ме? – деп қалған Əбдірахман, ыстық ұрттағандай, тілін тістеп, үндемей қалды.

	– Ендігі жерде, – жан-жағындағы бізге сынай да, сақтана да көзін тіккен Батырбек – мұндай сөзді де байқап сөйлерміз. Ауыздан артық шыққан сөздің де өзіңе оқ боп тимесіне кім кепіл, – деді.

	– Ойбай-ау, зиянкес, іріткі салушы деп, көзбе-көз мойныңа қыл арқан тастай салмай ма кез келген ауданнан өкілсымақ, – деді күйіп-піскен Қапар.

	– Ə, солай шығар! – деді Батырбек «Октябрь» колхозына келе бергенде.

	– Əй, қайдам, Батекеңнің «жас өсер, жарлы байыр» дегеніне өсіп-өнетін мал, жан тұқымы қалса ғой, – деген удай ащы сөздің аузымнан қалай шыққанын өзім де білмеймін. Əбдірахман иығын қозғап: – Тсс! – деді Батырбек ренжіп қалар деген сыңайда. Айтарымды айтсам да, өзім де қысылып қалдым.

	Көктемнің төлежіген, уыз сүті ағатын шағында көшіп, арқа-жарқа болатын ел биыл ұзай алмапты. Қол созым жерде не бəрі бес-алты үй ғана еңсе көтеріп тігілген. Осының алдындағы күні өзім көрген құлаққа ұрған танадай тыныштық мүлгіп тағы қарсы алды. Ауыл ортасындағы ақ боз үйдің тұсына кеп түстік. Бастаушымыз Батырбек. Үйге сəлем беріп, дауысын шығара кірді. Кірерін кірсе де, төрге оза алмай, тұсалып, кідіре тоқтады. Бірақ тұрып орын берер, сөйлесе алар түрі жоқ олардың. Бар болғаны: аузын ашты, алақанын жайды. Əбден əлсіреген, кеуделерінде құр жаны бар.

	– Ойпыр-ай, Байеке, – деп айтар сөзі аузына түспегендей Батырбек сасқалақтап, – мынау, мына... тірі аруақ Əжмұқан ғой, Əжмұқан! – деді Байегіздің жүдеп-ашқан жандарды танымай тұрғанын сезіп.

	– Ал, жігіттер, неге тұрсыңдар? Кім бар екен бұл ауылда қыбырлаған? Біліңдер! Дереу Жалмағанбетті табыңдар!

	Іле Жалмағанбет те жеткен, орта бойлы, шымыр денелі, қарасұр кісі екен. Аңқылдап сөйлейтін, аузын ашса көмейі көрінетін, қулық-сұмдығы жоқ қарапайым қыр қазағы екенін бірден танытты. Менен басқаны жақсы танитындығы алғашқы сөзінен-ақ байқалды. Шаш қойған, қалаша киінген мені көп өкілдің бірі деді ме, бетіме көбірек қарап, тайпаңдап іркіле берді.

	– Жалмағанбет! – Батырбек пен Əбдірахманның дауысы жарыса шықты.

	– Қысылма, ештеңені жасырма. Бұ жерде саған дұшпан, бəле жапсыратын ешкім жоқ. Менің бар мақсатым – «Октябрь» ауылындағы жағдайды көзбен көру, анық-қанығына жету, – деді Батырбек.

	– Мына жігітке қарай берме, ол бөтенің емес, – деп маған күлімсіреді. – Айтпақшы банды деген не? Ол қайдан шықты?

	Жалмағанбеттің қарасұр өңі аппақ болып оңып кетті.

	– Неғылған банды! – деді біреу санына біз тығып алғандай шошына. – Бұл елде болған жайды аралап өз көздеріңізбен көрмесеңіздер, ештеңе айта алмаймын.

	Ешкімнің бетіне тіктеп қарай алмай құмбеттеніп, салы суға кеткен күйі есікке беттеді. Есіктен шыға бере көзін қайта-қайта сүрткіштеп, арқасын берген ол:

	– Жігіттер, – деді даусы дірілдеп, – Сіздер құлақпен естіген дүмпумен келсеңіздер, мен көзбен көрген қияметпен күніне мың өліп, мың тірілген жанмын. Отқа қызғаннан күйгеннің азабы көп болса керек.

	Ешкім тіс жармады. Бəрі үнсіз. Үй-үйге кіріп жүрміз. Азғантай ауылда аяғынан тік тұрар пенде табылсайшы. Есімдері жадымда қалмапты. Сызды, күні кеше толассыз жауған жауыннан кейін тезегіне дейін су болып жанбай бықсыған киіз үй іші де алай-түлей көк түтін. Бір-екі бала жабағы көрпе жамылып, борбайлары шидей-шидей инеліктей болып итініп, от маңында отыр. Екі иығы түсіп, денесінен басы үлкен ер мен беті кілкілдеп іскен əйел екеуі екі жақтап отты қағыстырып, тықсырып жағуға əрекеттеніп-ақ жатыр. Бір жанып, бір сөнген отта береке жоқ.

	– Əй, бір қайнады ғой, – дейді біз кіре бергенде үні үзіле сөйлеген үй иесі.

	– Ойбай-ай, ең болмаса ысысыншы, – дейді əйел. Сау етіп, көктен түскендей кіріп келген бізден шошынғандай, үй иесі тұра беріп, жалп етіп құлады. Неге өйтті? Екі көзі қазанда. Қызғана ма?

	– Міне, – деді, – бүгін тура бір ай болады. Осы ауыл қына қайнатып ішіп жатыр. Жалмағанбеттің өңі құп-қу.

	– Əйтеуір, өлмеске, дəтке қуат дегені шығар.

	– Қына?

	– Кəдімгі тасқа шағатын?

	– Қына тасқа бітпей, қайда бітуші еді, – деді əлі де зілді дауыспен басқарма төрағасы.

	– Түу, сен де, – деп түңіле жауаптасқан Батырбек. – Қынадан қорек алады дегенге...

	– Жұтқан жұтамайды деген бар. Əйтеуір, далбаса ғой. – Қазандағы ысып тұрған ақжылтым сұйықты ұрттап көріп. – Дəм жоқ, тату жоқ, шықыр-шықыр тас қой мынау, – деді.

	– Е, тастан тас шығады да.

	– Бұл Айыртау, – деді ашына сөйлеген Жалмағанбет.

	– Жақсыкөң, Жаманкөң, Шұбаркөлдегі жұртты көрейік, жүріңіздер...

	Қайда барсақ та ісіп-кеуіп отырған, əлі таусылған, жілік майы үзілген, қыбыр етіп қозғалуға шамасы жоқ ел. Талай үй, ауыл босып кеткен. Қайда кетті, ешкім білмейді. Өліп жатқан, иістеніп кеткендер қаншама! Таудай-таудай жігіттер бармақтай болып шөгіп, жүре алмай ошарылып қалған. Бүгін бе, ертең бе өледі-ау дегендер қаншама! Əбден аштық жеңген ел сөйлеуден де қалған. Өзегі өртеніп, көзі қарауытқан адамның санасында тамақтан өзге ештеңе болмайтынын сонда көрдім. Қып-қызыл бетінің қаны тамып, екі езуінің күлкісі төгіліп, көзі қарақаттай жанып, көргеннің жүрегіне шоқ болып түсетін арулар көсеудей қатып, аузын ашып телмеңдегенде, жаның күйеді екен.

	– Мынау жұрт айта беретін Шұбаркөл! Мыңғырған малы өріске сыймай, көктем мен күзде қоңыр қазы мен үйрегі қаңқылдап, шалқып жататын көк теңіз. Қане, қараңыздаршы!

	Мұқановтың үні ащы шықты:

	– Апат келді. Жай апат емес, осы елді, бүкіл атыраптағы ұшқан құс, жүгірген аң – бар-бар тірлікті тұқым-тұқиянымен құртатын сұмдық келді.

	Бəріміз де жан-жағымызға қараймыз. Расында, не сұмдық? Құдай аларында сақалдың бір тал қылымен буындырып өлтіреді деген рас екен!

	– Күні кеше десем, тым жақын, осыдан екі-үш-ақ жыл бұрын осы жерге сыймай, шалқып отыратын ел қайда?

	Жалмағанбеттің көзі қанталап кетіпті. Сүліктей боп қатқан жүдеу өңі өрт боп күйіп тұрған сыңайлы. Сөйлеген сайын даусы ащы шығып барады:

	– Міне, енді сығарға бит, үрерге ит табылар ма? Байтақ даланың зорманы, суыры, қасқыры, қарсағы қайда? Жер бетіндегі береке қайда? Кім талап кетті оны? Апат! Бірақ ол қолдан жасалған апат!

	– Жалмағанбет, зарлай берме! Не бар, не жоғын көріп тұрмыз. Мына қырылған ел үшін кім жауап береді?! Өлгені – өлді, қалғанын кім тірі сақтайды? – Батырбектің дауысы қатқыл шықты. Ол оның бетіне жалт қарады. Бедірейіп, тілі байланған жандай, көзін алмастан қатып қалды.

	– Сен жауап бересің, – деді біраз үнсіздіктен кейін.

	– Ертең бе, бүгін бе мен де өлем! Бүгін, міне, көріп тұрсың менің басымдағы қасіретті.

	– Сен, егер сен сияқты өз халқына жаны ашымайтындар болмаса, бəлки, бұл нəубет болмас та еді. Бірің Ұлытау, бірің Алматыда жатып алып, ысқырығың жер жарды. Міне, соның алапаты бұл.

	Ол қорбаң-қорбаң атынан түсе салып, ескірген пешпентінің ішінен тігілген қалтаны бырт-бырт сөгіп, əмиянын суырды. Сырты мыж-мыж, көп ұсталып тозығы жеткен əмиянның ішкі қатпарынан төрт бүктеліп, оның сыртынан газет қиындысына оралған қағазды алып:

	– Базарбек, сен де жас азаматсың. Көп сөйлемесең де, жүрегіңе бəрін тоқисың, халқың үшін жаның қан жылайтындығың көрінеді. Мына қағазды бар даусыңмен бəрімізге, аспанда құдай да естісін, желмен жер құлағына жетсін, оқып жібер. Сенен басқаның қолына бұл қағазды ұстатпаймын. Өйткені онда менің мына өлгені өліп, өлмеген күші бары босып, қалғаны ертең бе, бүгін бе өлеміз деп отырған қалқаман елінің үкімі жазылған, – қолы дір-дір етіп, алақандай қағазды қолыма ұстатты да, – мына Гпеудің адамы, бұл қағаз қолына түссе , менімен сөйлеспейді, – деді. Енді бəрі маған қарады.

	«Октябрь» колхозының басқарма төрағасы Ж.Мұқановқа. Өте құпия. Аудандық партия комитеті Сізге айрықша жауапкершілік жүктей отырып, төтенше нұсқау жолдайды. Голощекин жолдастың тікелей тапсырмасы бойынша мына төмендегіге қарап, ескертеміз.

	Бірінші, бай-құлақтардың зиянкестігіне жол бермеңіз. Бірде-бір бас малы өліп, не шығын шықпасын. Басқаша айтқанда, жұмсауға рұқсат жоқ. Қысқасы адам өлсе де, өзіне қатер төнсе де, қоғамдық мал, астық (тұқымдық) сақталсын. Бұл айтылғанның орындалысы туралы тікелей Голощекиннің алдында есеп бересің. Аудандық партия комитетінің басшысы».

	«Оқып болдың ба?» дегендей бəрі маған қарады. Жамағанбет, мен осы қағазды өзіне бермей қояды деген кісіше, қолын созып, тез ала берді де:

	– Ал сөйлес! Құдіреттен не кемі бар мына хаттың! Бəрі күні бұрын шешіліп қойған. Мен Голощекин жолдастың алдында есеп берем! Ха-ха-ха! – Есінен айрылған кісідей қарқылдап кеп күлді. Мал өлмесін! Қандай ессіздік! Осы хатты жазып отырған райком, коқаңдаған Гпеу-дің басында ми, ес бар дегенге кім сенеді?

	– Тіліңді тарта сөйле! Тым ұзап барасың, Мұқанов! – деп қабағын түкситті Батырбек.

	– Тілді қара жер тартпаса, мен тартпаймын! Жүр менің үйіме. Осы елді иіріп алақанында, ысқырып қотанында ұстап отыр деген басқарма төрағасының бала-шағасы не күйде? – Ол шаңқылдап, бар даусын көтеріп, ашына сөйледі.

	– Барайықшы осынікіне, – деді көптен жақ ашпай, қаралы жандай түнеріп тұрған Байегіз.

	– Расында, колхоз басқармасының отбасын да көрейік. Мүмкін, – деп Əбдірахман күмілжіді. Үнсіз қалған «Алғабас» колхозының жəшейке хатшысы Қапар ғана. Не болса да сыры ішінде, төмен қарап, анда-санда мүйіз шақшасын суырып, астыңғы ерніне қоңыр насыбайды бір ытқытып қойып, шырт түкіреді де тұрады.

	Ауыл сыртында, əй дейтін жерде үстіне тері-терсектен жабу жапқан қоңыр ала сиыр арқандаулы жайылып тұр. Басқарма төрағасының үйі де жұпыны екен... Үйге кіре бере дауыстады:

	– Төрге бірдеңе төсе, кісілер келе жатыр! Төр алдында ескі текемет, оның үстінде жылқы терісі. Іргесіне ши тұтқан, үй іші сызды салқын. Бауырына үш-төрт жастағы баласын алып, иығына шапан жамылған əйел басын зорға көтерді. Көзінің алдында ісік бар.

	– Құдай-ау, бір Жалмағанбеттен басқа тірі адамдарды да көретін күн болады екен ғой, – деп, үйге кірерін кірсе де, əлі состиып түрегеп тұрған біздерді жалт қаратып, есіктен жас шамасы елулерге келіп қалған əйел мойнын соза кіре берді. Үстіндегі киімі соңғы бірер айда жуу, сілку көрмеген. Əр жерінен сөгіліп, жыртылып, жұлым-жұлымы шыға бастапты. Терісі сүйегіне жабысып қалған. – Өкіметсіңдер ме? Кімсіңдер? – деп өзеурей сөйлейді. Ентігіп, демін зордың күшімен алғанда, өкпесі сыр-сыр етеді. – Қырыңдар, қырылдық! Ел қайда? Ел?! Мал қайда? Мал?! Ажалды кім айдап келді мұнда! Сендер! Мына сендер!

	– Не деп тұрсыз? Бұлардың қолында не бар! Күшің таусылады, əлің құриды, бар, жат! – деген Жалмағанбетке:

	– Ақтық демім алдында айтып кетейін. Өлем қазір! Қолдан өлім ектіңдер! Əне, əне, – деп əйел шапыраштанып, кірпігін зорға қағып, – ауылдың бар итін шулатып, мылтық асынған уəкіл, былғары тондылар шауып келеді. Кеп қалды. Тығыл, тығыл! – деп, өзі бұғынып жатыр.

	– Келін, келін, – деді сыбырлап, – ойбай, бір ауыл таңдайыңа тартып отырған жалғыз сиырды да қуып кетер. Тұр, тұр. Мүйізінен ұстап тұрайық.

	Əйел шынымен сылқ етіп құлап түсті. Елгезек Əбдірахман шыдай алмады ма, əйелдің басын көтерді. Бірақ ол жансыз еді...

	– Міне, өліп бара жатып та кешегі азабын көз алдына елестетіп кетті, – деді жан тері ағыл-тегіл төгілген Жалмағанбет. – Мен бұ кісінің өлімін сендердің алдарыңа əдейі дайындап қойғам жоқ.

	– Демі біткен жері осы да! – Кереге басында қыстырулы тұрған ескі шапанды əйелдің бетіне жапты. Түнеріп кетті. Манағы Мұқанов емес, түрі қазанның түп күйесіндей.

	– Менің алты қабат мұз жауған, бір метрден артық қар түскен, бүкіл əлемнен ажал аралы болып бөлініп қалған Сарыарқаның осы жонында ұйымдасқан колхоздың бір қора қойын қыстан алып шығам деп, қолымнан бір күн күрек түскен жоқ. Жілігім үзілер шақта көріп тұрған күніме, міне, өздерің куə болыңдар. Əне, жұдырықтай балам мен əйелімнің түрі анау! Жалғыз сиырдың сүтін шалаптап, өзек жалғап осы күнге жеттік. Бір ауыл сол шалаппен шала-жансар жанын сақтап, өлмей қалды.

	– Шапқан аттың дыбысы естілді! Кеп қалды! – деп бала құшақтап жатқан əйел орнынан ұшып тұрып, құлап түсті. Түс көрді ме екен байғұс.

	– Ештеме жоқ! Жат тыныш! – деді əйеліне зекіген Жалмағанбет.

	– Міне, боранның өзінен ысқырығы жаман деген осы. Əбден зəрезап болып, кешегі қуғын-сүргін ауыл-ауылдың арасындағы алашапқын, «асыра сілтеу болмасын, аша тұяқ қалмасын» деген сұрапылдың адамның миына шөңге болып қадалған түрі. Байтақ даланың еркіндігін жанына серік, өміріне көрік етіп, емін-еркін бұла өскен адамды ойламаған қыспаққа салғанда шыққан нəтиже! Мен аштықтан ғана емес, бұл қандай өмір, бұндай күйге қалай тап болдым, себебі не бұл азаптың, не бейіл, нендей күнəм үшін осы сорға кез болдым деп шерменде хал үстінде жынданып өлгендердің талайын көмдім. Не күшім бар менің ол сұмдыққа қарсы тұрар?

	– Жетті, – деді байсалды қалпын бұзбаған Батырбек, – түсінікті.

	Əлгіден де өңі өзгеріп, түсі суыған басқарма төрағасы:

	– Банды қайдан шықты! Қазір де бар ол. Банды кім өзі? Ол ашынған, қаны қарайған, дүниедегінің бəрінен түңілген жанкешті адам! Кəдімгі өзіміз сияқты, мына мен, сен...

	– Қазбалай берме! Тоқ етеріне көш, – деді шыдамы таусылған Батырбек.

	– Неге қазбаламаймын! Бандыны қолдан жасаған, – дей бергенде, тағы да:

	– Мұқанов, есің дұрыс па осы сенің, – деп ақырып жіберді Дəуітбаев.

	– Есімнің дұрыс-бұрысын өзім де білмеймін. Мен қазір шерменде пендемін. Өкінішім – қолда бар астықты, малды түп-түгел ашыққандарға таратып беріп, оларды неге өлімнен алып қалмадым?! Ел өлгенше, халық қырылғанша, мен жанымды неге пида етпедім! Менен сорлы ессіз қорқақ, надан жоқ! – Ол өз маңдайын өзі ұрып, күңіреніп кетті.

	– Енді бəрі бос өкініш! Қайран, елім-ай, обалыңа қалдым-ау! Құрмалдығың болғанымда адамдық мəңгі өмір сүретін едім. Əй, ойласам, банданы өзіміз қолдан жасаппыз. Оның əкесі – райком, шешесі – Гепеу, атасы – Голощекин!

	– Тоқтат сөзді! Оттама! Елді басқара алмаған өзіңнен көрмей, не тантып тұрсың! – Батырбек əлгіден де қатты ақырып жіберді.

	– Тоқтамаймын! Енді айтып өлемін! «Өз бетін аямаған кісі бетін шиедей қылады» дегенді естіген шығарсың, Батеке!

	Шүйіліп, соңғы күшін бойына жиғандай, бір адым таянып тұрды.

	– Əлі біреуі де тізе бүккен жоқ. Қаққан қазықтай қақиып қалған. Банды емес олар! Банды жоқ. Өліп бара жатқан мал да соңғы рет тұяғын серпеді.

	Жалмағанбеттің тынысы тарылып кеткендей, шекесін шеңгеліне толтыра ұстап сілейіп, күреңітіп тұрып қалды. Сөйтсем, оқиға былай өрбіген екен. «Октябрь», «Алғабас» колхоздары ұйымдасқан жерде мал шаруашылығын диқаншылықпен байланыстыру жоспарланады. Сол ниетпен колхозға тұқымдық астық қоры келтіріледі. Күздің қар аралас қара жаңбыры кезінде апыл-ғұпыл шымнан қабырғасы өрілген ескі үйді қойма етіп, тұқым астығын сонда құяды.

	Арнайы қоймашы, күзетші тағайындалады. Жаз бойы айнала шапқылаған өкімет адамы, өкілі, басқасы бар байлардан тартып алынған мың-мың қой-жылқыны сол кездегі республика астанасы Ақмешітке айдайды. Бай құрыған соң құрық орташаға, одан кейін кедейдің бірлі-жарымына түседі. Оны да алудың жолы – колхозға ұйымдастыру болады. Қалған-құтқан жеке меншік малдың бəрін колхозға ерікті-еріксіз жинап алады. Бірлі-жарым қалған қара-құрасын жұрт сойып, қысқа талғажау етеді. Ол қашанға жетсін. Базар шыға қоятын қаласы жоқ елдің басына аштық нəубеті еріксіз осылай келеді. Оның үстіне соңғы ғасырда болмаған қатты қыс жұтты да ала келмей ме?! Колхоздың үш-төрт жүз жылқысы ығып, хабар-ошарсыз ол кетеді. Қолдағы қойды басқарма төрағасы өзі бас болып көзден таса қылмайды. Əбден ашыққан ел ақпанның көз көрмес ақ боранын жамылып кеп астық сарайын талап алады. Міне, аудан, облысқа дүниені дүрліктіріп жеткен банда тарихы.

	Манадан өз көзімен көрген қиямет күндерін есіне қайта түсіріп тұрғандай Жалмағанбет:

	– Банда деген сұмдықты білгілерің келсе, айтайын. Сонау Голощекин, мына өздерің бастаған үкімет оны қолдан жасадыңдар. Бас кеспек болса да, тіл кеспек жоқ. Енді мені сусыз жерде қуырып, сулы жерде асып жейтін қандай құдірет болса, келе берсін, дайынмын, – деп ентіге тоқтады. Біреуі тіс жарып, тіл қатпай, мөлиіп-мөлиіп тұрып қалды.

	Бір кезде Əбдірахман:

	– Бұ не тұрыс, қозғалайық. Болар ойран болып, өтіп кетті. Енді не істеу керек, қалғанымыз да қырыла береміз бе! Тіріге тіршілік қамы керек, – деп ойлы сөз тастады.

	– Жо-жо-жоқ! – деді Мұқанов тағы кекештене бəрімізді ішіп-жеп. – Əлі көріп болған жоқсыңдар! Иə, адаммын дейтін саналы пенде көзбен көріп, куə болмаған масқара жатыр мына қырдың астында! Соған жүріңдер! Одан əрі тағы, – деген ол маңдайынан бұршақтай төгілген қара тері шығып, ілгері қозғалды.

	– Жақа, – деді Байегіз, – шыбының шырқырап, жаның күйзелгенін білдік бəріміз де. Біздің қолда не бар, болғанды, өткенді қалпына келтірер, қатені түзете қояр не құдірет бар? Бізді қинай бергенде не өнеді? Батырбек те мұнда Гепеудің адамы болып келіп тұрған жоқ. Осы жердің, құдай киелі жаратқан қазақ деген халықтың қысылғанда тəуеп етіп, бəтуа табатын Ұлытауында туып, кіндік қаны тамған төл баласы болған соң, өз көзімен көріп, қайғыға ортақтасуға келді. Үкімет орнына айтар, баяндар, түсіндірер, – деп басу айтқан болды.

	– Əй, Байекем-ай, үш күннен кейін тозаққа да үйренеді деген рас екеніне мына мен тірі куəмін. Өмір өкініштен тұратынына, əттеген-айдан жаралғанына тағы кепілдік етемін. Осы сұмдық, бəлки, болмас та, болса да дəл осындай бір тайпа елді отанымен жалмап кетпес те еді. Аспаннан түсті ме, жерден шықты ма, қаңтардың алақұйын ақ бораны тулап соғып тұрған күні еді ол. Қасында екі атқосшысы бар, үстінде ат сауырын жапқан дəу тон, астында ауыздығын қарш-қарш шайнаған боз тарлан ат, Гепеудің бастығы сап-сары ала боп жетіп келді. Өзі де түйедей ірі, көзінен көкпеңбек жалын тулаған сұсты, алпамсадай неме екен. Жанымды қоймай, тік қойып, «колхоздың бар малын көзімнің қарашығындай сақтаймын. Бір мал өлсе, қоса өлемін. Ит-құс, басқа көлденең шығынға берсем, не жаза болса да, басыммен көтеруге дайынмын» дегізіп, қолхат алып кетпеді ме? Əй, əттеген-ай, – деп астындағы жүні іріп, қыршаңқы жүйкелеткен атын бауырға тартып-тартып жіберіп жөнеле берген оны жəшейке хатшысы Қапар:

	– Жақа, Жақа! – деп артына қаратты. Бірақ Жалмағанбет бүлкектеп желе жөнелген бойы ілгері озған бетінен қайтпады. Бəріміз соның соңынан шұбыра жортып келеміз. Бір аласалау төбеден асып түсіп, қалың тобылғы, қарағай ұйыса өскен терең сай табанға келіп, Мұқанов атының басын тартты. Ер адамның ағыл-тегіл жылағанын бірінші рет көрдім. Көз жастың да көзі ашылған бұлақтай ақтарылар сəті бола ма, əйтеуір, оның бетін жуған ыстық жас төгіле берді. Бəріміз үнсіз, тіліміз байланған. Кемсеңдеген ол:

	– Көріңдер! Міне, күні кешегі бірге жүріп, тай-құлындай тебіскен, шұрқырасып табысып, шүйіркелесіп тіл қатысқан бауырларың жатыр. Бірақ олар өлі, тілсіз. Бəрі де аштан өлді. Қансыз қырғын деген осы! Өліп бара жатқанда, жүрек үзіліп, көзі қарауытып бара жатқанда адам не істемесін. Астық сарайды талаған бандыларың бұл жатқандар! Бірлі-жарым тірі қалғандарын айдап кетсеңдер де еріктерің! – деген ол көзі қып-қызыл боп. – Əне, не кебіні, не қабірі жоқ! Еһ-еһ! Е-е, – деді сыңсып, – осылардың ең болмаса жүзін жасыруға да күш-қуат таппаған, қайран елім!

	Ол атынан құлап түсті. Айнала иіс, қаңсыған, борсыған, сасыған, тыныс буып, жүректі айнытқан алапат.

	– Кетейік, – деді біреу шыдамы таусылып.

	– Жоқ-жоқ, – деп даусын созды Мұқанов, – мыналардың жүзін жасыру керек. Ендігі міндет – індет таратпау. Халықтың қалғанын қырмау! – Манадан үнсіз тұрған Батырбек:

	– Жігіттер, Жалмағанбет дұрыс айтады. Қане, түсіңдер аттарыңнан, – деп бұйырды.

	Сол күні ымырт жабыла басқарма төрағасының үйіне жетіп, киімшең құлай-құлай кеттік. Келесі күні əңгіме қайта қызды. Тағы да сөзді Мұқанов бастады:

	– Бəріміз қатар өстік, осы топырақта тудық, еліміз де, жеріміз де осы. Бір атадан, қазақ есімді бабадан тарап, бір анадан өрбідік. Содан да сендерден жасырарым жоқ. Ертеңім үшін қиналып қорықпаймын. Тəуекел! Не болса да көндім. Əйтеуір, шындық сырына жетсем болды. Бұл не? Менің осы сауал жанымды жегідей жейді. Бірақ жауап, сан толғанып күн-түн ойлансам да өзімді тыншытар уəж таппаған соң, бұ қалай деп, өрем жетпеген соң сол сауалды бəріңе қоямын.

	– Осы нəубетті не үшін жасады? Кім жасап отыр? – Аз үнсіздік жайлады. Біріне-бірі қарап отыр.

	– Кім əдейі жасады дейсің. «Құланның қасуына мылтықтың басуы» тура келгендей, колхоз құрылысына қыстың қаттылығы кез келді ғой, – деді мəселені жұқартқысы келіп Əбдірахман.

	– Жəне қысқа дайындық болмады. Шабылған шөп, қора-қопсы, жайылымы, үйірі басқа əр жерден жиылған көп мал тұратын дайын қыстауы жоқ, – деп қостады Байегіз.

	– Онда биыл асықпай-а, келесі жылы колхоз ұйымдасса да болатын еді-а, – деп қалды əрқашан аузын бағып, асықпай ойланып сөйлейтін Қапар.

	– Əй, қайдам, осының арғы тегінде масқара, біз түсіне бермейтін зымиян ой жатқандай көрінеді маған, – деді Жалмағанбет.

	– Не ой ол сеніңше? – деп Батырбек бар зейінін қоя бұрылды.

	– Ол ма – ол «асыра сілтеу болмасын, аша тұяқ қалмасын» деген айқай ұранда жатыр. Осы не сөз? – Біз де ентелей елеңдесе қалғанбыз.

	– Жарайды, – деді сөз бастаған Мұқанов, – асыра сілтеу болмасыншы, бекерге даурығып, кедейге теңдік тиді екен деп, барды жоғалтып, жоқтың тамырын қазып кетпейік дегені шығар. Демек, ақылмен іс қылайық. Шаш ал десең, бас алмаңдар деп ескерткені болар. Ал «аша тұяқ қалмасынға» жол болсын. – Бəрімізге «осы мен дұрыс айтып тұрмын ба, түсінесіңдер ме» деген сыңайда қарап алады. – Бар пəле осы аттандаған ұраннан шықты емес пе? Нең қалды бүгін? Асыра сілтемеген, қаусатпаған, түп-тамырын қопармаған, қырып-жоймаған нең бар?!

	– Ойпырмай, Жалмағанбет, сен сұңғыла бəле ме едің. Бəрін жүрегіңнің басына тоқи беріпсің-ау. Əбден түңілген, көңілі қалған адамның сөзі ғой мынауың, – деп сөзуарлау Байегіз қопаңдап кетті орнынан.

	– Саспа, «байғыз да бекер шақырмайды» демей ме халық. Басыңа түссе, жаның қан жыласа, көзің өлімнен басқаны көрмесе, барар жер, басар тауың азап, қайғы-қасіретке бөгіп жатса, сен шырылдамай, сен ойланбай, толғанбай күн кеше алармысың?! Өмір-өлім белдескен парасат майданында жүрсең! – деп үлкен көзін кеңірек ашып, маңдай терісі қырыс-қырыс боп, ашына тағы көз тікті.

	– Сұмдық болды ғой, əйтеуір, – деп Əбдірахман күрсінді.

	– Мейілдерің, не десеңдер, о деңдер. Мына Батекеңмен қандастығымды айтпаймын. Гепеуде туыс-туған, бала-шаға, халық болмаса керек. Зор болса, айдап кетер, соттар. Мен өзімді өлгендерден жүрегі талып, өзегі үзілгендерден артық санамаймын.

	– Өй, сен өзі, – деп Батырбек шоқ басқандай жалт бұрылып, тіл тигізе бастадың-ау маған да. Мен қайбір жетісіп тұр деп едің, – деп санасында аяугершілік пе, жазықсыз көз жұмғандарға жанашырлық па, нəубет сұмдығына қайыса қалған сезім бар екенін байқатып қалды.

	– Маған да керегі сол! Сол! Көр, ақыл, парасат, иман таразысы өлшенсін. Өзің безбенші болшы, – деп Жалмағанбет серпіліп, еңсе көтерді.

	– Несін айта береміз! Бұл таусылмайтын қасірет, өшпейтін өкініш, орны толмайтын қаза ғой, – деп «Алғабас» колхозының жəшейке хатшысы тағы да əдетінше екі-үш сөзін санап тастады.

	– Уай, бауырлар, осы нəубет сонау алыстағы ысқырығы жер жарған ұлықтардың зымиян жоспарымен келгендей көрінеді.

	– Иə?...

	– О қалай?

	– Елді қыру жоспары да болады ма екен?

	– Егер сондай алыста жатқан, түптің түбінде көздеген бір мақсат болмаса, дəл осы сияқты қырғын да, асыра сілтеу де, баланы əкеге, ініні ағаға, қызды шешеге қарсы қоятын саясаттың етек алуы мүмкін бе? Не құпиясы бар: əліпті таяқ деп білмейтін, ана қырдан аспаған сауатсыз кедейді белсенді етіп атқа мінгізді. Елдің ақылы, есі бар басшысына дүре салдырды, жер аудартты. Қараңғы елді мақтай-мақтай қырық пышақ етті. Өтірік пе?

	Жалмағанбет сөйлеген сайын шешен, ойлы боп бара жатты. Əр сөзі ойландырып тастайды. Жауап іздеуге мəжбүр етеді. Ондайда бəріміз де мойнымызға су кеткендей үнсіз қаламыз.

	– Сонда, сізше, осы нəубет, ел басына түскен қиыншылық қолдан қасақана жасалған бола ма? – дедім осыған дейін тек тыңдаушы боп келген мен де.

	– Əрине! – Мұқановтың дауысы шаңқ етіп қатты шықты. Ойланбады.

	– Бекер шығар, – деді Батырбек.

	– Қателеспе, – деді Байегіз.

	– Ойланатын пікір екен, – деп шырт түкірді Əбдірахман.

	– Апырай, ə, – деп Қапар оның бетіне жаутаң қақты.

	– Енді тыңдаңдаршы. Ақыры айтарымды айттым. Біржола сарқылып, ішімдегі шерімді құдай жаратқан Сарыарқамның жазығында, бəріңнің көз алдарыңда бір ақтарып төгейін.

	– Жақа, – деді атына мініп, тебіне қозғалған Батырбек, – сіз шерменде жанның ғана сөзін айтып тұрған жоқсыз. Ойлы жанның көкейтесті пікірін де суыртпақтап кеттіңіз, соны қазбалай беріп қайтесіз. Жетер енді, – деді.

	– Жетпейді, Батеке, əлі қанама толған жаным жай табар емес. Тыңдасын жігіттер. Бəрібір Гепеу мені тірі қоймайды. Бір қора жылқы құрыды. Өлген қойы, талауға түскен тұқым астығы тағы бар. Ендеше, өзімді жеп жатқан тажал құртын айтуым керек.

	– Айтсын. Не тұр мұның сөзінде.

	– Көңіл кірі айтса кетеді.

	– Сөз қуған бəлеге жолығады, – деп Батырбек тағы бір қауіптің басын қылқитты.

	– Мейлі, айтып өлгенге, ертең келетін сұмдықты түстеп бергенге дарға асылған пенде өзі де арманда кеттім демейді. Мен көндім.

	Мұқанов кəдімгі шешінген судан тайынбастың кейпіне енген. Бір сəт қанын ішіне тартып қап-қара тотыққан жүзі қылаңытып, іле көз жұмарда жарық дүниені қимай беті күлімсіреген жантəсілім алдындағы кісі тəрізді жылы шырай тапты.

	– Ең бірінші ішімді тартатын күнəмді айтсам, малды тартып алды емес пе?

	– Алды, – деді Əбдірахман.

	– Сол мал қайда кетті?

	– Айдап кетті ғой...

	– Қайда айдап кетті? Кімге айдап кетті? Неге айдап кетті? Осы елден біреудің алашағы бар ма еді? – Жалмағанбет шаптығып барады.

	– Қызылордаға айдап барып, мыңғыртып үкіметке өткізгені ақиқат, – деді Байегіз басы-қасында болғандай.

	– Əп-бəрекелді! Осы шындық қой, əйтеуір, – деп тағы қоштатып алғысы келді ме, Жақаң кідіре қалды.

	– Бұ сөзде жалған жоқ, – деп қостады Əбдірахман.

	– Дұрыс, жалғаны жоқ екен. Енді, ойлап көріңдерші, бүкіл өмір бойы тек малымен ғана күн көрген, кең-байтақ даласында емін-еркін жатқан елдің бар тіршілік тамыры үзілсе, оның тағдыры не боларына кім көз жіберді? Ешкім де. Жəне менің пайымымда, əдейі қасақана халықты қыру үшін есеппен жасалған сұмдық бұл. Əйтпесе, қазақтың бар малын сыпырып алып, өлмесең, өрем қап демес еді. Бұл – бір.

	– Сонда бұл алдын ала есеппен жасалған қырғын ба?

	– Ойбай-ау, енді қалай ойлап ең! Малдан өзге тіршілік көзі жоқ қазақ күнкөрісінен айырылған соң, өлмегенде қайтеді. Басқа кəсіп, күнкөріс көзін көрсетші. Екінші сұмдық: не өңінде, не түсінде көріп білмеген, үш ұйықтаса ойында жоқ серіктік, колхоз дегенде жатыр. Байды – байша, орташаны орташа деп мал, мүлкін тəркілеп алып, бар салмақты тас маңдай кедейдің өзіне салған жоқ па? Сөйтті де сорлының жалғызын жинап ортаға салды. Бір ауызбен ас ішіп, көп қолымен жұмыс істейсің деді. Соның нəтижесі, таусылмас тауқымет – қазір ел тартқан қасірет. – Жалмағанбет дəріс берген ұстаздай сайрап кетті. Көкейін жарып, жанын күйдірген нəубет оны бұлбұлдай сайратып жіберді. Айтқан уəждері орнықты əрі дəлелді. Мойын бұрғызатын емес.

	– Мен көрмеген сұмдық қалды ма? – Дауысы удай ащы шықты. – Адамның жан даусын естігенің өз алдына. Ал есігіңді, қотаныңды күзеткен иттің даусы құйқа тамырыңа дейін шымырлатып, сай-сүйегіңді сырқыратып жібереді екен. Қурап, ассыз қалған итаяғын кеміріп, тұмсығын көкке сауып ұлыған аш иттің үні дүниені азан-қазан еткенде жаныңды қояр жер табу қиын. Соны көрдім, естідім, өксідім. Шыр-пыры шығып, таңдайы тақылдап нан сұраған ессіз сəби, еңкейген, əлі кеткен қарт, үйелегендей жілігі үзіліп, тұра алмай, шөгіп қалған нар жігіттер, күлтілдеп ісіп, қара көзінен оты өшкен арулар кетті өмірден.

	Осы сұмдықты кім жасады? Кім? Қайсысың жауап бересің? Бұл құдайдың құдіреті емес, жер бетінде ізгілікке қарсы бітіспес күреске ібіліс қимылмен аттанған жауыздық. Надандық қара жамылған. Топас қатыгездік.

	– Ту-у, Жалмағанбет-ай, миды қайнатып жібердің-ау! Дүниеден безіп, өмірден түңілдіріп барасың. Сəл сабаңа түс. «Орнында бар оңалады» деген ата нақылы ше? – деп Батырбек қиналыс білдірді. Оның қарасұр өңі неше құбылды осы сəт.

	– Əй, Батеке, айтар тоқ етер ойымды сарқайын. Жеріме же- тейін. Əкесі өлгенді де естіртеді деген дуалы ауыз қазақ. Менің жүрегімнің басындағы жалғыз қорытынды Голощекин бастаған, арғы жағындағы мықтыны біле бермейтін ұлықтардың түпкі мақсаты – қазақты жер бетінен жойып жіберу. Ол үшін осы «аша тұяқ қалмасын» деген ұранды «асыра сілтеу болмасын» деген сөзбен көлгірсітті.

	– Тек, тым қатты кеттің, – деді Əбдірахман.

	– Басқа айтар қарсы дəлелің бар ма, Əбеке, – деп қалды Байегіз.

	– Апырай, ə, – дей берді Батырбек.

	– Тоқ етері, сонау Шыңғысхан жорығына, қалмақтар шабуылына не бір тарихи қиын-қыстау қысталаңдарда батырлық, ерлік, жаугерлігі, бірлік-тұтастығы арқылы бой бермей, жиырмасыншы ғасырдың есігін айқара ашқан қазақты тек аштықпен қырып құрту жоспары бұл. Менің қорытындым осы!

	Əлі көп мəселеде өз пікірім қалыптаспаған маған мына сөз бұлтсыз аспанда жай ойнағаннан кем түскен жоқ. «Батырбек не айтар екен? Қасындағы көп мылтық солдаттарын қайтарып, өзі оңаша бекерге келген жоқ қой. Əдейі барлау жасап, жансыз жүріспен келген емес пе?» деген ой бүйірімді түрткілейді. Ол жұмған аузын ашпады. Былай шыға Байегіз ғана құлағыма сыбырлап:

	– Базарбек, келешегің бар жігітсің. Ел қасіреті, оның тағдыры жайлы талай сөз айтылды. Есіңе сақта. Мың естігеннен бір көрген артық, – деді қабағын шытынып.

	«Октябрь» ауылынан шыққан біздердің басымыз қосылмай, іріп келеміз. Əркім өзімен-өзі болып кеткен. Ақбас, Суықбас бұлақтары көрінген кезде алдымызда оқ бойы кетіп бара жатқан Батырбек атынан түсті. Шылбырын шешіп алып, атын шідерлеп отқа жіберді. Басқалар да келіп, одан көргенін істеді. Батырбек үстіндегі түйе жүнінен тоқылған боз шекпенін астына төсеп қисайды да, көзін жұмды. Бəріміз соның аузын бағып, үн қатпаймыз. Үкімет адамы, жауапты қызмет иесі жəне ол қызмет істейтін мекеменің аты да қиядан шаңқылдаған қыранды да дүр сілкінтеді. Ол аз жантайып жатты да:

	– Жігіттер, – деді тынысы тарылып. – Өлген өлді ғой. Жалмағанбет тірімізді де өлтіріп жіберді. Құр кеудеде шыбыным бар демесем, өз басым тəркі дүние боп, қолыма ақ таяқ алып, ел кезіп кетудің аз-ақ алдындамын. Не қалды, біз ішпеген у қалды ма? – Көзіне жас үйіріліп, қабағы қатып, мұз түске енді. – Сорлы ма едік, ессіз бе едік! Осылай азып-тозып, көмусіз, кебінсіз əр бұтаның түбінде сүйегің қала берсе, құрып бітпегенде не боласың?! Мұнша қор боп туармыз ба?! Ата-баба аруағын қор етерміз бе?! Айт! Айт! деп айғайлағанға далақтап шауып, тұқым-тұқиянымызды өзіміз құртуға аттанған бейбақ елім-ай!

	Сай-сүйегім сырқырап кетті. Аяп кеттім оны. «Дəрменсіздік жеңген, қолынан ештеңе келмейтін, күңіренген ел серкесінің түрі мынау болғанда, басқамыз не оңамыз?» деген əзəзіл ой көкірегімді шарпып өтті.

	– Қанша қайғы жұтып, қасірет шеккенмен, қолымыздан не келеді? Қайтеміз енді, – деді Байегіз жыларман күй кешіп.

	– Ендігі мақсат – тірімізді сақтайық, – деді Əбдірахман.

	– Əйтеуір, бұл екінші «Ақтабан шұбырынды, алқакөл сұлама» болды ғой. Қай жерде де өліп жатқан қазақ, босып кеткен қазақ. Содан да Мұқановтың ойында кейбір шындық жатқан сияқтанады маған. Басқа кəсібі жоқ елді тығырыққа тығып, ажал оқпанына қамау əдейі жасалған тəрізденіп кетеді. – Осы сөзді айтарын айтса да, Қапар да біреуден сескенгендей, едəуір қуыстанып отырды.

	– Иə, – деді Батырбек. – Бəрі түсінікті. Басқалар лəм демеді.

	Жүріп кеткеміз.

	– Мен «Алғабасқа» соқпаймын. Төтелей ауданға тартамын, – деді тағы біраз кідірістеген Дəуітбаев. – Естеріңде болсын, үлкен тергеу болады. Бар мəселе банды төңірегінде. Арты сот қой. Əйтеуір, біріңді-бірің ұстап беріп жүрмеңдер. Мен сендермен сырласқам жоқ. Бүгінгі күннің сұрапылы жайлы ештеңе айтқам жоқ. – Ол желе жортып қыр асып кетті.

	* * *

	Маусым айының орта шені. Дүрсілдетіп шауып келген атты үйдің тұсына келе беріп:

	– Базарбек! Базарбек! – деп ат үстінен айқай салды. Жүгіре шықтым. Күн көтеріліп қалыпты. Аспанда қойдың тұтас жабағысындай жаңбақ-жаңбақ бұлт көшіп барады. Жаз болса да ауада салқын сыз бар. Төсектен жаңа тұрған денеме суық жел тікендей қадалды.

	– Ой, сен керіліп, созылып, – деген ол. – Тез! Сот келді. Сот шақырады, – деп дегбірді ала жөнелді.

	– Келсе қайтем! Келе берсін, кете берсін, – дедім қитығып.

	– Өй, есің дұрыс па? Сот деп тұрмын ғой саған, – деп қаймықтыра сөйлеген ол өзінің қобалжып тұрғанын да аңғартты.

	– Е, сот адам жей ме екен? – дедім шақырушының шамына тигім келіп. Расында, сот деген атының өзі кімді болса да үркітетін айбаты барын өзім де сезе қалғам.

	«Октябрь» ауылы сыртына оңаша тігілген киіз үйдің төріне үстіне қызыл шүберек жапқан жозы қойылыпты. Үш орындық. Ортаға сот өзі отырды. Қорасан дақты, көк көзді, орта бойлы сары кісі шақшиып, қалшылдап тұр. Ернін жыбыр еткізіп, амандасқаны болмаса, қабағын ашқан жоқ. Зəрін шашып отыр. Соттың түсінен сескене ме, əлде қаһарынан қорқа ма, жұртта үрей қалмаған. Сот мəжілісін үлкен айбат шеге тұрып ашты. Ең алдымен қойма меңгерушісі Əшірбековты шақырды. Алғашқы сауалын дауыстап:

	– Айыпкер Əшірбеков, не үшін айыпты екеніңді мойындайсың ба?

	– Енді, көке-ау, өзің, – деп дір-дір қаққан оның сөзін бөліп:

	– Саған неғылған көке! Бұл сот! Кеңес соты. Қызыл отау соты! – деп кесіп тастады. – Сауалға нақты, дəл, қысқа жауап бер. Айыбыңды мойындайсың ба?

	– Қайтем енді? – көзі атыздай боп жапақтады.

	– Айыбыңды мойындайсың ба? – деп тұрмын мен саған.

	– Зорлықпен басып-жаншып, күшпен тартып, талап...

	– Əшірбеков, қылмысыңды мойындайсың ба?

	– Мен қылмыс жасағам жоқ, – деді анау кенет шоқ басқандай баж ете қалып.

	– Қылмыс жасамасаң, тұқымдық астық қайда кетті?

	– Ойбай-ау, бір дəнін де жегем жоқ. Аштар бір түнде қол-аяғымды байлап тастап, қойманың есігін бұзып, талап кетті.

	– Сен қоймашы емессің бе?

	– Қоймашымын.

	– Күзетшің бар ма?

	– Бар-тын.

	– Ол қайда?

	– Ол қойманың алдында жататын. Оны да байлап тастады.

	– Мылтықтарың бар ма еді?

	– Бар-тын.

	– Неге атпадыңдар?

	– Аттық.

	– Кімді аттыңдар, ұрыны ма, даланы ма?

	– Əрине, адамды қалай атасың? Бəрі туыс, – деген ол кемсеңдеп. – Көке-ау, өзіңе де алыс емес қой олар, – дей беріп еді.

	– Тоқтат ондай сөзді. Нақты сұраққа жауап бер, – деп алдындағы қоңырауды қағып-қағып жіберді.

	– Өзің сұрайсың жанды қоймай, жауап берсем, ашуланасың, – деді Əшірбеков əлі еш нəрсенің байыбына бармаған қалпы. – Бір тұқымның ендігі бас көтерері өзің. Сенен басқа жанашыр кіміміз бар? – деп қалды тағы да.

	– Əшірбеков, қылмыстыға сот болыса алмайды. Астық қайда, соны айт!

	– Астықты ашыққандар талап алды.

	– Сен қоймашы емессің бе?

	– Иə?

	– Астықты ұрлаттың емес пе?

	– Күшпен тартып əкетсе, не істеймін?

	– Жетті. Қарулы күзетшің бар, өзің бар, онан да қолдан таратып бердік туыстарымызға демейсің бе?

	– Өліп бара жатқан олар кімнен қаймықсын. Күш қолданып басып алып кетті ғой.

	– Осылай де.

	– Иə.

	Көкше Жəутіковтың түсі кіретін емес. Əлі орындыққа бөксе басқан жоқ. Қылмыскерлерді, қойманы талағандарды бірінен соң бірін шақырып, тергеуден өткізіп жатыр. Орта бойлы, үсті-басы алым-жұлым, қолдан илеген тері шалбар киген жалпақ бет, мұрнының ортасы басыңқы кісі жауапқа:

	– Ассалаумалейкүм, бауырым, өзің болмасаң, – деп аяғын сылтып баса, жаутаңдай сөйлеп келді.

	– Қысқарт сөзді! – деп айқай салды Көкше. – Бұл сот! Неғылған бауыр саған. Сотта бауыр жоқ! «Ассалаумағалейкум!» Мешітке келіп пе едің? Не сəлем бұл? – деп тыйып тастады. Анау алақ-жұлақ оның бетіне, «расы ма, өтірігі ме осының» дегендей, жаутаңдап қарай берді.

	– Сөйле, қанша астық ұрладың?

	– Ұрлағам жоқ, өліп бара жатқан соң қойманың есігін бұзып...

	– Қанша адам қатыстыңдар?

	– Он адам!

	– Аттарын ата.

	Ол шұбырта жөнелді.

	– Қанша астық алдыңдар?

	– Бір ауыл, əр үйге үш пұттан тиді.

	– Қоймашымен күні бұрын келісіп істелді ме бұл қылмыс?

	– Атама! Əшірбектің баласынан ондай аяугершілік шығады деме! Болмаған соң байлап тастап, тартып алдық.

	– Сонымен?

	– Сонымен сол бір тұқымның баласынан, өзің сыртта жүрсің, көбі аштан қырылып кетті. Үш-төрт үйде төрт-бес жан сол астықтың арқасында тірі қалдық.

	Көкше көзі тұздай болып, Мұқаш екеумізге кезек-кезек қарап:

	– Уай, сенің есің дұрыс па? Мен сенің туысың емеспін. Сотпын. Ал сот қылмыскерді аямайды, – деді.

	– Əй, – деді анау қып-қызыл боп бетіне қаны ойнап, – сен не, мені рас танымай тұрсың ба? Сен Жəутік көкемнің баласы Көкше емессің бе? Болары болды, өліп бара жатқан соң солай істедік. Немене əзірейіл боп қадала бересің. Сот болсаң қайтейін, сот туысынан безсін деген закүніңді көрсетші маған, – деп тік салды.

	Көкше қалшылдап кетті.

	– Отыр! – Айыпкер жалп етіп жерге отыра кетті.

	– Шақыр Мұқановты, – деп бұйырды. Жалмағанбет кірді.

	– Бері таян! – деп Жəутіков оны столының алдына жақындатты. Ол да аяғын зордың күшімен басып, соттың бетіне қас қақпай қарап, келе берген.

	– Мұқанов, – деді алдында жатқан «қылмысты» істі ақтарып жатып, не үшін сотты болып тұрғаныңды білемісің?

	– Білем.

	– Қылмысыңды мойындайсың ба?

	– Мен қылмыс жасағам жоқ. – Көкше біреу біз сұғып алғандай жалт қарады да, зəрін төгіп:

	– Айыпкер Мұқанов, колхоз құрылысына сен келтірген зиянды кəпітəліс те, боржай да жасаған емес. Əміркəн бастаған ентербенттер де мұншалық ойсыратқан қылмыс жасай алмаған. Ал сен? – деп адырайды.

	– Менің қылмысым қайсы, сеніңше?

	– Сенсіреме. Бұл сот! Кеңес заңын іске асыратын ең соңғы нүкте! Сыпайы сөйле. Тарт тіліңді, – деп жекіп алды. – Колхоздың астығын астыртын келісім жасап, сыбайластарыңа таратып бердің. Ол тұқымдық астық болатын. Өтірік пе? Рас! Міне, содан биыл «Октябрь» колхозы егін екпей қалды. Бұл колхозды құлату, елді екінші аштыққа ұшыратып, қолдан қыру деген сөз. Қысқа дайындықсыз келіп, колхозға дайындауда қасақана етекбастылық жасап, орталықтың бар жылқысының жұтқа ұшырап, қырылуына қастандықпен жол бердің. Халық арасында ұйымдасқан шаруашылықтың беделін түсіріп, абыройын кетірдің. Қазіргі елді кеңестендіру ісіне біле тұра қарсы əрекеттер жасап, шаруашылықты ақсаттың. Не айтасың бұған?

	– Мұның бəрі жала! Мен өзімді қылмыстымын демеймін.

	– Дəлел?

	– Ақыра бермеңіз маған, – деді наразылық білдірген Мұқанов... – Біріншіден, колхоз ақ қар, көк мұз түскен желтоқсанның ортасында ұйымдастырылды. Ауданнан шыққан өкіл, жергілікті белсенді, колхоз болса, ұжмақ орнайды деп, «Октябрь» колхозын құрды. Кедейлердің қолындағы тоқты-торым, тайынша-тана, жалғыз қыл-құйрығын еріксіз ортаға салғызды. Сол мал үшін кім шөп дайындап еді? Қыста шөпсіз малдың өлетінін, жұтайтынын кім есепке алды? Өкімет оны білмеді ме? Білді. Бірақ соңы не болса, о болсын деп əдейі істеді. Қырылып кетуге негіз қалады.

	– Байқап сөйле! – деп қалды сот. Оны Жалмағанбет тыңдаған жоқ.

	– «Бір жағадан бас, бір жеңнен қол шығарыңдар» деп бытырап əр жерде отырған бейбақтарды еріксіз айдап келіп, баяғы заманда салынған шым үйлерге екі-үштен біріктіріп қыстатты. Не барар базары, не жақын жерде өндіріс, қаласы жоқ аш-жалаңаш ел аштыққа ұшырады. Ақыры қырылды. Ашыққандардың аузына кім су тамызды? Өлмесең, өмірем қап демеді ме. Мұндағы үкімет... Гепеу бір жағынан. Аш адам өзі өліп бара жатып кімді аяйды? – деп кідірді.

	– Нақты жауапқа көш. Баяндама керек емес.

	– Мен жауап беріп тұрмын.

	– Сөз емес, қылмысыңды мойында.

	– Мен ешқандай қылмыс жасағам жоқ. Ал əділ болсаңыз, қылмыс жасағандарды даладан іздемеңіз, ауданнан, одан əрі ұлықтар отырған жерден іздеңіз, – деді.

	– Мұқанов, сен өзі төске шауып барасың ғой. Аяғыңды тарта сөйле!

	– Мен айтып болдым, – деді отыратындай сыңай танытып.

	– Астықты, тұқымдық астықты əдейі таратып беріп, бандылар тартып əкетті, қоймашыны, күзетшіні байлап тастады деп, бұлталақ жауаппен құтыла алмайсың.Онан да шындығыңды айтсаң, айыбың жеңілдейді. Кешірім береміз. Қане, сөйле! – деп қайта тікшиді.

	– Азамат сот, мен бұл сіз айтқан жаладан аулақпын.

	– Биыл көктем егін салынбай қалды емес пе?

	– Тұқым болмаса, тас егеміз бе?

	– Міне, өзің айттың шындықты. Сол тұқымдық астықты елге ұрлатқан басқарма төрағасы сен емессің бе?

	– Егер мен біледі, өзі солай істеңдер деп айтып еді десе, мына тірі отырған, сол астықты ішіп-жеген өз туыстарың жауап үстінде отыр. Айтсын, – деді ашынған Жалмағанбет.

	– Мұқанов, мен туысыма емес, қылмыскерге сот құрып отырмын. Ойланып сөйле, – деді ызғарын қайта төккен сот.

	– Мойында қылмысыңды!

	– «Қылмыс, қылмыс» деп айғайлай бермеңіз. Қылмысты көрмей тұрсыз ба? Қараңыз, күні кеше ата-баба өскен атырапқа. Жылан жалағандай бүгін. Менің қылмысым ауыл-ауылмен аштан қырылып, қаны кеуіп өлген ел алдында еш теңемен ақталмайды. Ол – қазіргі өкінішім, жүрегімнің басына шемен болып қатқан шер! – Жəутіковтың бетіне болмашы жылы шырай жүгірді. Ықылас қоя тыңдады. – Күні-түні жанымды жеген қасіретім де сол, неге ғана аштан өліп бара жатқан бақытсыз халыққа, дарға асылып кетсем де, қолда бар малды таратып беріп, тірі сақтап қалмадым? Əттегене, жалған-ай! – Жалмағанбет сылқ етіп отыра кетті. Маңдайынан бөртіп тер шықты.

	– Тұр! Бұл қылмысы бардың еркелейтін жері емес! – Мұқанов қозғала қоймады. – Қылмыскер Мұқанов! – деген екінші дауыстан кейін көтерілді орнынан.

	– Сөйле!

	– Сөйлеп болдым! Мен ашынған, ашыққан халықтың бар қасіретін, оны тудырған себепті, өзімнің еш нəрсеге кінəлі еместігімді айттым. Міне, ақ түтек боранда, көк мұзда малын сақтаймын деп, қолымнан күрек түспей, алақаным мүйіз болып кетті. – Ол түйенің табанындай беріш мүйіз болып кеткен алақанын жазды. – Анық əділ сот болсаңыз, қараңызшы, осы тұрған менің күйім қандай? – Қара кенедей боп күйіп, əбден жүдеген Мұқанов расында қалт-құлт етіп зорға тұр еді.

	– Мұқанов, – деп жылы шыраймен қараған Мұқаш, – сіз жауабыңызға қайта-қайта кінəлі емеспін деп айтып тұрсыз. Күлтектемей, ашып айтыңыз, елге келген нəубетке айыпты басқа біреу бар ма? – Жалмағанбет шоқ басқандай:

	– Ойбай-ау, бұл қасіретке басты жауапкерді осында неше рет айттым. «Асыра сілтеу болмасын, аша тұяұ қалмасын» деп кім ұрандаса, сол айыпты. Сол қылмысты! Басқа жақтан кінə іздеудің орны жоқ, – деді қалтырап.

	– Паһ! Паһ! Кемеңгер Мұқанов қалай-қалай сілтейді, ей! Енді бар айыпты кеңес үкіметіне аударып тастап, сытылып кетпек, ə?! Ол болмайды, болдырмаймын! – деп қадала түсті Көкше.

	– Бұл қиянаттың əкесі бар, – деп қалды Жалмағанбет тағы бойына қуат жиып.

	– Ол қайда? Көрсетші, – деп түре тиді Жəутіков.

	– Оны айтайын. Жаманкөңде осыдан аттай бір-бір жарым жыл бұрын қазы-қарта, жал-жаяны жей алмай кекірігі азып отырған екі ағайынды кісінің осы қыстың аяқ кезінде аштан бұралып, өлейін деп жатқан итке талас үстінде жан тапсырғанына куə болдым. Сонда өлген азаматтың жүзін жасыру орнына, əлгі итті сүйреп ала қашып бара жатқан басқа өлер хапдегі адамды көргенде, бұл өмір тамұққа айналған шығар деген ойға келгем. Сондай күйге кім келтірсе, қиянаттың əкесі сол!

	Бұдан кейін алдында том-том іс қағаздарын қолы дір-дір етіп қанасына сыймай тез жинаған сот:

	– Сот үкім шығаруға кетті! – деп хабарлады.

	...Табиғатында кесіп алса қан шықпайтын қатты жаратылған адамдар болады дейді. Бəлки, рас та болар. Көкше де сондай, жүрегінде жылуы, басқаға рақымы жоқ, өте қатал жаратылған, жоғарыдан не бұйырылса, соны екі етпей артығымен орындайтын «лəббай, тақсырдың» өзі еді. Өзі шикіл кісі, бар қанын қыздырып алды ма, қып-қызыл боп беті талаурап, еріні көгеріп, алдындағы қағазға төне түсіп, едəуір жазып тастады. Бір кезде:

	– Қойманың меңгерушісі, күзетші, астықты талап алғандардың жазасы айқын. Əрқайсысына бес жыл! Ал Мұқановқа қанша береміз? – деді көзі шоқ боп жанып.

	– Мұқановқа? – Мұқаш шошына сұраулы қарады. «Не айтып отырсыз, деніңіз сау ма?» деген сұрақ тұр жүзінде.

	– Иə? – деді сот. – Не оған да бес жыл демексің бе?

	– Қойыңыз, – дедім мен шыдай алмай.

	– Не қоятыны бар. Оған ең азы он жыл берем! – деді сот, енді ашық кетіп.

	– Оныңыз болмайды. Қылмысы жоқ адамды сотта деген закүн жоқ! – деп Мұқаш көнбей кетті.

	– Мұныңыз көрер көзге, естір құлаққа масқара, – дедім мен.

	– Неге? Ой, өздерің заңнан бейхабар ма едіңдер? – деп тулаған Көкше. – Мұқановты қалайда соттауымыз керек. Оның жазасы он жыл!

	– Қателесесіз! Бір дəн шайнап жұтпаса, бір тоқты жемесе, қоғам малын, басқарма төрағасымын демей, қолынан айыр-күрегін тастамай, күнді – күнге, түнді түнге ұрып, өзі бағып, аман сақтап қалса да жазықты ма?! Жоқ, ондай үкімге біз қол қоймаймыз, – деді ашынған Мұқаш. Мен де оны қоштап:

	– Бүкіл елге келген сұрапыл сұмдықтың басты айыпкерін ол айтты, сіз де, біз де естідік. Əділдік алдында қарабет болуды тəңірім бізге жазбасын. Сабаңызга түсіңіз, – дедім.

	– Əй, ең болмаса алты жыл!

	– Жоқ, бір күндік те жаза берілмейді, – дедік біз.

	– Ойпырмай, масқара болатын болды-ау. Ұятқа қалатын болдым-ау, – деп қиналды.

	– Неге масқара боласыз, кімнен ұят болады? – деп екеуміз бірден дүрсе бас салдық. Орнынан тұрып теңселіп, ерсілі-қарсылы жүрген сот ағасы:

	– Аудандағы басшылар қатты тапсырып еді. Гепеуді, райкомды білесіңдер ме? Мұқанов осы жолы отыру керек.

	– Енді қайттім, – деп қатты күйзелді.

	– Жазықсыз адамды жазалап, үкіметке жағынбай-ақ қойыңыз. Əркімнің көз жасы бар, обалы бар. Егер сот заңмен емес, нұсқаумен, айтумен жұмыс істесе, бұл өмір не болады, – деген екеумізге қарап тұрып-тұрып:

	– Ең болмаса үш ай шартты жаза берейін, – деді. Үкім шықты. Жəутіков оқып берді. Сотталғандарды айдап, оңашалай берген. Бір кезде манағы жалпақ бет, аяғын сылтып басатын кісі:

	– Көке, рахмет, мен енді кете берейін, ə, – деп қалғаны.

	– Ой, сен қалып қойып па едің! Қой! Қой! Болмайды! Əй, айдаушы, қос мынаны да, – деді де, əлгінің бетіне қарап:

	– Саған да бес жыл! Бар, ілес аналарға, – дегені. Жұрт аң-таң.

	«Күштінің арты диірмен тартады» дегенге сонда көзім бір жетті.

	* * *

	– Жалған дүние! – деп шешілді Базекең. – Енді не дейін! Ақ пен қараның шекарасы ашылмаған бір дəуір ел басынан көз көрмес дауыл, тас боратып өте шығыпты. Сонда басына соққы тимеген пенде қалды ма екен. Онда да некен-саяқ шығар. Иə, мен ол кезде Алматыда Совет құрылысы институтының жанындағы үш жылдық жұмысшы факультетінде оқитынмын. Қасымда немере туысым Төлеген Шораұлы бар. Көп жылдар партия, кеңес қызметінде болған ұлытаулық Сабыржан Досановтың əкесі ол. Бұл 1937 жылдың желтоқсаны. Əлгі факультеттің екінші курсын бітіргелі жүрген кезіміз, өлкелік комсомол комитетінің хатшысы шұғыл шақырады деген соң келдім. Əдемі жүзді, мəдениетті қазақ қызы жылы шыраймен қабылдап, сыпайы тіл қатып отырды да:

	– Ауылда ағаң бар ма? – деп сұрады.

	– Бар.

	– Ол не қызметте еді?

	– Бұрын партия, кеңес қызметінде болған, соңғы кезде Ұлытау ауданындағы «Айыртау» колхозында басқарма төрағасы болып жүр.

	– Фамилиясы кім ағаңның? – деді.

	– Лекеров. Аты Қожахмет. Əкеміз Байбол, бірақ ол үлкен атамыздың атында, – дедім. Аз үнсіздіктен кейін ол:

	– Комвузде оқитын Еңсебай Қалдыбаев, Бəйтен Игібаев дегендерді білесің бе? – деді.

	– Білем, ағайын-туыс боламыз. – Сол туыстарың сенің үстіңнен шағым жазыпты. «Ағасы – халық жауы. Бұл оқып жүр жəне комсомолға мүше», – депті. Бұған не айтасың?

	– Апырай, ə? Мен не деймін? Ағамның таяуда қамалғаны рас.

	Бірақ кінəсін білмеймін, – дедім.

	– Ендеше, институт партия комитетінің хатшысы Ақбаевқа бар. Со кісі бəрін өзі айтады. Дайындала бер, негізі сені оқудан да, комсомолдан да шығарады. Оп-оңды жігіт едің. Ендігі тағдырыңа көмек ете алмаспыз, – деді.

	Мына сөзді естігенде, екі иығымды шауып тастағандай, əл-дəрменім құрып, сыртқа зорға шықтым. Партком хатшысы дайын отыр екен. Кешкі жиналысқа шақырды. «Өлкелік комсомол комитеті хатшысының айтқаны – айтқан. Болатын іске болаттай бол. Ренжіме. Тəуекел ет. Тағдырдың басыңа салғанын көресің, шырағым», – деді ол мүсіркеп. Сөйтіп, сол күннің кешінде оқудан да, комсомолдан да аласталдым. Бар арман-мұратым желге ұшты. Жер бетінде ессіз қаңғырып қалған жанның күйін кештім. Елге қайтайын десем – қаражатым тағы жоқ. Үстімдегі ескі шинелімді сатайын десем – ешкім алмайды. Тығырыққа тығылдым. «Өлдім» деген жан дауысымды естір құлақ қайда? Бір жанашыр азаматтың ақылымен үкімет басшысы Елтай Ерназаровтың қабылдауына іліктім-ау бір күні. Қалбалақтаған кісі екен. Жағдайымды сұрады. Еліме жету үшін өтірік айттым. Оқудан, комсомолдан шыққанымды, оның себебін жасырдым.

	«Ауылдағы қарт əке-шешем шақырып жатыр. Күнкөріс қиындап кетіпті. Соларды асырау үшін елге қайтайын десем, жол қаражатым болмай, сізге келдім», – деп жалған айтуға тура келді. Сөз айтпады, көмекшісін шақырып алды да, жол шығынын есептетіп, қолыма билет алып бергізді. Рахметімді айтып кете бардым. Көзімнің жасын мөлт-мөлт төгіп, Алматымен қинала қоштастым. Бүкіл өмірім таусылғандай, жан-жүйкемді бір белгісіз қасірет билеп алды. Жүнжіп, ұнжырғам түсіп кетті. Еңсемді қанша көтерейін десем де, зіл боп басқан шетсіз-шексіз ой қамалайды да тұрады. Бəрі өз туысымнан, жақынымнан, бауырымнан шықты. Пəле боп, тамырымнан кемірген құрт боп жабысты, не істермін?

	Базарбек сол нəубет қазір басында тұрған кісіше күйзеле қарады бізге. Баласы да, мен де үнсізбіз. «Октябрь» колхозындағы трагедия анау, өз басынан өткені мынау. Кенет қарт қайта сөйлеп кетті:

	– Құдай мен мұсылмандықты енді бүгінде қайта тауып жатырмыз. «Дін – апиын. Адам санасын улайтын ізгілік жауы» – деп аттандаған үкімет адамы иман, парасат, əділет, ізгілік, инабаттылық деген ұғымды түп-тамырымен қопарып, мансұқ етті. Мұсылмандық жойылды. Сөйтіп, бүкіл елді құдайсыздар дейтін ұғым жайлап жатқан күндер еді. – Басын балаша қайта-қайта шайқады. – Мүмкін, естіген де шығарсың, білетін де боларсың.

	«Халық жауы» деген сұмдықтың құрығына азаматы түспей кеткен бүкіл қазақ жерінде бір ғана ел бар. – Мен оның бетіне зейін қоя қарадым. Ол – мына сенің ауылың, – дегені. – Еліңнен бірде-бір адам ұсталмады. «Халық жауы» шықпады. Демек, бүкіл Кеңес Одағы дейтін империяда өрт ортасында аман қалған жалғыз түп көдедей сол кездегі №2 ауылға сұрапыл дауыл соқпай өтті. Оның сырын бергі күндерде əкем Байбол жыр қып айтып еді.

	– Ол былай болыпты, – деп түбірі қалған азу тістей, қына басқан тасқа отырған қарт көңілдене сөзін жалғады. – Сүлеймен молла деген кісі өтіпті. Білесің бе?

	– Е, білмей, əкемнің інісі емес пе? – деймін.

	– Өй, текті ауылдың азаматы екенсің ғой, – деп күліп алды.

	– Сенің елің ежелден имандылыққа ұйыған, құдайдан қорыққан, ораза, намазы үзілмеген тақуалығымен де бұл өңірге əйгілі ғой. Бəлки, содан болар. Кімнің ақылы, кіммен кеңесті, ел басына төніп келе жатқан зұлматты алдын ала кім айтты? Əлде өздерінің сəуегейлігі ме, оны білмеймін. Бірақ үлкен пəтуаға келіп, құран ұстап, нан жесіп анттасқан ел азаматтарының бірауыздылығы сақтаған еліңді. Бізде ол болмады. Бізде оң көзімен сол көзімізді шұқып ағызып жатты. Əжем жарықтық, кəлимаға тілін келтіріп, сол молла Сүлейменнің əруағына дұға оқып отырғанына талай куə болдым. Сұрапыл, əкеден бала безген қара күндер басталып жатқанда Сүлеймен молла бастаған, ішінде Қараның Бақтыбайы, Мыңқайдың Сақтағаны, Ақпанбайдың Мұқашы, Қожырбайдың Ілиясы, Ержігіттің Дəулеткелдісі, Жақыптың Сүтбайы, Мақышты Ишаны, Қаражігіттің Мұқашы бар жақсылар Баршаның шағылына шығып мəслихат құрыпты. Заман жайын сөз етіп, «ұрпағым құрымасын, елдігім тозбасын, мұсылмандық азбасын, бірлік, туысқандық мəңгілік болсын. Бірде-бір адам бірінің сыртынан өсек-аяң айтып, үкіметке шағымданбасын. Аз ғана елдегі бас көтерер көзі ашық осы отырған азаматтар бір ауыз болайық. Мұнымыз өкіметке қарсылық емес, елдік, болашақ ұрпақ үшін жанашырлық болсын! Кімде-кім басқаға бұған дейін құлақ естіп көрмеген сұмдық сөз – «Халық жауы» деген қарғыс сөзбен жала жауып, кінə тағатын болса, құдай қарғасын, лағнет оғы тисін!» – деп анттасқан екен. Міне, содан да сіздің елден бір адам нəубет қармағына ілікпеді. Дін аман қалды. Құдайдың рақымы түсті ме, ант құдіреті, ізгі адал ниет пе, алдында ғана «алпыс қарындаш» аталып, бірі-біріне атар оғы болмай отырған ел тып-тыныш ымыраға келіпті. Құдай, құран, нан құдіреті ант болып, елдің елдігін, халықтың бірлігін сақтап қалыпты. Əне, имандылық, ізгілік деген күш! Ал бізде... – Базекең орнынан тұрып, алай-түлей күй кешкен қалпын жасырғысы келді ме, қорым тасты аралап, едəуір ұзап барып тұрды. Жаратылысында зор тұлғалы кісі Айыртау биігінде асқақтап кеткендей көрінді. Тас мүсіндей қозғалмай едəуір тұрды.

	«Апырай, ə? Мынасы бір жаңалық екен. Біздің елден, расында, біреу «Халық жауы» болыпты. «Пəленше ұсталыпты» дегенді естіген емес едім. Ат төбеліндей Ұлытау, Қарсақбай, Шет, Ақадыр, Жаңаарқа, əрісі Қарағанды, берісі мына Жезқазғаннан тобымен ұсталып, айдалып, сүйегі Сібірдің орманында, тайгада, мұз мұхитының жағасында қалғандар, із-түссіз жоғалып кеткендер қаншама!

	– Мен саған Айыртаудағы аэродромды көрсетейін деп келгем, – деп сөйлей келді ол.

	– Осы не жұмбағың? Құдайдың мына тау-тасында, адырлы төбесінде ненің аэродромы. Мұнда вертолет болмаса, басқаның табаны тиетін орын жоқ қой, – дедім мен шыдамсызданып.

	– Пəлі! Бұл күнде бəрімізге мəлім болған ақиқатты ол кезде кім білді.

	Мемлекеттік, сталиндік құпия емес пе ол?! Қазір ойласам,

	«Октябрь» колхозы басқармасының төрағасы Мұқанов өте ақылды, ойшыл адам екен. Сол бір «банды шықты» деп елді дүрліктірген, халық басына түскен зұлмат зілзаланы, келген аштық апатын егжей-тегжейлі талдап: «Түпкі мақсаты олардың мына байтақ даланы босату, халықты таза жер бетінен жою» деп зар илеп еді. Мына желге құлақ түрші. Аштан қырылған халықтың жылаған дауысы естіледі. Көз жасы көл болып төгілген елдің сүйегі кез келген сайда жатыр. Сонда қырылған кім? Қазақ! Оның сөзіне, Мұқановты айтам, біз мəн бердік пе? Мəн бергенде, қолдан келер не бар еді? Сөйтсек, оның соңында елдің ақылы, санасы – басшы, білімді естілерін жоқ ету зұлымдық жоспары тағы тұрыпты. Əне, «халық жауы» деген індет сол үшін ойдан жасалған қастандық, масқара нəубет! Менің туған ағам Қожахметті «Жапонның шпионысың, Қазақстанды Ресейден бөліп, Жапонға қосу үшін астыртын тіл байластың. Сол үшін Жапоннан самолетпен пулемет алдырып, Айыртау басына түсірдің» деп айыптады. Мен өзім онымен бірге туғандығым үшін көп жыл қуғын көрдім. Қиянаттың құрбаны болдым. Таң атып, күн батпайтын заман менің басыма орнады. Қарсақбайға келуін келсем де, жердің үстіне зорға сыйып жүрдім. Мал дайындау мекемесіне есеп қызметіне орналастым. Ағам абақтыда. Жолығуға қанша əрекет етсем де, жолым болмады. Досым Əуезхан Беков деген жігіт сол кезде паспорт столының бастығы еді. Соған көп жалындым. Ағама жолықтыруды өтіндім. Ол:

	– Қолдан келмейтін іс, – деді. – Сенің елге келгеніңді мемлекеттік саяси басқарма біліп отыр. Соңыңда үш аңдушы жүр. Егер аман болғың келсе, ешкімнің үйіне барма, көшеде əлдеқалай бір жерде бейсеубет біреумен сөйлеспе. Туысың ғой, жатқан үйің Қалманбай Өтеновтың үйі, сол үйден басқа жаққа аяқ баспа, қыдырма. Менің жанашыр достығым осы, – деп ақылын айтты.

	Сол күннен бастап менің жүру-тұруым өзгерді. Əуезханның айтқаны миымды жайлап алғаны сондай, «Кеңес еліндегі əрбір адамның аяқ басқанына дейін Ежов көріп тұрады. Одан таса көлеңке де жоқ» дегені əбден меңдеп алды. Енді қызмет орныма көшемен емес, Қарсақбайдың сыртындағы адырларды тасалап бір жолмен барып, бір жолмен, тірі жанның көзіне түспей, қайтып жүретін болдым. Бұдан өткен қорлық болар ма?! Ғасырлар бойы ата-бабаң өсіп-өнген ана топырағында емін-еркін, ерікті адам сияқты алшаң басып жүре алмаған пендеде не құқық бар? Сол кездегі заман осындай суық, ызғарлы, тажал бейнелі еді.

	Көпті көрген көнекөз қарт осы сөздерді айтқанда сай-сүйегі сырқырап, оты бетін шарпығандай бір қызарып, бір сұрланып, неше құбылды. Жаны от кешіп, шыбыны шырқырап, сонау өткен сұмдық сұрапыл күндерді көзіне елестетіп, тамұққа түскендей болған оның сөзін бөлу мүмкін емес еді. Естіген біздің де жанымыз түршігіп, бір кезде тозақ оты жанған əжімді далаға үңіле қарап отырмыз. Не деуге болар?

	– Осы Айыртау басына Жапонның самолетін қондырып, пулемет алған, Қазақстанды Жапонға сатқалы жатқан жерінен «қолға түскен», «халық жауы» атанып, қор болған Қожахметті – жалғыз бауырымды жүрегім езіліп сағынам. Өткенім есіме түседі. Сол күндерді əлі ұмытқам жоқ. 1938 жылдың қазанында моншаға алып келді. Əбден жүдеп, азып-тозған бір топ бақытсыз, еріксіз жан. Ағам мені көрді ме, мен оны бірден, қанша жүдесе де, талай жерден таныдым.

	Тілдесуге жол жоқ.

	Көз алдыңда бауырың қан жылап күйіп барады. Ал сен, мына сен, қол ұшын беріп, арашаға түсе алмайсың. Бұдан өткен тасбауыр, қатыгездікті адам баласы көрді ме екен?! Егіле бересің, сен де өртене бересің. Тағдыр сенің басыңа тек қор болуды, зығырданың қайнап кіжініп, тіліңді тістеп өтуге жазған сияқты. Сен тағы, аямасқа біржола бекіген, жыртқыш мақұлықтың қамауына түскен бейбақыт сорлы жансың! Əлемде сенен қор, сенен мүсəпір жоқ! Бауырың езіліп, жүрегің тілім-тілімі шығып қансырап, өзіңді-өзің жеген шерменде күй есіңді шығарып, ақылыңды адастырар тығырыққа қамайды екен. Құдайым-ау, бұл не қорлық? «Халық жауы» деген не? Жауап табу, өзіңді естен тандырған қиянаттан қарманып шығар жол табу мүмкін емес. Төңірегің тас қоршау. Алды-артың – ГПУ.

	Базарбек ақсақал жүдеп, меселі қайтып, көзінің оты сөнердей боп, басын көтерді. Жанары жасып, қас-қабағы қатып қапты.

	– Моншадан көп мылтықты айдауыл алып шықты. Алды-артына қарата ма, қасқыр қамаған қойдай тықсыра жөнелген. Соңынан ере түсіп, қарап келем... Өзегім күйіп жүре берді. Бұлар да адамның баласы, жаны бар, обал болмасын, қиянат көрмесін дейтін, араша түсер тірі пенде табу қайда? Құрдымға батып бара жаттым. Қарманар, сүйенер, қол үшін берер кім бар?

	Адам шіркіннің жаны неткен нəзік еді. Сана деген сүзгіден өткен түйсік мені де қинап жүре берген. Дүние қапас, қара түнек болып, əлемді көз көрінбес, қара бұлт басып, түнеріп алған. Сəл қыбыр етіп қозғалсам, «ə, тірі қалып па едің, онда көрейін сені» деп, рақымсыз біреу ұмтылып келе жатқандай, бұғып отырмын. Қазір телегей-теңіз қасірет пен өлшеусіз төгілген у дариясына айналған байтақ даланың атырабында қиямет қиыншылығын басынан кешіп, жаны да, тəні де езілген дəрменсіз жанның өксігі естіледі маған. Құлағым шулап, əлем ың-жың айқайға толып бара жатқандай, өзімнен өзім селк еттім.

	– Ой, сен! – деп, ол менің оқыс қимылыма жалт қарады. – Қорқақ па едің! Естігеніңе жаның мұнша түршікті. Сол зұлматты көзбен көріп, таңдайы тақылдап: «Нан! Нан! Апа, нан берші, өліп барам!» – деп ықылық атқан аш баланың, тілі күрмеліп, ісіп-кеуіп, шөгіп, көз жұмған нелер нардай жандардың соңғы демін тыңдаған, ақыл-есі бар саналыңды темір торлы абақтыға тұншықтырып, үнін өшірген дəуірді бастан кешкен мына біздің ұрпақ неткен алып, неткен қайратты, неткен жаны сірі, төзімді еді! – деді қаттырақ бір күрсінген Базарбек қария менің иығымнан қағып...





