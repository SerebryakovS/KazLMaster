	Ұзақбай Доспанбетов

	Гауһар тас





	Повесть





	Əбен ақсақал маған ең алдымен осы бiр гауһар тасты көрсеттi. Қалай төңкерсең де нұрын шашып, бiр өзiнен сан түрлi сəулелер тарап, нəзiк құбылып дiрiл қағады. Қолыма алып ықтиятпен қызыға қарадым. Қайта бергенiмде қарт оны қастерлеп орап, бөлме түкпiрiндегi көне заманның көзi iспеттес əшекейлi сандықшаға салып қойды.

	Бұл кiсi – менiң нағашым. Екi туып бiр қалған дейтiн ет-бауыр ағайыны, балалары жоқтықтан ба, əйтеуiр, бiздiң үйдi қатты жақын тұтады. Өзi бiзге, бiз оған барғанда қарт жаны шуақ күнгi теректей жайқалып, бiр жасап қалатыны бар.

	Əсiресе, мен бұл кiсiнiң құрметтi қонағымын. Оның себебi де бар. Əбекең ақсақалдар арасында «екi дүниенiң iлiм нұсқасын бiрдей ұғынған» жан саналады. Ескi заманда мұқтасарды тамам еткен «ғұлама» молда болса, кейiн де ескi шиырмен қалмай, жаңа заманды ояу көзбен қарсы алады. Ең алдыңғылардың бiрi болып, ат үстiнде жүрiп хат танып, Кеңес өкiметiнiң ауылдағы алғашқы ошағын басқаруға қатынасады. Талай жыл мектепте де сабақ бередi. Тiптi аудандық оқу бөлiмiн басқарғаны да бар. Тек соғыс жылдарында денсаулығынан айрылып ондай жұмыстардан қол үзген.

	Кейбiр қарттар өзара əңгiмеде: «Əбекең жаңаша оқымысты болғанымен, ескi оқуын да ұмытқан жоқ», – десетiн. Өйткенi Əбекең бiр қатты науқастанып, қиналып жатқанында: «Екi дүниенiң iлiм-ұлағатын бiрдей меңгердiм, Құдай өзiнiң əлгi жұмағының бiр пұшпағынан маған да орын қалдырған шығар», – деп кейiн ел арасында мəтел болып кеткен сөзiн айтыпты.

	Астың дəмiн татқан бiледi. Əбекеңнiң бүгiнгi өнер, ғылым десе ықыласы ерекше болатын. Менiң жоғары оқу орнын бiтiрiп, зерттеу жұмысына араласқанымды естiгенде, ақсақал өзiнiң туған ұлы мұратқа жеткендей қуаныпты. Қуанышын бiздiң ауылға əдейi келiп, шешеме бiлдiрiптi. Үш қайыра сəлем айтып, демалысқа келгенiмде өзiнiң үйiне де барып қайтуымды өтiнiптi. Ол кiсi бiзден жетпiс шақырымдай тұрады, əрi төте даңғыл жолдың жоқтығы да бөгет. Астанадан жылында бiрер рет қалт етiп келе қалсаң, уақыт та тығыз. Сөйтiп, жуық арада бара алмай, екi-үш жыл өткен соң ғана келiп отырған бетiм едi.

	Байқаймын, Əбекең соңғы жылдары тым жүдеп, шөгiп қалыпты. Əсiресе, кемпiрiнiң дүние салуы қатты əсер етсе керек, əйтеуiр еңкiш кеудесiмен маған төне түскенiнде, құзға құлап бара жатқан адамның екi қолымен жартасты қармап, ақтық күшiмен жандəрмен жанталасқанындай əсер қалдырады. Күретамырлары адырайып, терiсi күнде жатып əбден кепкен сойылдай күрең сарғыш тартқан.

	Əбекеңнiң үш-төрт күнсiз жiбермесiн бiлiп, бiршама жайласып демалғаныма екiншi күн. Айтқан əңгiмесiн де сабырмен тыңдап, тұлғасының əрбiр кимылын қақас жiбермей бақылағым келдi.

	Етi семiп, iшiне қарай омырайылған жақ сүйегi сөйлеген сайын бүлк-бүлк етiп, селдiр шоқша сақалы жыбырлай бередi. Кəрiлiк пе, сол кəрiлiк уытына қарсы тұрғысы келген мазасыз көңiлдiң əрекетi ме, əйтеуiр, бақылаған сайын Əбен ақсақалдың тұла бойынан неше түрлi қызық белгiлердi, оқыс қимылды көп көресiң. Иығын, əлсiн-əлсiн бүкiл өне бойын қуалап өтетiн дiрiл барын да аңғарамын.

	– Сен, Бегəлi, шырағым, құлағыңды сал. Əлдебiреуiнiң көзiндей сақтап жүрген гауһар тасы бар екен, көп ұстатпастан сандығына қайта тығып койды деп, мен сияқты көзiнiң нұры тайған, тырнағы тасқа мұқалған кəрi бүркiттi кiналамай, сабыр ете тұр. Егер көкейiңде игi ниет, ақ тiлеу болса, ол гауһар тас саған бұйырады. Гауһар тас əрқашан да өз иесiн тауып келген.

	Үлкен бiр iске бекем бел байлағандай өзiн-өзi жебеп, ашыла түскiсi келедi. Мен болсам, гауһар тасты пендешiлiк тұрмыста жиi кездесетiн жадау, жалғызiлiк көңiлдiң жұбанышы боларлық қана нəркес дүние көрiп отырмын.

	Əбекең ендi əңгiмесiн алыстан бастады.

	– Мұның тарихы бiздiң сонау түп аталарымызға кетедi. Мен əңгiменi ұмытылмай бiзге жеткен жерiнен бастайын. Жəңгiр ханның есiмiне қанық шығарсың, қарағым. Сол Жəңгiр қазаққа хан болып тұрған шағында талай қалмақ шабуылын бастан кешiрiптi. Əдетте ұрыста бақастық аз болады деушi едi. Сол Жəңгiр хан өзiнiң қол астындағы батырлардың да бағын қызғанады екен. Бiрде атағымды бөлiспесiн деп, өзiнен кейiнгi қолбасыны аңға ертiп шыққан жерiнде ту сыртынын атып өлтiрiптi. Сонда əлгi қолбасы өлiм аузында жан азабын көрiп жатып, Жəңгiр ханға ақтық арызын зарлап айтыпты:

	«Əй, Жəңгiр хан, Жəңгiр хан, күн қарайса күйерсiң, түн айналса түнерсiң. Ту сыртымнан оқ аттың, мен өлмегенде кiм өлсiн. Адамнан туған əбжылан, кеудең толы жылан уы болса да, ана сүтiн емiп өскен шiркiн ең, ақтық айтар арызымның шын мəнiсiн түсiнерсiң, бiлерсiң. Саған айтар өсиет: адамдағы ең ардақты қасиет – ел қорғаған батырлық, ақ жүрекке тiл бiтiрген – ақындық, қара жерге нəр бiтiрген – ақыл-құт. Бұл қасиеттiң ақиқат қой өлмесi, көкiрегiмде ақ шүберекке ораулы гауһар тас солардың қас бейнесi.

	Батырлық пен ақындық дарыған бабаларымның көзi едi, кейiнгiге ақтық айтар сөзi едi. Айдалада, құла дүзде, хан иемнiң қолынан қаза тапқан мен бейбақ, отырмын ендi оны саған берудi ойлап.

	Ей, Жəңгiр хан, Жəңгiр хан, сол гауһар тасты көкiрегiмдi ашып ала ғой. Тəңiр деген аспан көздi дана ғой. Оның саған түбiнде бұйырмасын бiлемiн. Саған айтар жалғыз ғана тiлегiм, осы гауһар тасты – қатерлi жаудан ел қорғаған батырға берерсiң, көкiрегiңдегi ояу сезiмiңдi тұтатқан ақынға берерсiң, киын жерде жол тапқан ақылдыға берерсiң» – деп əлгi батыр өлiп кетiптi дейдi.

	Бiрақ хан айдалада өз қолынан шəйiт болған əруақты батырдың өсиетiн орындауды ойламапты. Өзiмнен кейiнгi нəсiлiме берермiн деп кесiптi.

	Сол хан қолынан қаза тапқан батырдың Ерəлi деген iнiсi бар екен. Ерəлi ағасының ойда жоқта өлгенiне сене алмай, «аңға бiрге шығып едi, осы Жəңгiр ханнан келген өлiм» деп күдiктенiп жүрiптi. Күндердiң күнiнде қалмақ жағы тағы қол жиып қазақ жерiне бас салыпты. Қысталаңда ақыл таппай қиналған Жəңгiр хан өзiнiң үй-iшiн, мал-мүлкiн «Құлжасайы» деп аталатын үлкен үңгiр жаққа айдап, қалмақ шабуылының бетiн қалың қазақ жұртына қарай бұрып жiберiптi.

	Арманда кеткен ағасының кегi жүрегiне қара қан болып қатқан Ерəлi Жəңгiрдiң алдындағы ас-суға жоламай, өзi тамаша батыр бола тұра колбасылыққа да қызықпай ханнан бойын аулақ салып жүредi екен. Тек қалмақ шабуылы үстiнде ханның зұлымдығын аңғарып, атына мiнiп, қару-жарағын сайланыпты. Атақты батырдың iнiсi Ерəлi атқа мiндi дегендi естiгенде, кағажу көрiп жүрген сайдың тасындай ержүрек жiгiттер тегiс көтерiлiп, оның маңына топтасыпты. Қол санының əлi де болса аздық ететiнiн ұққан Ерəлi Жəңгiр ханның əскерлерiн де жауға қарсы шығару үшiн, соңындағы жiгiттермен Құлжасайын бетке ұстап жүрiп кетiптi.

	Қарсы шыққан ханға сыр бермеу үшiн оған жылы сөйлеп, жат елдiң табанына тапталып бара жатқан ел-жұртын құтқармақшы екенiн айтады. Жəңгiр келiседi. Ерəлi жауға қарсы жетi күн ұрыс салады. Сегiзiншi күн дегенде Құлжасайынан Жəңгiр жетедi. Кеше ғана бұлттай тұтасып келiп, қаруларын шақылдатып, жер мен көкте əңгiртаяқ ойнатқан қалмақтардың ендi алды-артына қарамай, жөңкiлiп бара жатқанын көргенде Жəңгiр хан жылап жiберiптi.

	Өзi өлтiрген аруақты батырдың киесiнен қорықты ма екен, əлде сол жауыздығы өз көкiрегiнде шоқ болып басылғандағы əлсiздiгi ме екен, «бұл гауһар тастың түбiнде саған бұйырмасын бiлемiн» деген батырдың өлердегi сөзi үнемi үрейiн алды ма екен, хан гауһар тасты Ерəлiге табыстапты.

	Мiне, сол гауһар тас тəңiр бұйрығымен өз иесiн қайта тауыпты...»

	Əбен ақсақал омырауы ағытулы көйлегiнiң оң жақ жағасын иығына дейiн тартып қойып, кепкен қызыл ағаштай көкiрегiн жалаңаштай түстi. Бейне отқа қақталып отырған сияқты. Сол оттың ұшқыны жанарында шағылысқандай көрiнедi. Кiдiрiп ойланып қалды. Мен де алысты, өз өмiрiмдi, ғылым тауқыметiн ойлап, ауа толқып кетемiн.

	Əбекең айтқан асыл қасиеттердi бойымнан терiп көремiн. Əбекеңнiң аталы сөзгеарқауболарлық ойын əлi де көкiрегiнде сақтап отырғаны айқын.

	Мен Қазақ СССР Ғылым академиясы жанындағы ядролық физика институтында iстеймiн. Қалайда бiздiң институт адамдары осы заманғы физиканың ең бiр көкейтестi мəселелерiн ашып жатқан топ кой. Олар мен Əбекеңнiң осы шабытты жүзi арасында өзiм аңғара алмай отырған бiр байланыс бардай. Бiр оттың жарығы түсiп тұрған қатарлас екi затқа ұқсайды. Мен өз қиялыммен солардың арасында дəнекер таппақ болып əрекеттенемiн. Бiрақ бекер əурешiлiк. Əбекеңнiң сырға толы жанары басымдағы барлық түйсiк, ықылас атаулыны мүлдем басқа жаққа бұрып жiбердi.

	Мен еркiн қанатты адаммын. Өз ойым, өз бағытым бар. Оған кiм оралғы болып, кiмнiң шипалы əрекетiн, сөзiн қажет етемiн? Бəрiне тек салқын қарап, өзiмдi дербес ұстасам болды емес пе?

	Əбекең өзiн бiраз жөнге келтiргендей түзелiңкiреп отырып, əңгiмесiн одан əрi жалғастырды.

	– Иə, гауһар тас оқиғасы сонымен ғана тамамдалмайды. Оны үнемi айта беруге болады. Оның əңгiме болып болашақта қалай қиысатыны əзiр бимəлiм. Мен тек белгiлi бiр шегiне ғана жеткiзейiн.

	Сонау аласапыран жылдың көктем айы едi. Ол кезде бiздiң ауыл ана өзiң бiлетiн Сарноқай тауының етегiндегi Текелi сайында отыратын. Ия, сол қазiргi Текелi қаласы тұрған жер. Өзiңнiң бабаларыңның зираты бар төбешiктiң дəл оң жақ тұсындағы айналасы жарты шақырымдай ғана шағын алаң есiңде шығар. Сол жазықта күннiң жарығы есiктен ғана түсетiн кiшкене дəлiзi бар төрт қабырғалы саман үй тұратын. Сонда мен балаларға құран-қатымды үйрететiн молдамын. Жұрт оны «мешiт» деп атайды. Ақсақалдар жұма күнi бес уақыт намазын сонда өткередi.

	Ауыл iшiнде қызылдар мен ақтарды кезек жеңгiзiп, сан түрлi қауесеттiң тарап жатқан кезi. Бiр күнi балаларды үйлерiне таратып, құранның есiмде шала-пұла қалды-ау дейтiн тұстарын қарап отырсам, мына өзiң бiлетiн Бəкiрдiң əкесi Жұмажан есiктi ашып тұр. Мезгiлсiз уақытта мешiтке келгенi несi деп таңданғандай бетiне мен де қарап қалыппын. Бiраздан кейiн ғана есiмдi жиып: «Кiрiңiз, Жұмеке, кiрiңiз» – дедiм.

	Ол сəлем берiп, келiп жаныма жайғасты. Бұйымтайын күтiп Жұмекеңе қарадым. Алғашқы сыңайынан, сөздерiнен мен оның мүлдем шаруасы жоқ, жай iшi пысқан адамның жүрiсi деп ұқтым. Оны-мұныны сөз қылған соң Жұмажанның айтқаны мынау:

	– Əбеке, өзiңмен бiр сөйлескiм келiп жүр едi. Осы патша құлады дейдi, жаңа заман орнайды, бай мен кедей тең болады дейдi. Соныңа мен сан рет бас қатырсам да, түгiне түсiне алмай-ақ қойдым. Патшасыз ел бола ма, əкем-ау. Бай мен кедейсiз жұрт бола ма? Əлде бiздiң қолымыздағы азын-аулақ малды жарлы-жақыбайларға үлестiрiп бермек пе? Оған көнетiн кiм бар? Анау жалы тiзесiне төгiлген боз бурыл бием, адамның баласындай көзi жаутаңдаған соның екi тайы, түгiне майы шығып тұрған тайыншаларым, солардың бəрiн көзiм киып кiмге бергендеймiн?

	Жұмажанның осы келiсi мен сөзiнiң мəнiн көп кейiн ұқтым. Осындағы ауыл менiң молдалықпен бiрге орысша оқуымның да барын бiлетiн. Кейбiр сөзуардың «Апыр-ай, орыс оқуы мен мұсылман оқуы бұл кiсiнiң басына қалай сыйып тұр? Əрi Алла-тағала Əбекеңнiң онысын хош көре ме, көрмей ме?» – деп күдiк пiкiр де тарататын. Бiрақ жұрт менiң Тəңiрге деген құлшылық сезiмiмнiң аласыз екенiн ұққасын, ондай қағажу сөзге ырық бермейтiн. Молда деп құрмет тұтып, сөз дауы, дiн дауы туа қалса менiң алдыма келiп жүгiнiсетiн.

	Осыдан бiраз жыл өткен соң-ақ қазақтар «кəмпеске» деп атаған iс басталды. Небiр ауқатты дегендердiң малдары айдап əкетiлдi. Асып бара жатқан байлығы жоқ болғанмен, өзiн дəулеттi жандардың санатына қосып сөйлегендi тəуiр көретiн əлгi Жұмажанның да қорасы тазаланып қалды. Мұндайда екi-үш шауып келетiн Жұмажан бiздiң үйдiң есiгiн ашқан жоқ. Əлде Жұмажанды əрбiр болмашы iсте ырқына көндiрiп отыратын, бiрiнен-бiрi асқан көрiктi алты сұлу қызымен əйгiлi болған ағасы Кəукен жiбермей ме деймiн.

	Кəукен де дəулетi жағынан iнiсi Жұмажан тұрғылас адам. Оның сұлу қыздарына құда түспек болып сөз салмаған бiздiң Жетiсуда жан баласы жоқ.

	Қоныс ауыстырғанда не жайлауға көшкенде Кəукен əр қызын жеке-жеке түйеге мiнгiзiп жүргiзедi. Дүниеге қызықпайтын ол, бар мал-мүлкiн қыздары үшiн шашып, үлде мен бүлдеге орап ұстайтындықтан, олардың көш үстiндегi көрiнiсi алтынмен апталғандай алыстан жарқырап көрiнушi едi. Стамбул, Петербург, Орынбор сияқты аса атақты қалалардан əкелiнген дейтiн неше түрлi алтын-күмiс əшекейдiң бəрiн тағынған қыздар шынында жұрт көзiнiң жауын алатын.

	Тiптi «Кəукеннiң қыздарын көремiз» деген жұрт көшiн тоқтатып қойып, Кəукен көшiнiң өтуiн күтетiн болған. Қанаттыға қақтырмаймын, тұмсықтыға шоқытпаймын деген осы қыздары үшiн əкесiнiң көрмеген корлығы да жоқ. Қарттығына қарамастан қолына найза алып, талай жаушы жiгiттердiң бетiн қайтарғаны, əрi жат сiлтеген шоқпардан құлап түсiп, басы жарылғаны бар. Аңдыған жау алмай коя ма, Кəукеннiң бес қызы зорлық күшiмен кiм көрiнгеннiң жемi болып, зарлай-зарлай бел асқан болатын. Сол «кəмпеске» болған жылы колында жалғыз кенже қызы ғана бар Кəукен ауыр құсада едi.

	Жақын жердегi ағайын-туғандардың бəрi көзiнiң қарашығындай қыздарынан айрылған Кəукен ақсақалдың қайғысын бiрге көтерiп, оның құлазыған қамкөңiлдiгiне аяныш бiлдiретiн. Көл-көсiр алыс-берiсiмiз жоқ болғанмен Кəукенге мен де жанашыр ағайынның бiрiмiн. Өз бiлуiмше, Кəукен – көңiлiндегi тамшыдай сырды жылдар бойы кiршiк жуытпастан сақтай алатын бiрмiнездi тұйық адам. Тiптi қыздарынан айырылып, кəрi денесi ашынған кекпен қарайған шақта да, үйiне келiп отырған адам оның кескiнiнен тағдыр таңбасын, мұқалғандықты, тауы шағылғандықты байқамайтын.

	Малдасын құрған күйi қасы-қабағын төмен салбыратып, түктi жуан саусақтарымен жерге төселген киiздi асықпай сипап, шөп қиқымын тауып алады да, онымен сағат бойы жалықпастан мəсiсiн сызғылап отырғанында ақ мол дендеген қаба сақалы өзiнен-өзi ұзара түскендей көрiнедi.

	Тағы Кəукен ақсақалдың бабалары аруақты адамдар болыпты дейтiндi жұрт көп айтатын. Бiрақ бабаларының пəлендей iсi туралы Кəкеңнiң өз аузынан ешнəрсе естiген емеспiн. Ал оқта-текте адамға қарай қалса, сұйық көздерi ұзақ сазарып, егжей-тегжейiңдi тегiс барлап, бiржола сынап алғысы келгендей тапжылмай зықыңды шығарады. Бiрақ адамға бұлайша қарауы аса сирек. Желкесiнде көзi бардай-ақ Құдайдың берген кос шырағын жерден алмайды. Əлде жаугершiлiк заманда өмiр сүрiп, найза ұстаған ұзақ жортуыл ендi қартайған шағында денесiн зiл қаратас етiп кеткен бе деген де ой келетiн.

	Сол бiр жылы кешегi мешiт ұстаған молда маған да шен тидi.

	Менi ауылнай сайлар қарсаңында жоғарыдан кiсi келiп, ұзақ əңгiмелестi, жер жайынан, ел жайынан өз аузымнан көп мағлұмат алды. Жаңа өкiметтiң алғашқы бағытын, саясатын түсiндiру үшiн оған елдi жиып бердiм. Ақыры елмен кеңесiп, өзiмдi оңаша шақырып мынаны айтты:

	«Əбеке, кəсiбiңiз молдалық болғанмен, халыққа сасқанда ақыл бере алатын, қиын жерде қисын табатын естияры өзiңiз екенсiз. Əрi ескiше де, жаңаша да көзiңiз ашық, орыс оқуынан хабардарсыз. Ауылнай етiп қалың елге сiздi ұсынсам деп отырмын. Мұнымды ел де, өкiмет те терiс көрмес».

	Сөйтiп, мен ауылнаймын. Бұл кезде мен бұрын шала-шарпылау бiлетiн орыс оқуына мықтап ден қойдым. Маңыма топтасқан екi-үш белсендiнi де соған итермеледiм. Көп ұзамай-ақ бүкiл өмiрiмде ұмытылмайтын мынадай оқиға болды. Қораға қасқыр шапқандай бiр у-шулы күн туды: Аңыраған дауыс Кəукен үйi жағынан шықты. Мұның сырына бiрден ой жеткiзе алмадым. Сол-ақ екен, бiраз қатын-қалаш, бала-шаға ұлардай шулап келдi. Олардан ұққаным – мына көршi жайлаудағы елдiң бiр топ жiгiттерi Кəукен ақсақалдың қолындағы кенже қызы Нағиманы тартып əкетiп бара жатыр екен.

	Кəукеннiң емес, өз ордам ойран болғандай.

	Не iстесем екен? Маңымда жiгiт-желең, аяқ артар жылқы қарасы да көрiне қоймады. Киiз үйдiң есiгiн асыға ашып сыртқа шықтым да, күн сəулесiнен бүк түсiп, бөгiп жатқан шалғынды кеңiстiкке алақ-жұлақ көз жүгiрттiм. Айналаны ауыр ыстық құрсап тұрғаңдай. Аумағы тақиядай ғана зеңгiр көк ендi шалқайып алыстап кеткен. Мазасыз шыбын ызыңы, оқтын-оқтын сұңқ ететiн жабайы құстар дауысы ғана тiрлiк нышанынан хабар бередi.

	Мен сабыр таппай дал болдым. Көршi үйдiң он үш-он төрт жасар баласы барын есiме алып, бiраз жiгiт-желеңдi шақыру үшiн солай қарай жүгiрдiм. Егер заң жолымен, сабырмен ғана қимылдайтын болсам, жөнсiз iстiң уыты өтiп кететiнiн ұғамын. Көршi үйге жете бергенiмде, оң жақ төбеден бiреу атын ойнақтатып шыға келдi. Неде болса тура бiздiң үйдi бетке алып келе жатқан адам. Үстiндегi жаздық шекпенiнiң етек-жеңi қарақұстың қанатындай далбаңдап, атын бергi ойысқа қарай құлдилата косаяқтатты. Кiм де болса менен де бетер есi шыққан жан. Таяқ тастам жерге жақындағанда ғана таныдым. Киiмiнiң пəре-пəресi шығып, басы-көзiн қара тер басып, түсi өзгерiп кеткен Кəукен екен. Үйiн жау шауып жатқан адамның бұл келiсi өзiмдi тағы бiр пəле шоғына тастап жiбергендей əсер еттi.

	– Кəке, не болды? – деп мен байсалды үнмен алдын тостым.

	– Əй, өкiмет! – деп менiң саулығымды елеместен, бар күшiмен ақырып қалды. – Өкiмет! – Осы сөздi екi рет қайталап айтқанша ойқастаған аты сабасына түсе алмай, менi омырауымен екi-үш рет қағып өттi. – Көктегi Құдайдың əмiрi жүрмейдi? Жердегi Құдай сен болсаң, бармысың, жоқпысың?! Соңғы қызығым – кенжемнiң көз жасын көрiп, осы қорлықпен мойныңа қыл шылбыр салып өл дейсiң бе, жоқ араға түсер қауқарың бар ма? Ашып айт, шапшаң? Құдай алдында да, сенiң алдыңда да айтар ақтық сөзiм осы!

	Маған өстiп қара бұлттай түйiлiп келгенiнде мен сауалына жауап берген күнде де сабасына түсе қоятын жайы жоқ екенiн көрiп тұрмын. Соңғы күш дəрмен, соңғы ашу бəрi де сыртқа шығып, лап етiп жанып кететiн сиқы бар. Көкiрегi кек пен қара қанға толып ұйықтап жатқан жаралы аң əлдекiмнiң тепкiсiмен тағы да ашына оянғандай. Мен артық сөзге келгем жоқ.

	– Кəке, астыңыздағы атыңызды берiңiз. Өзiңiз осында қалып, бiраз жiгiттердi менiң артымнан тез жөнелтiңiз. Мен бұйырды деңiз. – Осы сөздердi дауыстап айтқанымда Кəкең өзiнде артық қайрат жоқтығын талай қорлық үстiнде əбден мойындап болғандықтан ба, ақылға келе қалғаны. Атынан аунап түстi де шылбырын қолыма ұстата салды. Оқыс бəсеңсiп қалған. Мен атқа қарғып мiнiп, Кəкең үнсiз нұсқап қалған жаққа шаба жөнелдiм.

	Өзiмiзден бiр шақырым жердегi Кəукен ауылының тұсынан өтiп бара жатып, жау шауып аларын алып кеткен соң ұйлығып тұрып қалған жұртты көрдiм. Арыны қатты ат үстiнде олардың түр-түсiн ажырата алғаным жоқ, қолымды бұлғап: «Жiгiттер, артымнан, артымнан ерiңдер, артымнан!» – деп бар дауысыммен айқайладым. Менiң дауысымды естiгенде үйiрiлiп тұрған жұрттың жел майыстырған шоқ қамыстай ырғалып қалғанын аңғардым.

	Кəукеннiң ағыны қатты аты арық-жыралардан бөгелмей қарғып, жаушылар кеткен жақты иiсшiл иттей өзi аңдып, өңмеңдеп мойнын алға созып зулап келедi. «Жануар, – деймiн iшiмнен, – тап ендi бекем бол. Адал ақы иеңнiң ең құрымаса тап осы жолғы көз жасын тыюға жарайық».

	Ауылнайатым бар. Басқа ешқандай бөгде күш-қуатқа сенiп келе жатқан мен жоқ. Бүкiл ауылды шулатып, қызын тартып алған жаушы жiгiттер: «е, мына келе жатқан Əбекең екен ғой, жарайды бұл келiсiн сыйлайық, мiнекейiңiз Кəукеннiң қызын алып қайтыңыз» – дей қоя ма? Көзi қанталаған есер топтың iшiнен бiреуi қатқан сойылмен басыма қызыл тақия кигiзiп бермесiне кiм кепiл? Тiптi айдалада сұлатып, ессiз қалдырып кетуден де тайынбайды ғой. Артымнан қуғыншы жiгiттер жеткенше қай заман? Мұндай жасқаншақ ойлар ызыңдаған желмен бiрге жетiп, қаншама мазалағанымен бойыма дарытпаймын. «Нағиманы қайтсем де құтқарамын, оған қауқарым жетедi». Мiне, осындай сенiм өзiмдi алға қарай жұлқа тартып, тiптi қосаяқтап бар пəрменiмен шауып келе жатқан ат үстiнен көтерiп əкетердей. Қанатсыз жаралғаныма өкiнемiн. Кұс боп ұшып барып жаушы жiгiттердiң ортасына қона қалсам дүние өзгерiп кетердей-ақ.

	Күннiң ыстығы ат үстiндегi алғашқы жүрiсте бiлiнген жоқ, батыс жақты бетке ұстап келе жатқан мен арқамнан өткен ыстық табын ауылдан көп ұзап кеткеннен кейiн ғана сезiндiм. Астымдағы аттың екпiнiмен самал құшағына əлi де ене түскендi тəуiр көремiн. Ендi кедiр-бұдыр қыратты аймақ таусылып, Атанөлген дейтiн атақты сары жазық басталды. Өзiң бiлесiң, сол Атанөлген жазығында ана «Қызыл Октябрь» колхозы астықты жайқалтып өсiрiп келедi ғой. Ол кезде көгiнде қиқулап құс ұшып, бетiнде тышқан жүгiрген есiз дала болатын. Соны ортасынан қақ жарып келемiн. Жаушылардың жүрген жолын анық таба алмағаныммен, ұстаған бетiм дұрыс деймiн. Себебi, асыранды төбеттердей барымташы, палуан жiгiттердi ұстағанды əуес көретiн көршiлес белгiлi-белгiлi ауқатты байлардың ауылдары тегiс алақанымда. Бiрiнен болмаса бiрiнен табатыным даусыз. Бiрақ жерiне жеткiзбей ұстауға ынтызармын. «Апырау, неге, қай күшiме сенiп келемiн осы? Менi айдап келе жатқан қай ажал?». Осы ой беттен соққан желмен бiрге тағы да мазалады. Бiрақ өлермендiгiм басым. Əрi Кəукен ақсақалдың майталман жүйрiк жылқысы медеу болды. Кейде жүрiсi жаман кеме үстiнде ел аузында айтылатын «Барсакелмес» дейтiн аралға қарай сырғып бара жатқандаймын. Тiршiлiктегi көрер қызығым, шегер қиянатым, алданышым осымен таусылып, инедей жылт-жылт етiп көрiнетiн пiскен селеу бастары, күннен тобарсып, өлген жыланның қабығы түстес жарқырап жатқан дала, өзiм үшiн батып бара жатқан күннiң соңғы шапағы сияқты.

	Адамның шындап қаһары келгенде өлер жерiн аңдамайды. Жаңа дүниенiң үнiне құлақ түрген ел, өзiмнiң бүгiнгi биiк беделiм – бəрi де көз алдымнан өтiп, осынау сағым ойнап, кеберсiген даланы қақ жарып өтiп бара жатқан маған құстың қанатын, алыптың қуатын бергендей.

	Өзiм бетке ұстаған жұрттың қонысына тура апарады-ау деген бағытты көз мөлшерiммен бағдарлап, топатай iлген қаршығадай-ақ ерге жабыса шауып келемiн. Атанөлген жазығы таусылып, ендi құлқайырдың аппақ гүлдерi ала-құла етiп, адамның бойымен таласа өскен қурайларға толы төбе қойнаулары басталды. Астымдағы ат қаншама тұлпар болғанымен осы адырлы аймаққа келгенде тарпаяқтап қала ма деп сескенiп едiм, тек оның ендiгi жолда жаңа жүрiс түзесi екенiне көзiм жеткеннен кейiн ғана көңiлiм орнына түстi.

	Екi-үш белден асқанымда, оң жақта шұп-шұбар құс қанаты iспеттес тастақ төскейлi бiр төбенiң жар жақ беткейiнде отырған шағын ауылды көрдiм. Кiм де болса қыз алып қашқан жаушылардың қарасын көрiп қалған шығар, жөн сiлтеуге жарар деп, аттың басын солай бұрдым. Сөйткенше болған жоқ, төбе-төбелердiң арасын қуалап өтетiн жылғаға атын суарып тұрған бiр қарт адамды қөзiм шалды. «Жолы болар жiгiттiң жеңгесi шығар алдынан» деген, түсi игi адам болғай деп тiледiм. Қатты келе жатқан менi көрiп əлгi адам қамшысын сып еткiзiп сiлтеп, су iшiп болмаған атының тiзгiнiн тартып, берi бұрылды. Қаба сақалды иегiн көтерiп, ормандай тұтасып бiткен қабағының астынан көздерi ескi құдықтың түбiндегi лай судай мұнартып қарайды. Алғашқы сəтте тани қойған жоқ едiм. Бiрер көз шалысқанда ғана есiме түстi. Бұл осы жақтың бiр белдi адамы. Өткен жылы кiсiнiң қолынан өлген бiр баласына маған құран аудартқан. «Сауабы мол болсын деп əдейi сiздi алдырдым» дегенi бар. Қарттың жүзiнде абыржу басым. Менiң жүрiсiмнен шошығаны ап-айқын.

	– Əбеке, ассалаумағалайкүм, жайшылық па? – Қарт сəлемдi алыстан берiп, əлдебiр тосын пəлеге iштей қарғыс айтқан раймен жүзiндегi қамкөңiл тiлеулестiк белгiсiн күшейте түстi.

	– Уағалайкүмiссалам, ақсақал! Айып етпеңiз, жөн сұрасар жайым жоқ. Мен қуғыншымын! Көзiңiзге түссе ашып айтыңыз! Ауылымның қызын əкетiп бара жатқан топтың бетi қай жақ? Кiмнiң сойқан-содыры болса да жетiп арашаламақпын.

	– Əбеке-ау, сəл басылып, сабыр етiңiзшi. Бұл бетiңiзден шошып тұрмын. Адуын жiгiттер кiмнен-кiмдi айырар дейсiз. Тұнығыңызға тас түскендей ұйқы-тұйқы болыпсыз-ау! Сiз де осындай ма едiңiз? Құран хатымды үйретiп, қаршадайынан аузыңызға қараған мұсылман баласы үшiн сiздiң орныңыз бөлек едi ғой. Алда-жалда жазым болсаңыз жұртыңыздың еңсесi түспей ме? Тым болмаса ертiп шықпадыңыз ба, ауылдың бiраз сайлы азаматтарын?

	– Жұрт жиып жүргенге мұршам болған жоқ. Кəукен ақсақалдың кенже қызын шырылдатып əкетiп барады. Соның ақ тəнiне дақ түсiртпей жетпекпiн. Жөн сiлте! Ақ өлiмнiң, жолы осы болса, көндiм бəрiне де. Менi бұл бетiмнен қайтара алмайсыз. Қане, сiлтеңiз жолын!

	Ақыра айтқан соңғы бұйрығым ақсақалды ат-матымен қатты теңселтiп жiбергендей. Мiнгенi кеудесi омырылғалы тұрған жардай, ұзын мойын, кеуек басты бедеу екен. Қарт тiзгiндi өзiне тартқан сайын ауыздығын қарш-қарш шайнап, бəйгеге жарап, бiрақ қосылмай қалған аттай адамның, мазасын аларлық серпiнмен тұр. Атымен бiрге иесiнен де тоқсан толқып қиын сəтте бiр шешiмге келе алмаған адамның жан тербелiсiн аңғарамын. Бiрақ онда жұмысым жоқ. Тезiрек жөн сiлтеуiн тағатсыздана күттiм. Кенет айдалада жолыққан қартыма əлдененiң салқыны тигендей көзi шарасынан шығып, маған бұрынғыдан да қадала түстi. Оның бойындағы бұл құбылыс соншама ғажап едi. Əлi күнге дейiн есiмнен кетпейдi.

	– Əбеке, Тəңiрдiң жазуымен күнiңiз жетсе, сiздi бастайтын ақ өлiм екенiне сенемiн. Төрiмнен көрiм жуық мен де бiр хақ тағаланың құлымын. Аулыңызды қан-қақсатып кеткен тобырды жаңа ғана көрiп қалып, тұла бойым бiр тiтiренiп едi. Егер артық көрмесеңiз, қосшыңыз болып ердiм қасыңызға. Ал, Əбеке, уақыт қымбат десеңiз тарттық.

	Жанымды шүберекке түйiп, көктегi Тəңiрден қарлығаштың қанатымен су сепкендей болса да көмек тiлеп келе жатқан мен өзiмдi осындай сыртымнан танитын, атағымды айбар көретiн, түсi игi тiлеулес адамның ергенiн неге артық көрейiн. Тап бiр сойылдарын елеңдеткен алқа-қотан сайдың тасындай жiгiттерден күш қосылғандай-ақ жүзiме жау түсiрерлiк ерлiк нұры ойнап шықты-ау деймiн. Ақсақал менiң «құп болсын» деген сөзiмдi естiместен-ақ құбыла жаққа құйғыта бердi.

	Бiраз жер үнсiз шабысып барып қана тiл қатыстық. Жолай қосшы болып ерген ақсақал осында ертеректе паналап келген өзге бiр рудың шашыранды үрiм-бұтақтарынан шыққан адам. Есiмi – Тарғақ. Өзiн осы жұрттықпын деп атағанымен, түбi басқа. Шежiренi жыр ғып шертетiн бiр қариялар сөздiң шиiн шығарып, Тарғақтың ата-бабаларының өз жерiне сыймай, осында бiр шеше жағынан туыс ағайындарын арқа сүйеп келгенiн бетке баса берiптi. Көзi ашық, көкiрегi кең Тарғақ оған мəн бермейдi. Бiрақ осыдан бес жылдай бұрын осы елдiң бiр жуаны Тарғақпен жерге таласып, үлкендердiң алдына барып жүгiнiскенде, олар көпе-көрiнеу əдiлетсiздiк iстеп, Тарғақтың ата-бабасынан берi қоныстанып келе жатқан нулы қонысты өз жуанына алып берiптi. Сөйтiп, қарауында бiр ауыл бар Тарғақ шағын жұртын, кедей-кепшiгiн орналастырар жер таба алмай қатты қиналыпты. Тiптi онсыз да малдың ағымен күн көрiп отырған кедейлер көп сауын сиырларынан, қой-ешкiсiнен айрылыпты. Көкiрегiнде осындай бiр теңсiздiктiң таңбасы бар жан болып шықты. Əрi өткен жылы маған құран аудартқан үлкен ұлы бай балаларымен шекiсем деп, солардың сойылынан өлген. Мұны Тарғақ о дүниеде де, бұл дүниеде де кешiре алмайды. Қайнаған кек оның қарт жанын жиi-жиi отқа да, суға да салатын көрiнедi. Тiптi менiң осы сапарыма еруi түбiнде маған кек əпер деп қолқа салмақ ниетi ме деп жобаладым. Ол маған бұл сырды бiраз жер шалып барып тыныс алған жерде қайталап айтты. Тыныс алғанда бiз өзiмiз де, атымыз да онша шалдыға қойған жоқ болатын. Тек Тарғақ маған бiр бұрылыста:

	– Əбеке, əлгi қыз алып қашқан содыр топ бұдан былай сыдыртып тоқтаусыз жүре бермейдi. Ендiгi жерде бiр-бiрiне желiмдей жабысып, бiр-бiрiнен алыс кете алмайтын, сыбыры мен сыры бiрге бай ауылдары жиi кездеседi. Шапқыншылар қайтсе де солардың бiреуiнде сəл де болса саябырламай кетпейдi. Тағы бұл пəлекет тап қай ауылдан шыққанын, қызды кiмнiң ауылына апарып түсiретiнiн бiздiң анық бiлуiмiз керек емес пе? Сондықтан да осындағы бiр абыр-дабырасы мол-ау деген ауылға түсiп, қымыз iшiп, құлақ түрiп шығайық. Арғысын тағы көре жатармыз, – дедi. Ұтымды ақылға неге қарсы болайын. Сəл тыныққан соң, делебемiздi бiраз басқандай болып жүрiп кеттiк.

	* * *

	Келiп түскенiмiз – алты қанат iргелi ақ үй. Бiрақ сыртындағы киiзi кiршең тартып, тартылған баулары үзiлiңкi, айнала iргесiнде мал аяғы жыртып кеткен тесiктер бар. Бұрын бақ дəулетi шалқығанмен, соңғы кезде қоныс-құты тарыла бастаған жандар ма деген ой келедi. Тарғақ қарт маған үй иесiн Шүйдебай деген кiсi деп таныстырды. Оның өзi бiз үйге кiрiп, төрге жайғасқасын келiп сəлем бердi. Көршi үйлердiң бiрiнде отырған жерiнен бiздi көрсе керек. Мұндағы ауқаттылардың бiр дағдысы кiмнiң болсын байлық, бақ-мансабын байлап отырған биесiнiң санына қарап бағалайды. Үйдегi жан басы шамалы болғанына қарамастан, осындағы ауқаттымын дегендерi өзара бəсекемен сауын биелердiң санын он бес-жиырмаға жеткiзедi. Əр үйдегi малшы-жалшы дегендердiң басындағы жылдың осы мезгiлiндегi үлкен бейнет – бие сауу. Үй иелерiнiң: «Бие сауымы асып кеттi, құлындар мама ағашқа оралып қалды», – деп қиқу салып жатқанын да жиi естисiң.

	Шүйдебайдың бəйбiшесi ауыл жақта жоқ көрiнедi, өзi барып бiр тегеш қымыз алып келдi. Бұл кiсi де менi сырттай танитын болып шықты. Асты-үстiмiзге түсiп, мейiрiм, iлтипат көрсете бастады.

	Шүйдебай ұсынған үлкен тостаған қымызды Тарғақ асықпай алып, ұрттай бастады. Өзiме қымыз батпады. Бiрақ қазақ салтында ұсынған қымызды iшпеу – табақты аяқпен тепкенмен бiрдей. Өзiмдi-өзiм зорлап тарта бастадым. Бiздiң бұл үйден бар бiлгенiмiз: кеше ертеңгiсiн осындағы көршi байдың бəйбiшесi қашатын қыздай қызыл-жасылды киiнiп, «Балпық əулиенiң моласы» дейтiн жердегi ауылға кетiптi. Тағы бiраз адамдар Жолдыбек деген байдың шақыруымен кеше кешкiсiн топ-тобымен жүрiп кеткен. Басқа тосын жүргiншi олардың көзiне түспеген. Осы бiлгенiмiздi қанағат тұтып, ендiгi отырысқа бөгелмей, Тарғақ ақсақал екеумiз қабақ қағысып қана орнымыздан тұрып, Шүйдебаймен қоштасып ары жүрiп кеттiк. Бетiмiз – сол Жолдыбектiң ауылы. Əрi жолдағы онымен сыбайлас ауылдарды баса жүрмекпiз. Бұл жаққа қандай себеппен екенi есiмде жоқ, «кəнпеске» əлi келе қоймаған болатын.

	Сөйтiп, Құдай оңдап, бұл бағытымыз тұп-тура болып шықты. Шүйдебайдың ауылынан ары бес-алты шақырым жер жүргенде-ақ, жан-жақтан андыздап келiп сұлап түсiп жатқан төбелердiң ортасына бiткен кəл тəрiздес жазықтау жерде отырған қалың ел көрдiк. Сырттан қарағанда той болып, ат шаптыратын ауыл ма дейсiң. Самаладай ақ үйлердiң ара-арасында мама ағаштарға немесе қалмақша бiр-бiрiнiң тiзгiндерiн байластырып қойған ерттеулi аттар, жер ошақтан шыққан будақ-будақ көк түтiн, қызыл-жасылды киiнген қыз-келiншектер қозғалысы – бəрi оқыстан көрiнген таң-тамаша суреттей көзiмiзге басылды. Бiз тiзгiн тартыстық. Тарғақ иегiн көтерiп, қалың қабақ астындағы нұрсыз жанарын сол жаққа қадайды.

	– Апыр-ай, бұл Жолдыбектiң өз аулы емес, оған əлi төрт-бес шақырым бар ғой. Бұл – Жолдыбектiң жиен iнiсi Күнболдың ауылы. Тоқта, Күнбол негiзiнде Жолдыбектiң тумаса да туғандай iнiсi, əрi соның айдап салуымен тiрлiк кешiп жүрген жан. Əлде Кəукен байғұстың сорлы қызы шырылдап қолды-аяққа тұрмаған соң, оны жөнге келтiрiп алайын деп жаушы жiгiттер осында түстi ме екен? Жүрiңiз, Əбеке, бұл ауылдан аттап өтiп кетуге болмайды. Əуелде «жаутосты дейтiн жер» осы болмасын.

	Астымдағы атты бүйiрiне үзеңгiнi қадай тебiнiп қалдым. Ол қайықтай лып етiп жылжи жөнелгенде, Тарғақтың «жау тосты дейтiн жер» деген сөзi кеудемнен коса соғып, əлденеден құлағыма қайтадан кеп естiлiп, оқыс сезiм тұла бойымды тiтiркенттi.

	Менi осы араға дейiн əкелген ерлiк құйыны қауiптi жар жиегiне дейiн жеткiзiп салып, əп-сəтте-ақ жоқ болған сияқты. Апыр-ау, шынында солай ма? Денем неге қалтырай бастады? Əлде кеудеме орнап алған ажал дүрсiлi ме? Қарсы алдымда ауыл, күн сəулесi ойнаған ақ керiш төбелер тербелiп-тербелiп кетедi. Ендi бiр сəт көкте шақырайған күндi шел басып, сұрғылт бейуақ орнағалы тұрғанға ұқсайды. Солқылдақ арбадай ойлы-қырлы жердегi ат жүрiсi болмаса, төрт құбыла тегiс маған қорқыныш болып анталап, əлдененiң салқыны тиген адам болар ма едiм, кiм бiлсiн. Бiрақ ешнəрсенiң ырқына берiлер мұрша жоқ. Жау қарасы алдымызда. Басымдағы бақ-абырой, қазақ баласына құран хатымды үйреткен атағым, басқа бөгде қауқар-қайратқа сенiп келген мен емес.

	Бiз ауылға жеткенде сырт кiсiге үруден əбден жалығып, үнi қарлыққан тайдай-тайдай қызыл сары иттер алдымыздан шығып бiр-бiр арп етiп, «амандық айтқандай» болды да, «жə, ендi сiздерде жұмысымыз жок, думан мерекелi ауыл ғой, түсiп жайласыңдар» деген пiшiнмен жай-жайына кеттi. Сыртта жүрген бiрен-саран қарт адамдар, түтiндеген ошақ басындағы əйелдер аңтарылып бiзге қарап тұр. Сiрə, бiздiң келуiмiздiң тегiн емес екенiн ұққандай арттарындағы үй жаққа қарасып қойғанын аңғарғандай болдым. Тарғақ шал маған күбiр етiп оң жақ кермедегi аттарды нұсқады:

	– Əбеке, қараңызшы, жаушы жiгiттердiң тап осында түскенi анық. Ана аттарды байқайсыз ба, үстерiне су құйғандай. Қыз да тап осында.

	Бiз екi-үш шағын үйдiң iргесiн дүрсiлдетiп өтiп, ортадағы ақ үйге беттедiк. Ендi ғана анық болды. Екi-үш қарттау адам мен жерошақ басындағы əйелдер қарсы алып, амандық бiлдiрудiң орнына, бiзден көзiн алмай үлкен үйге қарай койнына құрт жасырған адамша сырғып бара жатты. Мен жақындап келiп бiр ақсақалдан:

	– Күнболдың үйi қайсы? – деп дауыстаңқырап сұрадым. Əлгi шал менi танығанда түсi бұзылып, шегiр көзi шақшиып, құлақ-шекесiне дейiн, ағы басым қасы-қабағының, иегiнiң ара-арасына қызғылт жəне сұрғылт бояу тарап, тез сəлем берiп үлгердi.

	– Ассалаумағалайкүм, Əбеке. Күнболдың үйi осында, – деп қипақтай қалды.

	Бiз өзiмiз шамалаған үйге тақап келгенде бiрен-саран бастар есiктен шошайып шығып тұр едi.

	– Күнбол бар ма? Шығып жолығып кетсiн!

	Үй iшiндеғi күбiр-күбiр əңгiме басылып, құлаққа ұрған танадай тыныштық орнай қалды. Топырласып бiраз жiгiтжелеңдер, сүйретiлiп екi-үш кемпiр шыққаннан кейiн ғана үй иесi, ауыл иесi-ау деп шамалауға болатын iрi сүйектi егде ер адамдардың бастары көрiндi. Шыққандардың ортасынан атжақты, ұзын мойын, жүзi қып-қызыл нарттай, тобығына дейiн жететiн ақ-сұр шапанды желбегей жамылған сұңғақ денелi қасқа бас бiреуi бөлiнiп, бiзге жақындай бердi. Жүрiсi түзу, қысқа етiп қырыққан ақшыл күтiмдi сақалы жансыз иекке бiткенге ұқсайды. Көзiнен отты қаһардың сəулесiн аңғарасың.

	– Ассалаумағалайкүм, Əбеке, келiсiңiзге қуаныштымыз. Үйге түсудiң орнына сырттан шақырғаныңыз қалай? Сапарыңыз оң болсын.

	– Уағалайкүмассалам, осы ауылдың иесi Күнбол сiз болсаңыз, мен қонаққа не құран аударуға келгем жоқ. Молдалықпен емес, бүгiн туын тiккен өкiметтiң өзi болып келiп тұрмын. Бес қызынан бiрдей айрылып, онсыз да көңiлi жарым Кəукен ақсақалдың соңғы қарашығын əкеткен жаушы жiгiттер осында түстi деп естiдiм. Сол қызды арашалау үшiн келдiм. Жəне ана жаушы жiгiттерiңiздiң қол-аяғын байлап алдыма салып бер!

	Үй-үйден қарақұрым болып шығып, бiздiң қарсы алдымызда айнала жиылып қалған жұрт менiң жауша тиердей болып келiп тұрғаныма қатты аңырған күйде. «Кəнпеске», «Кеңес,» «Өкiмет» деген сияқты сөздер мазасыз ескен лептей жиi-жиi жетiп тұрған ауылдың секем алғыш болуы да түсiнiктi. Сол жағын да өз пайдама жаратпақ ойым бар.

	Күнбол жүзiнен ешқандай белгi бермей, қатып қалған күйде менен көз алмай қарап тұр. Арт жағынан бiрте-бiрте иiрiлiп қалың топ болып, тұтасып қалған жұрт Күнбол белгi бермейiнше, артық сөз тұрмақ саусақ қимылдататын емес. Мен бар қаһарымды Күнболға төкпекпiн. Артымда тұрған Тарғақ қарияның жайын барлауға мұршам жок.

	Байқаймын, Күнбол əлдене ойына түскендей болып жұмсаратын кейiп бiлдiрдi. Көз қарасы да өзгерiп сала бердi.

	– Əбеке, атағыңыз, есiмiңiз бəрiмiзге таныс, бiрақ сiзбен дəл осылай бетпе-бет келем ғой деген ойымда жоқ едi. Сiз қуғыншы болып, мен құныкер болып, осынау қалың ел алдында масқарамыз шықпақ па? Қуғыншы болу сiзге де лайық емес, құныкер деп текке дауға қалмақ менiң де ойым жоқ. Бiз тек туысқандық парыз өтеп, қонақ күтiп жатқан ауылмыз. Көршi отырған ауылдың қызын ұрлайтын кəсiбiмiз жоқ. Түлкi ашуын тырнадан алып жүрмесiн. Онан да түсiңiз, қадiрлi қонағымыз болыңыз, өзiмiз құрметтеп аттандырып саларлық жағдайымыз бар. Сiздiң шариғаттық үлгi-нұсқаңызды мынау жұрт естiгiсi келедi.

	– Жоқ, Күнбол, бəрiне де рақмет. Құныкердiң өзi емессiң, бiрақ сол құныкердiң бiр бел еткенi сен боларсың. Шариғатты сұрасаң, жылаған көз жасынан жаның қаймықса неттi. Кедей, Кеңес өкiметi бiздiң жерiмiзге келiп жеттi. Соның қанатының желпуiнен аман қалармын деп отырмысың. Бұл қайткенiң, Күнбол? Егер тап осыдан қызды тауып беруге жарамасаң, содыр жiгiттерiңдi қол-аяғын байлап алдыма салмасаң, бас құныкерiм, Күнбол, сенсiң. Айтпады деме, кəрi басыңның қоршылық көрмеуiн алдын ала ойла!

	Менiң осы сөздерiмнiң қарсы алдымдағы Күнбол үшiн де, жұрт үшiн де жарқылдаған найзағайдай айбаты бар едi. Оны əсерiнен түйсiндiм. Кенет Күнбол жұрты оның қанатының астынан бытырай шығуға қамданғандай ретсiз қозғалақтап, тамағын кенеушiлер көбейдi. Əсiресе, жұрттың арт жағынан маған маңғаз қабақ астынан қарап тұрған екi-үш иықты дəу жiгiттерден секем алғандай едiм. Бiрақ олар да ештеме емес. Күнболдың тап желкесiнен бiреудiң қатқыл даусы естiлдi. Бұл көзi үңiрейiп, iрiңдеген, бiрақ сақалы қап-қара арық шал едi.

	– Сiздiң атыңызды бiз де естушi едiк, Əбеке! Сiз осы шариғатты өкiметтiң мансабына айырбастағансыз-ау деп қорқып тұрмын. Жөнiңiздi айтыңызшы, келiн боп үлкен ауылға түскелi отырған қызды əкетерлiктей не қауқармен келiп тұрсыз? Егер құныкер iздесең оны да айтайын. Ақтылы қойдың иесi, жер қайыстырып жылқы айдаған, басынан бақ, алдынан сауық, сəн-салтанат кетпеген Жолдыбек бай. Қазiр бүкiл ауыл болып барып қызды үйiне түсiрмекпiз.

	Жолдыбектiң есiмi аталғанда көз алдымнан жылан ысылдап өткендей тұла бойым қатты түршiккенi. Байқаймын, жұрт бұрынғыдай емес, əр жерiнен сөгiлген мұздай ыдырай бастады. Қырағы көзiн менен алмай тұрған Күнбол да жайына қалып бара ма деймiн. Сөз ендi көпшiлiкте. Күнi бойы аптап ыстық басқан даланы қақ жарып өткенiм ендi сезiлiп, басым меңзiп ауырып, көзiм қарауытқанға ұқсайды. Осы тұста артымдағы Тарғақ қария шыдамады-ау деймiн, тамағын кенеп жiберiп менiмен қатарласа түстi де, сөз тастады:

	– Ау, жұртым, сөзбен бояғанды көзбен бояуға болмайды. Ел-жұртта намыс та бар шығар. Бiрақ бастағы қандай пəлекет ниеттi болмасын ақылға жеңгiзген жөн. Ал сiздердiкi тап жегiдей жеген намыстан туған нəрсе деп кiм айта алар. Қайта сол намысты өз қолдарыңмен берiп тұрған жоқсыздар ма? Жолдыбектiң үйiне бүкiл ауыл болып қыз түсiрерлiктей соншама ата-бабамыздың салтында жоқ, мұндай нəрсенi шығарған кiм? Тағы бүгiнгi Жолдыбек кешегi Жолдыбек емес. Ұлан-асыр қазақ жерiндегi бай-манаптың белiн сындырып келе жатқан «кəмпеске» мұнда жеткен кезде Жолдыбек те бiр, қаққан қазық та бiр болып суырылып қалмай ма? Осы көпшiлiктiң өзiндiк толқуы, жан құйыны болуға тиiс емес пе?

	– Ей, мына найманға кiрекеш болып жүрген сорлы не қыл деп тұр, анықтап бiлейiкшi.

	– Əй, Тақа, кiмнiң сойылын қоқаңдатып тұрсың, жөнiңдi айтшы?

	Ойда жоқта жел тұрғандай гуiлдесiп кеткен жұрт Тарғақ қарияны сөзден қақты. Оның да өлермендiгi кем емес екен. Көпке топырақ шашқысы келгендей ақыра сөйледi:

	– Əй, халқым! Халқым дегенiм – осы тұрған баршаң. Тек кiсi өлтiргiш сойыл соғарларың емес. Халқым, елiм-жұртым, саған айтам. Осы бетiңмен түңiлте бермексiң бе? Ақкөз содырлардың қолынан қыршынынан киылған ұлымның қаны мына кеудемде қатқалы көп болды. Оны сен де ұмытпаған шығарсың. Өлiм үстiндегi даланы жаңғырықтырған ащы айғайы құлағыңда ма? Ұлымның қазасына күңiренiп жылағанымда, ей, ақ жүрек көңiлшек халқым-ай, басыңа iс түскенде ғана бiлесiң-ау, сонда менiмен бiрге белiң шойырылғандай болып еңiрегенiң қайда? Сондағы көз жасы шын аяушылығыңнан, қаза көрсе шыдамас көңiлшектiгiңнен туған едi ғой. Ендi тағы бiр қазаны өз қолыңмен əкеп бермексiң бе? Ей, Күнбол, осындағы көшбасшысы өзiң болсаң, халқыңа ақыл бер, ел iшiндегi тентек сойқандарыңа тыйым салуға көмектес. Жоқ əлде бар жақсылықты Жолдыбектен табам деп отырсың ба? Жолдыбектiң арам нəпсiсi саған дəрi болмақ па?! – деп Күнболды қылышпен ұрғандай қатты қағып өттi. Бұл араға дейiн Күнбол қатты өзгерiп, көздерi шапыраштанып, қаһар мен мүсəпiрлiк көз iлестiрмей алмасып тұрған сияқты. Əлде Тарғақ қарияның айтқаны көктегi Жаратқанның қатал үкiмiндей естiле ме, Күнбол оны солай қабылдай ма?

	Екiлене түскен Тарғақ қарияның даусы бөгде нəрсеге ұзақ елеңдетiп қоя алмайтын едi.

	– Егер дəрi болса Жолдыбек жылатқан əйел баласының көз жасы аз емес едi ғой. Бiрақ Күнбол емес, халқым, ең алдымен саған айтам. Тəңiрдiң ақ iсiн бiр iстеп қал тап осы арада. Əкелген жаушылардан арашалап қызды алып бер қазiр.

	– Еһе, мынау қатты кеттi ғой тiптi.

	– Мұның сөзi мен өзi бөлек боп тұр бүгiн, – деген кəрi-жастың қатқыл үндерi дəл көз алдымыздан шығып жатты. Анталаған жұрт бiзге мүлдем жақындай түстi. Тiптi кейбiр епетейсiздерiнiң қолы тидi ме, астымдағы ат басын көкке шұлғып қалып, мөңкiгiсi келгендей мойнын жерге күшпен созып, қолымнан тiзгiндi жұлып əкете жаздайды. Кейде көз алдымда өзiмiздiң күнделiктi тiл табысатын қазақ жұрты емес, жандарына қанжар iлiп, езулерi құлағына жеткен, бастарына шүберек байлаулы, тор құрып келе жатқан жырынды топты елестеттiм.

	Күнбол қасындағы екi-үш адам менiң арт жағымнан келе жатқан бiреулердiң қимылын байқағандай көздерiн жəдiгөй кiрбең шалған. Бiрақ маған төнген сұмдық салқынынан өздерiнiң де аман қалмасын түйсiне ме, осы бiр ойсыз сəттен шешiм тапқын деп Күнболдың аузына қарасып, ебелек қаққанға ұқсайды. Топ арасынан, əсiресе, арттағы жаулықты кемпiрлер жақтан ауық-ауық көрiнiп қалатын иықты ожар бастар, Күнбол қасындағы қыбылжыған шалдардың секемшiл көздерi өзiме, өз еркiмен келiп отқа түскен Тарғақ қарияға төнiп тұрған бiр хауіп барын аңғартады. Ең арттан қаумалай келiп тұрған жүдеу өңдi, жүдеу киiмдi жұрт та бар. Бiразы болған жайды қызық көргенсiп, алға бiзге қарай ентелесiп, қатулы үн қатып қалғандардың өзiн ығыстырып өзеурей түседi. Менiң уақыт ұттырмай тағы сөйлеуiм керек болды.

	– Ей, жұртым, халқым! Сенiң мейiрбанды жүрегiң, ақ адал көңiлшектiгiң адамды қашан тебiрентпеген. Мынау өздерiңнiң азаматың, Тарғақ қарияның жаңағы сөздерi менi де қатты толқытып, шымбайыма батты. Қаза көрсе бауыры езiлетiн, халқым-ай, сол қазаның алдын алуды бiлмейсiң-ау! Бес қызынан қабат айырылып, ендi, мiне, тап бүгiн өзiнiң соңғы қарашығынан көз жазған Кəукеннiң тағдыры, анау қолдарыңдағы Нағимаш құзғынның жемтiгi болмақшы, соның тағдыры – бəрi де қазамен аяқталатынын бiле тұрып, неге бiр қам жасап қалмайсыңдар...– Осы сөздерiмнiң саясаттан ба, жоқ Тарғақ қарияның сөздерiнiң əсерiмен бе, қалай туғанын өзiм де бiлмеймiн, тек алғаш келген беттегi айбатымның бəсеңсiп қалғанын түйсiнемiн. Сөзiмдi аяғына дейiн жеткiзе алғам жоқ, Тарғақ қарияның «əй» деп ышқына айқайлап қалған дауысы мойныма оралып түскен қыл арқанмен қабат келiп жеттi.

	Үзеңгiден қалай аяғым шығып, ер үстiнен қалай құлағанымды бiлмеймiн, көзiм қарауытып, құлағым тұнып барып есiмдi қайта жиғанымда, атымнан бес-алты қадам жерде басымды екi-үш адамның тiзесiне тастап шалқалай отыр екем. Жұрт үн-түнсiз бе, жоқ құлағым ешнəрсе естiмей ме, ол жағын ажырата алмаймын. Ашық аспан, жердегi қыбыр-қыбыр бəрi сол қалпында. Тек менiң ғана көзiм əлсiн-əлсiн қарауыта бередi. Тағы ешнəрсе естiмеймiн. Жердегi күйбең тiршiлiктiң барлық қасiретi өз мойныма қыл арқан болып оралғанын түйсiнемiн.

	Осы қалыппен бiраз уақыт өтiп кеткенге ұқсайды. Жоқ, мен қателесiппiн. Құлағым сау, бəрiн естимiн, тек мынау жұрт бiр-бiрiмен сирек сөйлеседi. Тарғақ қарияның дауысы алыстан талып естiледi. Бiрақ ол мың құбылған үнге басады. Оны бiреулер ара тəрiзденiп келiп, шу көтере түскiсi келген ниетпен мүлдем сиқырлы етедi. Əкем-ау, мен осы ауылға түсiмде қуғыншы болып келiп тұрмын ба? Жүрегiм қуаныштан жарыла жаздады. Мұндай сұмдықтың түс болғаны қандай жақсы? Бiрақ мiңгiр-мiңгiр ызың мен шу. Кенет саңырау құлағым ашылғандай, дүние шаң-шұң, дабыр-дұбыр етiп барылдап кеттi. Көзiмдi тесiп шақырайған күн сəулесi, осындай есiм ауған шақтағы дəрменсiздiгiм – бəрi жиылып кеп буын-буынымды құрыстырып əкеткендей тағы да талықсып кеттiм. Қайта ес жидым. Жоқ, ендi бұрынғыдай емес, есiм жинақы. Күнбол ауылының барлық жол-жоралғысын сол қалпында түйсiнiп жатырмын. Ат үстiнен ұшырып түсiрген ожар жiгiттердiң өзiме төнген иықты денелерiн, ақ шүберек байлаған бастарын, көктегi күн сəулесiн ары-берi қиып өткендегi қимылын, кешегi мешiт ұстаған «молданың» аруағын ойласып, сұмдық түс жорығандай болып жүрген жұрт пейiлiн – бəрiн сол қалпында көрiп жатырмын ба, елестетiп жатырмын ба, əлде бiреу осының егжей-тегжейiн əңгiмелеп, көкейiме құйып жатыр ма, ол жағына ақыл жеткiзе алмаймын.

	Бiреу басыма су құйып жiбердi. Бұдан өзiмнiң оңала түскенiмдi сезiнем. Тағы да құйса екен мұздай суық суды. Иə, тағы да құйды. Бiрақ ол тым аз бүркедi. Есiм ауып қалғанын бiраз оңалған соң ғана аңғардым. Көзiмдi ашып, кеудемдi, мойнымды сипалағанымда манағы оралып түскен арқанның қайда екенiн таба алмадым. Тек басымды сүйеп тұрған жұмсақ алақандарға ғана қолым тидi. Алғашқыда шулаған жұрттың сөзiнен ешнəрсенi ажырата алмап едiм, ендi бəрi де құлағыма айқын жете бастады. «Құдай», «өкiмет» деген сөздер бiр-бiрiмен жағаласа естiледi. Тағы да Тарғақ даусы.

	Бiраздан соң қаумалаған жұрт менi тұрғызып алды. Сап-сау қалпыма келдiм. Байқаймын, Күнбол ауылының маған деген көзқарасы мүлдем өзгерiп кеткен. Барқыт шапан киген, жүздерi алмадай қызыл, ақшыл шоқша сақалды екi-үш қарт адам нала жүзбен менiң қасы-қабағыма қарап, бiлегiмдi ұстай бередi. Жаңа басымды алақанымен сүйеп отырған осылар екен. Төрт-бес ақ жаулықты кемпiрлер де маған ер адамдарының ту сыртынан шошыған жүзбен көздерiн үшбұрыштандырып, состия қарайды. Олардың ар жағында жылқы iшiнен бөлiнiп алынған ала құладай, неше түрлi киiмдi, торғын шапан мен шидем шекпен кигендерiне дейiн əйел, еркек бəрi аралас-құралас болып ерсiлi-қарсылы жортып жүргенге ұксайды.

	Ақсақалдар маған:

	– Əбеке, тынышталыңыз, келген жолыңыз оңғарылды. Тек өзiңiзге-өзiңiз келiңiзшi. Тəңiр-Алла сiз сияқты өзiнiң сүйген құлына рахымын да жiберiп үлгердi, – дейдi.

	«Қайдағы рахымын жiбердi, не деп тұр бұлар?»

	– Жоқ, оларды да алдыма салып бересiң. Кешегi менiң үлкен ұлымның өлiмiне су бүркiкендердiң бiрi – осылар. Неге, қайтамын бетiмнен! Қайтпаймын! Қайт деп қалай айтасың?

	Оң жақтағы ақ үйдiң тасасынан естiлген Тарғақтың осы сөздерi менi бұрынғыдан да оята түстi. Ол өршеленемiн деп өз титығына өзi жеткендей. «Ақсақал, сабыр, тыныштық» деген сыңаймен оны қаумалап тоқтата алмай жүрген кəрi-жас, қатын-қалаш – бəрi жапа-тармағай болып жатыр. Мен дүниенiң күрт өзгерiп кеткенiне қатты таңым бар. Апырау, бұлар бiздi талап жеп болатын уақыты жеттi ғой. Ау, ана пышақ жалаңдатып кеп тұрғандай Тарғақ қарияның аяғына жығылардай мына тобырға ненiң салқыны тидi? Менiң дал болған түрiмдi аңғарған қасымдағы ақсақалдардың бiрi iрiңдеген көзiн маған тақай келiп, мiңгiрлейдi:

	– Əбеке, жаңа Күнбол Жолдыбек ауылына кiсi жiберiп алдырды. Жолдыбек қызды аман-есен ауылына қайтарсын дептi. Құдай жолын ұстаған, əрi жаңа өкiметтiң иесi сiздей адамның айбатынан қорықса керек. Əрi мына бiздiң Күнбол да қу ғой. Жаңа мына iс насырға шауып бара жатқанда осындағы тəңiрiнiң адал жолын ғана бiлетiн мына жұрттың өзiне қырын қарай бастағанын сақтықпен сезiп қалып, өз басын қызғыштай қорыған байғұс; «Ау, жұрт, Жолдыбек байға кiсi жiбердiм, не жауап айтса солай болсын, əйтеуiр мен аманмын», – деп жар құлағы жастыққа тимей жар салды.

	Иə, сонымен осы оқиға бiттi деуге де болады. Бiз қызды алып қайттық. Ақ кимешектерiнiң артқы етегi кебiстерiне оралған небiр жасамыс кемпiрлер дiлдалап алып шыққан Нағима тап бiр өз еркiмен келiп, келiн болып түскен үлкен үйдiң барлық асылын бойына iлгендей-ақ көйлегiнiң етегi аяғын жауып бiзге қарсы толықсып келе жатты. Көзiнен көл боп аққан жасты, əрi жол бойы ер үстiнде ұйпалақтанып көрген азабын мынау жасамыстар демiмен үрлеп кетiрiп, бiздiң алдымызға қаз-қалпынан аумаған күйде алып келуге тырысқанын аңғардық.

	Тарғақ қария болса, осы қызды алып келген жаушыларды да қолаяғын байлап, алдыма салып бер деп көп лаң салды. Менiң есiм ауып, бiр сағаттай жатып қалғанда, ол өзiне тиген соққыны оңай көтерiп, əрi Жолдыбектiң сəлемiн естiп күшейiп, қатты киғылық салса керек. Тiптi өзiнiң қайтар жолда айтқанындай, тап осы арада кешегi қолдан өлген үлкен ұлының қазасы үшiн келешекте кiмнен жауап сұрайтынын да егжей-тегжейлi бiлiп алыпты. Есеңгiреп қалған мен қызды аларын алдық, жаушыларын қайтейiн, Тарғақты көндiрдiм де, жүрiп кеттiм.

	Бiздi ел болып қарсы алды. Ендi бiразда артымыздан қол жiбермек болып жiгiттер сайлап жатқан əбiгердiң үстiне келдiк. Кəукен байғұс Нағимашын аман-сау алып келгенiмiздi көргенде, бiраз уақытқа дейiн өзiне-өзi келе алмай еңкiлдеп, денесi бiр уыс болып, қатты бүгiлiп қалды. Алты бiрдей қызына өз көркiн үлестiрiп берген аққұбаша, қабағы көтерiңкi, сұлу кемпiрi Бүлiс қызының мықынына басын сүйеп отырып, дауыс айтты.



	Пана еттiм жар басын,

	Тəңiр Алла жолдасым.

	Шаңырағымды күл қылып,

	Күндiзiмдi түн қылып,

	Қан тобыр жаушы əкеткен

	Келдiң бе аман, қарғашым!

	Алты бiрдей жұлдызым,

	Ең кенжесi – құндызым.



	Осы бiр қайғы мен қуаныш аралас аза үстiнде бүкiл елдiң қабырғасы қайысып, еркек-əйел бəрi жылады. Бұрын көзтаныс емес ауылға алғаш келiп тұрған Тарғақ қарияның да көңiлi босады. Қалың қасты қабағы төмен салбырап, екi иығы еңк-еңк етiп дем алып, қарттың мұң мен зардың сараң белгiсiндей қаба сақалының ұшынан екi-үш нəркес тамшы домалап түстi. Кəукеннiң төрт қанат үйiнiң төрiнде өзiмен өзi оңаша жылап отырған оған ауыл адамдарының бiразы қамкөңiл жүздерiнде ынтық отын жылт еткiзiп, қарасып та қалған. Менiң аузымнан Тарғақ туралы мəн-жайды ұққан соң ғана оған жылы ұшыраушылар көбейiп, азалы жауынгер қарт осы жұртқа оңай сiңiсiп кеттi.

	Өз көңiлiм көп босай қойған жоқ. Күнбол ауылында мойныма түскен қыл шылбыр зардабынан əлсiн-əлсiн көзiм қарауыта бердi. Тамағым мен екi иығымның тамырлары қатты шымырлайды. Iш құрылысыма да зиян келген бе деп шошимын. Осынау жылау ортасында да қиналған басыма зу-зу етiп неше түрлi жаман ой, көз алдыма ажал елесi тəрiздес қара шымылдық орнап қатты мазасыздандым.

	Тарғақ қария бiздiң үйде, Қəукендiкiнде екi-үш күн қонақ болып аттанып кеттi. Ойда жоқта жорық үстiнде қосылған Тарғақ жəне Кəукен үшеумiздiң арамызда арылмас, ажыраспас туыстық пайда болып едi. Бұл туыстық мəңгiлiк жолдас, сүйенiшiмiз болсын деп ар алдында, Құдай алдында серттескен едiк. Бiрақ тағдырдың жазуы олай болмады. Көп ұзамай-ақ Тарғақ қария дүниеден баз кештi.

	Иə, қарағым, бұл дүниеден кiмдер өтпеген. Бiрақ Тарғақтiкi жай өлiм болмады. Өзi кiсi өлтiрiп, кiсiнiң сұр жебесi көкiрегiн тестi.

	Ол кезде «Əбекең Кəукеннiң кенже қызын жау колынан тартып əкелдi» деп ел шулап, менiң атағым одан сайын қатты дабырайған едi. Мұның өзi ауылнайлық жұмысымның тауқыметiн тiптен көбейттi. Осы өңiрдегi бүкiл қазақ дауы менсiз шешiлмейтiн халге жеттi. Атамыз қазақтың басында қаншалықты шиыры қалың сордың бар екенiн бұрын бiлмеген екенмiн. Бiр күнi Тарғақ қарияның суыт жүрiспен кеп қалғаны. Түгi сыртына шығып, жүзiнде арыстанмен алысып келген адамның екпiн-лебi бар.

	– Тақа, жайшылық па?

	– Жай емес. Жай болса өстiп жүремiн бе? Ендi өлсем де арманым жок. Жау қолынан өлген ұлымның қасына арланбай бара аламын.

	– Не болды, Тақа? Мына айтқан сөзiңдi түсiнбедiм ғой, – деп досжар қимылмен екi иығынан ұстай алып сiлкiп қалдым.

	– Бұл дүние тар болған Жолдыбек бай кеңшiлiк көрсiн деп о дүниеге жөнелттiм.

	Шынындажайшылықемес. Айналаны дүрсiлкiндiретiн хабар. Жүзiмде сенбестiк бар ма дегендей Тарғақ маған қадалып қарайды. Бiрақ мен сенемiн. Тақаңнан мұндай iстi күтуге болады. Жаралы жолбарыстың өлiм адындағы жанталасқан от қаһарлы айбат-ызасын, кимылын елестетемiн. Аяғымнан тiк тұрғызып сол бойда-ақ Тарғақ менi Жолдыбектiң өлiгiне алып барды. Жасылкөл тауының терiскей жақ бетiндегi аспанға арандай шаншылған қия тастардың түбiнде атып өлтiрiптi. Бiз iлдалап ешкiмнiң көзiне түспей, сай-сайды қуалап жүрiп жеттiк. Масаты түстес торғын шапанының кос өңiрi астынан бағзы бiр замандарда ояз қолынан алған жарқырауық темiрi көрiнiп, шалқасынан жатыр екен. Бұрын жақсы түс таныс емес Жолдыбек құшағын əдейi ашып тастап: «ал көр, танып ал, сенен жасырынар ендi лажым жоқ» деген кейiп танытады. Əсiресе, бет-əлпетi қатты түршiктiредi. Көзi жұмылып жатқанына қарамай о дүниелiк белгiмен əлдекiмге тiсiн қайрағандай, қан-сөлi кетiп болған ақ-сұр өңi мен мойнын сол жақ өрге бұра созып, ұзын сақалды иегi тiке шаншыла, қатып қалған. Өлiмдi мойындағысы келмей, тек қорғасын оқты көтере алмаған əлсiздiкпен ғана сынып түскен сияқты. Жұмулы көзiнiң айналасында ешқандай қайғы-қасiреттiң, өлiм азабының белгiсi жоқ. Тек тiрi күнiндегi озбырлықтың, өркөкiректiктiң, дүниенi тарсынып, өлiмнен соң ғана жарым кез жер жарығына сыйып кеткен арланға тəн бейбастақтың сөнiп бiткен сəулесi бар.

	Бiз Кəукеннiң қызын алып қашқандарды қуып барып, Күнбол ауылында менiң есiм ауып жатқанда, Жолдыбектiң «қызды берiп, қуғыншыларды сылап-сипап қайтарыңдар» деп сəлем айтуы тегiн емес едi. Жетiсуды тегiс орап келе жатқан «кəнпескенiң» мəн-мағынасын ұшқыр көзiмен аңғарған Жолдыбек бай «өкiметтiң өз белсендiсi» қуып келгенде қызды бермей қалсам, келе жатқан пəленi тездетiп алармын деп iштен есеп түйсе керек. Жолдыбектiң жауабын естiп күшейген Тарғақ өз ұлының өлiмi үшiн кiмнен жауап сұрайтынын өршеленiп жүрiп бiлiп алған. Кейiн соларды қуып бар пəленiң Жолдыбек байға, соның бақ-дəулетiне, ар-намысына келiп тiрелетiнiн ұғады. Жолдыбекке оқ атқан себебi, мiне, осы екен. Көп ұзамай-ақ Жолдыбектiң құралайды көзге атқан Таңатар дейтiн мергенi Тарғақты көз ұшынан көрiп, ерiккен сыңаймен жалғыз оқпен аттан құлатыпты. Сол бетiмен ол мергеннiң өзi де ел арасынан бiржола жоғалды.

	* * *

	Осы көзбен көрген қаза мен құрбандық Тарғақ қана емес, Қəукен көкiрегiнiң де отын үрлеп жандырды бiлем. Ол бұрынғыдай келген кiсiге жауап қатпай отыратын қатал да үнсiз, жəбiр-қорлық iшiн жегiдей жеген адам емес, қолына найза алып жортуылға шығатын өзiнiң жасаңдау кезiндегi қалпына қайта түстi. Нағимасын аман алып қалғанын мiсе тұтпай, сұлу көркi мойнына тұзақ болып оралған басқа қыздарының да тағдырына шиыршық атты. Олар үшiн көрген бұрынғы қорлығының құр уайымынан құлан-таза айыққан. Қорадағы малынан айрылып қолы босап қалған iнiсi Жұмажанды нығарлап, екi-үш рет алыс сапарға жiберiп алды. Бiрде Кəукеннiң маған сыр қылып айтқаны да бар:

	– Əбеке, осы өкiмет келдi дейсiз. Сол өкiметтiң мынау зорлық-зомбылықты, бай мен кедейдi тең қылатыны туралы сыбысты бұрын да естiген едiм. Итке бермес тiрлiктi бастан кешiрiп қаны қарайған адам таң қызарып атса болды, Құдайдың маған жiберген шапағы ма деп үмiттенiп қарайды екен. Осы Кеңес өкiметi туралы хабарды сондай бiр сорлы тiрлiк үмiтпен iштей құп алғандардың бiрi өзiм едiм. Тiптi аштан өлмеспiн, өкiметтiң қайыры тиер ме екен, қолды болып кеткен қаршадай қыздарымның көз жасын тыюға сеп болар ма екен деп кəнпеске кезiнде де, тұяқ серпiп қарсылық көрсеткен жоқпын. Менiң бар ойым сол қыздарымды қолымнан келгенiнше құтқару едi. Осының жол жобасын бiлiп берер ме екен деп, сiзден жасырып қайтем, ана көк-жасық iнiм Жұмажанды баяғыда көзi ашық адам деп өзiңiзге жiберiп едiм, ол неме «малым-малым» деп заржақ сөздерiн айтып қана қайтыпты ғой.

	Өз үйiнде болған осындай тағы бiр əңгiме кезiнде Кəукен қатты ширықты. Бұл жолы үйде кемпiрi Бүлiс, Жұмажан мен тағы ауылдас екi-үш қарт адам бар. Əңгiме сол бейшара қыздар жайында.

	– Жоқ, балам-балам деп, сол балаларыма бiр кəкiр келер деп қорқушы ем, балаларымнан айрылдым. Мал-мал деп, салпы етек болып жүрушi ем, малдан айрылдым. Ендi Құдайдың жаннан басқа менен алатын ешнəрсесi жоқ. Жан керек болса оны да алсын. Көзi жасаурап, торға түскен қарлығаштарым үшiн оны да пида еттiм. Қарманып қалмасам жер жұтсын менi. Ей, туысқан, ағайын, бар болсаң осы жолда қолдай көр. Жоқ болсаң қолыңды қусырып отыра бер. – Төрде жағалай отырған бiзге Кəукеннiң айтқан-сөздерi осы. Кемпiрi Бүлiс бiз қымыз iшкен аяқтарды жаңа ғана жиып алып жатыр едi. Шалының мына сөзi «жетi ағайынды жұттың» тағы бiр келiп қалған серпiнi сияқты естiлдi оған. Мойнын бiз жаққа бұра қарағанында ақшыл өңiнiң қыртысы жазылып, табиғи көркi жас кезiндегi қалпымен бiр көрiнiп, елес берiп өткендей болды.

	Жұмажанның да əлденеден қатты қобалжып отырғанын байқаймын. Бiрақ Кəукеннiң жаңағы сөздерi ең алдымен маған, келiп отырған ауыл қарттарына жəне бiз арқылы маңайдағы жұрт-жұрағатқа айтылған сөз.

	– Ей, екi туып бiр қалған. Жұмажан, – деп күтпеген жерден Кəукен iнiсiнiң атын атады, – ей, Əбеке, бəрiңе айтам. Оқтаудай жылан таудай түйенi у берiп құлата алса, көк қанатты кiшкентай ғана жəндiк дəуiт жыланның, көзiн шығарушы едi. Дұшпанға қарсы қамшы сiлтеп, тым болмаса сол дəуiттiң тiрлiгiн қылайық та.

	Бұл сөз ең алдымен Жұмажанға батыпты. Ол орнынан екi-үш сырғып барып, көзiн жас балаша жыпылықтатып, төрдегi ауыл адамдарынан қымсынғандай қап-қара сақалды жүзiн орынды-орынсыз қимылдата бердi. Тамағын күштеп кенеген болады, бiрақ сонда да сөз шықпайды. Барып тұрған малжанды, ұсақ-түйек үшiн жанын шүберекке түйiп жүретiн бұл өз қорасы тазаланып қалғаннан кейiн, Кəукен екеумiзге жаутаң көз болып, елпiлдеп тұратын мiнез шығарған.

	– Маған айтпағың не едi ашып айтшы! Не шара ет дейсiң? Аянып отыр деп ойламашы. Тiптi басымды кесiп берейiн аянып қалсам, сенiң айқаныңды iстемей. Қалаған жағыңа жұмсап көршi, – деп қиналып отырып тiл қатты ағасына.

	Кəукен оның сөзiн елемегендей үндеген жоқ. Тек шалын қостап сөйлеген Бүлiс болды.

	– Жə, туған қайным екенiң рас. Саған сөзiм батпаса, кiмге батады. Мал-жаныңды қаршадайыңнан бөлек бағып, өзiмдiкi тола берсiн, өзiмiздiкi көбейе берсiн деп, дүниенiң соңына түсем деп жатбауыр тартып кеткен өзiң емес пе ең? Сол сыңайыңды көре тұрып, сенi арқа сүйеуге кiмнiң дəтi барады? Тiптi сенiң iстеген жақсылығың осы көзi ашық алыс ағайынның жақсылығынан асқан емес. Тiптi аулымызды шауып, құлындағы даусын шығартып, қыздарымызды əкетiп бара жатқанда көрсеткен қайратың белгiлi едi ғой. – Осы тұсқа келгенде Бүлiстiң көңiлi босап кеттi де, тамағына тас тығылғандай болып, добалдай көз жастарын сүрте бердi. Сiрə, Кəукен үйi көп қаза көрген қаралы үй есептi едi. Олардың батым сөйлегенiн маңайдағы жұрт, əсiресе, жақын туыстар кешiре беретiн. Жұмажан мұны түсiнгенiмен бас қорғауға келгенде ол өлермен.

	– Ау, жеңеше-ау, жаманат қайдан келедi? Жаманат осындай оқыс айтылған сөзден келедi. Сенiң қыздарың кiм едi, менiң қыздарым кiм едi? Қайрат қылғаның белгiлi едi ғой дейсiң. Не бопты, ұялас ит бiр-бiрiнiң баласын қорғамай қалушы ма едi? Қайратымыз асып тұрмаса да келген жаушыға қарсы тұрып, қарманып қалмаған жерiмiз бар ма едi? Бiрақ амалымыз қанша? Күш атасын танымайтын болған соң, мысымыз құрып, бармағымызды шайнап қала беремiз. Ана Зарбаланы əкетiп бара жатқанда тиген қамшының таңбасы əлi кеткен жоқ.

	Мен осы тұста ағайынды адамдардың одан ары дауласа беруiн жөнсiз көрдiм де, əңгiме сыңайын өзгерткiм келдi. Келiп отырған ақсақалдар осыған белгi бергендей едi.

	– Кəке, сiздiң көңiлiңiздi, сiздiң бағдарыңызды бəрiмiз шамалап отырмыз. Тек көп сөздiң тобықтай түйiнiн тезiрек шығарайық.

	– Иə, Əбекең, дұрыс айтады, – деп ақсақалдардың бiрi кеудесiн еңкейтiп барып түзелiп отырды. – Осы отырған бəрiмiз де ағайыннан аянайық деп отырғанымыз жоқ. Тек жол сiлтесең болғаны. Тiптi кешегi өздерiң көп айтатын алыс рудың адамы Тарғақтың iсi бəрiмiзге салмақ салып кеттi ғой. Бұл бəрiмiздiң ортақ iсiмiз болсын, тек жөн сiлте.

	Кəукен ақсақалдың күн мен жел мұжыған қызғылт тастай айқыш-ұйқыш жазу мен суретке толы жүзi сəл жазылып, сұрғылт бояу деңдей түстi. Өзiнiң түйiндi сөзiн айтты.

	– Ақсақал, Тарғақты жақсы атадыңыз ғой. Жалғыз сiзге емес, бəрiмiзге де қуат серпiн берген сол Тарғақ пен мына Əбекең екеуiнiң ерлiк iстерi ғой. Атаның кегiн бала қуушы едi. Бiрақ бiз ата болып, бала кегiн қудық. Заман солай болған соң амал бар ма? Түйiндi сөз айт дейсiңдер, ол мынау. Мынау Жұмажан бiраз жер аралап, қыздарымның кеткен жерiнiң жай-жапсарын бiлiп келдi. Ендi Жұмажанға ерiп, үш-төрт көзi қарақты сөз ұстауға шамасы бар ауыл ақсақалдары барып, балаларымды тiкелей алып келудiң қамын жасауы керек. Қазiр зорлықшыны шөптей қырқып-өкiмет келедi. Тап ендi олар сендерге қарсы шоқпар көтере алмас. Өзiм баруымның жөнi жоқ, Жұмажан барсын.

	Осы сөз байлау болды. Келiп отырған қариялар Жұмажан мен бiрге баруға келiсiмiн бердi.

	Сөйтiп, Жұмажан тағы талай жердi аралады. Ол бiр жаққа барарда мен де өз атымнан айтатын сəлемiмдi қоса жолдайтынмын. Əсiресе, сол жақтағы ауылнайларға немесе өзiммен жүзтаныс естияр адамдарға бiлгенiмше өкiметтiң мəнiн Жұмажан арқылы түсiндiрiп, бұрынғы зорлық-зомбылықтың бетiн ашып отырудың, əшкерелеудiң, жұрт пейiлiн жаңалыққа қарай, Кеңес өкiметiне қарай икемдеу үшiн көп маңызы барын жеткiзiп отыруға тырыстым. Басқа да шабарман, хабаршыларым бар едi. Олардың да жұмысы көбейдi. Жоғарыдан келетiн өкiлдердiң кеңесiмен елге сөзi жұғымды, бедел-абыройдан бiраз үлесi бар-ау деген адамдарды өз маңыма топтастырып осы жұмысқа жектiм.

	Бiздiң жақта жұрт мал бағумен бiрге егiншiлiкпен де ертеден етене болып келе жатқан. Кəнпескеден кейiнгi алғашқы жылдары ел тайлы-таяғымен тегiс тiс ағашпен жер өңдеп, қолда қалған бұт артарларын соған жектi. Байқаймын, сол жылдары жұрт пейiлiндегi бiр өзгерiс – адал еңбекке деген сенiм мен ынта көп арта түсiптi.

	Ол жылдардағы ел өмiрiнiң қыры мен сыры, жұрттың секемшiл көңiл күйi туралы қаншама айтуға болады десеңiзшi! Қарағым, саған айтып отырған əңгiмем жаңа өзiң көрген гауһар тас пен Кəукен қыздарының тағдыры жайында келе жатыр едi ғой. Сол желiден аумайын. Жалықтың бiлем, қысқартып айтайын.

	Əбекеңнiң осы сөзiнен ыңғайсызданып:

	– Жоқ, Əбеке, олай дегенiңiз не? Əңгiмеңiз бала кезiмде оқыған ертегiлердей ғажап, – дедiм.

	Əбекең қошеметiмдi жөнсiз көргендей стол үстiн тырнақтарымен сызғылап тұқыра түстi. Жүзi ағарып, қансөлден айрылып, көз алдымда түрi өзгерiп бара жатты. Мен бұл кiсiнi қатты аяймын. Көптi көрген көнелiгi үшiн бе, осындай ұзын сүре оқиғаларды айта алғандығынан ба, жоқ, жасы жетiп тағдырдың айналып өтуге болмайтын жарқабағына тiрелген шағында қосағынан айрылып, мүлəйiм көз болғандығынан ба, əйтеуiр аяймын.

	Бiрақ Əбекең жүзiндегi нала, мұң əңгiме желiсiнен туып отыр екен. Оны сөзiн ары жалғастырғанда ұқтым.

	– Адамға жаратылыс берген көп кемшiлiктердiң iшiндеғi көзге шыққан сүйелдейi – сол адамның басындағы пендешiлiкпен бiрге оның шектен тыс көнбiстiгi ғой. Тағдыр жазуы дегенмен де, одан кей сəтте мойын бұрып кетуге болады емес пе, бiрақ өз сорына өзi кенедей жабысып өлетiндердi қайтерсiң. Мүмкiн, адамның шақшадай басындағы қасиеттiң бəрiн тағдырдың у ертiндiсi бес елi қып жауып, бүркеп тастайтын да шығар. Бiрақ қалайда адамда жаныған сайын жалаңдай түсетiн қанжардай жалт етерлiк бiр қуат болуы қажет-ақ қой. Осындай қуаттың жоқтығы үшiн тағдырды, жаратылысты үнемi кiнəлай берудiң қажетi шамалы, адам оны өз бойынан өзi табуы керек, тым болмаса өзiнiң адамдық сипатын жұртқа мiне деп көрсеткенде ұялмауы үшiн керек қой...

	Осыны айтып Əбекең тағы да тоқтады. Бұл тiршiлiкте талай адамдардың тағдырына куə болып, тоқыған ой, өзi сұранып келiп, тоғысатын қым-қуыт пiкiрлер ендiгi əңгiменiң салмағын арттырып, қиындата түскендей.

	– Кəукен ақсақал iске кiрiсуiн кiрiстi-ақ. Бiрақ байғұс аққұба сұлу кемпiрiнiң өкiнiшiне қарай, əрi өзiнiң де маңдайындағы жазу сол ма, қыздарының бəрiн өзi армандағандай күңдiктен құлан-таза қылып арылта алмады. Ең үлкен қызы Зарбала сонау Ақсу өзенiнiң бойындағы өлмелi бiр шалдың қолында екен. Қазiр автобус, самолет барда таяқ тастам жер көрiнгенмен, ол шақта ат арытып баратын қашықтық. Оған Жұмажан барып қайтты. Үлкен қызының сəлемiн əкелген де сол. Ағайынды алтаудың iшiнде зорлық таяғын бiрiншi болып көтерiп, тордағы тотықұстың зарын айтып кете барғанына талай жыл болып, сағы сынып қалған бейшара əкесiнiң iнiсi Жұмажанның тауып келгенiн көргенде бар даусымен азынап, бүкiл ауылын аяғынан тiк тұрғызыпты. Өлмелi шал күйеуi жас əйелiнiң бұл қылығынан шошып, ауру денесiн жасырғандай iшiкке оранып, iргеге жатып қалғанын да жеткiзген Жұмажан.

	Сөйтiп, Кəукен қызы өтiп кеткен жастық шағын жоқтап, қан жұтып қалған əке-шешесiн атап, жиылған жұртты тегiс егiлдiрiп ұзақ дауыс айтыпты. Ақыры өзiне-өзi келiп, Жұмажан əке сəлемiн айтқанда, байғұс шерменденiң берген жауабы:

	– Əкем ендi өз басына тиген таяқты басқаға жұмсап, менi босатам дей ме? Беу, ет жүрегi елжiреген ғазиз жан-ай?

	Сенiң мейiр-шапағатыңның орны бөлек-ау. Ендi қайтейiн? Жер түбiне дейiн ат артына байланып барып, жетер жерге тас моладай жер қалғанда қайта оралғаным қисынсыз болар. Құдай да, тiптi адам баласы да оным үшiн маған жылы ұшырамас. Əкемнiң мен жалғызы емес едiм ғой. Менсiз де оның тауқыметi аз болмас. Шамасы келсе менен кейiнгiлерiн құтқарсын. Күшiн соған салсын. Менiң қолымда анау өлмелi шал отыр. Төрiнен көрi жақын қалған ол бiр бейбақ. Бақ дəулетi бар кезде iстеген астамшылығын, зорлығын басына келтiрем деп не табам? Одан да маңдайындағы нəсiбi таусылғаннан кейiн артын аза тұтып, ақ арулап қойып, содан кейiн ғана басыма алаңсыз тыныштық алмаймын ба?! Əкем, шешем менен күдер үзбесiн, əйтеуiр бiрде өз аяғыммен жол тауып барармын.

	Кəукен ең үлкен қызының бұл жауабын əкелген Жұмажанға көзiн сығырайтып бiр сəт отырды да, тағы да үйреншiктi əдетiне басып төмен тұқырып кеттi. Аққұба кемпiрi Бүлiс те шалының райымен болғысы келген қабақ танытып, өзi көп мiнезiн, ұсақтығын жақтырмайтын қайнысы Жұмажанға «барған iсiңдi тындырмай келдiң, барған жерiнiң бұл күнде өйтiп қабырғасы қаусап тұрса, ат үстiне бөктерсең де неге алып келмедiң» , – деп, өзiнiң табиғи мiнезiнен туатын сөздерiн айтқан жоқ.

	Кəукен де, кемпiрi де Жұмажан əкелген жауапқа мойыған, бетi қайтқан түр көрсетпедi. Бiр ажалдан қалғаннан берi дiмкəс адамдай болып, жүдеп кеткен Нағима қыз да шешесiнiң iрге жаққа қараған иығына басын салып, сұлқ отыр. Тек есiк жақта көршi үйден келген кəрi кемпiр ғана əжiмi мол арық жүзiмен кемсеңдегендей сөз айтты.

	– Алда бақыр, балам-ай! Басыңа iс түскеннен кейiн ес кiрiп, көзiң ашылайын дегенi ме? Өз басыңды қор еткенмен бұл қайырымдылықты Құдайдың өзi жiберiп отыр-ау саған. Баяғыда мына Олжабектiң үлкен апасын сыбан жақтан бiреулер алып кеткенде артынан барған ағайындарын қыздың өзi жуасытып қайтарған едi, – деп əлдеқандай ешкiмнiң санасына тап осы сəтте ене қоймайтын бiр оқиғаны еске салды.

	Жұмажанның шынында, басқа тəсiл таппай қайтып келуi менiң де жаныма батқанымен, аттап өтiп кетуге болмайтын қазақ салтының дəстүрi төңiрегiнде қалуыма тура келдi. Кəукенге бұл сəтте ешнəрсе дей қойғам жоқ.

	Кəукендi күйзелткен осы үлкенiнен кейiнгi тетелес екi қызы болды. Тiптi оның бiреуi екi-үш кiсi ертiп келген Жұмажанды көрiп, оның осы сапардағы мақсатын естiгеннен кейiн өзi үшiн тағы ауылдың үстi ойран бола ма деп шошығаны ма, əйтеуiр шар етiп қайын атасы мен қайын енесi жаққа қашып, қатты безiлдей зарлапты.

	– Көке! Көке, (көке дегенi «Жұмажан») ойбай, айтпа, айтпа, мұндай сөзiңдi, айтпа, айтпа, бармаймын!

	Қыздың бұлайша мiнез-құлқының өзгерiп кеткенiне Жұмажанмен ерiп барған кiсiлер жағасын ұстап қатты шошыпты. «Жарайды, келген жерiңнен қозғамай-ақ кояйық» – десiп оны тыныштандырғаннан кейiн Жұмажандар оның қайын атасы мен енесi екеуiне қатты қадалып отырып, «Баланың денсаулығына зақым келген бе, бiздiң сөзiмiзге шошығаны қалай?» – десiптi.

	Бiрақ жат жердiң жауабы қалай болсын: «Қайдағы ауру, қыздарыңның қол-аяғы балғадай болып жүр ғой, тамағы тоқ, көйлегi көк, ұйқысы қанық», – деп айылдарын жимай отырып жауап берiптi. Үшiншi қызы да бармаймын, əкем түгiл Құдай шақырса да бармаймын деп азар да безер болыпты.

	Кəукеннiң бар қуаныш еткенi төртiншi қызы Айғанымның ғана келуi болды. Кəукен қыздарының жүрегi оттысы осы болар деймiн, жас қуат-айбары, асыл көркi жел мен күнге мүжiлмей, толыққанды күйiнде келдi. Жұмажандар алып келе жатқанда туған ауылға екi-үш бел қалды-ау дегенде аттан түсе жүгiрiп, гүл мен биiк қурай аралас қалыңға қарамастан екi өкпесiн қолына ұстап тарта берiптi. Көйлегiнiң дал-дұл болып жыртылғанын да елең қылмай Жұмажандардың «Қарағым, қой, бiреу көрсе, қамшының астына алып айдап келедi екен деп ойлап қалар, аттан жүйрiк емессiң ғой, мiн, қане», – десе де болмапты.

	Бекер обалы қане, Айғаныммен бiрге Кəукен үйiне үлкен той да келдi. Жақындағы ағайындар тегiс шақырылып, қуаныштарын бiлдiрiп қайтты.

	Айғанымнан кейiнгi бесiншi қызы да Кəукеннiң өз қолына алынды. Бiрақ бейшараны ауру болғандықтан ғана барған жерiндегi қайын-жұрты берiп жiберiптi. Амал не, келуiн келгенiмен, жүруi көп болмады, көп ұзамай бейшара қайтыс болды.

	Əлгi қолымдағы өлмелi шалды ақ арулап қойғаннан кейiн қайтамын деген үлкен қызы Зарбала да уəдесiнде тұрды. Кейiн бəрi де тең-теңiмен тұрмыс құрып, үйлi-баранды болып кеттi ғой.

	Өстiп қаза мен қуаныш қабаттасып келiп, екi жағаны бiрдей соға бұлықсыған Кəукен көңiлi бара-бара тағдырдың бар жазуымен ымыраласқандай ерте көктемдегi қар мен жаңбыр аралас ұзақ сүргiннен кейiн сарғайтып келетiн ашық шуақ күнге ұқсап, тымырсық күйiнде қалды. Адамнан, не Құдайдан осы бiр қартайған шағында сұрайтын, не өтiнетiн ешнəрсесi жоқ, бəрi де өз орнында, бар шаруасы тыңғылықты секiлденiп, бар болмысты тамашалап, бар қызықты өтеп, ендi ғана ашық жер мен аспан астында өзiн еркiн сезiнетiндей.

	Кейде қарт досымның осы бiр кейпiнен аяныш туып, алыс бiр шаруамен жол жүретiн болсам қасыма ертетiн едiм. Ол кезде iшкi жақтан, мынау Ақтөбе, Ақмола, жақтардан қашқан бандылар шетке қарай ауып бара жатып, жолындағының бəрiн бүлдiрiп, не өртеп кету үшiн қолынан келгенiн iстеп бағатын. Осындай бүлiк орнына барып, шарпысып жататынымды көрiп, маған ерiп келген Кəукен iштей ояна түскендей болушы едi. Кейде бiз Тарғақ қарияны еске алып ұзақ əңгiмелейтiнбiз.

	– Иə, ол адамның жолбарысы едi ғой, ондай болып туатындар некен-саяқ, – деп Кəукен ақсақал ауыр дем алатын. Байқаймын, осы Кəукен мен Тарғақ арасында көп ұқсастық бар. Ол ең алдымен тағдыр ұқсастығы.

	* * *

	Иə, бұл адамға тəн құбылыс, өзгерiс атаулының өзi алуан түрлi, аспандағы жұлдыздай санап бiтуге болмайтын нəрсе ғой. Мен Кəукен ендi бiткен адам ғой, қайтып ешқандай қайрат қыла алмас деп жүрсем, мен үшiн тағы бiр сорға соқтықпасы бар ма? Кейiн бiлдiм, ескi мен жаңаның түйiскен жерiнде, қарақшыдай қалқиған ауылнай атаулының басына қамшы тиiп, қызыл тақия кимегенi болмаған екен. Өз басыңнан саулап аққан қан жүрегiңе жанармай болып құйылғандай, от тиiп кетсе тұтанғыш, бiржола жанып, өртенiп кетуге шақ тұрасың. Сөйтiп өзiң сенген iске құрбан болудан да жасқанбайсың.

	Сол Кəукен үйiнiң əлек-шəлегi бiраз басылған кезде тағы мынадай окиға болды. Жұрт бұл кезде тайлы-таяғымен жер қазып, егiншiлiктi ата кəсiбiндей көре бастағаны айқын едi. Таңы айрылып көрмеген қара жер темiр күрекпен үстiнен басып қалсаң шылқ етiп, майы шығатындай, бермесiн берiп, көл-көсiр етiп тастайтын шырай танытты.

	Ол кезде қазiргiдей емес, тiс ағаш жердiң шым құйқасын тереңнен аударатын дəрменi жоқ бетiн айғыздап тiлгiлеп қана отырады. Кей тұстардан тiс ағаштың өткен-өтпегенiн аңғармайсың, жер құйқасы қалпын бұзбастан қала бередi. Соның өзiнде де бидай шоқ-шоқ болып өсiп, жарлының көзiн тойдырып, пiскен бастары иiлiп тұрады ғой.

	Жаз бойы ашқарақ болған жұрт егiннiң пiсуiн күнбе-күн бақылап тақа таусылып отыратын. Бiрдiң iстегенiн бiреу көрмей ме. Сол жазда талай кедей шамалары келгенше егiн салып, күз түсе, жыл бойғы талшығымызды жиып алармыз деген үмiтпен марқайып жүрген. Қырдың ақ селеуiндей сарылтып, сарғайтқан күз де жетiп, жұрттың алды егiндi шетiнен орып, жемiсiн жей бастады.

	Қаспақбай деген кедейдiң егiнi өртенiптi деген хабар бүкiл ауылды аяғынан тiк көтердi. Кəрiлер қарғысын айтып, жастар тiсiн қайрап, қап-қара болып қалған өртеңнiң шетiнде бала-шағасымен жылап отырған Қаспақбайға жұрт басу сөзiн айтып жатыр. «Ел тоқшылық болса бəрi болады. Бiр аяқ ұннан бөлiп берсек те аштан өлтiрмеспiз» деседi. Қаспақбайдың егiнiн көктен шайтан келiп өртеп кеткен жоқ, қалай да бiр арамзаның қолы екенi айқын. Ол кезде кешегi бай-манаптардың тұқымдары қазақ даласына жаңадан iрге теуiп орнап келе жатқан Кеңес өкіметiне iрiткi салуға келгенде қанды балақ қарақшыдан аумайтын. Ел iшiнде дүрбелең тудырып, жағалай жұртты ұлардай шулатып отырса, ата-бабасының жоғалған туы қайта тұрардай жанталасатын. Жəне өздерi осындай қылыққа сақадай сай тұратын. Мұның өзi шынында үлкен қауiп едi. Шиеттей бала-шағасы бар, əрi сiңiрi шыққан кедей Қаспақбайдың егiнiнiң өртенуi де солардың кезектi бiр лаңы екенi күмəнсiз. Уақыт өткiзбей, маңайдағы естияр адамдарды, жас пысық жiгiттердi жиып алып, осы ойымды жеткiзiп, аузымызды ашып отырсақ бұл лаң əлi талайды шулатады, сақ болайық дегендi айттым. Алыс отырғандарға да осындай сөзбен хабаршылар жiбердiм. Ендi кедейлер қолдарына құрал-саймандарын алып, түн баласы егiннiң төңiрегiн кезiп, ұйқыға таң атып, бала-шағалар оянғанда ғана жатып жүрдi. Өзiм атқа көп мiнгiш болып алдым. Анау-мынау қырқысқандардың дауы болса, оны жеңiл санап, алтын астықтарын жаудың қолы сипап кетпесiн деп, көптiң көңiлiн соған аударуға тырыстым.

	Қаспақбайдың егiнi өртенген соң бiр жұма өтер-өтпестен бiр жансыздың қолға түскенi. Кəукен үйiне жақын отыратын бiреудiң егiнiне қарай түн жамылып екi адам жылжып келедi екен. Түн баласы егiндi қорып, ояу отыратын қарулы кедей бiр қалтарыстан аңдып тұрып екеудiң бiрiн қатқан сойылмен маңдайдан ұрып жайратады. Екiншiсi бастан құлақ садаға деп жолдасын тастап қашып кетедi. Кедей колға түсiрген адамына су берiп, есiн жиғызады да, ертеңiне дедектетiп маған алып келдi. Жiптiң бiр ұшын тапсаң екiншi ұшын табу қиын болып па? Қолға түскен сорлыдан əлгi қашып кеткеннiң аты-жөнiн бiлiп, оны да таптырып, алдыма əкелдiрдiм.

	Мен есебiмнен жаңылмаған екем. Бұлар əлгi Жолдыбек, Күнбол дегендердiң жан-жаққа быт-шыты шығып шашырап кеткен итаршыларының қайтадан бас қоспақ етi тiрiлерi болып шықты. Кедейлер егiнге ауып, əлденiп кетсе байды да, Құдайды да ұмытады, сөйтiп, бой бермей кетедi деген ой бұларды ушықтырады.

	Жаңағы екеудiң қолтығына дым бүркушi тағы екеудi тауып алып, төртеуiн халықтың ортасына салғанымда, о шiркiн десеңшi, бұған артынан өзiм өкiндiм. Көптiң қайнаған ашу-ызасы қандай, əлгi төртеуге əрқайсысы бiр-бiр қол салып, iлiнген-iлiнгенiнше iшек-қарнына дейiн бөлiсiп əкете жаздады. Қаспақбайдың ашуы бiр бөлек. Ол төрт жырындыны жеке алғысы келгендей басқалардан қызғанып, өзiне қалдыруды зарлана өтiндi. Екi көзi от шашып, пiсiп тұрған егiнiн сипап кеткен өрттiң өзiндей болып, қызара балқып, лауап кеткен. Өмiр бойы басын төмен салып, бағы ашылмаған кедейден тап мұндай қаһарды бұрын көрген жоқ едiм. Бiрақ пақыршылықпен өз тiрлiгiн өзi қорлаған төрт тұтқынға көп ешкiмдi тигiзбей, ақырында артына адам салып берiп, қалаға қарай жаяу айдаттым. Бiрақ соңына салған адамдарым былай шыға бере теңiздей буырқанған халықтың көкейiндегiсiн iстейiк дедi ме, əлгiлердi жаяу ғана емес, аяқтарындағысын шешкiзiп, жалаңаяқ жүргiзiптi. Жол бойындағы ауылдар ел қарғысына ұшыраған төртеудiң табандары тiлiнiп, тiлдерi салбырап, ыстық пен шөл қапқан өлiм халiндегi ұсқындарын көрiп, жандары ашиды. Ал сусын берейiн десе, айдап бара жатқандар қамшыларын сiлтеп, ешкiмге бұл төртеуге рахымшылық еткiзбейдi.

	Қазақ көңiлшек, басқаның кiнəсiн ұмытқыш халық қой. Олардың қандай зұлымдық ниетi болғанын ұмытып, мынау қазiргi қалыптарына жағаларын ұстап қарайды. Айдалып бара жатқандардың тiлеулестерi де бəрiн көрсе керек.

	Бiр күнi сырттан келген екi-үш ақсақал адам қастарында ерткен екi жiгiтi бар бiздiң киiз үйде бас қосты. Не бас қосу екенiн, қандай жағдаймен олардың маған iсi түсiп келгенiн қазiр айта алмаймын. Шырғалаң заман өтерiнде тұяқ серiппей кете бармайды ғой, қалайда соның бiр зобалаңы айдап əкелгендер екенi анық.

	Алдымызға ас келген шақ. Сырттан айғайлаған жалғыз адамның даусы, шапқылаған жалғыз аттың дүбiрi үйдi басып кетердей жақындап, төнiп кеп қалды. Төрде жағалай отырған қонақтарым, өзiм қоса елеңдеп, аң-таңбыз.

	Мынау тегiн емес, не де болса жаны отқа қақталып бара жатқан адамның даусы. Көп күттiретiн емес, айғайлаған аттылы адам есiк алдына секiрiп түскенде жұмбақ түйiнi шешiле берiп едi. Бұл Кəукен. Киiз үйдiң түсiрулi есiгiн серпiп ашып кiргенде əлдекiмдi алып жердей екi көзi лапылдап кетiптi. Менiң ойыма сап ете қалған нəрсе мұның балаларының бiрiне тағы киянат төндi.

	– Əбеке, сақтан, ала шапан қайда? – деп бiздi баса-маса үйдiң керегелерiне көз жүгiртiп аласұрды. «Сақтаны» қалай, «ала шапаны қалай», — түсiнсем бұйырмасын. Ала шапан менiң атқа мiнгенде үстiмнен тастамайтын киiмiм. Осы ала шапанды киiп, тыста байлаулы тұрған қарагер атты мiнiп алсам, алыстан-ақ менiң Əбен молда немесе бүгiнгi ауылнай екенiмдi жұрт ажыратып отыратын. Кейбiр тiлеулес адамдар менi «ала шапанды ауылнай» деп əзiлдеушi едi. Киiм жоқтықтан емес, сол бiр жұрт көзiне көбiрек көрiнген жылдары иығыма көбiрек iлген киiмiм болғандықтан сырт көрiнiсiмнiң бiр белгiсiндей есте сақталып қалса керек.

	– Апыр-ау, Кəке, не бұл? – деп орнымнан тұрып, iргежақтан ала шапанды жұлып ала берген оның жеңiнен ұстап, сабасына түсiрмек едiм. Маған көнетiн емес, өңi суық қылыштай жарқылдап, ойына келген əрекетiн жасап үлгермей басылатын емес. Мен сонау ең кенже қызы Нағимашты жаушылар күшпен əкетiп, өзiме шауып келгендегi түрiн елестеттiм. Сондай бiр жортуылдың тағы күнi туды ма деймiн.

	– Қарагер ат ерттеусiз екен, сонда да мiндiм. Ал, ағатай, көрпенiң астына жасырын. Мен сен болып қашайын. Осында аждаһадай төнiп қалың топ келедi. Сенi iздеп келедi. Ойларына алғаны сенi өлтiру. Олар жеткенде мынау қонақтарың айтсын, «Əбең қашып кеттi» деп. Ала шапан киген, қарагер ат мiнген менi нұсқасын.

	– Кiм төнiп келедi? Жан алатын кiм? Түгелдей айтшы!

	– Баяғыда өзiң қалаға жаяу, жалаңаяқ айдатқан төртеудiң жанашырлары. Iшiнде менiң де қас дұшпандарым бар. Дəу де болса баяғы Күнбол, Жолдыбектердiң жаны сiрi иттерi деп ойладым. Басқа саған қол көтерер кiм бар едi?

	Кəукен ендi сөзбен бөгелмедi. Қонақтар да орындарынан ыршып-ыршып тұрған екен.

	– Ойбай, сендер орындарыңнан қозғалмаңдар. Сендерге тие қоймас. Олай-бұлай боп кетiп, Əбекеңдi тауып алса, Құдайдан соңғы қорғаны сендерсiздер. Əбеке, жасырын.

	Қонақтар да Кəукеннiң сөзiн сөйлесiп, шуылдасып кеттi.

	– Мына ақсақалдың сөзiнiң жаны бар. «Бастан құлақ садаға» деген, жасырыныңыз, одан кiшiрейiп қалмайсыз.

	Бұлардың шуласқан əбiгерiн басып, ой тоқтату үшiн ғана жасырынуға ыңғайландым. Əйтпесе, содырлы сойқандар түгiл топан су қаптап келе жатса да бас сауғалап қалмақ емеспiн. Мен төр жаққа екi-үш аттағанымда Кəукен ала шапанды басына жамыла киiп, есiктен атқып шығып кеттi.

	Мен оның артынан шықпақ болып қайта бұрылғанымда көп ат мiнген үлкен топтың дүбiрi де керегенi қозғалтқандай қоса естiлдi. Қонақтар менi есiкке жеткiзбей шап берiп ұстап, жалбарынды.

	– Жасырыныңыз!

	Қарагер атқа мiнген Кəукен бiздiң үйдi бiр айналып өтiп күнбатыс жаққа қарай шаба жөнелдi. Оның ат үстiндегi ала шапан киiп, мен болып қашқан ұсқынын есiктiң жабығынан бiр көрiп қалдым. Өзiм үшiн өлермендiк еткен ағайынның осы қылығы менi ерiксiз жылатардай бiр сезiм қылғындырды.

	Тап осы кезде жақындап қалған топ атой салды.

	– Қашты, қашты, ойбай! – деген дауыс саңқ еттi құлағыма. Ендi ат дүбiрi үйдiң тап iргесiне жетiп, айналаны түгел тасырлатып, өтiп те кеттi. Басымыздан бұлт ойнап, əп-сəтте ауып кеткендей бiз тұрмыз. Қонақтар менi қаумалап, орнымнан қозғалтар емес. Қалайда Кəукен айласының ойлаған жерден шыққаны анық едi. Есiл ерiм, ендi өзiңдi қалай арашалаймыз. Менiң қарагер атым құтқарып əкетсе жақсы. «Жалғыз суыр iнiне ат жығылып», мынау əпербақан қандықол топтың алдында арыстай сұлап жатып қалсаң ше? Мен емес, Кəукен болып шыққаныңды бiлсе де мына қызуымен олар аямайды.

	Осы ой тұла бойымнан жоғарыдан төмен суырылғандай қатты түршiктiм. Байқаймын, бiздiң үйдiң тұсынан бəрi өтiп кетпептi. Жаңағы топпен бiрге келiп жеткен бiреу үй маңында айналшақтап қалып, аттан түсiп жатты. Ол түсiрулi есiктi ақырындап ашып, iшке қарай аттай бердi де, төрт-бес кiсiнiң ортасындағы менi көрiп, көзi алақандай болды. Мұрты жаңа тебiндеп шығып келе жатқан жас неме екен.

	– Апырау, iздеген ауылнай мұнда екен ғой, – деп жаңағы малғұн жардан құлап бара жатқандай нобайсыз тiл қатты. Сөйттi де ес жиып үлгерiп, есiктi жаба салып, ары жөнелдi.

	– Ұстаңдар ананы! – деп қолды болып тұрған мен жұлқына айғай салдым.

	Қонақтарым сыртқа қарай сау етiп, ортамызға өзi келiп түскен бейбақ атына мiнiп үлгерместен, ол ерге жармасқанда бұлар оның желкесiне жармасты. Күшпен құтылмақ болып жұлқынғанында, маған тiлеулес адамдар аясын ба, жерге алып ұрды. Ат тiзгiнi бiрiнiң қолында кеттi.

	Жаушылар Кəукендi қуып кеткен жақтан ешқандай қара көрiнбейдi. Мен жаңағы бейбақты орнынан тұрғызып алып, жөн сұрай бастадым. Кiсi өлiгiн естiрткендей аузы орамға келмей, орнында тəлтiректеп, ол əрең айтты.

	Иə, қалжақтайтын ештеме жоқ, iстiң бас-аяғы айқын. Бiр қан жұтып, быт-шыт болып тарасып, iз-түзсiз жоғалып кетпек екен. Қолдарынан келсе бүкiл ауылды шауып, жағалай отырған кедейлердiң хал-қадарынша еккен егiндерiн осы пiсiп тұрған шағында құртып жiбермек. Сөйтiп, қалың елдi зар жылату. Тағы кiм бiлсiн ары қарай не ойлайтындарын.

	Осының бəрiн алдын ала иiскеп бiлiп, қара қылыштай төнген ажалдың астынан өзiмдi суырып алған Кəукендi қайттiм.

	Сол жерде жаңағы қолға түскен пенденiң көзiнше қонақтарымның iшiндегi бiр жастау жiгiтке бұйрық бердiм. Ол бұйрығымды құп алып, тапжылмай тұрып тыңдады.

	– Сен қазiр мына қолға түскен қудың атына мiнесiң. Аттың өлгенiне қарама, қалаға қарай шап! Бүгiн түннен қалмай қарулы əскерлер жеткiзiлетiн болсын. Ақ бандылар жұртты шауып, егiндi өртеп, ойрандап барады. Бүгiн түннен қалмай жететiн болсын əскерлер.

	Ол атқа мiнiп ұзай бергенде артынан айғайлап тоқтаттым.

	– Əй, тоқташы, қағаз жазып берудi ұмытыппын ғой.

	Менiң қағазымсыз сенi тыңдамас!

	Дереу бiр тұтам қағазды үй iшiнен асып-сасып жүрiп əрең тауып алып шықтым да, тiземнiң үстiне қойып шимайлай салдым. Қолдағы тұтқынның аты-жөнiн, анау Кəукендi қуып кеткен топтың iшiндегi басты-басты адамдардың аттарын да сұрап алдым.

	Жаңағы алысқа жiберiп алып тоқтатқан шабарманды артынан ентелей қуып жетiп, қағазды тапсырып жатып сыбырлай қойдым.

	– Сен мынау көршi ауылға барып, одан ары қарай жалғас отырғандардың ер-азаматтарын түгел жиып, алып кел. Қолдарында құрал-саймандары болсын. Тез! Бiрақ өзiң жасырынып қал.

	Шабарман жiгiт артымыздан қарап тұрғандардың бəрiне сес көрсеткендей ер үстiнде шiрене отырып, қағазды мұқияттап қалтасына салып жатыр. Ойымды түсiнген сыңайын маған да көрсеткенi сияқты. Ол ары құйғытып шаба жөнелгенде, мен де берi оралдым. Дереу жаңағы тұтқын жiгiттi тағы қолға алдық.

	– Сен, қазiр ана Кəукеннiң атына мiнесiң. Жаңағы жаушы иттерiңнiң артынан шабасың. Қайткен күнде де жетiп құтқарасың Кəукендi. Олар ары-берi орағыта шауып, көп алысқа кеткен жоқ. Төтелей шапсаң жетiп қаларсың. Алыстан көрсең айғайлап, бетiн қайтара гөр ең алдымен. Тоқтатсаң айт, ол ала шапан киiп қашқан ауылнай емес, Кəукен. Ауылнай үйiнде де. Менiң жанымды алғылары келсе берi шапсын. Менiң осында екенiмдi сен көрiп тұрсың ғой? Е, көрсең, соны айт. Менiң бiр басым үшiн, қаладан келген əскерлер олардың жиырмасының басын алмасын десе, осында асықсын. Тез бол! Кəукендi құтқармасаң, жаңағы қағазда сенiң де аты-жөнiң кеттi. Əскерлер ең алдымен жетi қабат жердiң астынан суырып алып, сенi жазалайды. Туған-туысқаныңмен аман қалмайсың. Ал, Кəукендi жетiп құтқарсаң, өзiм арашалап аламын.

	Сол айтқаныммен жөнелттiм. Дереу қасымдағы кiсiлердi де жан-жаққа шаптырдым. Бiреуiн содырлы сойқандар Кəукендi қуып кеткен жаққа жаңағы тұтқын жiгiттiң артын ала аттандырдым. Қыраты мен ойпаты мол далада қашқын мен қуғыншының қай жерде адасып жүргенiн құдай бiлсiн, жалғыз қара олардың үстiнен түсе алса жақсы, түсе алмаса ше? Екi қара болып шапса бiрiнiң болмаса бiрiнiң көзiне қылаң берерi анық қой. Оған да сол қуғыншылардың бетiн берi қайтаруды тапсырдым. Бұл бiр ержүректеу жiгiт екен, өз басы үшiн қауiптенбедi. Тiптi қуғыншы топ Əбен ауылнайдың адамы деп өзiне тап берген күнде де астындағы ойнақшыған атымен шаңыма iлестiрмей кетермiн деген нық сенiммен қақ қасымыздан қара жердiң топырағын көтере құйғытып шаба жөнелдi.

	Басқаларына ең алғашқы аттандырған шабарманым сияқты жан-жақтағы ауылдарды тез аралап, бұт артарларымыз бар, жоқ демесiн, жаяу-жалпылы барлық ер-азаматтарды аяғынан тiк көтерудi тапсырдым. Өзiм де солай беттедiм. Дегенмен жаңа заманның лебiнен халықтың жiгерi бiржола оянып қалған шақ қой, екi сағатқа жетпейтiн уақыт шамасында əрқайсымыз он-он бестен қолдарына не iлiнсе сонысын ұстаған азамат ертiп, бiздiң үйдiң қасына қайта ошарылдық. Манағы ең алғашқы жiгiтпен жолдаған сəлемiмдi естiгендер бiрдi-екiлеп келiп, қосылып жатты. Арамызда аттылар мүлдем аз боп шықты. Жаяудың аты жаяу, манағы топ үстiмiзге келiп, шартта-шұрт айқаса кетсек, олар басым боп шыға ма деген де ой келедi.

	Көп сөйлер сөз жок, бəрi де өздерiн шақырып барғандардан iстiң мəнiсiн ұғып болған. Бəрiнiң де асырап отырған бала-шағалары бар. Олар менiң басымды қорғауға емес, сол балалары үшiн талшық етпек болған еңбегiнiң құтын қорғау үшiн, сол үшiн қайрат жұмсап қалуға келгендер. Осыны ойлаған мен қандай да батыл iске жұмсаудан тайынбаймын. Олар да менiң айтқанымды екi етпейдi.

	Жиылғандардың iшiнен алты атты бөлiндi. Бiр атқа өзiм, қалған бесеуiне ықшам, қайратты көрiнген жiгiт-желеңдi отырғызып, Кəукен өз артынан топ қуғыншыны ұзын құйрықтай шұбатып, қарасын батырып кеткен жаққа бытырай шаппақ ниет бiлдiрiп едiм. Ал жаяу-жалпы келгендердi қалдырып, аналармен шындап шайқас туа қалған жағдайда қайнаған iстi осында аударып əкелмекпiн. Бiрақ менi тұрған жұрт атқа мiнгiзбедi.

	«Мың қосшыға бiр басшы» деген. Iс насырға шапса, бiздей қараңғы топқа аузына қарайтын адам керек. Қасымызда қалып, iске осында араласыңыз. Тастаушы болмаңыз бiздi» дестi.

	Көпшiлiктiң осы райы жеңдi. Ал атқа мiнгендер дереу кең даланы андыздай шапты. Əйтеуiр Кəукендi тiрi құтқардық. Бiрақ ауылға əкелгенде кеудесiнде жаны ғана бар едi. Қуғыншылар жеткен жерiнде сiлейтiп сабап үлгерiптi. Абырой болғанда ең алғашқы жөнелткен тұтқын жiгiт бар пəрменiмен шауып отырып Кəукендi өлтiрмей тұрғанда жетiп үлгерiптi. Қаладан əскер шақырды деп үрейi ұшқан ол аналардың арасында«өлсек бiргеболамыз» дегентiлеулестерi бар ма əйтеуiр барын салыпты. Кəукен қуғыншыларды артына салып алып, қу далада адастырып кетемiн деп ойласа керек. Қарагер аттың жүрiсiне тым көп сенiм артты бiлем. Алғашқыда болжағанымдай күнбатысқа қарай туралап шаппай, төбе-төбелердi қиялай қара үзiп кеткен болады да, өзi туып-өскен жердiң ой-қырында жан ұшырып жүрiп, адасты ма, аналардың бiр тобы алдын орап кеп қалғанын аңдамайды. Екi жақтан төнген қуғыншылардың ортасында үрiккен кояндай орғып, оңайлықпен қолға түсе қоймайды. Ақырында ең алдыңғылардың аттары құйысқанын тiстей бастағанда, үстiндегi ала шапанды шешiп алып, артына бұрыла айғайлайды:

	– Əй, ала шапан киген мен қарагер ат мiнгендердiң бəрi ауылнай емес. Мен өздерiңдей қара қазақпын. Ауылнай емеспiн. Əкiм емеспiн. Мен Кəукенмiн, Кəукенмiн! – деп аттандайды. Олар аттың басын керi бұрып, жеткенше менiң де бiр қам жасап үлгеретiнiмдi бiледi ғой.

	Өкпелерiн өшiргенiмен қоймай, жаңағы сөзiнде бiр қиянкестiк жатқанын ұққан қуғыншы топ ендiгi ашуды тырнадан алмақ болған қасқырдай, долылықпен ұмтылады. Қалған шабыстың босқа екенiн ұқса да, жетпей беттерi қайтпайтын қайсарлыққа мiнсе керек. Сөйтiп, жан пида еткен Кəукен қолға түседi. Оның шыбындай бiржола жаншылып кетпеуiне себеп болған əлгi тұтқын жiгiт. Менiң «қаладан əскер шақыруға кiсi жөнелткенiмдi» бəрiне далитып тұрып айтса керек. «Бастан құлақ садаға» десiп, сол жерде қуғыншылар ендi Кəукенмен əуре болмастан, быт-шыт болып тарайды.

	Кəукендi шығасылы жанымен алып келген – кейiн кеткен кiсiлер. Содан көпке дейiн оңала алмады. Оның «ала шапан киген мен қаракер ат мiнгеннiң бəрi ауылнай емес» деген қапелiмде аузынан шыққан сөзi мəтелге айналып кетiптi. Мен кейiн осы сөздi естiгенiмде iшiмдi кернеген ызғармен салқын ғана езу тартып едiм.

	Əлгi қуғыншылардың басты-басты адамдарын ұстаймын деп бiраз əурелендiм. Ұстай қалсам, қырсыққанда оларды əдейi өзiм бұйрық берiп, қалаға жаяу, жалаңаяқ айдатармын деп ойлағанмын. Бiрақ жақын арада ешкiм қолға түспедi. Сөйтсем жалаңаяқ айдатпақ болған ойым дұрыс емес екен. Жаңа заманның лебiн өзiнше қабылдап, асыра сiлтеуге салынғандар сол кезде бiраз болды. Менiкi де бiр жаңсақтық екен. Кездейсоқ қана маңдайым тасқа тимей қалыпты.

	Сол күздiң соңын ала əлгi қуғыншылардың қайта бас құрамақшы жаны сiрiлерi болар деймiн, қалаға бара жатып, жолай бiр жұмыспен соққан үйiмде үстiмнен бас салды. Жалғызбын, басымнан қорқып қару ұстайтын тағы мен емеспiн, өзiм үшiн болсын, өзге үшiн болсын жан керек қой, тап бұл жерде басқаны ойлап жататын мұрша жоқ, үй иесiнiң ақыл салуымен iргеден шыға жөнелiп, жақын жердегi қалың қурайды паналап, аман қалдым. Қараңғы түсiп қалған, жыра-жыраға бiткен қалың қурайдың арасында тiкенек пен бұта бет-аузымның дала-даласын шығарды. Кейiн бiреулер менi «қорқақ ауылнай» атапты. Жасып, жабықпадым. Бұл атаудың өзiме жапсырса тұрмайтынын бiлгенмiн.

	Өлерiне көрiнiп, желiккен сотқарлардың басты-бастыларын тап осы бет-аузым қурай-тiкенекке таланған оқиғадан соң тап басып ұстадық. Қайтып ешкiм бас көтермедi. Қайтып кедей-кепшiк пен кешегi жуандар итаршыларының арасында пышақтасып, бас жарысқан қырқыс болмады. Қалған күш-жiгерiмiз тек халықтың санасын оятуға, ортақ еңбекке бағыттауға жұмсалды.

	Иə, Кəукен жайында бiраз ғана сөзiм бар. Сабыр етiп, соны тыңдасаң болды.

	Оған осы соққыдан соң жарым жылға дейiн төсектен бас көтертпейтiн, салмалы ауру тап болды. Кейде ғана өзiнен өзi жадырап, бой көтергенi болмаса, бiр қара дерт ендi айықпастай меңдеп бара жатты. Ауру халiн көргенiмде сыртым бүтiн, iшiм түтiн болып мен қаламын.

	Жарым жылдан кейiн ғана Кəукеннiң сауыға бастағаны.

	Тағы бiр қыс, жаз өтiп, суық күздiң соңы да жеткен.

	Бiрде Кəукен ақсақал тағы науқастанып жатыр, сiздi келсiн деп қатты өтiндi деген соң апыл-ғұпыл тұрып, солай қарай беттедiм. Кəукеннiң науқастануы маған ең жайсыз хабар. Мен үшiн жеген соққы зардабы жатқызған аурудан тұрғанына жылға жуық өткенiмен əлденеден қатты секем ала берушi ем. Бұл кезде ел киiз үйден шығып, саман үйге кiрiп алған. Кəукен де сондай үйде.

	Сыртқы табалдырықтан аттап ене бергенiмде Кəукен көкiрегiнiң қыр ете қалғанын естiдiм. Жүрегiм су ете түстi. Төргi үйдiң табалдырығын аттап барып қана Кəукеннiң оң жақ керегеге таяу салынған ағаш төсектiң үстiнде маңдайына кере қарыс ақ шүберек байлап, шалқасынан жатқанын көрдiм. Қасындағы орындыққа түкiргiшiн, шақшасын койыпты. Тұсына күңгiрт түскиiз iлiнген. Кемпiрi Бүлiс терезедегi ақ матаны сырып, бөлменi жарығырақ етiп жатыр. Маған бұрыла қарағанында көптен көзiме түспей жүрген ақшыл өңiндегi молая түскен бiлеу-бiлеу əжiмдерiн терезе жарығында айқын аңғарып қалдым. Байқаймын, тағы да ауыр мұң бар. Баяғыдағыдай бала күйiгi емес, ендi Құдай қосқан косақ күйiгi.

	Мен келiп Кəукеннiң түкiргiшi мен шақшасын жерге алып қойып, орындыққа өзiм отырдым да, бiрден Кəукеннiң бiлегiне жармастым.

	– Кəке, не болды? Жайшылық па?

	– Жай, кеше мынау терiскейден тобылғы алып едiм. Бiр үлкен түбiрдi кетпенмен пəрменiмше шауып қалғанымда он жақ бүйiрiме бiреу бiрдеменi сұғып алғандай болды. Содан бүкiл денемнiң қатты ауырлап жатқаны.

	Байқаймын, Кəкең қатты науқастанып қалыпты. Мұны тамырының соғысынан байқадым. Жорғасынан жаңылған жылқыдай, əлсiн-əлсiн жиiлеп кетiп, берекесiз соғады. Осыны аңғарып болсам да, ыстық бiлегiн екi қолыммен бiрдей қысып ұстап отыра бердiм. Маңдайына таңған кере қарыс ақ шүберектiң астынан көздерi ешқандай белгi аңғартпай тыныш қарайды. Əншейiнде адам баласына тура қадалмайтын бұл көздер Кəкеңде жоқ мiнездi таныта ма? Бұрын да ағы мол қаба сақал ендi күн санап даланың жаңбыр жуған боз жусанындай болып бiр түспен ғана қалыпты. Үстiне үйде отырса да, түзге шықса да тастамайтын қытай барқытымен тысталған көнетоз шапанын жамылған. Байқаймын сыр ашу ма, жоқ сынау ма, əйтеуiр бұл кiсiде бөгде қарас бар. Тамырының берекесiз соғысын жасырып, жұбатпақ болдым да:

	– Жə, салқын тигiзiп алғансыз ба, қарт кiсiге күнде қонақ болып, келiп-кете беретiн аурулардың бiреуi ғой, – дей салдым.

	– Е, Алла тағала алайын десе аурумен де келiп алады, аурусыз да келiп алады. Мұнысынан қорқып жатқаным жоқ. Тек мынау қыс келiп қалған жиын-терiннiң уағында жатып қалғаным болмаса, – деп еңкейiп барып мен қойған жерден ағаш тостағанды алып шырт түкiрiп, қайта оңдалып жатты.

	– Өзiң де мұқтасарды тамам еткен ғұламасың ғой. Оқыған да шығарсың. Алла тағалам бiр сөзiнде айтыпты дейдi ғой. Адамды шын пейiлiммен алғым келсе, ойыншық қылып барып алам деп. Сол айтқандай, маған пейiлi де түсiп тұр ма, кiм бiледi, – деп сұлқ түстi. Осы бiр кекесiндi сөзi менi осып түскендей болды. Жарты өмiрiмдi арнап, өзiм құлшылық еткен Алланың бұлай дегенiн естiген жоқ едiм.

	– Əй, Кəке-ай, түсi жылтыр сөздiң iшi құнсыз болады дейдi, Алланың атынан сұлу сөз айтып, сырғып жүргендер бұл пəниде аз ба. Майға сұққан қасықтай, лып-лып етiп, бiреуден екiншiге жұғып жүрген көп сылдырауық сөздiң бiрi де. Əйтпесе, Тəңiрiм өз пейiлi түскен адамын неге ойыншық етсiн.

	Кəукен оң жақ бүйiрiн ұстап майыса түстi де iрге жаққа қарап кеттi.

	– Қатты шаншыды ма, Кəке? – деп мен орнымнан түрегелiп барып барқыт шапанмен iрге жағын қымтадым.

	Бiраз үнсiздiктен соң Кəукен тағы да мазасызданып ширықты.

	– Апыр-ай мына шаншу жиiлеп кеттi ғой, қайтер екен? Бүлiс, əй, Бүлiс, үстiме тағы бiр көрпе жапшы, – деп кемпiрiне дауыстады. Ауызғы бөлмеде жүрген Бүлiс тез ұшып-ұмтылып, төрде буулы тұрған теңнiң үстiнен екi-үш көрпенi алып жалма-жан шалының үстiне жапты. Бұдан кейiн мен құм аралас кiрпiш күйдiрiп, сыртына үш-төрт қабат шүберек оратып бүйiрiне бастырттым.

	Кəукен қария жатқан бөлмеге қисық мойны терезенiң бiр көзi арқылы сыртқа шығып тұратын темiр пеш орнаттырып жiберiп, оны жаққыздым. Жаз бойы үйдiң сыртында биiк қурайдың арасында күтiмсiз жатып, тот басқан темiр пештен түтiн мен ыс аралас иiс бөлменi алып кеткенiмен, жылы леп ауру адамның жүзiнде нұр ойнатты.

	Бұдан кейiн Кəукен қасында көп отыра беруге уақытым болған жоқ. Айтарлық бiр сөзiм бар едi деген сынайын таныдым да, кешке келермiн деп жақын маңдағы ауылға жүрiп кеттiм. Онда «ауылнайға жүгiнемiз» деген дауласушылардың бiр шабарманы маған таңертең келiп кеткен. Оның не қылған дау екенi есiмде жоқ, əйтеуiр соны тындырып қайтып келсем, Кəукен бiржола, тəуiр болғандай төсекте басын көтерiп отыр. Жүзiнде албырт қызғылт нұр бар. Бүлiс шалына жаңа ғана шай берiп соны жинаған екен. Мен төрге жайғасып, барлай қарағанымда өңiнен басқа бiр өзгерiстi байқадым. Көзiнiң асты iсiп, қос жанары қоюлап, жас буғандай жылтырады.

	Күн кешкiргенмен, батыс жаққа қараған терезеден үйге мол қызғылт сəуле түсiп тұр. Мен орнаттырған пеш көп жағылса керек. Үйдегi ыстық леп, темiр иісi, мынау ұясына жақындаған күннiң сəулесi Кəукеннiң жүзiнде албырт нұр ойнатқан. Қарт досыма жаным ашығанмен, менде сəл ыңғайсыздық бар. Ол неден екен? Əлде Кəукеннiң iштегi сырын айта алмай толғануынан ба?

	– Əбеке-ай! – дедi Кəукен ащылау даусымен менi ұйқыдан оятқандай селт еткiзiп, – заман оза бередi, адам тоза бередi. Бiрақ адамдағы кей қасиеттер тозбай жасай бередi деушi едi. Сол рас қой. Бұл өмiрде не көрмедiм? Жақсылыққа да, жамандыққа да белшемнен баттым емес пе. Ендi төрiмнен көрiм жуық қалғанда саған айтар бiр сөзiм, тапсырар аманатым бар едi.

	Екi иығының тамырлары тартылғандай қозғалақтап, əрең еңкейiп, салалы қолдарымен төсек астынан кiшкентай ағаш қобдиды көтерiп алды. Ол кiлттеулi екен. Кiлтi де қалтасында. Ашып маған мана өзiңе көрсеткен гауһар тасты алып бердi.

	– Таңданбаңыз, – деп Кəукен маған басу айтты. Сөйттi де ұзақ əңгiмеге кiрiстi. Ол манағы мен айтқан Жəңгiр ханның өзi бақталас болған батырды жеке аңға ертiп шығып, сыртынан атып өлтiргенi туралы, бiрақ оның iнiсi Ерəлi батырдың алдында, сол ғазиз жанның гауһар тас туралы аманатын орындауға мəжбүр болғаны жайында едi. Олар осы Кəукеннiң арғы аталары болып шықты. Ұрпақтан-ұрпаққа сырғып, гауһар тас Кəукенге тиiптi.

	– Бұл, – дейдi Кəукен, – адамға тəн ең асыл қасиеттiң бейнесi. Ол қасиетiмiз – батырлық, ақындык, киын заманда жол тапқыш зерделi ақыл-ой. Осы гауһар тасты сондай қасиеттiң бiрi дарыған адамға өз қолыммен тапсыру – менiң мойнымдағы аманат. Жаңа заманның көш басшысы, ескiге ұлағат, жаңаға қолғанат болған, Əбеке, жол сiздiкi!

	Мiне, гауһар тас туралы мен бiлетiн əңгiме осымен бiттi, шырағым.

	Мен Əбекеңнiң, сарғыш тартып, жылтырай түскен, əжiммен бiлеуленген жүзiне, ұшқын атқан көздерiне, кепкен қайыңдай кеудесiне қарай отырып, өзiм туралы, өзiмнiң жұмысым туралы ойладым. Зерттеу институтын, ондағы аға буын, орта буын жəне өзiм тұрғылас түр сипаты, мiнез құлқы əртүрлi, көңiлi көншiп жайбарақат отыратын уақыты жоқ мазасыз жандарды елестеттiм.

	Сонымен, сiздер қалай ойлайсыздар, осы гауһар тастың ендi келiп маған тигенiне сiздер сенесiздер ме? Иə, Əбен қарт гауһар тасты маған бердi. Ол кiсiнiң тiлiмен айтқанда бүгiнгiнiң бəрiнен озық жүретiн көшбасшысы ақыл-ой, ғылым. Мен сол ғылым сарайының қолына сом балға ұстаған жұмыскерiмiн. Ендеше, жол менiкi. Əбекең осыны айтты. Гауһар тасты алмауым мүмкiн емес едi. Қарт оны аға ұрпақтың кейiнгi ұрпаққа қалдырар мирас дүниесiндей қатаң жүзбен тапсырды.

	Алматыға келдiм. Зерттеу институтының биiк тас қабырғасына қарай көш құлаш табалдырық таспен өрлеп бара жатып, кiлт бұрылдым да, қала үстiнен алып тостағандай төнiп тұрған, көк зеңгiр аспанның жиектерiне қарадым. Ауылдағыдай емес, қалада көкжиектiң тура тартылған сызығын көре алмайсың. Бiрақ сол жер мен аспанның арасын, əлем кеңiстiгiн тарамыстай тартып, құрсаулап тұрған бiр күш иiлiп келiп менiң де кеудемдi көтергендей болды.

	1968 жыл.





	https://t.me/kzkitap





