	Рахметолла Райымқұлов

	Болаттың сынығы

	Роман





Бірінші тарау


	Елес

	Әлі толыса қоймаған жарты ай батып бара жатқан. Түн ортасы ауған кез. Ел ұйқыда. Айнала жым-жырт. Оқта-текте желпіп өткен жұмсақ желмен ауыл шетіндегі теректердің жапырақтары дірілдей қозғалып, сыбдыр қағады. Солардың ортасында әуелей өскен бір түп шынар болатын. Бүгінгі түнді Сейіт пен Жамал осы қадірлі ағаштың маңында өткізуге серт байласқандай, қызыл іңірден бері айналасынан шықпай қойды. Бұларға бәрі қызық. Көктемнің тұнып тұрған көк майсасын елп еткізіп өте шыққан жел де, ұйқылы ауыл, сыбдыр қаққан жапырақ, сылдырап аққан су да, тіпті, бейне бір осы түннің еркесіндей тынымсыз шыр-шыр еткен шегірткенің бір сарынды жіңішке үні де әсерлі. Біріне-бірі сүйсіне қарап, түн тынысын ұзақ-ұзақ тыңдасады.

	Екі жас шынар түбіне кеп отырды. Өздеріңдей үш адамның құлашын жалғағанда саусақтарының ұшы әрең-әрең түйісетін зор ағаштың түбі отыруға да жақсы ақ еді. Оның кейбір жуан тамырларының үстіңгі жағы жер бетінде көрініп жататын. Бұл тамырлар айналасы кішігірім үй орнындай аумақты орап алғанда, қалған жалғасы жерге батып, тереңдеп кеткен. Сейіт пен Жамал сол алып тамырлардың біріне, талыстай өзекке сүйене отырған-ды. Орта бойлы, төртпақ келген Сейіт дәл бір осы минутта ғана талдырмаш қызды алыстан арып-ашып жетіп, зорға көрген жандай белінен орай құшақтады да, бауырына құшырлана тартты. Маңғаз шынардың сәкідей жайлы тамырына жайғастым деген қыз өзін көзді ашып-жұмғанша Сейіттің оң тізесінде көрді. Сол-ақ екен бір жалын шарпыды. Танадай көзі бірде жалтырай ашылып, бірде жұмыла түскен сұлу өз ерніне сүліктей қадалған жігіттің жылы ернін сезінді. Жасынан ауыр жұмыс істеп шынығып өскен қарулы қол қыса түскен сайын демігіп, тұншығып бара жатқанын да байқады. Бірақ, былқ еткен жоқ. Әлдеқандай тәтті сезім оны да билеп алған. Тек оқта-текте ғана терең тыныс алып, болар-болмас үн беріп, күрсінеді. Езіліп, жаншылып тұрған нәзік дене дәл осы кезде жігіт кеудесіне сіңіп, еріп кетсе де риза сияқты.

	Сейіт қызды қапсыра ұстаған қолын сәл босатты да, оның бетіне қарады.

	– Сырым да, шыным да сол, Жамал, тоймаймын! – деді ол қыздың жүрегіне жақын сол құлағына елжірей сыбырлап. – Сені құшқанда өзімді-өзім мүлде ұмытамын. Апырым-ай, ғашықтық деген жоқ нәрсе, айтылып жүргеннің бәрі әшейін аңыз деп ойлайтын едім. Оным ағаттық екен ғой. Жаным-ау, махаббат дегеннің болатынын түсінгендеймін. Ал, оның үстіне соңғы бір-екі жыл мені әбден қайрап та, егеп те бітті десем сенер ме едің?

	– Қажап та, егеп те дейсің бе?

	– Иә. Сайып келгенде өмірге деген, саған деген махаббатымды еселеп арттырып, өзімді өткірлеп, болат суымен суғарғандай қатайып кетті.

	Жамал жігіттің бетіне аң-таңсыз қарап, басын құптай изеді.

	– Демек, мынауың сырыма түсінгенің. Адамды үшкірлеп уақытынан бұрын жетілдіретін нәрсе не? деп біреу сұрай қалса, қиналмай жауап беруге де әзір сияқтымын. Сен бұған да түсінесің, Жамал!

	– О не екен? Қане, айтшы?

	– Айтайын ба? Саған айтуға болады. Ол – оқиғалы уақыт, қилы-қилы арпалыс, алыс, тартыс емес пе? Өз Отаның, табың, жан досың, ошақ басың үшін жауға қарсы күрес жүргізу ғой. Солай десем нанасың ба?

	– Солай болса керек. Иә, нанам, – деді Жамал. Даусы ақырын шықты.

	– Дұрыс. Мені жұрт соңғы жылдары қатайып кетіпсің, дейді. Мінезің, жүріс-тұрысың, тіпті сөйлеген сөзіңе дейін жастарға тән емес, жасамыш үлкен адамға ұқсап кетіпті. Неге олай, дейді. Ал, осыларға сенің қосып аларың бар ма?

	Жамал үн қатпады. Сейіт жауап күтіп бөгелмеді. Ол қызды және құшты.

	– Жаман сырын айтамын деп, шынын ақтарады дейтін. Ойымдағыны ашық сарқа салғанымды жаманға жорыма, Жамал.

	– Айта бер, Сейіт, айта бер. Мен саған сенемін. Мың өтіріктен бір рет болса да шын сөйлеген жақсы. Ал, сен өтірік айтып тұрған жоқсың. Әрбір комсомол мүшесі сендей-ақ болсын. Басмашылардың ерекше есепке алып, ізіңе түсуі өзі де көп нәрсені аңғартады, – деді Жамал ішінен терең бір дем алып. Қыздың даусы соншалық нәзік, жұмсақ шықты. Сейіт оны тағы да бауырына тартып, бетін бетіне басты. Жамалдың оттай ыстық жүзі Сейітті де шарпып кеткендей. Ол қызды құша берді, аймалай берді.

	Бұл әлетте олар қанша отырғанын сезген жоқ. Жаңа бір әзірде ғана жарқырап тұрған ай тау қойнына бірте-бірте сіңе түсіп, айнала қарауытып, бұлыңғыр тартып барады. Сейіттің ойына базарға кеткен әкесі қайта оралды. Көп кешіккенде бүгін ел орынға отыра келуге тиісті еді. Әлі жоқ. Не болды екен? Тойдың болар күні де жақын. Осы сапар базарға өзім-ақ барып келе қояйын деп әкесіне өтініп еді, қарт көнді ме? «Өмірімдегі зор қуанышым бұл, балам. Алдымды орама. Әйелді сен алғаныңмен, қуаныш менікі. Келіннің әке-шешесі тойға дайын отыр. Көр де тұр, мына жаман әкең не істер екен? Жұрт айта жүрерліктей тамаша жасаймын. Тіспай байдың есігінде малай атанып, күн кешкен кезімде мұндай болам деген ой маған қайдан бітіп еді. Көзімнен аққан жасымды жеңіммен сүртіп жүре бермедім бе? Сенің қызығыңды көрсетер күнге жетем бе деп, ішімнен ғана арман етуші ем. Құдая тоба дейін, тілегім дұрыс екен. Міне, енді оған да жеттім. Қолымнан қақпа, балам. Арманмақсатым болған ізгі ойымды еркіммен істеп елге бір көрсетейін» деп, қарт қойды ма?

	Бүгін Сейіт пен Жамалдың ауыл сыртында мұншалық кеш жүрген себебінің бір жағы осыған байланысты еді. Екеуі базаршыны күткен. Бірақ, одан әлі хабар жоқ. Биыл Тәшкеннің бір рабфагын бітіріп келген Жамал осы ауылда мұғалім боп істейді. Сейіт дәл сол рабфагтан өткен жылы келген... Бұлар бірін-бірі көптен білгенімен осы оқу жылдарында тым жақын болып кетіп еді. Енді тілектері де бірікті. Ерлі-зайыпты адам болуды олар бір жола шешкен. Былтыр ұйымдасқан колхоз комсомол ұясы – аудандағы ең үлгілі жәшейке. Сейіт сол ұйымның секретары, аудандық комсомолдар комитетінің бюро мүшесі. Сонымен қатар, ол әрі ауыл совет председателінің де секретары міндетін атқарады. Сейіт сүйген қызын көп күтіп еді. Соңғы жылда, дәл кешеге дейін қайда жүрсе де, осы қыз оның ойынан бір елі шығып көрмеген. Міне, енді олар тойға әзірленіп жүр. Жамалдың осы колхозда тұратын ата-анасы бұл елге кірме боп есептелетін. Олар бір кезде Жамалды Тіспай байдың кіші ұлы Кенжеғұлға жөргектегі кезінде бесік кертпе құда түскен еді. Ұл мен қыз қатар өсті. Тіспай сияқты атақты баймен құда-жегжат болдым деп, Жамалдың әкесі іштей қуанатын да. Бірақ, бері келе оны қойды. Тіпті, заман да өзгерді. Тіспай бай конфискеленді. Кісі байлағанға емес, таңдағанға қосылар кез жетті. Жамал бүгін сол байдың бұрынғы малайы Тоқатайдың баласын сүйеді.

	Бір сәт әкесінің кешіккенін ойлап кеткен Сейіттің есіне осылар келді. Ол ақырын езу тартты. Қызыл шырайлы дөңгелек жүзі жайнай Жамалға қарады. Жарығы әлсіреп, бұлардан алыстап бара жатқан ай сәулесі оның көзін қыздың от шашқан көзімен кездестірді. Екі жүрек бірдей дір ете түсті де, осы әлгінде ғана сәл ажырасып, бостау тұрған білектер біріне-бірі қайта қауышты.

	Тағы да ішкі сырды үнсіз ұғысқан біраз уақыт өтті. Қыз кеудесіне басын сүйеп отырған Сейіт көңілі және бөлінді. Әкесі есіне түсті.

	– Біздің қарт келмеді-ау? Аман болса еді? – деп, ол ақырын күрсініп қалды.

	– Келер. Жолаушының кешіккеніне қуан деген емес пе. Шошына бермеші, – деді Жамал Сейіттің көңілін аулай және оның басын кеудесіне қыса түсіп.

	– Ай қайдам. Шалдың сырын білем ғой. Ол айтқанынан ешқашан да таймайтын адам. Жолда бір кәдік болмаса еді деп қорқам. Әлгі іштен шыққан жау – бүлікші дегендер-ақ пәле болып тұр ғой күнде.

	– Сонша неге қорқасың. Ел арасы тыншып қалған жоқ па осы? Оны менен гөрі өзің жақсы білесің ғой.

	– Қайдан тыншысын. Бандылар қаптап жүр ғой әлі де. Кеше ғана жаңа ұйымдасқан бір колхозды шауып кеткен қанды оқиғаларды ұмытып кеттің бе?

	– Ол колхоз. Ал жаулардың жеке адамда несі бар?

	– Өкілдер жеке адам емес пе? Мен жеке адам емес пе едім?

	– Әрине, жеке адамсыздар.

	– Ендеше оларды неге өлтіреді?

	Жамал сәл ойланып қалды. Сейіттің өзі де кеше ғана пайдаланып жүрген қаруын ГПУ-ге апарып тапсырып, енді бейбіт өмір сүрем, деп келіп еді. Бүгін әкесі есіне түскен сайын ол да миынан кетпей қойды. Қару әлі керек сияқты. Оның ойын Жамал бөлді.

	– Бәрекелді. Сенің әкеңді жаулар енді уәкіл дей қоймас.

	– Жаман тонды қаудыр шал кімге керек демексің ғой.

	– Жоқ, Сейіт. Кейде көңілдегі көрікті ойдың ауызға келгенде мәні кетеді емес пе? Мені түсінбедің. Өкіл деген, ол өкімет адамы.

	Ал әкең...

	Жамал сөзінің жалғасын айтпай бөгелді.

	– Тоқтама. Несіне мүдірдің, айта бер. Менің әкем, иә, сонда сенің нең болады ол шал?

	Сейітке ойнақши қараған Жамалдың жанарынан от жарқ етті.

	Ол назды күлкімен мүләйім ғана:

	– Менің бе? Менің атам болады, – деп, Сейіттің кеудесіне еркелей басын сүйеді. Сейіт оны қатты қысып, бетінен сипады. Жүрегі елжіреп тұла бойы бір түрлі босаңсып кетті. «Ата, иә, атасы болады» деп ойлады.

	Олар құшақтарын жазыспай отырды. Бірінің жүрегінің соғысын бірі естігендей үнсіз еді. Ай қараңғысы молая түсіп, биік шынардың түбін қара көлеңке бүркеп келеді. Сейіт осы жерден анық көрініп тұрған үй жағына назар аударды. Кенет оның көзі ауласының сыртынан өтетін жолда ағараңдаған әлденеге түсті де, Жамалды құшақтаған бойы орнынан жылдам көтерілді.

	– Жамал, қарашы, біздің үйдің жанында бірнәрсе ағараңдайды. Қарт келген болу керек. – Сейіт қолын көзіне көлегейлеп қарады. – Өзі аппақ қой. Байқайсың ба?

	– Айдың соңғы жарығы атайдың ғана түйесіне түсіп тұрған шығар, – деп күлді Жамал. – Расында да ағараңдайды ғой. Не де болса барайық, жүр?

	– Жүр, жетейік тезірек.

	Екеуі қатар жүгірді. Сейіт қыздың қолынан қатты ұстап алған. Жақындаған сайын өз көзіне өзі сенбей, үй артында сілейіп, ызғарлы аяздай қатып тұрған ақ нәрсенің не екенін ажырата алмай келеді. Егер әкесі болса, ол неге түспейді? Кішкене ала күшік сонша кімге шабаланады? Сірә, бөтен біреу болмағай.

	Үнсіз келе жатқан Жамалды Сейіт кілт тоқтатты.

	– Сабыр етші, Жамал. Мен білсем мынау атай емес. Абайлап әуелі біліп алайықшы! Жаудың талай әдісінің бірі боп қапыда қалып жүрмейік.

	Аяғын қорқа басып, жүрегі суылдап бей-жай болған Жамалдың да көңіліне күдік ұялады. «Шынында да не болды екен бұл, ә? Әлде өздерін аңдыған басмашылар болмағай? Егер олар болса бітті. Қашып тығылар жер де жоқ. Ал, мені олар әлі іздеп жүргені белгілі. Егер қазір көріп қалса... – Ол алты атарын қолына алмақ боп қалтасын, жанын сипалады. Бірақ ол жоқ еді. Кеше... – Бұ несі, ә? Ие, бұ несі?... Ой, от жалынды заманым-ай, тағы да не әзірлеп тұр ең!»

	Осы кезде бейтаныс бейне ағараң-ағараң етіп, қозғала берді. Оған қадалған жерінен қап алғандай, бағанадан бері шәуілдеп үріп тұрған ала күшік бұрынғысынан бетер шабалана түсті. Жер бетіне көктен әдейі түскен үлкен бір ақ құрттай жыбырлап, ұзай берген бейтаныс бейне ауыл сыртына қарай бет алды. Жүрістұрысы бір қарағанда түйе тәрізді, қойқаң-қойқаң басады. Ұзын мойнын көкке соза түскен. Үстінде адам сияқты бірдеңе отыр. О да аппақ. Бірақ онысын адам деу қиын. Шошаладай қалтиғаны болмаса, қимылдаған қолы, басы көрінбейді. Үнсіз, тілсіз. Тіпті жанжағына бұрылып қарамайды да.

	Ал бірақ, ол отырған адам еді. Қандай адам? Иә, қандай адам?! Әңгіме сонда роман оқиғасын енді біз сол жұмбақтан іздеп көрейік.

	Сейіт пен Жамал тұрған жерлерінде сілейді де қалды. Шабаланған күшік қана едәуір жерге дейін көшкен сеңдей түнгі дала ауасын тіле, жылжып бара жатқан ақ дененің соңынан біраз жерге дейін үріп барды да, ары ұзай беруге батылы жетпегендей, артына жалтақ-жалтақ қарайлап тұрып, кенет кейін бұрылды. Сол бірқалыпта, үн-түнсіз состиып қалған екі жастың аяғы не ары, не бері басқан жоқ. Олар да аң-таң боп, түнгі елес сияқты көз алдарынан әруақтай жылжып кеткен жұмбақ бейненің ізінен ғана бағып тұр. Шошынған жүрек пен суып жылжыған денеде діріл бар. Бірбіріне тіл де қатыса алмады. Елес бірте-бірте түн қойнына бата берді. Ол өзі беттеген жақта жатқан терең сайға жетті де, кенет еріп біткендей, жым-жылас жоғалып, көзден ғайып болды.

	– Бұл не екен, ә? – деп, Сейіт қолтығына кіріп тұрған Жамалға қарады. Не істегенін өз де білмей, қалтасынан мылтығын іздеді. Әбден дағды алып-ақ кеткен екен. Шіркін-ай, несіне тапсыра қойып еді? Ал, мынау егер аңдыған жау болса қайтті?..

	– Түсінбеймін. Уһ, ұсташы мені!

	Қыз талықсып кетті. Көз алды бұлдырап, басы айналды да, жіңішке, шынжау денесі бұралып, құлай берді. Қазандай төңкерілген жер мен көк үстіне лап-лап аударылып жатқандай. Маңдайынан мұздай суық тер бұрқ етті. Лоқсып құса да бастады. Тұла бойы дір-дір етіп, тісі тісіне тимей қалшылдайды. Сейіт қызды сүйемелдей беріп:

	– Жамал, Жамалжан, не болды саған, ә? – деді сасқалақтап.

	– Қорықтың ғой деймін. Жүр, тезірек үйге барайық.

	Сейіт Жамалды көтеріп, ала жөнелді. Бірақ алға басқан аяғы кейін кеткендей. Лездің арасында не болып, не қойғанын білмейді. Шәуілдеп алдынан шыққан ала күшік иесін таныды да, жым болды. Сейіт аула ішіне кірді.

	– Жамал, – деп, ол қыздың бетіне үңілді. Ақ жүзі қағаздай боп кеткен Жамал, болар-болмас үн қатты:

	– Босатшы, отырғызшы.

	Аула ішінде жататын ұзын бір бел ағаш бар еді. Сейіт қызды соның үстіне отырғызып, оның жүзіне әмір күткендей үңіле қарады.

	– Су, – деді қыз.

	– Қазір, – деп, Сейіт ұшып тұрды да, ас үйге қарай беттеді.

	Аздан соң қызға әл бітті. Тағы да су ішіп, бетін жуды.

	– Қалай, тәуірмісің, Жамал? – деп сұрады Сейіт. – Мүмкін осында, анамның жанында жата кетерсің.

	– Жоқ, Сейіт, есіткен елден ұят емес пе? Жүр, мені үйге апарып таста.

	Сейіт қарсылық жасамады. Қызды ептеп тұрғызып жүре берді де, тоқтады. Кенет оның есіне сона бір күндерде болған сұмдық трагедия сап етті. Ол оқиға аудандық комсомолдар комитетінің пленумында арнайы мәселе боп қаралған. Онда бүгінгі күннің күрес ашатын ең күрделі мәселесінің бірі есебінде бұрын-соңды адам баласы естімеген, естіген күнде де, ауыз барып айта алмайтын трагедиялы осы оқиға жайлы әңгіме болған. Ол шекаралас ауданы «Алтын жел» деп аталатын ауылында Жамал сияқты жас мұғалімнің қалай қазаға ұшырағаны жайлы еді.

	Сол оқиға көңіліне лып етіп келе қалған Сейіт ойланып тұрды. Көз алдына қаладағы жұмысшы-шаруа балалалары үшін арнайы ашылған мектепті биыл ғана бітіріп, өз еліне келген қыз елестеді. Жас сұлу Сейітке қазір құдды осы Жамал сияқты, жанында күлімсіреп тұрғандай да боп кетті. Оның мүп-мүләйім жүрістұрысы, сыпайы сынық сөзі, адамға үлкен бір сеніммен қарайтын мейірімді көздері – бәрі-бәрі өзінің кейде наздана жымиған Жамалынан аумайды-ау, аумайды. Тіпті, кейде жігіт көзіне сүйген қызының дәл өзі боп елестейтін. Сонда Сейіттің жүрегі шыдамай діріл қағатын. Жауға деген ызасы арта түсетін.

	Әлде осы бір сезімнен бе, әлде жаңа әзірдегі жан түршіктірген қолайсыз көрініс оның сезіміне қатты әсер етті ме, әйтеуір аудандық комсомолдар комитетінің пленумында арнайы сөз болған сол жап-жас мұғалім қыздың аянышты тағдыры, осы апасқапаста Сейіттің еріксіз ойына оралды.

	...Түн еді. Ауылда қара танымайтын қараңғы адамдардың хатсауатын ашатын кешкі мектепке қатысқан әйелдерге сабақ беріп, енді үйіне қайтып келе жатқан қыз кенет шыққан дауысқа кілт тоқтап, құлақ салды.

	– Айжан, өзіңсің бе? – деді ол дауыс.

	Алғаш тұла бойы дір етіп тоқтай қалған қыз таныс дауыс екенін білгесін ғана жүрек тоқтатып дегбірін басады.

	– Уһ, ағажан-ай сіз бе едіңіз? шошып кеттім ғой.

	– Шошып, кеттім? Апырым-ай, ә? Ғафу ет қалқам, мен Молтабанмын ғой.

	Айжан сыпайы ғана сызыла күліп тұрды да:

	– Рас, аға, жаман қорықтым.

	– Бәрекелді. Сол жүрекпен, қараңғы халықтың көзін ашамын деп жүрсің бе?

	Молтабан сылқ-сылқ күлген боп, Айжанның жолына тұра қалды. Ол расында да, қыздың жақын туыс, аталас ағайындары еді. Бірақ, жасынан ата-анадан жетім қалып, елден кетіп, бір бұрда нан үшін көрінгеннің есігінде өмірі өткен. Ең соңында ол Тіспайды табады. Алғашқы жылдары байдың бұзау, таналарын бағады. Солай жылдар өтеді. Бойы өсіп, бұғанасы қатып, жігіт болады. Тіспай енді оны ірі қара мал соңына салады. Ұзын ырғасы Молтабан байдың сиырын, жылқысын жиырма жылдан астам уақыт бақты. Тек биыл ғана одан құтылып, жасы отызға толғанда кір жуып, кіндік кескен еліне келген еді.

	Бірақ, Молтабан бір кезде осы елден ыстансыз кеткен жетім бала, бұл келісінде екі қолын мұрнына тығып келмей, алдына үш-төрт мал салып, астына ат мініп келіпті. Қасында жап-жас әйелі де бар. Маған бұл ақ жаулықты да алып берген Тіспай, деп мақтанған елге. Кімнің үгіті екені белгісіз?! Әйтеуір, ол колхозға ең бірінші боп еніп, маңдай терін сығып, жұмыс істейтін адам болған.

	– Молтабан-ау, жастайыңнан арқа етің арша, борбай етің борша боп, тапқан малыңды аямайсың ба? Колхоздың сонша несіне қызықтың?

	Солай сұраған құрбы-құрдастарын Молтабанның жауабы әсіресе таң қалдырған.

	– Несін аяймын. Маған бұл малды Тіспай берген.

	Иә, оған бұл малды беріп, ақыл үйреткен Тіспай екені рас. Оны туған елінде ұйымдасып жатқан колхозға кіріп, ішіне іріткі салсын, – деп, әдейі жіберген. Ал, соңғы жылдары Молтабанға мал да бақтырмаған.

	Бір кезде байға ашуланып кетіп қалған қара дауыл Қаранарды бәйбішесі Гүлпаршаның күшімен әрең дегенде қайтып үйіріне қосқан соң, өзін келе жатқан барлық пәлеге қарсы ұстайтын болат қалқаны еткен. Қасына сайдың тасындай ыңғай атпал жігіттерден топ жинап берген. Солардың бірі осы Молтабан еді. Астына жақсы ат мінгізіп, үстіне жақсы киім кигізіп, ер қаруын беліне байлаған Тіспай бұл жігітті сойыл соғар сарбазының бірі етіп ұстаған.

	Кедейден шыққан нағыз қара табан қасқа бола тұра, Қаранар өз өкіметін түсінбеді. Ол жаңа заман әкеле жатқан жаңалықтың

	бәріне Тіспайдың және оның молда баласы Құрбанның көзқарасымен қарады да, жас Совет өкіметін жөргегінде жойып жіберу ұранын жақтады. Тіспайдың нұсқауымен Құрбанға ерген ол сонау бір 1920жылдары Ферғанадан Тәшкенге дейінгі жерде ел арасына бүлік салып, наразылық тудырып келе жатқан бүлікшілермен байланыс жасады. Совет өкіметін ауыл, аудандарда құрып жатқан Ленин партиясының өкілдерін табанда жойып, жоқ етуді алдарына мақсат етіп қойды. Қаранар тағы да оның қасына Тіспайдың қосқан адамдары бүлікші басмашылардың үлкен тобы шоғырланған Нұратаға барып, ол жердегі бастығынан жеке тапсырма алған. Одан қайтып келе жатқан жолында олар Ақангеренде, Ферғанадан бері адам аспас асулардан, сан қилы шатқал-сайлардан, тау арасындағы жалғыз аяқ соқпақтардан өтіп, Тәшкенді басып алуға ұмтылған бүлікшілердің үлкен жасағымен жолығып тілдескен. Одан қару алып, өлкеде бүлік салып жүрген атаман Әлиге қосылып, ел тонап адам өлтіруге ант беріп қайтқан.

	Молтабан соңғы жылдарда Тіспай тәрбиелеп ұшырған жас бүлікшілердің бірі. Талай-талай бейкүнә жандардың Қаранар және Құрбанмен жүріп қанын төгіскен, азаптап қинаудың сан қилы тәсілін білетін жасақ бірте-бірте, еріген тондай құрып бара жатты. Ең соңында айдаған малымен келіп Молтабан колхозға кірген. Бірақ, оның сырты жылтырап, ішінде ит өліп жатқан-ды. Кейде бірнеше күн бойы жоқ боп кететін де, Құрбан бастаған топпен жүріп, ел ішінде бүлік салып, наразылық тудырып қайтып жүретін. Келісімен және колхоз үшін жанын аямайтын еңбекқор адам боп шыға келетін.

	Сол Молтабан қазір өзі көптен аңдыған түлкісі – Айжанды қара жол үстінде қарсы алып тұр. Түн тым қап-қараңғы екен. Аспанда жел қуалаған ала шабырт бұлт көшіп бара жатқанын жер бетіндегі етектен тартқан ызғардан ғана байқауға болатын. Кейде сонау Қаратау жақтан жарқ-жұрқ еткен найзағай да көңілсіз күн райын сездіргендей. Әйтеуір бүгінгі түн түнеріп тұрған.

	Ағайындас жақыны болса да Молтабанның мынадай оқыс кеп алдына тұра қалғанын көріп, Айжанның жүрегі зу етті. Қара түндей сұсты қасқыр бет, қапсағай жігіт, мұнда неғып жүр? – деп ойлады.

	– Қайдан келесіз? Жеңешем бүгін сабаққа неге келмеген? – деп сұрады Айжан қорқа тұра сыр білдірмей.

	– Жә, оны қайтесің, – деп Молтабан гүр-гүр күлген болды. – Жас баласы бар ғой. Және жеңгеңнің миы шамалы адам. Түкке түсінбейді.

	– Олай демеңіз, аға. Бүгіннен кейін келсін. Тым болмаса хат жазып, қалам ұстауды үйренсін де.

	Молтабанның шүңірек көзі жарқ етті. Қарасұр қалың бетінің түктері тікірейіп кетті. Түн қараңғысында Айжанға атып жіберердей үңіле қарады.

	– Хатын оқып қайда барар дейсің, шырағым, – деп тағы да мырс-мырс күлген болды.

	– Бәрекелде. Мынауыңыз бай-кулактың сөзі ғой, аға?

	Молтабан Айжанға тағы да жаңағыдай қарады. Қойнына пышақ, қамзолының ішкі қалтасына оқтаулы тапанша тыққан жолкесердің ұрты жыбырлап, көзінің алды қарауытып кетті. Бірақ, сыр білдіріп, жеңілдік жасамады.

	– Мына ауа-райы да нашарлап барады. Қорқып келесің бе? Жүр, үйіңе дейін апарайын. Төлеш жәкем қайда, үйде ме?

	Қанша дегенмен ағайын-туыстың аты туыс қой. Айжан аға ұсынысын тәуір көріп, іші жылыды. «Мен өзім кімнен қорқып тұрмын? Молтабан жат емес қой маған. Оның үстіне колхоздың ең сенімді, тіпті, жан-тәнімен берілген адал адамы, жанашыры» деп ойлады да, әкесінің бүгін таңертең қалаға кеткенін айтты.

	– Қалаға? Бүгін дейсің бе?

	– Иә. Онда бір рабфакта інім оқиды. Сабағы бітіп, демалысқа шығатын уақыт қой қазір.

	– Ие, ие, түсіндім. Бәсе, Жәкем іс басында да көрінбеген. Және біздер, әлгі үлкен адамдар сауатын жоятын мектепте де болмады.

	– Дұрыс айтасыз, көке, – деді Айжан енді аға демей, «көке» деп. – Әкем сабақта болмады. Бірақ, ол жұрттан қалып кетпейді, жеткізіп алам ғой.

	– Төлеш жәкем жарайды. Жұрт қызы түгілі, бұл кеңестің мектебіне өз еркімен ұлын жуытқысы келмей жүргенде, қарашы.

	Молтабан сөзінің ар жағын айтпады. Оң қолы жағында келе жатқан Айжанға көз қиығын тастады. Қыз әлденеге сүрініп кетті.

	– Е, абайла, қалқам. Мына түннің қараңғысын-ай! Асау арна жақтан соққан сүйкімсіз желді, қарашы! Кісіні тұншықтырып барады.

	Айжанның қолынан Молтабан рұқсатсыз ұстады.

	– Сүйемелдеп жүрейінші, жығылып қаларсың. Ауыл арасы болса да оқыр-шоқыры көп қой жолымыздың!

	«Мына кісінің қолы қандай суық еді?» – деп ойлады Айжан.

	Бірақ, қарсы болмай жүре берді.

	Алыстан күркіременің гүрілі естіледі. Ол қазір ызыңдаған желмен жарыса үн қосып жатқан сияқты. Айжан сол өзен бойында өскен. Сарқырап таудан төмен қарай құлаған ақ көбікті мөлдіріне талай-талай сүңгіген. Шіркін, нағыз ғажап өзен ғой, деп барады қыз. Оның ойын Молтабан бөлді.

	– Тамаша адам-ау, біздің Жәкем. Сен сияқты он гүлінен бір гүлі ашылмаған аяулы перизатын оқытып, оны жұрттың үйінде отырған әйелдерімен бой жетіп қалған қыздарының көзін ашу үшін мұғалім етіп қойып отыр. Әй, жарайсың, Жәкем, жарайсың!

	Молтабан өз сөзінен кейін, гүр-гүр күліп алды. Айжанның жүрегі шаншып, тіпті суылдап кетті.

	– Көке, рахмет сізге. Енді өзім-ақ жетем үйге, – деп қолын босатқысы келді. Молтабан жібермеді.

	– Үйге дейсің бе?

	– Иә. Сіз де қазір үйіңізге бармайсыз ба?

	– Барам ғой. Сен осы кесамалда ма едің?

	– Комсомол деңіз, – деп еркелей күлді қыз.

	– Бәсе ... Ім-...м! – деп тұрды Молтабан.

	– Жүріңіз, аға? – деді Айжан. Жүрегі зырылдап қорқып кетті.

	– Жоқ, тұра тұр. Үйге кейін барам. Әуелі сені, ауыл адамдарының көзін ашқыш қаншықты құтты жеріне қондырып қайтайын!

	– Ах, не дейді! – деп, Айжан айғай салды. Бірақ, даусы шықпады. Молтабанның күректей алақаны оның аузын баса қойды да, өзін қаңбақтай көтеріп әлдеқайда ала жөнелді.

	Қыз жанталаса бұлқынды. Еңгезердей бүлікші оны елең қылған жоқ. Енді бір сәтте ол оң қолымен қыздың алқымынан сығып ұстап, сол қолымен екі аяғын қоса бүріп алған еді. Сол әлбетте, беліне байлаған белдіктей етіп ораған күйде, жүгіріп бара жатты. Ол сәлдің арасында-ақ ауыл шетінде күндіз-түні бірдей биік таудан гүрілдеп төмен құлап жатқан күркіременің жағасына да жетті. Беліндегі жемтігін жерге түсірді. Қыз аяғын басып тұра алмады. Ақырын ғана төмен сырғып барады. Молтабан оны шап беріп ұстады да, жағадан бері тартып алды.

	– Немене, жаның жаһаннамаға жетіп те қалған ба? – деді, күші басым жауын жеңіп масаттанған жандай мұрнынан мысқылдай күліп.

	Айжан талып кеткен еді. Жіп-жіңішке талдырмаш қыз қазір Молтабанның аяғы астында тулақтай боп бүрісіп қана жатыр.

	– Ау, тілің бар ма? – деп түртті оны Молтабан.

	Қыз әлдене деп ыңырсыды.

	Молтабан оның алқымынан ұстады да, біраз сығып отырды. Содан кейін көтеріп алды. Арылдап ішін тартқан алапат күркіремеге қарай лақтырып жіберді. Қаңбақтай ұшқан қыз суға жетіп, бір кесек тастай шолп етті. Осы кезде әп-сәтте жанып сөнген электр лампасындай жарқ ете қап замат жоқ болған найзағай жарығымен, бір рет бұлғаңдап қараң етті де, қайтып көрінбей, зым-зия ғайып боп кете барды.

	– Әне, саған құттыхана, қараңғы халықтың көзін ашар мектебің! – деді, Молтабан міңгірлеп. – Енді оқыта бер сол жерде!...

	Бірақ, Молтабан ертеңіне бұл колхоздан бала-шағасын тастап, тайып тұрған.

	Сейіттің көз алдынан бір сәт осындай оқиғалар жылжып өтіп еді. Әлгінде өздері көрген құбыжық та, мүмкін, сол Молтабандардың қолынан жасалған сұмдық шығар!

	«Иә, дәл солай екен» деп тұрды Сейіт. Ол бүлікші – Құрбан, Молтабандардың талай сұмдығын көрді ғой. Бүлікшілермен бүгінге дейін алысып келеді. Байларды конфискелеуге де қатысты. Ауылда колхоз құру науқаны Сейітсіз өткен жоқ. Иә, солай, солай. Ал, бүгін...

	Сейіт Айжан жайлы сырын Жамалға айтпады. Ол қыздың «мұнда қалуым әзірше келіспес, есіткен елден ұят болар» дегеніне қарсы болған жоқ. Ауыл ортасындағы жолмен екеуі қатар жүрді. Жамал алаңдай береді. Біресе арт жаққа, біресе жан-жағына көз тастайды. Әлгі бір қорқынышты көрініс кенет алдынан шыға келгендей, шошына кідіреді.

	– Түк те жоқ. Өзің шын-ақ қорыққан екенсің ғой, – деп, Сейіт күле сөйледі. – Ол енді не болса да қайтып көріне қоймас.

	Жамалдың үйіне жолдан бұрылып, шарбақ ішімен баратын. Олар сол шарбаққа енді. Бұл арадан белгісіз бейне түсіп жоқ болған сай тіпті жақын еді. Дөңдеу жерден екеуі бірдей тұрып сай таманға қарасты. Жамалдың даусы қатты шықты.

	– Әне, әне! Сейіт-ау, көрдің бе, қайта бұрылыпты! – деп, Жамал жігіттің қолтығына тығыла түсті. Үрейлі үні бұ сапар да оқыс естілді.

	– Қане? – деп қалды Сейіт те. – Рас, дәл өзі. Сайдың ернеуінен қарап тұр.

	Өзі де іштей қобалжулы екенін Сейіт қыздан жасырып келе жатқан. Турасын айтқанда оның бүкіл болмысы, тұла бойы өзіне бағынбайтындай еді. Көз алдында күркіреме, оған лақытырылған жазықсыз қыз тұрған. Сөйтіп келе жатып Сейіт еліктің баласындай бауырына шошына тығылған Жамалдың жұп-жұмсақ денесін сезінді. Дірілдеген балғын мүсіннің ыстық екенін де байқады. Оң бүйірін күйдіріп бара жатқан сияқты. Қыздың үлбіреген, жұпжұқа ақ жібек көйлегі денесіне жабысып қалғандай. Сейіт енді жігерлене сөйледі.

	– Шошымашы, Жамалжан! Көріп тұрмын. Кейде қорыққанға қос көріне береді. Сонша не болды саған?

	– Жаңағы кеткен ізімен келеді. Байқайсың ба? Дәл сол ізбен! – деп, Жамал өз ойынан басқаны тыңдаған жоқ. Тыңдай алатын халде емес те еді. Ол жас баладай бір айтқанын тек қайта-қайта тәптіштеп тұр.

	Көңіліне ұялаған қорқынышты Сейіт ұмыта бастады. Ол белгісіз бейне жаққа біраз қарап қалды да, жас та болса соңғы бірер жыл ішінде жаумен шайқасқан делебесі қозып кетіп бірден айқай салды.

	– А-ей! А-ей! – деп екі рет дауыстады. – Кімсің, өзің берірек келші, сөйлесейік, білісейік!

	Айнала бұл кезде қарауытып бітіп еді. Әлде содан ба, әлде Сейіттің даусы құлағына жетіп, оның не дегеніне түсінді ме, әйтеуір белгісіз бейне қозғалғандай болды. Бірде ары кетсе, енді бірде ирелең-ирелең етіп, бері қарай жүре бастаған тәрізді. Сейіт тағы айғайлады.

	– Ей, мен саған айтып тұрмын, өзің кімсің деймін, жауап бер? Әруақтай ызыңдап неғып жүрсің? Түн жамылған қаспысың, жолынан адасқан доспысың. Кім болсаң да кел, беттесейік. Елес беріп, елді үркітпе, қашпа?

	Сейітпен қабат түн ғана сөйлеп тұр. Сай қуалап жеткен күшті дауысқа жар тастар қаңқ етіп қосылды. Бірақ, қайтқан жауап жоқ, тек жаңғырық қана. Оқыс үнге ауылдың иттері оянып, тұстұстан түрегелді.

	Белгісіз бейне замат алыстап кеткендей көз ұшынан көмескілене көрінді. Содан кейін небәрі қас қағымдай уақытқа жоқ боп кетті де, дереу қайта шықты. Бұларға қарап әлдене дегендей, тіпті қол бұлғап шақырғандай да болды. Сейіт те ұмтыла берді.

	– Әне, сөйлеп тұр! – деді Жамал ентігіп. – Егеске шық дейтін сияқты. барма, бармашы, Сейіт, өтінем!

	Қыз жалынып, Сейіттің білегіне жармасты. Жаңа әзірде ғана мүшкіл болған өз халін ұмытқан. Адымын алға басқан жігіттің етегіне орала сөйлеп жүр.

	– Керегі жоқ, Сейіт. Кім білсін, оның кім екенін? Мүмкін, солай алдаусыратып, қақпан құрған жау болар. Егер дұшпан деп білсек онда... Өтінем, Сейіт, сабыр ет. Дос көрсе өзі келсін!

	– Есем кетпес жаным. Тым болмаса жақын барып көрейін. Мүмкін ол Молтабан сияқты жаулар шығар. Әдейі түйеге мініп, жұрт көзіне қайыршы халіндегі адам боп көрініп, іс жүзінде тыңтыңдап жүрген шығар!

	– Не дейді, Молтабан? Ол кім еді?

	– Иә, Жамал, Молтабан! – Сейіт не айтып тұрғанын енді ғана ұқты. Жалт етіп Жамалға қарады. – Мен не дедім? – деп сұрады.

	Жамал аң-таң еді. Дірілдеп кеткен қыз үрейлі тіл қатты.

	– Түсінбеймін. Жаңағы жүргенді Молтабан деймісің? Сонша неге дірілдеп кеттің?

	Өз сөзі мен қимылына есеп бере бастаған Сейіт сыбырлай сөйледі.

	– Мейлі, кім болса ол болсын. Тек мықты болса көзге көрінсінші.

	Жамал дауласа шыр-пыр болды.

	– Нем кетер деме. Жаңа ғана өзің айтқан сұмдар, бұл күндері тағы да көбейіп барады ғой. Сақ болайық! Тіпті, шынын білем десең елді оятайық.

	Бөгелген Сейіт қазір елестен назарын айырмай тұр еді. Ол біртебірте көзінен ғайып болды. Қараңғылық басқан ауыл ұйқыға бата түскендей. Иттер де үрмей қойды. Лезде меңіреу тыныштық айналаны билеп жүре берді. Сейіт пен Жамал елес берген белгісіз бейне жаққа үңіле-үңіле қарасып еді, еш нәрсе көре қойған жоқ.

	– Тағы да ғайып болды, – деді Жамал күрсініп. – Әйтеуір өз пәлесі өзімен кетсін.

	Сейіт елестің ұзап кеткеніне сенбей тұрған. Сонда да Жамалдың көңілін аулау үшін оны қостады да қойды. «Ол бәрібір қайта оралады. Бұнда бір күдік бар. Аңдуым керек. Жамалдың қажет болса елді оятайық дегенін де есте ұстайын!»

	Осылай ойлап кеткен Сейіт қайтпақ болды да, Жамалды есігінің аузына дейін ертіп барды.

	– Қош, Жамалжан. Көргеніңнің бәрін есіңнен шығар да, тыныш жатып ұйықта! – деді ол қызды құшақтап тұрып.

	– Өзің де, жақсы демал жаным. Ә, Сейіт, бір нәрсе айтқым келіп тұр. Тыңда. Менімше бұл біз үшін жақсылық хабар шығар. Қыдыр да кісіге осылай жолығады дейтін еді ғой. Жаңа, сен бекер айғайладың. Үндемеуіміз керек еді. Бірақ, біз осыны ешкімге айтпасақ қайтеді, ә? Өз құпиямыз боп қалсын. Қалай дейсің, Сейіт?

	– Жарайды, айтпасақ айтпай-ақ қояйық. Мынаған кісіні сендіру де қиын шығар.

	– Рас, сендіре де алмаспыз. Ал, сау бол, жаным.

	Жамал үйіне кіріп кетті де, Сейіт кейін бұрылды. Шарбақты жағалап кеп жолға түсісімен оны әр қилы ой басты. «Қыдыр дейді. Жамал да кейде бір нәрсені ойламай айта салады. Өзі мұғалім. Әлі де ескілік аңыздарға сенеді. Мен білсем бұл ешқандай қыдырмыдыр емес...»

	Әкесінің бұл уақытқа дейін кешіккені есіне түсті де, тұла бойы шымырлап кетті. «Бұл да тегін емес. Кешігіп шығып, жолжөнекей бандыларға кездеспегей-дағы, Тіспайдың талай сұмдары бізді аңдымағанын қайдан білерсің? Малым түгіл, там-тасымды, әулі-жайымды тартып алды. Соның бірі Тоқатай, оның баласы деп айтыпты-мыс. Өлерінде жар салыпты-мыс, дейтіндер жанынан шығарып жүрген жоқ шығар. Мына пәлені солардан келген айла емес деп кім айта алады?»

	Тынышсыз қиял үстінде Сейіт үйіне де жетті. Шәу етіп үріп шыққан ала күшік иесін көрген соң, құйрығын қайқаңдатып, басыла қойды. Жүгіріп келіп Сейіттің етегінен иіскеді. Еркелеп ойнаған боп еді, Сейіт елемей жүре берді. Ол тура өз бөлмесіне барды да, кірмей қайта бұрылды. Ауласының сырт жағына шығып, алыстан тың тыңдады. Тып-тыныш. Еш нәрсе көрінген жоқ.

	Қара жол бойына да ұзақ қарады. Әсіресе, белгісіз бейне сіңіп кеткен сай жаққа қайта-қайта үңіле түсті.

	Мүлгіген түн балбырай қалыпты. Кәдімгі ерке жел ғана кейде желпіп өтеді. Жел жеткізер дыбыс та, сыбыс та жоқ. Сейіттің көңілі құлазып, бойын әлдеқандай салмақ басты. Ол сай жаққа соңғы рет тесіле назар салды. Қанша тігілгенмен елес те, «Қыдыр да» көре алмады. Қара жол бойы баз-баяғы қалпынша сұлық жатыр. Сейіт бөлмесіне оралды.

	Бірақ, бұл маңның бүгінгі түні бейбіт емес-ті. Сейіттің әдейі үйге енгенін аңдығандай, жаңа ғана ол көп қарап, тың тыңдаған сай жақтан оқыс үн естілді. Әлдекімнің қарқылдап күлген даусы шықты. Кенет о да басыла қойды. Бұл күлкі соңынан сай қабақтан үш қара көлеңке қыр басына жылт етіп шыға келді де, аз ғана уақыт тың тыңдағандай, үнсіз тұрысты. Сәлден соң олар келген ізімен сайға қарай ойысып бара жатты. Өзара керісі де бар тәрізді.

	– Енді біз қайтсақ та болар еді. Осы істегеніміз де жетер. Өлтіріп қана қоймадық. Адамды бұдан артық мақсара ету сенің шариғат жолыңда да жоқ шығар, Құрбан, – деп қалды біреуі.

	– Бүгін сен маңқадан-ақ күйдім-ау. Бальшавиктің білімін аламын деп, әбден кәріп боп біткен екенсің. Бойында жігер дегеннен бір мысқылдай да қалмағаны ғой, бейшара!

	– Сап-сап, мырзалар, шекісер жер бұл ара емес. Менің де бүгін не бір жындарым қозып жүр. Кенжеғұлдың «қайтайық, кетейік» дегеніне қосылғым келіп те кетеді. Бірақ есіме тағы да: «Алтау ала болса ауыздағы кетеді» дейтін нағашым Тіспайдың даналық нақыл сөздері түсе кетеді де, тоқтаймын. Сол кісіден туғандарың рас десеңдер, керісті қойыңдар. Бүгін бітер жұмысты ертеңге қалдыратын еш нәрсе жоқ, – деп, басым айтты үшінші біреуі.

	Түн жамылған үш атты өзара осылай сөйлесіп еді. Сейіт бұл сырдың бірін де білген жоқ. Аттылар бағана Сейіттің алыстан ағараңдаған елеске айғайлағанын да терең сай жыраларының бірінде естіп тұрған-ды. Бұлар сонда да күліскен. Ең соңында олар Сейіттің бүгін үйінде екенін анық білді. «Жолымыз болды!» деп бойларын тасалады...

	Сейіт шешініп жатып қалды. Бірақ ұйықтар емес. Ой үстіне ой басты. «Бұл не сыр болды екен? Әкем неге кешікті. Аман болғайдағы. Әлде кешіккен соң, жол-жөнекей таныстарының біріне қона кетті ме? Қайдам, әдетінде жоқ нәрсе еді. Мүмкін, саудасын бітіре алмай ертеңге қалған шығар... Әйтеуір, неғылса да өзі сау болса жарар еді...».

	Көп ойланған Сейіт тоқтам жасай алмай жатыр. Шынында осы кездейсоқ елестің де, түн жамылған үш аттының да жөн-жосығы бар еді. Ол былай болатын...





Екінші тарау


	Солқылдақ шыбық

	Ұшы-қиыры жоқтай көкпеңбек кең дала жаядай жайылып жатыр. Желсіз күн тым ыстық. Бусанған жер беті балбырап, тамылжи қалған. Дала төсін қақ жарған қара жол иегін ұзаққа арта түсіпті. Жетіп көр дегендей, ол да бұлдырап, алысқа меңзейді.

	Осы жолмен түйеге мінген бір адам келеді. Беті шығысқа – сонау қарт Қаратауға қараған. Жүрісі өнер емес. Ұзақ жол, көктем түні, түйенің іш пыстырар изең-изең басқан аяғы жолаушыны қажытқан да болса керек. Ол кейде көзін жұмып, қалғып кетеді де, тек ауытқып құлай жаздағанын сезгенде ғана оңғарылып отырады. Сол кезде «һайт, шүу» деп қояды ол қолындағы солқылдақ ұзын шыбық таяғын жоғары көтеріп. Бұл – жолаушының бағанағы бір әзірде базардан ауылға қайтарында қалың тоғайдан кесіп алған, жуандығы қамшы сабындай, сүңгі тәрізді тұп-тура, солқылдақ көк тал шыбығы еді. Шыбық кейде түйенің сауырына кеп, шып ете де қалады. Тым сылбыр аяңдаған ойсыл қара осы шақта ежелгі әдетінше дауысын қаттырақ соза және бір «бах» деп қойып, аяғын сәл жылдамдата түседі де, көзді ашып-жұмғанша-ақ бұрынғы өнімсіз изеңіне қайта оралады.

	Жолаушы да түйенің бұл сырына әбден дағдыланған, көндіккен болса керек, жөн-жосықсыз ұрып, бақырта бермей-ақ, қайта оның осы бір жүріс сазына балқығандай, әнтек теңселе, шайқала түсіп келеді. Көнелеу киіз қалпағын көзіне түсіре басыңқырай киген ол, көлігінің нашына іштей үн қосып, басын құптай изеп те отыр. Сөйте тұра жолаушы сонау Қаратау сілеміне де әлсін-әлсін көз қырын салып қояды. Бұл таудың әлі алыс екенін шамалаған ол қайтадан өз күйіне балқып және мүлгиді. Ал, қарт Қаратау, оны, әсіресе, кәдімгі Сүрен ата шоқысы өз бауырында өскен осы бір еңбек иесін ақырын ғана ыммен басын изеп, «келе бер, жүре бер, кеш батқанша менің қол жетер балағыма жетесің» дегендей болады. Жолаушы көз ұшындағы тауға неғұрлым жақындай түссе, еліне жеткені. Колхоз болып жаңа шаруашылық құрған елі осы Қаратаудың бергі етегінде. Бұл орта оның ес білгелі сан жүрген жолы. Өз шамасы осы аяңмен де кеш бата, ары кетсе ел орынға отыра үйге жетем деп келеді жолаушы.

	Жас шамасы елуді еңсеріп қалған бұл адам – шоқша сақалы аппақ, азырақ еңкіштеу келген, орта бойлы, қармаққа шаншар еті жоқ, бірақ ақыл-есі бүтін қунақ қарт еді. Ат жақты арық жүзін қалың әжім басқан. Шарасы аумақты оң көзі сәл қысыңқылау. Қарашығын ақ шел қаптаған дімкес көз тек ашылып жабылғаны, әйтеуір барға есептігі болмаса, еш нәрсеге септігі жоқ жанарсыз еді. Адамға тіке қарағанда сау көзі шарадай жанып тұрғанда, екіншісі ақиып, үрей шақырғандай тым сұсты көрінетін.

	Қарттың үстіне киген киімдері де қарапайым. Соның өзі-ақ оның жай бір шаруа адам екенін аңғартқандай. Кірлеңкіреген ақ жейдесінің жағасы көнетоз мақталы шапанының ішінен шығып тұр. Өрмекшінің торындай өрілген қалың, әжім басқан етсіз, қызыл күрең ұзын мойны тершіп, бейне маймен сылап қойғандай жылтжылт етеді. Иегін көтеріп қалғанда шодырайған жұтқыншағы зер салған жанның назарын еріксіз аудара түскендей.

	Жолаушы кейде манаураған бойын жинап, жан-жағына қарайды. Шыбығымен түйесін шып-шып ұрып қойып, өзімен өзі сөйлесіп те алады. «Е, алла, осы бергеніңе де шүкір. Қартайғанымда қолымды қатарыма бір жеткіздің. Ендігі жақсылығыңды ұрпақтарымнан аяма. Мен болдым. Көрмегенім қалмады. Көп өмірім байдың есігінде өтті. Малай атандым. Тұщы етіме жазықсыздан жазықсыз ащы таяғы тиді. Көзімді соқыр, өзімді, бала-шағамды пақыр етті. Мені, анау үйдегі жасына жетпей қартайған кемпірді қойшы, әйтеуір, алла тағалам, Сейітжаныма, оның ендігі есігімді аттайын деп отырған келіншегіне жақсы заман әкелдің. Мүмкін олар біздей емес, бақытты болар. Ылайым солай болғай. Іншалла, солай ете гөр! Ал енді?...» деп толғанады. Осыдан кейін түйесін солқылдақ шыбығымен тағы да қамшылай түсіп, бұрынғы ұйқылы-ояу қалпына қайта батып кетеді.

	Бір кезде оның астындағы қызыл қоспағы әлденеден үріккендей, ұзын мойнын соза, құлағын түре елеңдеп, аяғын жиі басып, арт жағына қарайлағандай болды. Қарт жолаушының да ұйқысы ашылып кетті. Сау көзін жеңімен сүрте салып жан-жағына зер салды. Сәл бұрылып, келген ізіне көз тастады да, өкшелеп, тіпті, жақындап қалған салт аттыны көрді. «Е, құдай-ай, өзімдей жолаушы екен ғой. Әлгі бір күнде кісінің зәресін алып, шошынып жүрген қанды таяқ қара шапандар ма деп қалғаным. Атың өшкір бүлікші қазір бұл төсте әзірейілден де жаман боп тұр-ау. Ой, нәлеттер-ай, ә? Тіпті, жұрттың малы түгілі, қыз-қырқын, жас келіншекке дейін алып кетеді, дейді. Бұ не деген иттер еді? Ел тонаған есерлер түбінде тоналып өледі. Иә, ол хақ...» деп ойлаған қарт көңілі алданыш тауып, жайлана отырды. Солқылдақ шыбығын төбесінде бір айналдырып: «һайт, жаным» деп, бұрынғысындай жайбарақат жүре берді.

	Осы екі ортада атты адамда жетті. Алдында келе жатқан жолаушының астындағы қызыл қоспақ көзіне оттай басылған жүргінші тізгінін кілт тежеңкіреді. Қызыл қоспақтың үстіндегі адамды да таныды. Ол – күні бітіп көрмеген қу кедей, қазір кісімсіп, қызыл қоспақтың жуан белінде мардымсып барады. «Бұ не деген заман еді. Түйесіне мініп, алшақ басу түгілі, кебісі жатқан жерге басы бара алмайтын жандарды тауға шығарып қойды-ау! Ай, адыра қалғыр, қу дүние! Осылай бірде бетіңді, бірде артыңды көрсеткенің бе!»,– деп сәл кідіріңкіреді.

	Салт аттының қаны қайнап кетті. Конфискеге ілінген осы қызыл қоспақ, одан бөтен мал-мүлкі бір сәт алдынан қаздай қалқып өтті. Болашақ келіні Жамал да көзіне елестеп келе қалды. Барлық сабыр, әдептен айырылған салт атты түйелі жолушымен қатарласа беріп:

	– Ә, залым шал, сен бе едің? Тақымың көлік көрмеген сорлы, қызыл соқпаққа бір-ақ қарғыдым, жетілдім деп келеді екенсің ғой! – деп ызғарлана үн қатты.

	Түйелі қарт – Тоқатай жалт қарады. Сәлем орнына зәрін шаша шаңқ еткен адамды тани кетті, – Құрбан екен. Өзі пәлен жыл есігінде малын баққан Тіспай байдың молла баласы. Кешегі қожайыны. Қарт сасқан жоқ. Молла Құрбанды көп жылдар бойы үйренген, бойына әбден сіңген төзімділікпен қарсы алды.

	– Құрбанжанбысың? Көзің бірден қызыл қоспаққа түсті-ау, шырағым. Бұның атасы мал ғой. Ал мал шіркін кімнен қалмаған. Дүние деген қолдың кірі емес пе еді, жудың кетті-дағы. Өзімді сыйламағаныңа көнген жан едім, жасымды сыйлап, әуелі сәлем беруіңе болатын еді, – деп, аз тоқтады да және сөйледі. – Жә, оны да қойдым, қайдан келесің. Мал-жан, әке-шешең аман ба, шырағым!

	«Тілін-ай, тілін қара», – деп ішінен тыжырынған Құрбан, лып етіп түйенің алдына шықты.

	– Тоқтат. Шөгер түйені!

	– Неге? Ол ненің жосығы?

	– Жосық-мосықты қайтесің? Ондай иба сенің неңді алған, кім берді оны. Совет өкіметі ме, жоқ әлде әлгі комсомол балаң Сейіт пе? Сол-ақ жетті ғой түпке.

	– Әй, әй, Құрбанжан, Сейітте нең бар? Аузыңа алма оны. Біреудің жалғызына тиіспе? Менің көзім де, перзентім де біреу-ақ, оны білесің өзің. Сөйте тұра тіліңді тигізесің, ә? Қой, қарағым. Ұят болады. Сейіт саған не істеді?

	– Ә, солай де. Маған сол бәрін істеген. Мені ол конфискеледі. Онымен де қоймай, жер аударды. Күндіз соңыма шам алып түсті. Қудалады. Әкемнің жүрегі шыдамады, қаза тапты. Шешем де қазір ауру. Сейіт – менің ата жауым. Сен де! Соқыр ит, сен де!

	Құрбан елге жасынан ықпалды еді. Оны жұрт бай баласы деп қана емес, молламыз деп те сыйлайтын. Сол көптің бірі осы Тоқатай. Бірден қатты кеткен Құрбанға қарап қалған Тоқатай, тіпті, ол үшін ұялыңқырап кідірді. Бірақ, бай баласы сол күйде қабына берді. Кішіпейілділік көрсетіп сабыр етпеді. Әке мінезіне басып, күйіп-пісті. Аузына келгенді қайтармады. Сөйтіп, ендігісін бетбақтыққа салып, қаһар көрсете көпірді.

	– Жасымды дейсің, ә! – деді ол, Тоқатайдың жаңағы бір сөзін есіне түсіре шатынап. – Тілің ұзарып-ақ қалған екен. Туғалы аузың асқа жарымаған қу кедей, бүгін менен сәлем алуға да, жесір тартып алуға да жарап қалғамын демексің ғой, сірә!

	Тоқатай әсіресе жесір деген сөзді естігенде ішінен жымия мырс етті. Сонда да Құрбанды сыйлай сөйледі.

	– Сәлем Алланың сөзі деп айтпайтын ба едің, балам. Медресе көрген басың жайнамазға – саждаға тиген молласың ғой. Лебізіңе біз сияқты тас маңдай надандардың қашан сенбеген жері бар еді? Егер рас айтқан болсаң, осы сен, сәлемді үлкенге кіші береді деп те үйрететін едің ғой. Ендеше қайсысымыздың жасымыз кіші, сенің бе, менің бе?

	Ашуға булыққан Құрбан Тоқатайдың сабырлы әрі мысқыл аралас жауабынан жеңілгендей еді. Бірақ, ол мұнысын да мойындамады.

	– Қане, түс дедім ғой мен саған! – деді тағы да атын қамшылай кимелеп.

	Неге түсем? Сондай-ақ мұның үстіне сен мінгізіп пе ең, мені? Менде не шаруаң бар? Кет жолымнан.

	– Тоқатай түйесін тебініп қалды. Қолындағы солқылдақ шыбығымен оның сауырынан бір-екі рет сырт-сырт соқты. Құрбанның шошаңдаған ұзын шыбығынан қаймыққан жарау аты жолдан шығып кетті. Иесі осы кезде аяңына қайта басқан қызыл қоспақтың қатарынан озып-озып кете берген атының шылауын тартыңқырап:

	– Сен, кәрі төбет, ата жаумысың. Әкемнің атынан, өзімнің сәлемімнен садаға кет! – деді.

	– Аһа, солай дедің бе?

	– Дедім. Садаға кет!

	– Сөзіңнің төркініне түсінем. Көзіңе мына қызыл қоспақ оттай басылып, ішің күйіп тұрсың. Бірақ, есіңде болсын, мұның аты – мал.

	Құрбан үндемей кідіріп қалды.

	Тағы да сәл жымиған Тоқатай Құрбанға мысқылдай қарады. Шал сондай отты Құрбанның көзінен де байқады. Ол от бай баласының көк доғабамен тыстаған жап-жаңа сусар бөркі астынан өзіне шаншылған екен. Бедеге семірген қызыл тоқтыдай тырсиған Құрбанның жайшылықта сүп-сүйкімді келбеті де өзгере қалыпты. Айналасын дөңгелете тегістеп түзеген қою қара сақал-мұрты, оның қызыл шырайлы нұрлы жүзін осы сәтте тым кейіпсіз етіп жіберген еді. Бірақ, Тоқатайға олай көрінбеді. «Қолда өскен атаның тайлақ аты қалмайды» дегендей, Құрбанның қазіргі қаһарлы кейпі де Тоқатайға бірден жаман ой туғызбады. Өз баласындай, жасынан көңілі ауған молла жігітке әлі де әкелік мейірмен қарап келеді.

	Бай баласының тік жаға көк мәуіті қамзолы, оның сыртынан киген мақтасыз шибарқыт шапаны қайта көптен көрмеген жас жігіттің көркін бұрынғыдан да аша түскен сияқты. Биік өкшелі етік киген аяғын күміс үзеңгіге шірене тіреген Құрбан бұл қартқа еркелеп наз айтып тұрғандай. Қалың қара қас, әнтек бітіктеу қара көзді жас жігіттің онысы мүмкін дұрыс та шығар. Рас, Құрбан Тоқатайды, оның баласы Сейітті тең көрмей өскен тәкәппар жан. Алайда, ол қазір жазасын тартқан. Конфискеге ілініп, елден аласталған. Тоқатай оның бұл күнде малайы емес. Сонда да адам сыйлап үйренген, оның үстіне мейілінше кішіпейіл қарт Құрбанды қазір де сыйлайды. Ал бірақ ол бәтшағардың мына дікеңдегені несі? Оны құртқан жалғыз Тоқатай ма екен? Солай ойлап, іштей өзін сынап та, мінеп те тұрған Тоқатай енді онымен қиқарлана сөз жарыстырады.

	– Ендеше менің де ата жауымысың, Құрбан! – деді сау көзін сығырайта қараған қарт, әлі сәл езу тартқан мысқылды кейпін өзгертпей.

	– Аһа! Залым шал! – Жылан шағып алғандай шар еткен Құрбанның түсі тот басқан темірдей қара қоңырланып, тіпті түтігіп кетті. – Негізі жарымаған қу сирақ, көмейің белгілі болды!

	– Сұраққа лайықты жауап бер, деген.

	– Жауабың осы ғой. Әлгі кесамал балаң, көменес балаң бұл сөзіңді әлде қашан-ақ дәлелдеп еді. Қазір өз аузыңмен құптадың.

	– Иә, құптадым. Тыңда тағы да. Бұған дейін сенің әкең Тіспайдың, оның баласы өзіңнің есігіңде жүріп не көрмеп ем? Әкеңнің малын баға бастаған шағымда әлі қылауы түспеген жігіт болатынмын. Ол кезде сен дүниеге келмеген де едің. Көп жылдар бойы арқа етім – арша, борбай етім – борша болды. Белім бүкірейгенде тырнақтарыңнан зорға құтылдым.

	– Ой, қақбас, қаудыраған қу кедей-ау, сенің әуелі тұла бойың астыңдағы бар кедей боп талап алған көп малдың бірі мына қызыл қоспаққа тұрар ма екен. Соны да ойлап көрсе етті! – деп, ақыра ұмтылды ол шалға. Сөйтті де, жанамалап кем қашысымен Тоқатайды тартып өтті. Қамшысы шалдың ашамай үстінде жайылып жатқан етегіне тиді де, денесіне дарыған жоқ.

	– Әй, құдайдан безген қу, – деп, солқылдақ шыбығын көтерді шал. – Енді маған қамшы жұмсайын дедің бе? Мұ несі әй, бұл мұ несі! О, қағынды келгір, жүгермек кеткір арам ит десейші! Сен күшікті мен арқалап жүріп өсірген едім ғой. Шешеңнің емшегі ісіп ауырғанда менің әйелім емес пе еді саған өз баласынан айырып емшегін емізген, ә? О, ақ сүт соқыр, жүгермек!

	– Қысқарт, тіліңді тый қақпас.

	– Нағлет атсын сені!

	– Ақ сүт дейді? Оны саған кім берген?!

	– Құдайдан болмағанмен, сол ана сүтінен, ақ пейілден қорықсаң етті. Қызыл қоспақ дейсің. Оны маған кәмпеске әперген. Әкеңде жүрген табан еті, маңдай тері ақым еді, қолыма тигізген жаңа өкімет. Кінәң болса, сол өкіметке айт. Мұ несі-әй, мұның! Қара өзінің маған дәусінуін! О, көргенсіз. Нәсілсіз сасық неме? Сен тәрбие көрдім, әкем бай, өзім молламын деп көкисің, ә? О, шірік. Бай әкеңді көргемін. Оның кәсібі ұрыс, төбелес. Біреумен жауласу, барымталасу еді. Ұры жұмсап, ел тонау еді. Сенікі де сол болған екен ғой. О, көргенсіз!

	Құрбан не дерін білмей тұрып қалды. Аздан соң:

	– Әй, құтырған құл, түс түйеден, әйтпесе,... – деп тұрды.

	– Түс деймісің түйеден? – деп мырс-мырс күлді Тоқатай. – Сөзіңе болайын. Ол заманың келмеске кеткенін әлі білмей жүр екенсің ғой.

	Әкесінен аумаған шырт етпе Құрбан тыңдаудан қалған екен. Тісін қайрап кіжіне ұмтылды. Күріштей аппақ тістері арасынан әр сөзі кейде сыздықтап, ысылдап шығады. Жайшылықта ақылды, тіпті, салмақты-ақ көрінген дөңгелек жүзі қазір тым сұсты-ақ. Атын жанамалай қамшылап кеп Тоқатайға және тиісті. Қамшысы бұл жолы шалдың тізесіне тиді.

	– Жоқ, менде өкімет жоқ. Өкімет қазір сенсің, сенің Сейітің өкімет! Мен бүгін малымды да, кегімді де сендерден алам.

	– Немді аласың? Мына түйені ме?

	– Оны ғана емес.

	– Ә, солай ма! Ендеше кел. Кімді-кім мұқатар екен, көрейік!

	Тоқатай биік қоспақтың басын тартып ұзын шыбығын көтерді. Бір емес, екі рет ұмтылып, екі рет Құрбанды сонда да ұрмай өзінөзі басты. «Қойшы, өзі білмесе әруақ дегендер бар емес пе, солар білер» деп тоқтады. Бірақ Құрбан ерегісе түсті. Ақырында Тоқатай ыза боп кетті. Қарашығын ақ шел басқан соқыр көзі де қанталаған қарт, енді үшіншіге келгенде шыдамы таусылды. Арқан жіптен ашамайға байлап, жасап алған үзеңгісіне аяғын тірей шірене берді де, қарсы алдында шықылдап, қамшы үйіріп қана қоймай, олай бір, былай бір, өткен сайын ұрып кетіп, жәбірлеп біткен бай баласын қолындағысымен тартып жіберді. Әр сермеген сайын:

	– Мә, ендеше, мә! Мынау әкеңнің, мынау шешеңнің сыбағасы, – деп сілтеді қарт. – Ой, оңбаған көргенсіз. Мә, мә!

	– Жоғарыдан құлаштай сермеген соқыр шал дәлелдеген жерден тырсылдатып жатыр. Оның таяғынан шошынған Құрбанның жирен қасқасы иесін ала қашты. Әбден қаны қайнаған Құрбан да тайынар емес. Атының басын қайта-қайта қайырып кеп ұмтылды. Ол бір оралып жақындай бергенде биік түйе үстінде үзенгісіне аяғын тіреп тік тұрған Тоқатай осы жер қақ төбең болар деп бар пәрменімен құлашын еркін созып кеп періп-періп жіберді. Құрбанның сусар бөрік астындағы сеп-семіз дөңгелек басы дыңдың етті. Көзінен от жалыны шығып, бір ауық есі ауытқып кеткенін аңғарды. Айналасы қарауытып, көзі бұлдырап сала берді. Төбесіне жабысып, мыжырайып қалған бөркінің сыртынан бір қолымен баса ұстап, ат жалын ұшқан күйде едәуір жерге дейін еңкейіп барды да, ауытқып құлай жаздап, қайта оңғарылды. Тізгінін әрең дегенде игеріп, Тоқатайға ұмтылды. Бірақ, енді қартқа бұрынғыдай жақындай алмады. Мына маңқиған қызыл қоспақ үстінде отырған шалды жүйрік те болса, атпен кеп ала алмайтынына көзі жеткендей. Тым құрығанда, Тоқатайдың қолындағы ұзын шыбық өзінде болса екен-ау. Қарттың шелді көзі ақырайып кеткен. Бейне бір тілі байланған мылқау жандай, үнсіз оқталып тұрған сұм шалды қайтсе екен! Құрбан жан қалтасына қол салды. Дуал басында жарбиған жалғыз қарғадай бір ғана рет тырс дегізсе өзін, деп ойлады. Өйткені, бүгін де оның тұла бойы толған қару еді. Ішінен байланған күміс кемер белдіктің бір жағында маузер, екінші жағында ағылшын наганы және ол екеуінен бөлек, тек үнемі оң жақтағы жан қалтасында жүретін кішірек келген тапанша да жатқан-ды. Бай баласы тапаншасының сырты сом алтыннан құйылып жасалған. Құрбан үшін аса ардақты және ата қолы ұстаған қару ғана емес, ен байлық, баға жетпес дәрежеде еді бұл қару. Оның атылар оғы да бөтен қарулардан бөлек. Сона бір кезден бері ұсталып келе жатқандықтан өзіне арнап жасалған оғы бұл күнде онша көп те емес-ті. Әсіресе, Құрбан жасырақ уақытта тапанша Тіспайдың өз қалтасынан түспейтін. Сәндік үшін ұстап, кейде, тіпті, дәрежесі жоғары адамдармен кездесе қалғанда өзінің кім екенін танытып, беделін арттырып кету үшін бір себеп тауып қалтасынан шығарып, оны ораған таза мәуітімен сүрткен боп отыратын. Сонда, әрине, тапаншаға көзі түскен жұрт таңдана сұрайтын:

	– Байеке-ау, мынауыңыз кәдімгі сом алтыннан құйылған тапанша ма? Түу, міне байлық? – деп, есі кетіп қалатын.

	– Соның өзі ғой, – деп жәй елеусіз, болар-болмас сап-салқын үнмен жауап беретін еді бай.

	Кейбіреулер сол үшін де Тіспайға, тіпті, бас иіп, байлығына, дәрежесіне шоқына құлдық ұрып қалатын.

	Мақтануды жаны сүйетін Тіспай маңғаздана қып-қызыл нарттай боп отырып, бір өтірікті көзді жұмып жіберіп соға салатын.

	– Бұл маған Микалай ақ патшаның өзінен арнайы сәлеммен келіп еді. Арнайы болғасын жанымнан тастамаймын. Өзі тіпті ауыр-ақ. Себебі, сом алтын ғой. Ал, алтын – асыл зат. Сондықтан ауыр, – деп, тісін алтын шұқуышпен шұқыған боп отыратын.

	– Мынауыңыз да алтын ба? – деп дүр ететін сонда өзі сияқты байлар.

	– Е, сол ғой, – деп, бұған да Тіспай шелектей боп отырып тіпті еріне, маңғаз жауап беретін.

	– Анау тапаншаңыз атыла ма? Оның оғы да алтын ба?

	– Иә, бәрі де сол мықтының дәл өзі. Мұнда алтыннан бөтен темір-терсек дегендер еш болмаса ырымға да жоқ. Сом ғой, сом! – деп, жалпақ басын жоғары көтеріп, сонау аспанды алақанына әкеліп ондырғандай, маңқия көсемси қалатын.

	Көптің аты көп қой. Сонда да сұрақтар болып жататын.

	– Дегенмен мұны атып, алтынды құр шығын етуге болмайтын шығар. Әшейін сәндік үшін ғой, сәндік... – деушілер де табылушы еді. Сонда Тіспай тапаншасын оқтап алатын да, егер киіз үйдің ішінде отырса, шаңыраққа қарай тарс еткізетін. Отырғандар үріккен қойдай дүрілдеп, таңдайларын тақ-тақ қағып, жапырлай әлдене деп жататын.

	– Алтын дегеніңіз бар адамға түк емес екен ғой!

	– Е, барға не жетсін!

	– Ол құрғырың бізде де бар ғой. Бірақ...

	– Әрине, оқ етіп құр далаға ата салу... – деушілер де көп болатын еді.

	Сонда Тіспай ақырын ғана шаңыраққа қараған боп, оның оқ тесіп өткен жерін көріп отырып тапаншасының іші-сыртын таза шүберекпен сүртіп жан қалтасына қайта салып қоятын да:

	– Мұны жасаған ұста да, оны маған жіберген ақ патша да қымбат адамдар ғой. Ақ патшам қиған дүниені сендерге көрсетуді мен неге қимаймын, – деп тісін алтын шұқуышпен тағы да шұқылап, паңдана түсетін-ді.

	«Тіспайға алтын тапаншаны қашан және не үшін беріп едіңіз» деп, патша Николайдан кім сұрай қойсын? Әрине, ешкімнің де бұл іс қолынан келмейтінін Тіспай да жақсы білген. Және алтын тапаншаның каналы, ішіндегі ұсақ бөлімдері кәдімгі темір-терсек екенін де біреулерге тексертіп патша ағзамның атына нұқсан келтіре қоймаспын! – деп ойлайтын еді бай.

	Солай мақтанып жүріп Тіспай кезінде талай алтын жалатқан оқты далаға атып жұртты таң қалдырып, байлығына елдің есін тандырған да екен.

	Құрбан ер жеткесін Тіспай ол қаруды баласына берген. Әлі де оннан аса оғы болатын. Қазір Құрбан сол зат, алтын тапаншасын жеңінің ішіне жасыра ұстап, Тоқатайды іштей көздеп, аз-кем үнсіз қалды да:

	– Сен қазір де жеңдім деп тұрсың ғой, ә? – деп зілдене үн қатты. – Анау соқыр көзіңмен қоса жалғыз жарығыңды, шыбын жаныңды бұл дүниемен мәңгі хош айтқыза қояйын ба? Сөйте қояйын ба, ә? – деді. Бірақ оның ойына алтын оқ түсті. «Мына соқырға оны шығын қып қайтем. Онсыз да мұның желкесін қиярмын», – деп ойлады.

	Ессіз жандай Тоқатай оның не деп тұрғанын естімеді де. Кәрі денесі дірілдеп, еш нәрсе ойлауға шамасы да келер емес. Шоқша сақалы қалшылдаған иегімен қоса шошаңдап тұр. Басы да қалтаңқалтаң етеді. Дірілдеген оң қолындағы шыбығын жоғары көтерген қалпы жетер жерге жақындаса бітті, сілтей бермек. Құлағы тас боп біткен қарттың сөзбен жұмысы болар түрі де жоқ. Тек қана тайсалақтаған Құрбан өзіне таман жақындамай әуре. Тоқатай: «Қане, мықты болсаң, сәл берірек кел, күшіңді көрейін», – деп айтпақ болып еді, тілі оралмады. Жағы тас шегедей қатып қалыпты. Құрбан және сөйледі.

	– Үндемейсің ғой, ә? Ендеше... – Ол қатуланып алтын тапанша ұстаған қолын көтере берді де, замат төмен түсірді. Алысырақта болса да, осылай келе жатқан әлдекімдердің қарасын көзі шалды. «Жоқ, – деді Құрбан ішінен. – Қазір емес!» осыдан кейін ол Тоқатайға бірнеше қадам жақын келді. Тоқатай қақ шекеден және бірін қондырмақ боп шыбық таяғын сілтеріп қалды. Бірақ нысанасына жете алған жоқ.

	«Қап, тимеді-ау, ә! – деп ойлады Тоқатай. – Ол мені атпақшы ма. О, шіркін-ай, ә? Кәне, атып көрсін! О, көргенсіз. Солай, бай біткеннің бәрі көргенсіз, жауыз. Ал, мынау соның молла баласы. «Өлеңді жерде өгіз, өлімді жерде молла семірген ғой». Мына ит те адамның өлімін тілейтін кәсіптің иесі. Иә, солай. Бірақ оған менің өлімімнен соқыр тиын тие қояр ма екен?» дейді Тоқатай ішінен. Үні шықпайды. Тілі күрмеліп қалған. Бар білетіні Құрбан таяғы жететін жерге жақындай түссе екен, деп тұр.

	– Жарайды, – деді Құрбан тыпыршыған атының басын жұлқа тартып. – Үндемесең үндеме, соқыр күшік. Бірақ тыңда, мынаны есіңде тұт. Сіңірім қалғанша сілкісем, жұлыным қалғанша жұлқысам енді. Бұдан былайғы жанымның да, малымның да құрбандығы өзің ғанасың. Сертім серт. Осыны, иә, дәл осыны ұмытпа, қу кедей!

	Атының басын шұғыл бұрып алған Құрбан енді алды-артына қарамай жөнелді. Ала құйын боп барады. Лезде әлдеқайда ұзап та кетті. Тоқатай жалғыз көзін бай баласынан көпке дейін айырмай, оның қашан қарасы батып кеткенше түйесінің үстінде сол тіке тұрған күйі тапжылмай қарады да тұрды. Солқылдақ шыбық та бағанағы көтерілген күйінен көпке дейін төмен түскен жоқ.





Үшінші тарау


	Алғашқы айқас

	Түйе үстінде қақшиып тұрған Тоқатай ойлап кетті. «Иә», – деп тұрды ол... – Иә, оның өзі небәрі бір кесе сүт пісірімдей ғана мерзім ішінде болып өткен оқиға еді. Ал, сайып келгенде Тоқатай семьясына ғана батты да, ақыры суға сіңгендей із-түзсіз тынды. Бөтен ешкімнің де төбе шашын тік тұрғызған жоқ. Ешкім де оның себебін сұрап, бас қатырмады. Әне, сондағы қырғын соғыстың бүгінгі тірі жемтігі, тұла бойы көкала қойдай көгерген Тоқатай өзінің қара шайласы ішінде ес-түссіз жатыр. Аурушаң әйелі Мейізгүл кеше ғана: «Әй, шал, үстіңдегі шидам шекпен арқаңды қажай-қажай жауыр етіп бітіпті ғой. Бір-екі күн мынаны киіп жүрші» деп, Тоқатайдың маңдайына біткен жалғыз ескі бөз көйлегін жуыпжамап беріп еді. Қазір қараса оның өрім-өрімі шығыпты. Мал иесі Тіспайдың әрбір соққан сегіз өрме қамшысын тиген жерін бой-бой етіп тіліп түсе берген.

	– Аллам-ай, жаратқан ием-ай! – деді Мейізгүл соққыға жығылған шалының басын сүйеп, Ол енді көрді, Тоқатайдың оң көзі көнектей боп ісіп кетіпті. Жас орнына қан ағып жатыр.

	– Көзіңді шығарған ба, қалай! О, тоба, тоба!..

	– А-а-ай... и-и! – дейді Тоқатай оқта-текте. Дауысы үзіліп-үзіліп шығады. Дауыс емес, әлдеқандай тілсіз, сезімсіз мақұлұқтың соңғы демі үзілердегі ыңырануы сияқты.

	Мейізгүл шыр-пыр боп, алласына оңды-солды жалбарынады. Иә, оның содан бөтен істер амалы, лажы қолынан келері жоқ.

	Ішін әлдене өртеп барады. У ішкен жан іспетті алас ұрады. Көз алды қарауытып бұлдырайды. Әлсіз бойында күшті бір өрт лаулайды. Ыза, кек болар, сірә. Мейізгүл тістене кіжінеді. Жұдырықтай бойында аруана атанның қуаты бұлқынатын секілді.

	Солай кіжінген ана ойы кенет бөтенге ауысты. Айтпақшы, Сейіт қайда? Жаңағы бір топалаңда қосақ арасында босқа кетіп қалмады ма екен, ол бала!?

	Аурушаң, әлжуаз ана – Мейізгүл енді көздерінің ағы мен қарасы жалғыз ұлды іздей бастады. Әйтеуір қотанға мал келіп азан-қазан болып жатқан намаздыгер-намазшам кез еді. Бай үйі жақтан шаң-шұң, ащы айғай шықты. Соның ішінде: «Ата-ататайым!» деп, өзеурей жан ұшырған Сейіттің даусын бір-екі рет құлағы шалып та қалып еді. Дереу өзі де қауақ-шелектерін салдыратып, күндегідей қой-ешкі сауысуға бет алған болатын. Тыныштықпен өткен сол кешкі сауым кезінің өзі де бір ғанибет екен. Бақырауық лақ пен момақан қозылар еміп идірген аналары сүтін отыра қап сауып алып жататын. Құдайдың құтты күні дәл осы кезде қойшықолаң және де бай іргесін жағалаған жарлы-жақыбайлардың қолды-аяқты балалары мен қатын-қалаштарына дейін бұған түгел қатысушы еді. Сөйтіп, осы қызыл іңірде шелек-шелек сүт сауылып, бай үйінің тайқазанына кеп құйылатын да, одан арғысы бәйбіше, тоқалдардың еркіндегі меншікке айналып кететін. Ал, таңертеңгі сауын да сол әдіспен өтіп жатушы еді.

	Сондай апас-қапастан Сейіт те шеттеп қалған емес. Әрбір қозылақтың енесін тауып, шелек ұстап отырған өз анасының алдына әкеліп көлденең тартатын да, ендігісін ұстау үшін ала құйын боп жүретін.

	Күнде сондай у-думен бататын көктемнің бүгінгі қызыл іңірі қырсық ала келді. Осы мыңғырған қой-ешкінің күндіз-түні соңында жүрген Тоқатайдың өзіндей қанға бояп, өмірін өксіте келді. Әне, қазір ол қара шайласында шала-жансар халде жатыр. Алдында кемпірі Мейізгүлден бөтен жан жоқ. Тіспай байдың Тоқатайдай малайлары – жылқышы, қойшы-қолаңдары аз емес-ақ еді. Қайда қазір солар? Ірі қара мал бағатын падашы, қырыстай жас жігіт әлгі Молтабанға не болған? Әшейінде: «Тоқа!» деп кеп, жасы қайтқан адамның шаршадым дегеніне де көнбей, түннің бір уағына дейін оған домбыра тартқызып, әңгіме айтқызып, мәзмейрам боп отыратын Молтабан бүгін қай тесікке кіріп кеткен? Тым болмаса араша түсіп ажыратуға да шамасы келмегені ғой.

	Мейлі, Молтабан да, бәрі де құрысын! Ондай достардан басың ауырып, балтырың сыздамай тұрғанда қашып құтыла алмайсың. Ал басыңа қиын-қыстау күн туып, көңіліңді шер, кеудеңді кір басқан кезде іздеп таба алмайсың. Көрсе де көрмеген, білсе де білмеген бола қалады...

	Түу, Мейізгүл не ойлап кетті! Молтабандар көп қой дүниеде. Сейіті қайда, Сейіті? Жалғыз сүйеніші – бал баласы қайда? Әкесі қанға бөгіп жатқанда ол жалғыз неғып жүр қаңғып?

	Осылай күйзелген Мейізгүлдің қатып-семген қу сүйек денесі ішіндегі шерлі жүрегі суылдап, тағы да қорқа бастады. Тоқатайдың басын сүйеп, жаралы жерлеріне қара шырақ пен жер ошаққа жаққан тезек жарығында киіз күйдіріп басып отырған кейуананың шыдамы таусыла берді. Шайланың алдында тұрып: «Сейіт-ау, Сейітжан!» деп, қараңғы түн қойнына қарап дауыстады. Қолын маңдайына күнқағар етіп, әлдекім әдейі кеп түртіп кетсе білмейтін түнекке үңіле қарайлап қояды. Бірақ, Сейіт жоқ.

	Желкесін басқан сұм дүние салмағы Мейізгүлді езіп-жаншып бара жатты. Енді қайтеді, не амалы бар? Қолынан не келеді?

	– Ім...м! И-и! Ім:.м! И-и!..

	Оқта-текте осылай ыңырсыған Тоқатайда бөтен тіршілік тіл жоқ. Өлі мен тірі арасында жатыр. Жалғыз балам, қара шайлам, жан жолдасым Мейізгүлім дейтін, сол үшеуі үшін бар қиыншылықтан аттап өтіп жүре беретін, қунақ шал, қазір соның бәрінен біржола қол үзіп, өзі де ада болған сияқты сұлық, қимылқозғалыссыз халде.

	Таяққа жығылып, өлесі боп жатқан шалын шайласына көтеріп келген де Мейізгүлдің өзі. Әшейінде, үп десең ұшып кетейін деп тұрған осы бір дімкес ілбиген ауырушаң әйелге сондай күш қайдан пайда бола кетті екен? Әлде жанға батқан жара, сай-сүйегін сырқыратқан намыстан қапыда тасып төгілген белгісіз бір алып күш пе екен? Әйтеуір, ол Тоқатайды қапсыра құшақтап көтеріп алды да, қаңбақ құрлы көрмей, қара шайла алдына кеп бір-ақ тоқтады. Содан бері шалын өзі емдеп, өзі күтіп отыр. Ажалы жетіп, демі таусылып тұрмаса, енді өле қоймас-ау. Бәрінен бұрын әлгі жалғызы қайда?

	Мейізгүлдің ғана емес, сол лаң кезінде адамдар құлағында мынадай сөздер қалған-ды:

	– Бір ешкіні қасқырға жегізіп, бір қойдың құйрығын сол итқұсқа тартқызған есуас!

	Бұрқылдап кеп Тіспай тап берген. Сонда денесіне жаңбырдай жауған қамшыдан қорғана жүрген Тоқатай:

	– Байекем-ау, жалғыз жарым емес, тапа-тал түсте бір топ қасқыр кеп соқтықты ғой, – деп жатты.

	– Өшір үніңді! – дейді Тіспай булыға шиқылдап.

	– Жоқ, өшірмеймін! Дүркірей қашқан қоралы қойдың оң бүйіріне шықсам, сол бүйірінен кеп тиісті олар.

	– О, оңбаған кәрі ит!

	Бірақ, байға қол жұмсамады. Денесі шарт-шұрт қамшыдан, қорғана жүріп болған істі айта берді.

	Тоқатай тоқатаған жоқ. Қайсарлана түсті.

	– Сөйтіп жүргенде, – өршеленді Тоқатай. – Қыстан көтерем боп зорға-зор, ашыққан арық туша, әлі құрып жатып қалған екен. Соны көріп қалған бір арлан атылып келді де, іле жөнелді. Тіпті адамша арқасына қағып салып зытып тұрды.

	– Сен не бітірдің бұл кезде, ә! – деп қаһарлана тістенген бай қамшымен Тоқатайды тағы да тартып-тартып жіберді. Қарт қойшы тұншығып, булығып қалды. Жығыла жаздап барып, қайта оңғарылды да, даусы дірілдей сөйледі.

	– Мен қайтейін. Жан ұшыра жүгіріп айқайлап жүрмін. Қасқырлар да жалғыз екенімді біліп, қатайып алды. Екінші бір көкжал үріккен отардан сәл қалыңқыраған ақсақ қара тұсақты көрді де, ай-шайға қарамай жетіп кеп, құйрығына ауыз салып үлгірді. Айтақтап айғай салмағанымда оны да әкетіп қалатын еді.

	Тіспайдың жаны шығып кете жаздады.

	– Тушаны емес, қасқыр сені көтеріп кетсе, қойдың құйрығын емес, сендей өлексе құлдың құйрығын быт-шыт етсе қандай жақсы бола еді. Қап! – дейді бай күйініп.

	Тағы да Тоқатайға сарт-сұрт қамшы тиді. Шалдың күңірене ашынған ащы даусы шықты.

	– О, залым! О, пейілі қуарған жуан жұдырық!..

	– Өшір үніңді, өшір қу кедей! – деп сілтеді бай қамшысын.

	– Ой, аллай, көзім, көзім! – Өкіре құлады Тоқатай. Өшігіп алған Тіспайдың бүк түсіп жатып қалған қойшы шалға сонда да рахымы түскен жоқ. Мал ашуы жанын жеген ол қорғансыз кедей сорлыны сабай берді, тепкілей берді.

	Бұл екі ортада осы оқиға өтіп жатқан жерге едәуір адамдар да жиналып қалып еді. Жылқышы Молтабан да осында тұрған. Бірақ, ешбір жан араша түскен жоқ. Енді бір кезде қайдан пайда болғаны белгісіз, Сейітті көрді жұрт. Ол шырылдап кеп байдың қолындағыға жармасты. Он бір жасар жасұлан жүгіріп кеп абайсыз тұрған қатулы қарттың қанды қамшысын жұлып кетті де, қайта айнала беріп, оның қақ маңдайынан дәлдеп тұрып тартып жіберді. Ырсылдап, алқына түскен орта бойлы, жуан қары, ақ сақал, ақ жиделі қызыл шал ес білгелі мұндай соққы көрмеген еді. Жұлқына түсті.

	– Мына иттің күшігін-ай, иә? Ашулы Тіспай Сейіттің қолынан қамшыны бір-ақ қармап тартып алды. Бала шырылдап кеп қайта жармасты. Қамшының ұшынан ұстап айырылмады. Тіспай оның жас қайыңдай тарамыс білегін қайырып жіберіп босаған қамшымен салып-салып қалды.

	– Қара мына құлдан туған жаманды!

	Сейіт денесіне таяқ тигенде ышқына бір шар етті де, тез есін жиды. Қайтып мыңқ етпеді. Қатты тістеніп алды да, ол кезде орнынан тұра алмай қалған әкесіне қайтадан төне бастаған. Рахымсыз жуан жұдырықтың қамшысына қайта жармасты. Бай енді оған ұстатқан жоқ. Қолы жетпеген Сейіт аяғына оралып, оның кез келген жерін тырнап, тістеледі. Тіспай тізесімен қағып жіберді. Әудем жерге домалап кеткен Сейіт орнынан ұшып тұрды. Өзіне таяу жатқан жұдырықтай тасты алып Тіспайға жіберіп қалды. Тас бұл екі арада бұрылып үлгерген байдың көк желкесін жалай тиді.

	– Ах, мына иттің күшігі! – деп ұмтылды бай. Бала қаймыққан жоқ. Ошақ басында жатқан әлгіден де үлкен тасты жүгіріп барып көтеріп алды да, байдың қақ шекесін көздеді. Осы кезде бір күшті қол оны бүріп әкетіп бара жатты. Ол, тіпті, әш-пішке келтірмей оны жерге көтеріп ұрып, басы-көзі демей тебе берді. Ыңқ етпеген Сейіт қанша рет қарғып тұрып алыса кеткісі келгенмен тұра алмады.

	– Өлтір, атаңа нәлет құлдың баласын! Сейіт бұл дауыстың иесін білді. Тіспай еді ол. Ал, өзін ұрып, тепкілеп жатқан Құрбан екенін де аңғарды.

	Шынында Құрбан мен Кенжеғұл осы жерде еді. Әкесінің «Ах!» деген даусы шыққанша олар лажысыз тұрған. Сол-ақ екен, Құрбан кедей баласын жығып салып, тепкілей бастады. Жатып қалмай ышқынып орнынан тұра берген Сейітті, ол тізеден екінші рет қағып жіберіп, ұшыра түсірді. Тағы да бас-көзің демей соқты. Тістеніп алған Сейіт жанына қанша батса да мыңқ еткен жоқ. Ағасына Кенжеғұл кеп қосылды. Байдың екі қос күреңі жалғыз Сейітті аяған жоқ. Есін жиғызбай, орнынан тұра бергенде бірінен соң бірі тақиядай теуіп, сайдың етегіне дейін ойыншық етті. Жалыққан Құрбан інісіне бұрылды да:

	– Кенжеғұл? – деді кіжіне сөйлеп. – Мін үстіне мына иттің.

	Ендігәрі бетіңе қарамастай ет.

	– Ол үшін не істеймін?

	– Ішіне теп, ішіне.

	– Құп болады.

	Кенжеғұл орнынан тұра алмай әлсіреп қалған Сейіттің үстіне қарғып мінді де, мыжғылап ұра берді. Қайта көтеріліп аяғымен тепкіледі. Бүрісіп, бір уыс боп жатқан Сейіт сонда да мыңқ етіп дауыс шығарған жоқ.

	– Қолым ауырды, Құрбан? – деді Кенжеғұл. – Енді жетер.

	Өлмесе де өлімші болды.

	– Жатсың иттің баласы. Жүр.

	Бай балалары кетті де, Сейіт солай қала берді.

	***

	Мейізгүлдің құлағында қалған сөздері жоғарыдағылар еді. Содан кейінгісін есітіп жарымаған. Жан ұшыра жүгіріп барған ол сұлап жатқан шалын көрді. Тіспай көкжал ойбайын салып жеткен бұл міскінге бұрылып қараған да жоқ. Төңірегіне жылқының тезегіне үймелеген қоңыздай жыбырлап байға жарамсақтана күңккүңк сөйлеп бара жатқан осы төңіректің жарлы-жақыбайлары, кедей-кепшіктері, Молтабан сияқты малшы-малайлар да Мейізгүлге іш тартып бұрылмады.

	– Ей, қанқұмар Тіспай, бұл бишара не жазды саған?

	Жауап болған жоқ.

	– Жазығы – қысын қыс, жазын жаз демей малыңды баққаны ма?

	Жауап қатқан жоқ.

	– Кедей деп қорлағаның аздай, таяққа жыққаныңа жол болсын!

	Бай әлі үн қатқан жоқ.

	– Құдай бар. Құдай көреді. Бірақ, алдағы күнің не боларын сен көрмейсің, білмейсің. Ылайым зорлық-зомбылық басыңа келсін. Қасыңнан досың қашып, дұшпаның күліп тұрсын! Саған, Тіспай, сол дауа. Солай болады да!

	Зар еңіреп кеп Тоқатайдың басын сүйеп, мұңлы үнімен айналаны басына көтерген Мейізгүлге сонда да ешкім қараған жоқ. Осы кезде оның қасына сай жақтан ентіге жүгіріп шыққан Құрбан мен Кенжеғұл келді. Сейітті талдырып тастап мұнда қалған қызықты көру үшін олар асыға жетіп еді. Бүк түскен шал алдында отырған Мейізгүлді көріп, олар да тайып тұрды.

	Міне, қазір Мейізгүл өз қара шайласы алдында жүр. Түн тұңғиығына мезгіл-мезгіл үңіле қарайды. Сейітті күтеді. Бай үйі жағында ду-ду әңгіме. Есігі алдындағы қатар жер ошақтарда лапылдаған от жарығы лаулайды. Ары кіріп, күпі шығып жүрген әйелдер қимылына қарағанда қазанда ет қайнап, қараша үйде қамыр жайылып жатса керек. Байдың ақ отауында үлкен шам жарығы күндегіден гөрі де жарқырай түскен. Оның іші де адамдарға толып кетіпті. Кейде үйді бастарына көтере күлген көп дауыс ту-ту алысқа кетіп жатыр. Сірә, Тоқатайдың асына жиналған жандар сияқты. Жо-жоқ! Мүлде олай емес. Бұл отырған ақақу иелері дүниеде Тоқатай деген адам өмір сүрген еді, басында қара шайласы, оның ішінде жалғыз ұлымен бір күн ауру, бір күн сау жүретін дімкес әйелі де болған. Бейшаралардың бүгінгі халдері адам аяғандай-ау, дейтін бір жан жоқ. Әшейінде тіз безеп жылмаңдайтындардың бәрі бұл сәттерде Тіспайдың айналасында. Қазір олар соның күйін күйлеп, жырын жырлап отыр.

	Мейізгүл бай үйінен беріректегі көгендеулі қозы-лақ және қойлар жусаған ашық қор жаққа көз тастады. Екі арасы едәуір жер болғанымен лапылдаған от жарығына шағылысқан қой-ешкілердің көздері қара түнді қақ жара көгілдір шамдай жарқырайды. Бұған бір сәт жанары тоқтаған Мейізгүл терең тыныс алып күрсінді. «Әй, дүние-ай, осынша жалған болмасаң қайтер еді? Бөтен былай тұрсын, тіпті, сезінер жаны бөлек демесең, бар тілек мақсаты бір Молтабан да бүгін бөтен боп шыға келді емес пе? Оған қарағанда көген басында иіріліп жатқан хайуандар қайта күнде өздерінің соңында жәрбиіп жүріп оларды барлық кездейсоқ бәлелерден сақтайтын жанашыр иесінің қазіргі халіне қатты қайғырғандай үнсіз, іштей тынған кейіпте екенін сездіретін сияқты», – деп тұрды Мейізгүл.

	Әлдене тысырлап, жақындап келе жатты. Мейізгүл шошына елең етті де, үрейлі үн қатты.

	– Сейіт?!

	– Мен ғой, апа.

	– Барсың ба, құлыным?!

	– Бармын, апа. Әкем қайда?

	Осы кезде:

	– Уа, Сейітжан? – деген дауыс қара шайла ішін жарып жіберердей шықты.

	Әке? – Сейіт асыға жүгірді.

	Тоқатайдың өз қара шайласына кіргеннен бері бұл ілкі рет сөйлегені еді. Бұған дейін ол тек оқта-текте ыңыранып қана жатқан. Бойын қуаныш шіреген Мейізгүлдің есі қалмады. Үйге Сейіттің ізін баса кірді. Сығырайған пілтелі қара шам лап етіп көтеріліп, өлімсіреген болар-болмас жарығын көбейте түсті. Кенет аяқтарын сәл бүгіңкіреп, оң жамбасын баса созылған әке де қимылдап басын көтермек болды да, қайта жатты. Қисайып жатқан күйі ісігі жоқ сол көзін ашып баласына сығырая қарады да:

	– Сейітжан? – деді. Даусы қырылдап зорға шықты.

	– Әке, қалайсыз?

	– Барсың ба, балам?!

	– Келіп тұрмын ғой.

	– Ризамын, ризамын!

	Қарт өте әлсіз еді. Сонда да «ризамын» деген сөздер айтқандарының бәрінен анық естілді. Содан кейін тағы да сұлқ түсіп, тіпті, үннен қалды. Сейіт бұдан ары шыдай алмады. Әкесінің кеудесіне басын қойып өксіп-өксіп жылады.

	– Сені аямады-ау. Залым екен бай! – деді өксіктеп әр сөзге тілі әрең-әрең оралып, Әкесі жауап қайтара алмай жатты.

	– Құлыным, жалғыз жанашырым! Таяқ соғарым.

	Әкең үшін аярың жоқ екенін көрдім. Өйткені, сен өз баламсың ғой. Кіп-кішкентай құлыным!

	Көзінен жасы моншақ-моншақ аққан Мейізгүл ана Сейітті құшақтай құлады.

	– Сен, бір ғана сен екенсің ғой бізге құдайдың өзі берген таянышы. О, тоба, тоба еттім бұған да!

	Баласын аймалап, елжірей сүйген ананың жасқа толы көзі осы сәтте Сейіттің дал-дұлы шыққан көйлегі ішінен қатты соққыға ұшыраған денесіне түсті. Онсыз да тұла бойында қармаққа шаншар еті жоқ ырсиған сүйектері одырайып тұрған, қабырғаларын еркін санауға болатын арық баланың таяқ тимеген сау жері жоқ екен. Бетінде, маңдайында да көгерген, қызарған, ісіп шыққан дақтар баттиып-баттиып тұр.

	– Сорым-ай, сорым құрыған екен ғой менің!

	Мейізгүлдің даусы күңірене шықты.

	– Апа, жылама!

	Сейіт анасының құшағынан босанып, орнынан жұлқына тұрды.

	– Жылама, апа! Келер кезек, терме тезек, деген. Мен бұл қорлықты ұмытпаймын!

	– Қаршадай бала тым қатайып алған. Қазір ол әлгінде ғана әкесінің кеудесіне басын қойып, өксіген жасық балаға мүлде ұқсамайды. Кеудесін ыза-кек, бойын намыс кернеген азамат сияқты. Қос жанарынан ұшқын атады.

	Мейізгүл де жасын тыйып Сейітке үнсіз қарады. Иә, бағана бір кезде баласының шырылдаған ащы даусын естігені бар еді. «Сұңқарым-ай, әкесіне болысып жүріп соққыға жығылған екен ғой» деп ойлады. Содан кейін қос алақанын жайып залым байды зар қаға тілдеді: «Жауыз Тіспай, бала көрмегір қанқор... Е, құдай, егер бар болсаң, сол кәрі итке қолындағы балаларының жақсылығын көрсетпе! О, залым Тіспай, асықпа, саған да бір зауал бар шығар. Зауал, зауал!» – деп алақанын жайып отыра кетті. Оның қарлыққан, қажыған, аналаға толы тарғыл даусы қара түнді қақ жара саңқылдады. Елеңдеген қоралы қой орындарынан үрке түрегелді. Сонау бай үйінде жылы сорпа, кесек ет аузына қашан тиерін аңдып отырған өңкей қара тобырлар да түн түндігін тіліп өткен мына дауысқа үрейленгендей жалт-жұлт қарасты да, тағы да еш нәрсе естімегендей тына қалысты. Мейізгүл және дауыс етті. Бұл жолы ол баласының денсаулығын тілеп зарлады.

	«О, жарығым, құдайдың бізге сені бергеніне де шүкір. Бас жарылса бөрік ішінде, қол сынса жең ішінде. Жаның аман екен құлыным. Жыламай-ақ қояйын!» – деп қайтадан орнынан тұрып кеп Мейізгүл баласының маңдайынан сүйді.

	Сейіт тас түйін болып алған еді.

	– Солай келісейік апа!

	– Нені дейсің, балам?

	– Жыламауды. Міне, енді мен де қайтып жыламаймын. Бірақ қай жолмен болса да, егер дүниеде тірі жүрсем, ата кегін алмай тынбаймын. Қолымнан түк келмей бара жатса байдың үйіне өрт қоямын!

	Бала даусы бірден бірге қатайып, өрлеп бара жатты.

	Мен бұл күнді ешқашан да ұмытпаймын! – деді ол бай үйіне тесіле, сұқтана қайта-қайта қарап.

	Мейізгүл баласын тағы да құшақтады.

	– Ақырын, балам, ақырын. Үйде ешкім жоқ деме, үй артында кісі бар, әлгі сөздерің бай құлағына жетпесін.

	– Кім бар, кәне, кім бар. Мен оны көрейін!

	Сейіт орнынан қарғып тұрып қара шайланы бір айналып келді. Ешкім жоқ екен. Ол есік аузында тұрып анасына мөлие қарады. Көз жанарында «неге алдадың, аңдып тұрған адам бар дегенің қане? Солай да кісі сөйлей ме екен?» деген сұрақ бар еді.

	Бірақ бала анасының тымсалмен айтқан сөзіне түсінбеген-ді. Оның: «...Үйде ешкім жоқ деме, үй артында кісі бар» дегені үйіңе күле кіріп, бар сырынды білгенше асығатын біліп алған соң күңірене шығатын адамдар жайлы еді. Олар саған жаны ашығансып отырып, асыңды ішіп, табағыңа тышып кететін жандар. Жолдас болып жүріп, жолынды кесетін сөз жеткізгіштер, арам ниет итаршылар. Сондайларға ұшырап қалып жүрме» дегені еді.

	Мейізгүл баласына мейірлене қарады да:

	– Ешкім жоқ па екен? – деп сәл жымия езу тартты.

	– Әрине жоқ.

	– Жарайды отыр. Тамақ ішесің бе?

	***

	Осының бәрін сезіп, естіп жатқан Тоқатай мыңқ еткен жоқ. Сөйлеуге оның шамасы да келмейді. Баласының әрбір сөзін жүрегінде сақтауға күш салғандай. «Сені аямайды-ау. Залым екен бай!» дейді күбірлеп. Сәлден кейін: «Мен де қайтып жыламаймын. Бірақ, қай жолмен болса да, егер дүниеде тірі жүрсем, ата кегін алмай тынбаймын... Байдың үйіне өрт қоямын!»

	Сейіт пен оның анасы арасында болған әлгі әңгімелердің бәрін солай қайталап жатып Тоқатайдың ойы әлдеқайда шарлап кетті. Одан бері бір жылдан аса уақыт өткен еді. Сол оқиға кенет есіне түскен еді. Ол былай деді:

	Қаранар мен Тіспай арасында әлде қалай қатты бір керіс басталып кетті де, оның соңы қамшы жұмсауға дейін барды. Тістеніп алған Тіспай дәл осы бүгінгі өзіне ұмтылып кеп басың-көзің демей пергілегені сияқты Қаранарды да ұра бастады. Ол әуелі қолын көтеріп өзін қорғалады. Бірақ, қатайып алған Тіспай бір-екі рет ұрумен тынған жоқ. Тіпті, бөстек қағып жатқандай қызына үстіүстіне соға берді. Қаранардың басына, бетіне сарт-сұрт тиген қамшы тіпті тоқтар емес.

	– Қойыңыз енді ақсақал, қойыңыз, жетер! – деді Қаранар кешірім жасап.

	– Иттің ғана перзенті! – деді Тіспай тістеніп, және ұра бастады.

	Қаранар нағашысының қолынан қамшыны жұлып алды да, анадай жерге лақтырып жіберді.

	– Енді болар, нағашы! – деді ол Тіспайдың бетіне тіке қарап.

	Тіспай бұрын да бір шайдың үстінде он рет ашуланып, он рет басылатын келте ойлы, ашушаң адам еді. Өзі білмесе де білгірсіп, ақыл айтқанды жаны жақсы көретін. Сол ақылымен Қаранар сияқты ұр да жықты ел тонап мал ұрлауға, ең ақыры өлімге де жұмсап, мақсатына жетіп тынатын. Екі сөзінің бірінде «Аяма ешкімді. Ол саған жау. Жауды аяған жаралы қалады» деп соғатын. Істегені зорлық-зомбылық болған байға қарсы ай дер әже, қой дер қожа жоқ еді. Сондықтан да ойына не келсе, соны істейтін. Тіпті ақылсыз әрекетін ақылдылық деп ұққан ол әлқандай қылмысын мардамсып, қызара-бөртіп, гүпілдеп отыратын. Сол сәтте ол өзінің малтабары, баукеспе ұрысы Қаранарға қамшы жұмсап, өзі отырған бұтақты өз қолымен кескенін де мақтан ететін.

	Бірақ, Қаранар жұрт сияқты қанға толған қандаладай шырт етпе залым бай – тіпті туған нағашысы болса да беделіне бас иіп табынған жоқ. Қамшыны жұлып алды да, лақтырып жіберді. Бұрын-соңды ондайды көрмеген Тіспай бұл жерде де келте ойлайтындығына басып шар етті.

	– Ойбай, өлтірді мынау! – деп өз маңдайын өзі ұрып айғай салды. – Барсыңдар ма, ойбай Құрбан! Әкеңді қорлады мына кәзап!

	Қаранар долы қарттың қылығына аң-таң боп, әрі ұялып тұрған. Ішінен бұнысы несі, менің нағашым осындай адам ба еді, деп ойлаған. Қасына барып: «Қойыңыз, менен өтсе кешіріңіз», демек боп жақындай беріп еді, қақ маңдайынан тиген қатты таяққа көзінің оты жарқ ете қалды. Қаранар арс еткен аюдай тулап түсті. Қараса ұрған Құрбан екен. Сол кезде он төрт, он бес жастағы жігіт еді ол. Жаңағы әкесінің қолынан Қаранар жұлып алып лақтырып жіберген қамшыны жүгіріп барып ала сала істеген ісі екен бұл.

	Оны көрген бай қой деудің орнына қатулана қайта байбалам салды.

	– Ұр, өлтір, сұлат ит үлек бураны! – деп тістенді.

	Қаранарды тағы да ұрып жықпақ болған Құрбан қамшыны екінші рет жұмсай алмады. Қазір үлек бура атанған Қаранар оның қолынан да қамшыны тартып алды. Сонда да жағасына шарылдап қоймаған Құрбанды соққан жоқ. Жағасынан ұстап алды да айналдыра шиырып жіберді. Құрбан иірген асықтай біраз жерге дейін шыркөбелек айналып барып жалп, ете құлады. Тіспай бұрынғысынан бетер айғайлады. Құрбан орнынан тұра үй ірігесінде жатқан бақанды ала жүгірді. Тіспай да Қаранарды қолына түскен нәрсемен ұрмақ болды. Қаранар сонда да бұларға жұдырық тигізген жоқ. Келгенін келгендей қарсы алды, сілтегендерін өзіне дарытпай тартып алып, екінші қолына жинай берді.

	Әйтеуір бір кезде бұл қақпақыл ойын ешкім араша түспей-ақ бітті. Қаранар самайынан аққан қанды жуды. Ол Құрбан салған дақ еді. Үн-түнсіз өз үйіне барды. Әйелі алдынан шықты. Бағанадан бері болып жатқан сойқанды көзі көріп тұрғанымен істер айласы құрыған әйел ішінен тынып, жер боп біткен-ді. Өмірде ешкімге, ешқашан басын иіп көрмеген Қаранар сыптай бойын тік ұстап, кеудесін кере, кең иығын көтере, дәл бір ұшуға қомданған бүркіттей тас-түйін қалыпта жүретін. Ал, қазір олай емес еді. Тәкәппар мойын төмен түсіп кеткен. Иықтары салбырап, қаусап қалған сияқты.

	– Арысым-ай, жаным-ай, сонша неге босап кеттің. Иықтыдан ықпайтын, қарулыдан қайтпайтын азамат емес пе едің. Мұның қалай? –деп келіп әйелі мойнына оралды.

	– Тәйт! – деп, Қаранар оның қолын қақты да, өзі келген жағына бұрылып қарады. Намаздыгер мен намазшам арасындағы ұзара түскен көлеңкедей серейіп біреу келеді екен. Ол Қаранардың осы әйелі Алмагүлдің соңынан еріп келген ұлы Түймебай еді. Әкесінен екі жасында жетім қалған сәби қазір он алтыда. Құрбаннан бірер жас үлкен. Шешесі сияқты бойшаң және әдемі де жігіт боп келеді. Көрген еркектің көз құртын жеген Алмагүлді Қаранар қатты ұнатып алған еді. Міне, содан бері он төрт жыл өтіпті. Тату, тәтті өмір сүріп келеді. Түймебай да жетімдік көрген жоқ. Сырықтай боп өсті. Ал, Алмагүл бала тумады. Ер көңілді Қаранар әйеліне мыңқ етіп, көңілін қабартпады. Ол ол ма, кейде әйелі ренжіп, «құдайым бізге бір боқмұрынды қимады-ау» деп қиналып отырғанда оның көңілін қайта көтеріп, жұбатып қоятын. «Болар, берер бізге де бір күшікті» деп қарқылдай күлетін.

	– Түймебай да ер жетті. Енді соны үйлендірейік? – дегенді айтып Алмагүлді осы жақында ғана бір қуантқан еді Қаранар.

	Алмагүлдің көзі ұлына түсті. Оның да иығы салбырап кеткен екен. Қаранар әйеліне қарап тіл қатты.

	– Мен бұдан үмітімді үздім. Сойыл соғысарым бар деп ойлайтын едім. Қазір көрдің ғой, тым болмаса Құрбанның жағасынан бір алуға жарамады. Егер бұл өз белімнен түскен бала болса маған қол көтерген адамның қолында өлер еді-ау, әттең! Өзіңнен тумай ұл болмас, деген осы екен де.

	Алмагүл екі қолымен бірдей маңдайын ұстап отыра кетті. Қаранар қайтып еш нәрсеге бұрылған жоқ. Үйге кірді де, киімін киіп, ер қаруын беліне байлады. Содан кейін сыртқа шығып белдеуде тұрған атына мінді.

	– Алмагүл? – деді ол осы кезде әйеліне қарап. Әйелі орнынан қарғып тұрды. Толған айдай толқып тұратын Алмагүл қазір де жаман емес еді. Ұзын бойына жарасқан алма мойны көтере түскен сәл ұзын сопақтау біткен алқызыл жүзі нұр жайнап, қиылған қиғаш қасы, ұзын кірпіктері сүзіле қалыпты. Мөлдір бұлақтай қара көзі сәл жасаурап, Қаранарға қарай келе берді.

	– Қош бол. Енді мені күтпе. Осы кеткеннен қайтып бұл үйге кірмеймін.

	Алмагүл сілейді де қалды.

	Қаранар атының басын алысқа бұрды да, жүре берді. Өзіне көзі жылтырап қараудан бөтен бір сөз айтуға жарамаған Түймебайға бұрылған да жоқ. «Әй, бәсе! Оның кейбір қылықтары адамға еріксіз ой түсіретін еді-ау! Шағайын деп тұрған улы жыланның көзіндей сона бір жылтыраған жанарында әлдеқандай пасық қулық жасырынып жатқан сияқтанатын да тұратын. Міне, сол сыр бүгін анық көрінді. Енді онымен бір үйде тұруға болмайды. Қуып жіберсем шешесінің жарым көңілін одан бетер етем. Сондықтан өзім кеткенім жақсы».

	Іштей осы қорытындыға тоқтаған Қаранар солай істеп еді.

	Тоқатай қиялын шарлаған әлгі оқиға болатын. Сол суреттер жаралы шалдың көңілінен лыпылдап өтіп жатты. Осы кезде оның бойын бір мақтаныш та билеп алды. Он бірге шыққан жас бала түгілі, Қаранар секілді арыстандай азаматтар күш көрсете алмайтын Тіспай көкжалға бүгін өзім емес, Сейіт жұдырық көтерді. Қолындағы қамшысын жұлып алды. Онымен да тұрмай байға тас лақтырды. Тап осындай жанашыр өр мінезді баласын көрген Тоқатай қазір өліп кетсе де риза. Дүниеден армансыз өтеді...

	Көңілі жай тауып, өткен-кеткеннің бәріне салауат деп кешірім жасаған Тоқатайдың еріндері жыбырлап жатты. Сондағы оның қайта-қайта айта беретіні баласы туралы жоғарыдағы сөздер еді.

	Ал, жас Сейіттің бүгінгі көрген-білгені, тұщы етіне ащы таяқ дарытып жұлысқан сәттері оның келешекте өліспей бітіспес жауларымен алғашқы рет бетпе-бет келіп, алғашқы рет ашық майдандағы айқасы болатын.





Төртінші тарау


	Бәйбіше көтерген түйіншек

	Айдалада Құрбан екеуі әжептәуір-ақ төбелесіп еді. Қазір астындағы қызыл қоспағын оқта-текте солқылдақ шыбықпен бір салып бара жатқан Тоқатай ойы тым алыстап кеткен. Ол баласының сона бір Тіспаймен айқасқан күннен кейінгі істерін көз алдына елестетті. Қара шайла ішінде зыр айналған Мейізгүл амалынан айрылған тұтқындай еді. Жанын қайда қоярын білмейді. Енді қазір өріске айдалатын қойлар соңынан кім жүреді? Шалының жатысы анау. Түн бойы ол, әсіресе, көзім деп зарлап шықты. Күйдірген қара киізден бөтен дәрі-дәрмек те жоқ. Гүп болып ісіп кеткен оң жақ көзіне адам қарап болар емес. Оралып кеп тиген сегіз өрме қашының ұшы көздің қарашығын жарып жіберсе керек. Енді қайтті? Бұл күйдегі адам қой соңынан қалай ереді? Ол ғана ма, денесіне түскен бөтен жаралар да жетіп жатыр. Бейшара Тоқатай қой соңынан жүру ғана емес, бұл соққыдан сірә, өзі аман қалар ма екен?

	Тіспайдың малшы, қойшыларға ақырған кезекті даусы және жетті. Сейіт шошып оянды.

	– Апа, таң атып қалған ба?

	– Атты ғой күнім, – дей салды Мейізгүл. – Таңның атқаны саған неге керек, балам?

	– Әкем қалай? – Ол әкесінің қасына барды.

	– Әкең бе? Әкең тәуір сияқты. Тек көзін көп айтады.

	– Иә, оның көзі...

	– Сейіт аржағын айта алмай тоқтады. Үнсіз жатқан әкесіне қарап тұрды.

	– Қайдам балам, бір көзінен соқыр боп қалмаса жарар еді.

	Ұшыға тиген қамшы ма деп қорқамын.

	– Ұшыға дейсіз бе? Ол не болады, апа?

	– Ұшыну, қағыну деген болады. Ондайдың беті аулақ. Егер бола қалса жаман. Әкең бір көзінен айырылып қалуы мүмкін. – Мейізгүл сәл тоқтап жан-жағына қарады. Және сөйлеп кетті. – Қайтеміз құдай басқа салса. Көнбеске шара бар ма? Зарымызды біздің кім тыңдайды? Тек, әйтеуір, жаны қалса екен.

	Мұңая томсырайған Сейіт жалт бұрылып қара шайладан шығып бара жатты. Шешесінің әр сөзі көңілінде. «Ұшыну, қағыну деген болады. Ондайдың беті аулақ. Егер бола қалса жаман», дейді ішінен. Иә, әкесі осыдан көзден айрылса не істейді? Оған кім кінәлі? Әрине, Тіспай, оның балалары. Иә, солар. Бірақ, олар көп. Қаршадай жалғыз Сейіт сонша жуан таяқтарға қарсы не істей алады?

	Сейіт есік аузында түйіліп, түнеріп тұрды. Тау жақ әлі де қап қара екен. Одан бергі жақтағы тегістікте таң құлаң иектеніп, бозарып келеді. Жалғыз-ақ тау төресі Сүрен ата шоқысы ғана бүкіл әлемнің жай-жағдайын, халін тексеріп, өз көзіммен көрейінші дегендей жаппай қарауытып мүлгіген өңге таулардан мойнын асыра соза түскен. Одан бергі кең жазира далада жанға жайлы таң самалы есіп тұр. Жұп-жұмсақ жібек жел көктемнің гүл майсалы жұпар аңқыған даласын ақырын ғана желпіген сияқты. Ерке жел балғын көк шөптермен кейде әзілдесіп ойнап тұрғандай да болып кетеді.

	Түгін тартсаң майы шыққан даланың қазіргі түрі зербарақ кілем сияқты екен. Сызыла сыңсыған сыбызғының естігеннің жан жүйесін тербеген ғажап нәзік ырғағындай белгісіз жылжып атып келе жатқан таң тыныштығын тек бір адам ғана бұзып тұр. Ол Тіспай. Құзғын сәріден сонау жота басына шығып алып айғайлаған бай даусы мөлдіреген тынық көлге тас лақтырып шайқаған тентектей, мына даланың да шырқын бұза түскен.

	Сейіт әлі де өз ойымен әуре еді, байдың жұртты қырып-жойып үркіткен даусы оны да сергітіп жіберді.

	– Тоқатай қайда? Өліп қалмаса, анау қойларды өріске тез айдамай ма енді! – деп тұр бай жота басында.

	Сейіт шайласына жүгіріп кірді.

	– Апа, мен бүгін қой жаямын. Әкем қимылдамасын.

	Мейізгүл аяқ астынан солқылдап жылады.

	– Неге жылайсың, апа? Түнде жыламайтын боп келісіп едік қой.

	Ілбиген ап-арық Мейізгүл баласын құшақтап маңдайынан иіскеді. Етсіз салалы саусақтары дірілдеп тұрғанын Сейіттің көзі шалып қалды. Кезінде оның анасы талдырмаштау келген, бидай өңді, ақ жарқын кісі екен. Баланың кедейліктің тақсіретін аз тартпаған ана соңғы жылдары ауырушаң да еді. Дені сау күндерінде әрқандай жұмысты да жапырып, тіпті мен деген жігіттермен тайталасып істепті. Кеше өзі ілмиіп жүріп Сейіттің әкесін таяққа жығылып далада жатып қалған жерінен жалғыз өзі үйіне өктеріп әкелуі тіпті таңқаларлық-ақ. Сол бір кезді есіне түсірген Сейіт анасының жүзіне телміре қарады. Иә, тіпті шаршап, солып тұр.

	Оның үстіне жас толы екі көзі тіпті мұңлы да екен.

	– Жыламаймын деген ең ғой, апа?

	Мейізгүл көзін сүртті.

	– Қой жаямын дейсің бе? Тағы да әкең сияқты бір бәлеге кезігіп қалмас па екенсің?

	– Ешқандай бәлеге жолықпаймын. Әкем жазылғанша қой соңында жүре тұрайын. Әйтпесе аналар оның мазасын алады.

	Сейіт жүгіріп әкесінің қасына барды. Бетіне үңіліп қарады. Көзі ғана емес, бүкіл бет-ауызы күлтілдеп ісіп тұр екен. Сейіт шошып кетті. Анасына әлдене дей беріп еді, Тіспай зарлауықтың даусы қайта жетті. Сейіт үйден жүгіріп шыға берді.

	– Апа, мен қойларды өргізейін. Қайтып келем, аяғыма не кисем екен ә?

	Иә, бұ да оңай мәселе емес. Өзінің аяқ киімі жоқ. Қазір жалаң аяқ жар, қызыл аяқ қыр кешіп қой жаяды. Саяқ ешкілер араласқан бір отар қойды шашау шығармай, шығынға ұшыратпай, есебі ұрының қолына, қасқырдың аузына түсірмей бағасың. Кешке көген басына келгенде олар әрі тоқ, әрі күйлі болуы керек.

	Өзі де қатты сырқат екенін Сейіт қазір сезді. Ауырмаған жері жоқ. Денесінде таяқ дақтары, бітеу жаралар көп-ақ екен. Ол сыр бермей ептеп жүріп қойды өргізді. Қотаннан бәрін тегіс шығарып ауыл отырған жайлаудың теріскей бетіне қарай айдады. Кенет оның алдынан қолына таяқ ұстаған Тіспай шыға келді. «Апырмай, сонау жота басынан мұнда қалай тез келіп қалды? деп ойлады Сейіт. Жүзі де қатулы екен.

	– Сен қайда айдап барасың малды. Әкең қайда? – деді ол Сейіттің тұла бойына көзімен сұқтана қарап. Ішінен: «Кеше мынаның да Құрбан мен Кенжеғұл дал-даласын шығарған екен-ау? Шегедей боп қарашы, өзі сонда да мыңқ етер емес» деп ойлады. Сейіт мүдірген жоқ.

	– Әкемнің көзін шығарыпсыз. Денесінде сау тамтық жері жоқ.

	Жатыр, – деді.

	– Ім..м, солай ма?

	– Солай.

	Бай Тоқатай туралы сөзді созбады. Малының қамын ойлап, енді кім бағады деп тұрды да:

	– Онда қалай, қойларды өзің бағасың ба? – деп сұрады.

	– Өзім бағамын.

	– Абайла, ит құсқа тағы да қырғызып алып жүрме!

	– Жесе бір-екеуін ғана жер. Бәрінен ажырар екем деп қорықпаңыз.

	Тісбайдың бір қарағанда сары шұнақ күзен тәрізді ашушаң, тырнағына іліксең быт-шытыңды шығаруға әзір тұрған жалпақ беті қып-қызыл боп кетті. Адамның өкпе-бауырын тесіп өтердей мейірімсіз жабайы мысықтың көзіндей тарғылданып кеткен ашулы көздері шатынап, жиектері қызарып шыға келді де, әшейінде ішке кіріп тұратын қабағы ісініп, сиырдың әукесіндей салбыраған бұғағы бүлкілдеп, ұрты мен еріндері жыбырлап, Сейітке төніп келді.

	– Иттің күшігі, не соғып тұрсың?

	Сейіт ақырындап шегіншектей берді.

	– Не дедің сен? – деп бай және өз сөзін қайталады.– Қане, тағы бір айтшы?

	– Сіз, тіпті, менің дегенім қазір ғана бола қалғандай көрдіңіз ғой. Өзіме сенбесем алдыма мал салып қайтемін, – деді ол байдың бұрынғысынан бетер ісініп бара жатқан түрінен қаймығып.

	Тіспай баланы сығымдап, езіп тастауға ұсынған қолып тартып алды.

	– Е, міне, енді келдің нәшіңе. – Оның жүзі де сәл жыли түсті. – Басында осылай деуің керек еді.

	Сейіт төмен қарап, яғымен бір түп құлқайырдың түбін түрткілеп тұрды. Тіспай оған жақындап келді де, құлағынан ұстады.

	– Дегенмен,– деді ол Сейіттің құлағын жайлап сілке тартып. – Қайсар екенсің. Өзің маған тіке бір қарашы? Әне, айтпадым ба, көзіңде де от бар екен. Солай, солай. Ия, замана деген өзгеріп келеді. Бәрі сендердің, кедейлердің жағын жақтап, мұңын мұңдайтын түрі бар. Сонда сен, әрине, бір жерден шығасың. Ия, оным бір хаттың қара басында, яғни басшы адам боласың дегенім... Ім..м! – деп бай Сейітке және шүңірейе қарады. – Өйткені, сен далада, сонау қара шайлада шыныққан құрыш болғалы тұр екенсің. Ондай болат қап түбінде жатпайды! Кеше сен сол қасиетіңді көрсеттің!Әкең де жас кезінде сен секілді қайсар-ақ еді. Бірақ...

	Сөзінің аржағын айтпай тоқтаған Тіспай солай дерін десе де, соншалық үлкен сөздерді кедей баласына, оның әкесіне қимағандай іші удай ашыды. Қайтадан тұнжырап, түнеріп тұрды. Бір кезде артына жалт бұрылды. Жуан тобылғы таяғын әр жерге қадай тастап жүріп кетті. Солай бара жатп Тоқатай семьясына істеген қиянаты есіне қайта түсті. Ол ғана емес, қазір абайсызда аузынан шығып кеткен замана, келешек, қыныда жатпас болыт пышақ – қара шайлада шыныққан құрыш жайлы ойлары жүрегіне қуаныш емес, қорқыныш ұялатты. Иә, солай-ау! Халық алдында барлқ істеген қылмысына әйтеуір бір күні жауап береді. Ол күндердің енді жақын қалғанын да сезеді. Бұдан былайғы өмірі бес саусағындай санаулы. Сондықтан да бай өзін торға түскен жаралы жолбарысқа балайд да, жан ұшыра бұлқынады. Басн тауға да, тасқа да соғады. Бұрынғыдй тыныш жатып ұйықтау, керілген маңғаз өмір бұл күнде онда жоқ. Күн сайын кең дүние тарылып, оны қыса түскен. Қазір кеш жатып, ерте тұрады. Көзін аша сала мал-мүлкін түгендейді. Басқасы былай тұрсын, әрбір тышқақ қозы мен лақ, құлын-тай, тана-торпақ, бота-тайлақ оның жанары алдына көлденеңдейді. Төрт түлік малдың әр күні таңертең қарасын көрмей, жаңағы өзі шыққан жота басында тұрып, барлау сап, әрбір бақташының кешке берер есебіне дайындығын көңілінен өткізбей, жаны жай таппайды. Кейде ол: «Мына тарылған заман қайтер екен? Мына мыңғырған мал кімдердің алдында, кімдердің аузында кетер екен?» деп, зәресі қалмай алас ұрады. Оны жатқызбайтын, күнде зар қақтыратын осы қасірет.

	Сейіт бай соңынан біраз қарап тұрды. Бірақ, оның не ойлап бара жатқанын білген жоқ. Алайда, ол іштей тым қатулы еді. Тістеніп, жұдрықтарының түйіліп кеткенін сезер де емес. таяғын анда бір, мұнда бір тастап жылжыған байдың жауырыны бұрынғыдай күжіреймей, лезде бүкірейіп кеткеніне ол таң қалған сияқты.

	Өзінен өзі құты қашып бара жатқан байды Сейіт солай ұзатты. «Замана өзгеріп келеді. Бәрі сендердің, кедейлердің жағын жақтайтын түрі бар!» дейме, қалай, дейді оның ойы. Қара шайласына жеткенше асықты. Аузында тіспайдың сөздері. Тіпті қазір ол не айтса, бәрін қайталап келеді.

	– Апа,– деді ол келе кәдімгі балалық ерке мінезіне басып.

	Анасы шайладан шыға бере оның қолына әкесінің шоқайын ұстатты.

	– Мынаны ки. Әкең айтты, осыны кисін,– деді.

	– Мынаны?

	– Иә. Соны ки.

	Сейіт үндемей қалды. Қолындағы әкесінің шоқайы. Көңілінде Тіспайдың сөздері. Бірақ, ол шешесіне еш нәрсе дей алмады. Ұстатқан шоқайға қарап аң-таң боп тұрды.

	Бұл киім Тоқатайдың ақ шоқайы. Өткен қыста байдың соғымға сойған сиыр терісінен тіккен. Әбден иін қандырған тері аппақ еді. Әкесі оны оқта-текте ғана бір киетін де, одан кейін бейне думантой, мерекелі жиынға сақтағандай, әдемілеп тақтап, тозығы жеткен ескі жүк аяқтың үстіне қойып қоятын. Мейізгүл баласына сол шоқайды ұсынып тұр.

	– Әкеснің қадірлеп киетіні еді ғой бұл. Басқасын берші апа?

	– Сенен артық емес. Тек аяғыңды қажамайтын етіп ки. Қанша дегенмен ол қатқан қам тері ғой.

	Шайла алдында отыра қалған Сейіт шоқайды аяғына сұқты. Үлкендеу екен. Мейлі, жарап жатыр, деп ойлады да, балтырлық қонышты сыртынан қадап, әдейі жасаған қам қайыс бауымен шандып тастады. Екіншісін де солай киіп, орнынан тұрды.

	– Мә, әкеңнің қалпағы. Таяғы анау жатыр. Енді үстіңе не киесің, ә? – деді қамқор ана.

	– Не киетін едім. Осылай жүре берем де.

	– Ойбүй, балам-ай, күн өтіп кетеді ғой!

	Мейізгүл ойланып қалды. Әкесінің жыртық шекпені үлкен. Иә, дегенмен, есіне түсті. Өзінің де бір камзолы бар екен ғой. Соны кигізе салады да.

	– Сейітжан! – деген осы кезде әке даусы жетті. – Аяғыңа кидің бе?

	Алдына жүгіріп барған Сейіт не кигенін айтып жатты. Тоқатай оның аяғын қолмен сипап көрді.

	– Мұның дұрыс екен. Ал, енді...

	– Немене, әке?

	– Абайла, балам. Сақ жүр.

	– Жарайды.

	– Дем алам деп ұйықтап қалып, алдындағы малыңнан айрылып, масқараға ұшырама.

	Әке кеңесін тыңдай отырып Сейіт ертеңгі асын ішті. Анасы бұл кезде күндегі Тоқатай алып кететін сияқты монды қабақ – торсыққа көже құйып, бір күлше нанды орамалға орап, дайындап қойды. Орамалды беліне байлап, сыртынан киізбен қаптаған қабақ торсықты дорбаға салып мойнына асып алады. Кешке дейінгі тамағы солар. Осы екі арада ата-ана бірдей ақыл айтып жатыр. Сейіт, әсіресе, әкесінің сөйлегеніне мәз. Иә, ол сөйлей түссе екен, ақылын айта түссе екен.

	Баланың ойы солай. Әке даусын естіген сайын оның кешеден бергі көрген қасіреті есінен шығып, төбесі көкке жеткендей қуанады. Ыржиып күле береді. Көңілін шаттық сазы кернеп кетеді. Тіпті қазір бойы да бір қарыс өсіп қалғандай сезініп тұр.

	Сәлден кейін Сейіт әлгінде ғана өріп кеткен қойлар жаққа қарай сәл қисаңдай басып кетіп бара жатты. Әшейінде оқтай түзу жүретін бала әлденеден ауырсынатын сияқты. Қара шайла есігіне сүйеніп, баласының ізінен қарап қалған Мейізгүл ана көзіне еріксіз жас үйірілді. «Аллам, е, жаратқан ием, қаршадай құлыншағыма өзің жар бола көр!» деп, жалбарына дұға оқыды.

	Кіп-кішкентай Сейіт бидай көже құйған қабағын қазір бір қолына ұстап, екінші қолымен әкесінің таяғын желкесіне салып, оның мыжырайған көнетоз қалпағын басына киіп алған. Қалпақ үлкен-ақ болатын. Тіпті ішіне тер сіңе-сіңе шайырланып әбден қатып, сірі боп қалған. Сондықтан да ол сап-салқын еді. Қазір желкесіне дейін жауып кеткен қалпақ астынан Сейіттің жылтыраған тек көздері ғана зорға-зорға көрінеді. Ал, жас қойшы артына қарар емес. Қыбырлап ұзап, қыр асып барады. Ойында жаңағы әзірдегі Тіспай сөзі. Ол жымияды. Ол қуана күледі. Ол түнде ғана сен байдан өш алмай тынбаспын деген сөздерін қайта есіне түсіреді... Ол бір кезде бұлдырап бас жағы ғана қылаңдап біраз көлбеңдеді де, бірте-бірте суға сіңгендей ғайып болды.

	Мейізгүл ана көзінің жасын сүртіп қатты күрсінді де, ауырлап жатқан шалының қасына барды.

	***

	Түн бойы көзім деп зарлаған Тоқатайдың таң атқасын да жаны тыныш таппаған. Тек мал-мүлкін түгендеп, құзғын сәріден, құзғынша қаңқылдап, айғай салған бай даусынан оянып, шешесіне қойды бүгін өзім жаямын деп басалқалық жасаған Сейіттің жүрегін ауыртпау үшін ыңқылсыз, тіпті, баласына ақыл айтқан боп та жатқан-ды. Ал, әкесінің сондағы халі жаман емесін көрген Сейіт қандай қуанып еді. Оның әрбір сөзін ықылас қоя тыңдап, мәз болған. Жыламсырап, көз жасын төккен шешесіне ренжіп, «бұдан былай мұндай әдетті ұмыт, апа» деп жұбатқан.

	Тоқатай баласының анасына азамат сөзін айтып, қуат берген қылығына да іштей қатты қуанып еді. Жанын жеген ауруын оған сездірмей шыдап та бақты. Сонда алласына мың рет тәуба жасап: «Менің қарашығым, жоқ-жоқ, сұңқарым! Тек аман бол. Саған, әйтеуір, жаратқан иемнің көзін тура қылғай. Ежелден жалғыздың жары өзің едің ғой құдайтағалам. Жедеп-жабап жүре гөр жалғызымды!» деп күбірлеп жатқан.

	Тоқатайды Мейізгүлдің даусы селк еткізді.

	– Сейіттің әкесі? Әй, шал!

	Даладан шайлаға жүгіре кірген Мейізгүл тілінің ұшында тұрған сөзін айта алмай, тіпті алқынып тұрды.

	– Әй, Сейіттің әкесі, осында бай келе жатыр, бай! – деді ол бір сөзді ентіне, тұтыға үсті-үстіне қайталап.

	– Бай дейді?

	– Иә, байдың өзі. Ен...ен... енді қайттік!

	Тоқатай жауап қайырып үлгерген жоқ. Бар істегені теріс қарап, жыртық дамбалды құйрығын ашып жатты. Қара шайла ішіне

	Тіспай кіріп келді.

	– Бұл не жатыс? Тіпті шолжайлап, абыройыңды жабуға да шамаң келмей қапты ғой.

	Естімеген, білмеген болған Тоқатай тырп етпеді.

	– Мынау өзі тірі ме, жаны бар ма? – деп, Тіспай қара шайла есігіне сүйеніп, өң-түссіз сілейіп қалған Мейізгүлге қарады. Ол тұтығып еш нәрсе айта алмады. Тіпті, ашық қалған шалының үстін жабуға да шамасы жоқ сияқты.

	– Әй, Тоқатай?

	Жауап қайтқан жоқ.

	– Тірісің бе өзің? Қане, маған қарашы? Әй, Тоқа!

	Ептеп бұрылып бетін бүркеген ескі орамалды ақырын көтерген Тоқатай:

	– Міне, көр өз көзіңмен. Ала алмай қалған тағы да өшің болса аянба, алып қал, – деді шімірікпестен.

	– Не дейді, мына ит?!.

	Жауап жетерлік-ақ беріліп еді. Бірақ, Тіспай сөз көтеретін, оны ақылға жығып екшеп көретін адам емес-ті. Ал, оның үстіне жасынан талап үйренген Тоқатайды ол ешқашан тірі жан санатына қоспайтын. Жастары ұялас күшіктей қатар және руы аталас, ағайын адамдар болғандарымен терезелері тең өспеді. Бірі бай, екіншісі кедей баласы болды. Дәрежелері тең түспеді. Екеуі кейде тату, кейде дүрдараз өмір сүрді. Жалпы, Тіспай өзінен ақылпарасаты артық Тоқатайды жасынан-ақ жақсы білген. Тек не керек оны елеп жол берген емес. Ішіне бір тал қыл симайтын тар құрсақ, ашқарақ, қызғаншақ, әрі сараң еді Тіспай. Сол күйі қалды. Және өмірі не өз үйінен, не бөтен үйден қанша ішіп-жесе де тойып көрмеген, әрқашан біреуден алуды, жырып жеуді, күшін пайдаланып, өзін аяғының ұшымен көрсетіп, кемсітуді ғана білген. Ал күндердің күнінде әлгі адам өліп бара жатса аузына су тамызуға жарамайтын Тісеубекті (оның шын аты осылай еді) жұрт келекеле Тіспай деп атап кеткен-ді. Ашулы, азулы, дөрекі Тіспай оған арланған жоқ. Өздері өмір сүрген қалың ел – Қаңлы руында «аузы қисық болса да байдың ұлы сөйлесін», деген қағиданы пайдалана білді. Сөйтіп, өтірік болсын, шын болсын, дұрыс болсын, бұрыс болсын, оның айтқаны айтқан, дегені деген боп кеткен. Қазір өзін құйрығына теңеп жатқан әлсіз Тоқатайды ол түсінбеді. Бар білгені бір ауыз сөзге келмей айғайлап, айналаны басына көтеретін ұр да жық топастығына басты. «Не дейді, мына ит!» деп дүрдие қалды. Ал, қаны қарайып, байға деген өшпенділігі тұла бойын кернеп жатқан Тоқатай сасқан жоқ.

	– Ит дейсің бе? – деп шақ етті.

	– Иә, итсің!

	– Сірә, мен осы сөзді сол қанға тойған төбеттің өз аузынан есітіп тұрған жоқ па екенмін!

	Тіспайдың төбесінен там құлағандай болды.

	– Не дейді мынау ит кедей? Басы байлаулы құл!

	Көзі шарасынан шығардай шатынаған Тіспайдың дауысы қара шайланы басына көтерді. «Мына жатқан иттен бұл өмірде есітемін деген сөзім емес еді» деп, аһ ұрды.

	Кедейдің қу тақыр желкесіне сол мінгенім мінген, қорлағаным қорлаған деп ойлайтын еді ол. Өз малайына кісі не істемейді? Менің де малайымның бірі Тоқатай. Оның шыбын жанын қазір суырып аламын десем де еркімде дейтін. Солай болып та келген. Бірақ...

	Байдың іші әлем-жәлем боп, жүрегі сыздап кетті. Жаңа Сейітті көргенде ойына келгендер қайтадан оралып, көңілін астаң-кестең етті. «Айтып ем ғой. Міне, мына тілдің шығуы тегін емес. Демек, біткенімнің алды осы болды. Баласының түрі анау. Мұның түрі мынау. Бұдан артық енді не болады?»... Осы сөзді өз аузынан есітіп тұрған жоқ па екенмін? – деді ғой Тоқатай. – Ой аллай!» Кешегі оқиға да есінде. Бұл да өмірде болмаған жағдай. Өз әрекетінен ұялып немесе сол бір істеген оғаш ісіне жауап беріп, тіпті ол туралы соңынан ойланып көріп пе еді Тіспай? Заман не боп барады, не сұмдық? Түйе алдына қаратып дәрет ұсататын бопты дегенге сенуге болар, бірақ адам өміріндегі өзгеріп келе жатқан мына сияқты пәлеге сену...

	Тіспай туғалы міне бірінші рет өз айғайы артынан ала жүгіретін таяғын, ол жоқ жерде жұдырығын жұмсамай, тістене бозарып қалған. Кейде жұрт тамақтан соң үн-түнсіз осылай маңқиып отыратын кездерін көретін. Сол кезде ол бір нәрсе ойлап кеткен жан сияқты көрінуші еді. Қазіргі түрі содан аумайды. Бірақ, ол терең бықсып, шала өртеніп отырған. Оның ойы ұсақ-түйек мал-мүлік айналасында болатын.

	– Кедей ит пе, жоқ бай ит пе, оны бір құдайдың өзі білер.

	Келіпсің, неге келдің, соныңды айт! – деді Тоқатай.

	«Мынау мені сыйлаудан қалған екен. Қарашы, тіпті өктем, «сен» дейді. Айтам ғой, кедейдің заманы келе жатқаны рас. Ия, солай. Бұлардың қолына билік тисе... Түу, Онда... Кім білсін, әлі қандай заман боларын?» деп отыр бай.

	– Көзімді соқыр еттің. Енді тіріде көрге тықпақпысың? Одан қорқар мен емес. Апар тезірек!

	Тоқатай және солай деді.

	Шошынған бай не деп жауап берерін білмей, жалтақтап біресе Тоқатайға, біресе қара шайла есігінде әлі сілейіп тұрған Мейізгүлге қарады.

	– Не дейді, көзімді дей ме, оған не болыпты? – деп сұрады.

	– Оң жақ көзі шығып кеткен бе, әйтеуір түрі жаман. Түн бойы зарлап, тыныш таппады.

	Мейізгүл осылай деді де, солқылдап жылап теріс айналып кетті. Солай тұрып қырық жамаулы көйлегінің жеңімен көзін сүртті.

	Қатулы Тіспай қайтып еш нәрсе сұрамады. Тоқатайға да қараған жоқ. Ақырын орнынан тұрды да, ұзай берді. Көз алдында Тоқатай, оның қазір ғана өзі кіріп барғандағы жатысы. Құлағында ашулы қарттың үні, ашынған жаннан шыққан ащы, әрі уытты сөздері. Солармен қатар, ішінде іліп алар дүниесі жоқ қаңыраған қара лашығы. Бәрі-бәрі сайрап, саңқылдап, сөйлеп тұрғандай.

	Тіспай сүрініп кетіп, құлап қала жаздады. Тез есін жинады... Апырым-ау, өмір бақи естігенде келе жатқан жанның бас панасын көріп тұрғаны да осы екен ғой. Әй, құдай-ай! Тым болмаса бұл шайлаға жылына басын бір сұғып: «Қалайсың, Тоқа? Нең бар, нең жоқ»,– деп ар жағынан болмағанымен, бер жағынан жаны ашығансып жүрсе несі кетер еді? Қап, өкінішті өмір-ай!

	Солай дейді оның ойы. Бірақ, тым жуандап кеткен мойыны айналасындағыларды көруден қалдырған екен. Ондайды еске алмай кеткен дала көкжалы қазір өзін-өзі кіналап келеді. Жақында ғана ол бір өліп тірілгендей азап шегеді. Сол Тіспай әне өз көлеңкесінен өзі қорқып барады.

	Тағы да ол бағана өзі айғай салған төбеге шығып отырды. Бәйбішесін жеке бөлек шақырып алды. Сөйтіп, оған бүгінге дейін үй ішінде өзінен бөтен бір жанға сездіріп көрмеген сырын ағытты.

	– Бәйбіше! – деді, ол. Басына су жаңа ақ жаулық, үстіне ақ жібек көйлек, оның сыртынан доғаба қамзол киіп, аяғындағы әміркен мәсісін жарқ-жұрқ еткізе сызыла басып кеп байдың оң жағына, мамықтай жұмсақ көгалға, отыра кеткен Гүлпаршаға. – Жасың егде тартқанымен, жаның жас-ау өзіңнің. Осы екі ортаға сонша құлпырып, былқ-сылқ етпей-ақ келуіңе болар еді ғой. Мен сені қазір көркіңді көрейін деп емес, ақылыңа арқа сүйейін деп шақырдым.

	– Е, енді көзің менің киім киісіме түсті ме? – деп шақ етті бәйбіше. Басынан бір ауыз сөз асырмайтын секемшіл жан қабағын түйіп, бұртия қалды.

	– Не болды, жанып кеттің бе? – деп алара қарады бай. Гүлпарша шалдың үнінен секем алды да, райынан тез қайтты.

	– Айта бер, бай ием, – деп жұмсарды. – Қандай жау бізді шапқан?

	– Саған шапқаны керек пе еді?!

	Гүлпарша байдың түйілген қабағынан шошып кетті.

	– Өзің соңғы кезде сұмдық өзгеріп барасың. Сонша...

	Сөзінің соңын Гүлпарша бітірмеді.

	– Таптың. Өзгеріп барам.

	– Таңның атысын, кештің батысын біліп көрмеген маңғаз мінездерің қайда? Сағынып та жүрмін соны.

	Тіспай бәйбішесіне бұрылып оның жүзіне бағжия қарады. Ат жақты, қызыл шырайлы жүзі баяғыдай гүл жайнап тұр екен. Тұрқы әдемі тартылған қыр мұрнына жарасқан, қарлығаш қанатындай қастары да кере қарыс, ақ маңдайына өң беріп қиылып тұр. «Сырлы аяқтың сыры кетсе де, сыны кетпейді» деген деп ойлады Тіспай. Бір кезде сұңғақ бойлы, аққудың көгілдіріндей кербез сұлу Гүлпаршаны көңілінен өткізді. Қазір егде тартқанымен еңкеймей, жалпайып жайылып та кетпей, сол жас кезін еріксіз еске түсіріп, жастық шақтарға саяхат жасатқандай да боп кетеді.

	Алайда, Тіспай қабағын қайта түйіп алды.

	– Тыныштықты сағындым дейсің бе? – ол нақ сүйеріне бұрылып.

	– Бір мен ғана болсам еш нәрсе емес қой.

	– Олар да ма?

	Тіспай мыртиған жуан сұқ саусағын шошайтып ауыл деңгейінде жүрген адамдарды көрсетті. Бұл сай ішіндегі байдың бәйбішесі отыратын ақ шаңқан үйінен бөтен бірен-саран қоңыр отаулардың екеуі екі тоқалдыкі еді де, қалған қара қоңыр үйлер, одан кейінгі лашықтар малшы-жалшылар мен байдың жақын ағайын-туғандарының ханалары-тын. Отан иелерінің бәрі байдың қабағын, қимыл-қозғалысын, жақсы пейілін күтетін. Бай пейілді, көңілде болса олар да жадырап, жайнап жүріп ол үшін жұмыс істейді. Ал, бай айғайға басып, бей-бай сөздер айтып төбе басында тұрғанда ауыл үстін қара тұман қаптап, дүлей дауыл соғып тұрғандай болатын. Әсіресе, кешеден бері үйде береке қалмаған. Соққыға жығылған Тоқатай біреу болғанымен, оның қайғысына ортақ бола тұра, байдан қорыққанынан көңілін сұрап шығуға да батылы жетпей отырғандар аз емес-ті. Солардың бірі Жалбағай және оның семьясы болатын. Әшейінде есікті тындырмайтын аусар Молтабан да зым-зия жоқ боп кетті.

	Гүлпарша түксиген байдың саусағы ұшымен нұсқаған адамдарға қарады. Бәрі де зыр жүгіріп жүргендерімен, олардың да есі-дерті, назары осы төбе басында еді. Бәйбіше оны жақсы ұғатын. Сондықтан ол тура жауап қатты.

	– Олар да, – деді бай жүзіне тіке қарап. – Кешеден бері бәрінің ішкендері ірің, жегендері желім!

	– Апыр-ай, ә?

	– Солай.

	Бай жауапсыз біраз отырды.

	– Ендеше, екінші жаңалықты есіт. Анау иттің, – ол Тоқатайдың шайласын тағы да мыртық саусағының ұшымен нұқып көрсетті. – Кеше ашумен бір көзін шығарып жіберіппін.

	– Ой, тобай, ә? Сұмдық-ай, ә? – Бәйбіше шын күйзеліп қалды. – Ұят-ай, қап!

	– Мен оған қиналып отырғаным жоқ. – Бай қынжыла күрсінді. – Қазір кедейлерді қорғайтын үкімет келе жатқан көрінеді. Жұрттың айтуларына қарағанда...

	Басын шайқап, сөзінің соңын айта алмай тұтығып отырды, Тіспай.

	– Не дейді, кедейлер өкіметі дейсің бе?

	– Дәл өзі.

	– Есің дұрыс па! Не соғып кеттің? Және ол қараң қалғыр өңкей тобырға билікті кім ұстата қойыпты?

	Гүлпарша күйіп-пісті. Бір отырып, бір тұрды.

	– Не естіп отырмын? Балақтағы битті басқа шығарған заман келе жатыр дегенге сенейін бе, сенбейін бе?

	– Сенсең де, сенбесең де сол. Бірақ, олар әлі еш нәрсе білмейді. Ақыр бір күні білулері хақ. Ал енді біз сияқты біраз байлардың Қытай өтіп кетіп жатқандары да бар көрінеді.

	– Қытайы құрысын. Ендігі көрмегенім сол қара қытай екен ғой. Өзің қисық жайылған үлектей әр бұтаға бір соқтықпай, дұрыстап айтшы. Не өкімет ол?

	– Иә, кедейлер өкіметі осы күні Тәшкенге жетіпті. Ол жерге жеткені бізге де келгені дей бер. Егер келе қалса, өзіміз ғана емес, барлық жиған-тергеніміз, мал-мүлкімізбен қоса Тоқатайдың әлгі менің қолымнан шыққан жалғыз көзінің садақасы боп кете беретін көрінеміз.

	Гүлпарша бәйбіше дірілдеп кетті.

	– О, жәдігөй, қу мүйіз сорлы. Пәленің төніп келе жатқанын біле тұра, есігіңдегі малайды сонша қорлағандай немене, онда әкеңнің құны қалып па еді?

	Тіспай бұрынғысынан бетер түнеріп кетті. Төмен қараған күйі едәуір отырды. Енді бір кезде білектері мен салалы саусақтарында тізіле жарқыраған алтын-күміс білезік пен сақиналарын біресе алып, біресе қайта салып күйіне, күңірене күрсініп, бір жанып, бір сөніп отырған нақ сүйеріне қарап және тіл қатты.

	– Ендігі амалын өзің тап. Әйтеуір алдын алу керек. Сірә, өткен жылы қапыда қолдан шығарып алған Қаранарды да іздемей болмас. Оның да жөнін ойлап көр. Есітуіме қарағанда өзінің Сіргелісіне барып үйленіп, сондағы ағайындарының бетке ұстары боп отырған көрінеді. Егер ол осында жүрсе, мүмкін ордаңа от жолатпас. Мүмкін, айтар аузың, сілтер шоқпарың болар.

	Бай осылай деді де, орнынан тұрды..

	Арада аз уақыт өтпей-ақ жұрт ақ шаңқан үйінен шыққан Гүлпаршаны және көрді. Әркімдер-ақ жүрген-тұрған жерлерінен, үй іргелерінен жаңағы бір әзірде де сығалап қарап қалған еді. Қазір олардың назары, енді жыра-жырамен жалғыз жортқан қара құлақ қарт түлкідей, жан-жағына өте сақтықпен көз тастап келе жатқан бәйбішеде. Оның бір қолында үлкен түйіншек, екінші қолында бүйірі қампиған қапшық-дорба. Салмағы әжептеуір-ақ жүкті Гүлпарша белі қайыса жалғыз көтеріп барады.

	Гүлпарша еш қайда емес, тура Тоқатайдың шайласына барып кірді.

	Бұл жағдай ауыл кенересіне алып Қаратау құлап түскендей, ғажап бір оқиға болып көрінді. Ал, ала дорбаның да, үлкен түйіншектің де сырын ешкім жөпелдемеде білмеді, біліп те үлгермеді. Өйткені, сол екі ортада Тоқатайдың қара шайласынан құр қол шыққан бәйбіше тура үйіне тартты. Енді бір кезде ол өзінің ел көшкенде мінетін тайпалма жорғасына отырып ауылдан шығып бара жатты. Мұнысы Қаранарды іздеп шыққан беті еді. Бірақ, бұл кетістің де мәнін бай мен бәйбішеден бөтен бір жан сезген жоқ.





Бесінші тарау


	Қара қылыш

	Жол әлі ұзақ. Қызыл қоспақ асығар емес. Жап-жалпақ май табанын қара жол топырағын абайсызда шаңғытып алмайын дегендей, ол жәйімен, тіпті еппен, есеппен басады. Үстіндегі қаудыр шал – Тоқатай да асығуды қойған сияқты. Қарт бағана бай баласы Құрбан екеуі арасында болған оқиғаны да ұмытқан. Түйенің бір сыдырғы мимырт жүрісіне көніп, кейде қалғып, кейде тіпті ұйықтап келеді. Уақыт бесін кезі. Осы жүріспен де күн бата үйге жетем, дейді ішінен қарт...

	Дәл осы кіші бесінде жалпақ даланың оңтүстік жағынан келген қос салт атты о баста, үйден шықпай жатып, көздеген бекетті Үш асудың батыс жақ ойысына жетіп еді. Бөгде жанның көзіне шалынбау үшін бұлар төте жолдан безген. Соқпақсыз сарыла тартқан суыт жүріс өздерін әбден қажытқан. Кейде тауға шығып, кейде ойға сүңгіп кетіп отырды. Ат ізі қайда түссе де жер беті алуан зерлі кілемдей. Шалғын шөп жүргіншілердің үзенгісіне оралды. Бұлардың бірі – ұзын бел, күрең төбелдің үстіндегі тебінгіге аяғын қатты тірей, шірене отырған орта жас шамасындағы жирен сақал, сыптай ұзын бойлы, ат жақты қара сұр кісі. Ол бағанадан үнсіз келе жатқан. Осы жерге жеткенде шыдамады. Қасындағы қыр мұрынды, осы бір кездерде бұрынғы мінезінен мүлде өзгере қап, қынабынан суырған қылыштай жалақтап келе жатқан жас жігітке әнтек бұрылып сөйлеп кетті:

	– Уай, Кенжеғұл, – деді бүлкілдеп. – Кісіні ентіктіріп біттің ғой. Аттар да көбікке шыланды. Әкеңнің ала алмай кеткен ақыреттік өшін осы бүгін-ақ қайтармақ па едің? Сүйегі жер астына түскенмен көзін әлі топырақ жапқан жоқ әкеңнің. Құрбан екеуіңнің ізіңді, ол көріңде де аңдып жатқанын мен де ішке түйген жанмын. Туған нағашым болғанымен, туған әкемнен артық көруші ем. Мені жасымнан баулыды, тәрбиеледі. Маған осы бүркіт қанатты ең әуелі құдай, қала берді Тіспай нағашым берген. Білесің бе?

	– Неге білмеймін, білем ғой, аға! – дей салды Кенжеғұл. Байдың ерке өскен кенжесі бөтен дей алмады және Қаранармен айбайлап сөйлеспесе болмайтынын жақсы біледі.

	– Ендеше, ендігі үлкендерің мен.

	– Әрине сізсіз.

	– Солай. Нағашым маған иек артпаған кезі бар ма екен? – деп келе жатты да, өзіне өзі жауап берді. – Жоқ. Бұл күндердің оқиғасын өзің де білесің. Оларды айтып мақтанбаймын. Ал, сонау 1920жылдарда, дәлірек айтсам одан да бұрынырақ, бұл төсте үлкен шайқастар болған. Қазақ, қырғыз, өзбек, тәжік және түркмен болып, мұсылмандар туын көтерген.

	– Ту көтерген. Неге? – деп Кенжеғұл құлағын түре жақындады.

	– Неге дерің бар ма?! Мақсат Совет өкіметін жөргегінде жойып, Тәшкенде мұсылмандар хандығын құру еді. Тіпті, патша да осы Тәшкенде болсын. Бұрынғы Түркістан шығыстың ақ пайғамбар ұстатқан ақ туын мәңгі ұстап тұрсын, сөйтіп мәңгі жасасын, деген ұран тасталған. Тіспай нағашым ол кезде қырықтың бел ортасындағы жас кезі, мен болсам отыздың ішінде едім.

	Кенжеғұл тіпті қызға түсті. Ол Қаранарға тізе қағыстыра жүріп кейде әрқилы сұрақтар беріп қояды.

	– Мен сөзінен ойы бөлек жүретін екі жүзділерден емеспін ғой. Жансам бір-ақ лап етем, сынсам қарс етіп бір-ақ күйреймін. Сонда мені нағашым өлімге жұмсады. Мен тайсалмадым. Бір топ жігітпен адам аспас, шайтан ғана жортар асулардан асып сонау Ферғана, Қоқан, Нұраталарға дейін бардым. Сол жолымда Тәшкенді басып алу үшін келе жатқан жеңіл отрядтың (басмашылар өздерін солай атаған) алдынан шығып кездестім, менің кім екенімді білген соң мұсылман қауымының сардары көп кеңес берді. Тәшкеннің шығыс жағында елден сарбаз жинап жәрдемге келетін болыңдар. Азықауқат, киім-кешек, ат-көлік өздерінен, ал қару-жарақ бізден, – деді.

	Қаранар жирен сақалын сипап-сипап қойды.

	– Мен соның бәрін нағашым бастаған игі қауымға айтып келдім. Қолына тұз, нан ұстаған біздің адамдар жеңіл отряд сардарын Ақангерен шатқалдарының бірінде қарсы алды. Сол жерде тіл табысып, қолдарына құран, нан ұстасты. Ақ пайғамбар жолында бір қасық қанымыз қалғанша балшайбектермен, Совет өкіметімен күресеміз, деп нағашым дүйім жұрт атынан ант берді. Біз нағашымның әрбір сөзін қайталап айтып тұрдық. Сөйтіп, біз Тәшкенді коммунистерден азат ететін жеңіл отрядтың сардарынан қару-жарақ алып, оның шығысындағы қанат болдық. Алмалықта штабымыз тұрды. Ана жағы Тойтөбе, мына жағы Пәркент, Зәркент, тіпті, қазіргі сонау Қазалкент, Қожакенттерді балшайбектерден қорғау жолында жан аямадық. Бірақ, – деп, Қаранар мұңая күрсінді. – Ақыр соңында балшайбектер бізді жеңді. Әкеңнің сонда қара қылышты қалай сілтегенін талай-талай көргенмін. Ер еді ғой нағашым. Бүгінде ол қартайды. Күші қайтты. Міне, енді дүниеден де өтіп кетті. Бірақ арманда кетті.

	– Рас, аға. Жасы алпысты еңсеріп қалған еді ғой.

	– Тіспай нағашым ашуы тез, шыдамсыздау адам еді. Кейде бөтен түгілі мені де аямайтын. Қолына түскен нәрсемен салып қалатын да, отыра беретін.

	– Сізді ұрғанын өзім де көргемін. Сіз ашуланып еліңізге кетіп қалғаныңыз әлі есімде.

	– Дұрыс айтасың, – деп Қаранар жымиып езу тартты. – Содан бір жылдай келмей жүрдім. Ақыры марқұм өзі шақырды. Гүлпарша жеңгемді жіберіп, ат-тон айып берді. Сөзін қимадым, келдім. Ал, өлерінде сендерді екі жағына, мені кет демей, ортаңа алғанын тегін демессіңдер!

	– О, не дегеніңіз, аға! Бізді бөтен санағаныңыз емес пе бұл?

	– Жоқ, әрине. Бұл жүрісім біле-білсең нағашымның өзіме берген қанатындай қанатты сендерге енді мен берейін дегеннен шыққан жүріс.

	– Бәрекелді, ағатай. Бізге енді сіздің жаныңыз ашымағанда кімнің жаны ашиды.

	– Рахмет түсінгеніңе. Айырмамыз аз. Туыспыз. Әкең ұлдан туса, мен қыздан туған Тіспай әулетімін. Қаным мен жаным да Тіспай қаны, Тіспай жаны бар. Ұруың бөтен еді, көп болса жиенім ғанасың деген әкеңді көріп пе ең? Жоқ, көрген жоқсың. Аты Қаңлы атаулының бәрі әкеңе беттегенде қолын қусырып, сәлемін аямаса, бұрыла бере ішінен қарғысын да төгіп-төгіп жіберетін. Мұнымды да бекер дей алмайсыңдар ешқайсысың. Сондай сой нағашым тірісінде оң қанаты болуға жараған маған бүгін, жиен, алған бетің дұрыс емес, жөні былай демесіңді білсем де, ойымда жүрген бір дертім бар еді, соны ескерткім келеді.

	Кенжеғұл бағанадан-ақ жолдасына шұғыл бұрылып, тізе қағыстырып келе жатқан. Қазір астындағы сүліктей жылтжылт еткен қара көктің тізгінін шыдамсыздана қағып та қалды. Жүзіктің көзінен өтердей жүйрік ышқынып барып тоқтады. Енді ол бұрынғысынан бөтен сарында сөйледі.

	– Қареке, – деді, даусы да өзгерді. – Бұныңызға жол болсын, тым таусыла ақтарылып келесіз ғой? Түсіндіріңізші? Келемізден тыссыз деп қашан емеурін білдіріп ек. Өзіңіз ауыздандырған күшіктеріңіз емеспіз бе? Неге сонша торықтыңыз! – деді ол аз-кем тұтығыңқырап.

	– Сөзіме қонақ бер. Алқымымда тұрған айтпағым бар. Оны әлі сарқып болғамын жоқ. Әкең Тіспай біріңді Бұхарада дін мектебіне, біріңді Тәшкенде жаңа үкіметтің кедей балалары үшін ашқан ентратқа оқытқанда таудай екі тілегі болған. Оны өзің де ұғасың. Сені ентратқа апарып өткізген кім еді, есіңде ме? Өзің кімнің атындасың, білесің бе?

	– Апырым-ау, Қареке-ау, бәрі де есімде. Сіз болатынсыз. Фамилиям да – сіздің фамилияңыз. Күшігеновпін ғой. Бәсі жоқ, бұл жақсылығыңызды ұмытқан біз бармыз ба?

	– Иә, солай еді. Ұмыттың деп келе жатқан мен де емеспін. Алайда, қазір қайталайтын мәні, реті боп тұр. Сонда сенің бұтыңда дамбал да жоқ еді. Тап-таза киіміңнің бәрін шешіп алып, үстіңе шоқпыт-шоқпыт, қырық жамау ескі кигізген де мен едім. Жарбиған жаман тымақ, тұлдыры қалмаған шидем шекпеннен бөтен лыпаңның бәрі үйде қалған-ды. Оның әр жерінен жылтырап денең көрініп тұратын. Жалбыр тонды кедейдің ши борбай баласы деп өткізген ем. Сен кеткенде шешең қандай жылап еді. Мені не деп қарғамады ол. Бірақ көндірген едік. Міне, содан бері талай жылдар өтіп, талай сулар ағып кетіпті. Бүгін басыңа шәпке, үстіңе оқымыстының киімін киген азамат болдың. Әкеңнің бір арманы орындалды. Бірақ... – ол бармағын тістеп, сәл кідірді. Өткір көк көзін Кенжеғұлға тұнжырай сүзе қалады да, кенет сөзін және бастады. – Ия, бірақ ынжық болдың. Дауылдың алдына шыға алмадың.

	– Түсінбедім, не демексіз, ашық айтыңызшы?

	– Тұра тұр, килікпе, сөз қалады саған да.

	Кенжеғұл жым болды. Қаранар тоқатаған жоқ.

	– Өзің мектебінде оқып, тәлімін алған балшайбек амалын асырып кетті ғой. Әкеңді топшысымен бір-ақ тепті де, шондайын сындырып, оңдырмай құлатты. Шын сұңқар осы балшайбек екен. Тіспайдай мықтыларды да тырапай атқыза салды. Сен оның көбін білмейсің. Қазір дүние екіге бөлініп тұр ғой. Алыс, арпалыс кезі ғой бұл күндер. Бай-кулактар деген лауазым шықты. Қазір балшайбектер сенің әкең сияқтыларды солай деп те атайды. Ал, байкулактар да бұл күнде бұғуды қойған. Торға түскен шортандай тулап, балшайбек сияқты алапат күшке арыстандай қарсы шауып жүр. Сіңірі қалғанша сілкісіп, жұлыны қалғанша жұлқысып-ақ жатыр. Бірақ, балшайбектер жойқын ғой. Қылт еткенін былай да қағады, алайда қағады. Аллай, не деген батыр жандар еді!

	Кенжеғұл дірілдеп кетті.

	– Сіз, ағатай, – деп кеп Қаранардың тізесіне басын сүйеді. – Әнеугүні өкілді...

	– Тұра тұр. Немене, бүйрегің бұрып кетті ме?

	– Жоқ! – деп, Кенжеғұл басына қатулана көтерді. – Еш жерім бұрып, елжіреп баратқан мен жоқ. Қайта оның бүлікшілер қолынан колхоз құрамын деп жүріп желкесі қиылғанына іштей қуандым. Өйткені, ондайлардың аузында үнемі: «Бай-кулактар кесірі» деген сөздер тұрып кеудемді басып жүрген де сол бір өкілдің өзім көрген оқиғасы ғой.

	Қаранар әлденеден секем алып қалды. Кенжеғұлға тіксіне қарады.

	– Өзің не соғып тұрсың?

	– Соғып тұрғам жоқ. Көргенімді айтып тұрмын. Әкімбай Камалов деген өкілдің сүйегін Тәшкенге апарып жерлеген. Мен сол адамға арналған жиында болып едім. «Бай-кулактарды тап ретінде жоймай тыныштық жоқ» деп сөйледі сонда жұрт. Сол күні Сейіт те сөйледі. Ол бізден өш алмай тынбайтынын айтып, бұлбұлша сайрады.

	– Не деді, бізден өш алмай дедің бе?

	Кенжеғұл басын құптай изеді.

	– Ия. Бай-кулактар деген біздерміз. Біздің адамдар көтерілісін ана бір жылдарда өздеріңіз, иә, жаңағы сөзіңізге қарағанда өзіңіз қатысқан жеңіл отряд – басмашылар шабуылының екінші түрі, деп атайды. Иә, солай, дейді. Бірақ, оған бізден кім қатысты? Сіз бе, жоқ, Құрбан ба? Әлде екеуіңіз де ме? Мен бүгінге дейін осы құпияны анықтай алмай келемін.

	Ішінен «Ім...м!» деп қалған Қаранардың түсі өзгеріп кетті. «Бәсе, Кенжеғұл бұл сырды білмеуі керек еді. Солай келіскеніміз қайда Құрбан екеуміз. Қап, серт бұзу асылы қағидамда жоқ еді. Бүлдірген екем ғой», деп тұрды. Көп ойланбады. Жол тапты.

	– Оны қоя тұр. Біздер тек сол күрестің ерлеріне ел арасындағы тілектестердің біріміз. Азаматтар ғой олар. Әкең сияқты, демек сендер секілді дегенім ғой, олардың да әуелі малын алды, жерінен қуды. Қара шаңырған ортасына түсіріп, астаң-кестеңін шығарды да, өзін бақсының жынындай жер аударып жіберді. Ал енді істе амалың болса? Әй, әттең!..

	Қаранар большевиктер соңғы айларда быт-шытын шығарған бай-кулактар шабуылын есіне алды. Өзі де бір-екі рет қолға түсіп қала жаздағаны бар еді. Ақыр болмағасын Құрбан біраз жігіттердің алдына мал, қойнына әйел салып, ел-елде, жер-жерде ұйымдасып жатқан колхоздарға жіберді. Ал олар бұл күнде не істеп жүр екен?

	Оң қолына ұстап келе жатқан дойыр қамшысының сабын бүйіріне таянған жирен сақал оқты көзімен Кенжеғұлға және қарады. Жанары жасаураған көзі жалтылдап, өңі де бір түрлі сұрланып кетті. Ол қамығып, іштей өксіп жылап келе жатты. Кенжеғұл оған қарап, әлдене дей берген еді, жирен сақал Қаранар қамшы ұстаған қолын жоғары көтерді де, өзі және сөйлей жөнелді.

	– Оңдырмады ғой бұл хұрият. Балақтағы битті басқа шығарады. Құл-құтанға билік тиді. Қарашы, әкеңнің кешегі басыбайлы қаратабандары, өзі асыраған иттері ақыры өзін талады. Малын да, жерін де біріктіріп, колхоз бопты-мыс. Ал ортаға салғаны сол әкеңнің мал-мүлкі. – Ол басын шайқады. – Ия, сол мал-мүлік, тамтас, әулі-жай азабы Тіспай нағашымды мезгілінен бұрын көрге тықты ғой. Әттең-ай, әкең сендерді оқытып, білім беріп, заманнан шоқтықтарыңды кем етпей өсіргенде екінші арманы не еді, соны білесің бе?

	Кенжеғұл қайнап кетті. Онсыз да өрт салған өзегіне шоқ түскендей. Аш қасқырдың көзіндей өткір, әрі ызалы жанарынан от ұшқыны жарқ етіп, тіл қатты.

	– Енді сіз де табалай бастадыңыз ба? – деді ол жарылып кетердей шытынап.

	Жирен сақал қысылып, қымсынған жоқ. Кенжеғұлдың шамданып қалғанын аңғармағандай, тұнжырай түсіп, жүріп келеді. Оқымысты жас азаматтың аужайын байқағысы келе ме, әйтеуір өзі тым ширығып, түйін-түйін боп, тіпті қатпарланып алған. Бір ауық солай үндемей қалады да, енді бірде және сөйлеп кетеді. Сол кезде өз ойын шым-шымдап, ине шанышқандай көздеген жеріне қадай түседі. Сырықтай ұзын қолын жоғары көтеріп, әлденені қақпақылдап келе жатқандай, бұлғақтатып қояды да, Кенжеғұлды қайрап, егеп-егеп алады.

	– Уа, бала, мен өзің білетін кәдімгі Қаранармын. Әкемнің құлағыма азан шақырып қойған аты екен. Содан бері талай жыл өтті, талай қауын қазан болды. Бірақ өзім өзгергеніммен атым өзгермей келеді. Және дағы сен мені, мен сені бүгін көріп отырғамыз жоқ. Қареке деп өстің, сый-құрметіңді бұлдамадың. Ағаң Құрбаннан да жамандық көрдім деп айта алмаймын.

	Қаранар осы жерде ойлап кетті. Әлгі Ферғанадан келген атаман Әли мырзаның қол астында жүріп бұлар не істемеді? Байларды тап ретінде жойып, олардың жер-суы орнына колхоз құрам деген есерсоқтарды, колхозға кірген шаруаларды бұлар қырып-жойды. Тіпті аямады. Қаранар сол шапқыншылықтың дәл ортасында жүрді. Иә, – деп күрсінді ол. – Дегенмен: «Әке көрген оқ жонар» деген. Тіспай нағашымның бұл да абзал тәрбиесінің жемісі шығар. Сіргелі руында шығанға шыққан қарақшы атанған Қаранар едім. Екінің бірі езуімді айырып тастауға әзір-ақ тұрғанда, сүйенішім де, айбатым да Тіспай нағашым болғанын бұл дүние түгіл, о дүниеде де ұмытпаймын. Бірақ, әттең, әттең! – деп ол және күрсінді, – осы сұм жалғанды жалпағынан басқан сол бір күндер де өтті-кетті-ау. Заман өзгерді. Әли мырза өз басын әрең тірі әкетті. Әйтеуір, иә, әке балаға, бала әкеге қарай алмастай кезеңге тап болдық.

	Қаранар атының тізгінін тартты. Төбе басынан ылдиға қарады. Қамшы ұстаған қолын маңдайына көлегейлеп тосып, алысқа көз қырын қадады. Кенжеғұл да оған қатарласа кеп тұрды. Былғары кепкісінің күнқағарынан ұстап, сәл жоғары көтеріңкіреп қойып, ол да Қаранар сияқты алысқа назар аударып, ұзақ үңіліп қалды.

	– Өзіміздің Үшасу. Кір жуып, кіндік кескен жер, – деп күрсінді Кенжеғұл.

	– Күңіренбе, қайта бұл киелі ошағыңа күліп, жарқын жүзбен кел. Сөйт те, мұнда қалған қасыңа аш қасқырдай тиіс. Тек сонда ғана туған Отан саған риза болады.

	– Қасық қанымды аяйын деп жүрген мен жоқ, аға. Тек мынау жоталар, анау сай-салалар, суық бастау, жарбастауларды көргенде ес біліп етек түрген кездерім, қақы, қызғалдақ теріп, әңгір таяқ, тақия теппек ойнаған күндерім есіме түсіп кетіп еді.

	– Дұрыс екен. Ия, ал ондайларды, ал есіңе!

	– Анау Үшасу. Шіркін-ай, айналасының бәрі біздің жазғы жайлауымыз еді ғой. Осы жерлерде не болса соны желеу етіп, Сейіттің ішіне талай-талай тепкен едім. Маған оны үнемі жығып беретін Құрбан болатын. Апырай, өзі сонда да мыңқ етіп жыламаушы еді. Сазарып тұрып: «Саспа, маған да құдайым кезекті берер күн болар!» деп жүре беретін. Айтқаны келді. Енді ол...

	– Ия, неге бөгелдің, айт ар жағын? – деп, Қаранар мырс етті.

	– Несін айтамын. Ішім күйіп, қызғана қоятындай ол қыз сонша сұлу да, елден асқан бір...

	Кенжеғұл тағы да мүдірді.

	– Тоқтама! – деп ақырды Қаранар.

	– Түсінікті ғой. Тек әшейін бізді айдаған қара табан құл баласында кеткен намыс емес пе?

	– Сайып келгенде әкеңнің қара табанынан туған сол жігіт жұрт сияқты көп те оқыған жоқ. Бірақ, көп оқыған сенен әлдеқайда өткір және айлалы боп шықты. Оның бәрі ақылдың ісі.

	– Рас, – деп, Кенжеғұл лажсыз мақұлдап басын изеді. – Мектептен үйге келгесін мен сабақ оқитынмын. Сейіт қасымда мөлие қарап отыратын. Жазуыма қызығып, таң қалатын. Мен оған біраз сабақ та бердім. Әріптерді үйреттім. Аз күнде-ақ хат танып кетті. Кейін бақсам ол қозы бағып жүріп, менің кітаптарымды қойнына тығып әкетеді екен де, күні бойы оқиды екен. Сауатын ол солай ашты. Тіпті төрт кластық білім алды. Ақырында Совет өкіметі оны рабфакқа жіберді. Әне, ол қалай оқыды. Дегенмен, – деп, – Кенжеғұл ойланып тұрды. – Турасын айтсам, менен гөрі ақылдырақ боп туғанын мойындаймын.

	Екеуі бір-біріне үнсіз келісіп, алысқа көз тастап, ұзақ қарасты.

	Төменде арғы басы осындай жота боп келетін кең сай жатыр. Қыбыр еткен жаны жоқ, құлазыған сай. Салт аттылардың өздері жүріп кеткен адыр-бұдырлы ен даладан айырмасы, мұның ортасын тіліп өткен қара жол бар екен. Оның да көз жетер жердегі ұзына бойында қыбыр еткен тірі пенде көрінбейді...

	– Егер Құрбан атаман Әли мырзаның қол балаларымен, ия, әлгі өзінің орнында қалған жігіттің аты-ақ есімде тұрмайды, түу, мейлі, сонымен жолығып байланыса алса, онда іс оңғарылды дей бер. Кешегі өткен базар күні-ақ бітетін шаруа еді. Өзімізден болды.

	– Иә, аға, менен болды.

	– Әрине сенен!

	– Бірақ, оған мен өкінбеймін.

	– Па, шіркін-ай, қырсығып әкемнің қолы ұстаған, оның көзін көрген дүниесінің бірі, бұдан ажырасам өлемін деп өзеуредің де қалдың.

	– Несі бар. Өтірік пе, әкемнің көзі екені? Жаңа әкем оны жауларына қалай сілтегенін өзіңіз де айттыңыз ғой. Мен соны ойлап бермедім.

	– Шын. Бірақ, оны сұрап тұрған адам, анау-мынау емес, Әли мырза еді ғой.

	– Болса бола берсін. Маған ол адамның пұты бір тиын.

	– Әне. Әлі сол сөзден жазбапсың. Сенің көңіліңе қараған Құрбан да кесіп еш нәрсе дей алмады. – Ол ұзын шидемінің етегін серпіп жіберіп, қылышты суырып алды. – Осы бір қайқы бел қара қылышта тұрған сондай-ақ не бар еді! Мұндай қылыш түгілі, әкеңнің мысқалдап жиған дүниесі қайда қалды? Ұстағанның қолында, тістегеннің аузында кетті емес пе? Бұл күнде ел ішінде бүлік салып, колхоз құрам деушілерге кесір жасаушылардан мынадай бір қылыш сенің он үйір жылқыңнан артық. Сен олардан қылыш аядың, ал олар бізден ұштасып тұрған қолын тартып әкетті. Қайсысы пайдалы болды? Оқыған итке дауа жоқ қой, өзің-ақ айтшы?

	Қаранар қылышты оң қолында ойнатып тұрды да, қайтадан қынабына сұқты. Ол, әрине, соңғы сөздерді өз қатысын Кенжеғұлдан жасырын ұстау үшін әдейі айтты: «Ұстасып тұрған қолын тартып әкетті» дей салды.

	Әй, әттең «Алтынды еріте білмеген ірітер, теріні илей білмеген шірітер» деген міне осы!

	Жаңағы бір әзірдегі тұла бойын үнсіз ыза кернеген қалыптан әлі босай алмай тұрған Кенжеғұл ақыры мүлде жеңілгенін сезді. Лажы құрып бір сәт езіліп, үгіліп, тіпті бойынан әл кетіп тұрды да, есін жиып, аз-кем күлімсіреді. Бұл күйде мына қатты ағаштың қисық біткен бұтағындай ешбір ырыққа көнбейтін дүлейге ықпал ете алмайтынын түсініп, кенет жібіп сала берді. Қаранарға қадаған ашуы су сепкендей басылып, қара қылыш жайлы әңгімені есіне алды. Ол ұзақ ойлап кетті...

	Бұдан он-он бес күн бұрын Кенжеғұл Тәшкенде еді. Институтта оқып жүрген. Амандық болса, алдағы жылы жоғары дәрежелі білімі бар заң қызметкері дей бер. Бір күні сабақ кезінде: «Өлтіріп кетіпті!» – деген хабар дүңк етті. «Кімді кім өлтірген?» Кенжеғұл ә дегенде түсіне алмады. Студенттердің біреуі бақытсыздыққа кездескен шығар? Қалай болды екен?

	Естіген хабарын осылай ұйғарған Кенжеғұлға бұл суық сөз алғаш онша әсер етпеді. «Бірі өліп, бірі қалсын» – деп, қолын бір-ақ сілтеді де қойды. Бірақ, болған оқиға тез арад-ақ көңілін аударып әкетті. Өзбекстан Орталық Партия Комитетінің колхоз құрылысы жайында ауылға барған бір өкілін ел арасына іріткі салып жүрген бай-кулактар атып кетіпті. Қалай атыпты? Сыпайы өкіл ауыл еңбекшілерімен жиналыс өткізіп жатса керек. Кенжеғұл ішінен: «Өзіне сол керек. Байдың мал-мүлкін ойыншық еткен ондай итке берілер жаза солай болуға тиісті». – Бірақ, – деді. Ол аузын басып күлімсіреді. Содан кейін аң-таң болғансып, айналасында үйрейленіп тұрған жолдастарына бұрылды. Оқиғаның қайда болғанымен қызыққансып, сұрай бастады. Ол да анықталды: Тәшкент облысының шығыс аудандарының бірінде, тіпті конфискелеген өз әкесі жер ауып барған ауданда боп шықты. Ол аудан Қазақ Республикасымен шекаралас еді де, Кенжеғұлдың әкесі соның бір ауылында ескі таныстарының бірінен сая тауып сонда жасырынып жатқан-ды. Соңғы кезде мал қайғысы оны есеңгіретіп ауырушаң да еткен. Ақыры сол қасірет түбіне жетті. Жүрегі тоқтап қады да өліп кетті. Мына оқиға дәл сол жерлерде болғанын шамалаған Кенжеғұлдың жүрегі суылдап, тұла бойы шымырлап, іштей әлденеден шошына берді. Бір емес, жолдастарынан қайтақайта сұрады. Бәрінің де жауабы ойындағы күдігін дәл басқандай. Түсінікті-ақ сияқты! Сонда...

	Кенжеғұл топтан бөлініп, жататын бөлмесіне келді. «Сонда, – деді ол жалғыздан жалғыз ойланып. – Бұған біздің адамдардың қатысы жоқ па екен? Құрбан тым қызбалау еді, пәлекет басып... Әкемді бәледен сақтаймын, деп жүріп мына тайғанақ тажалдай сұмдыққа... апырым-ай, араласып жүрмегей-дағы!» деп қынжылды. «Ал егер Құрбан ақылсыздық жасап... кәдімгі жеңілтек ұрдажық әдетіне басып, содан қолға түсіп...»

	Жігітті әр қилы ой басты. Ең жақсысы өз фамилиясы ағасынан бөтен болатын. Баяғыда, жетім балалар үйіне қабылданған кезде шын әкесі Тіспайды жасырып, әлдеқайдағы атасы бөлек Қаранардың әкесін фамилия етіп ала қойған. Бірақ, ия, барлық іс онымен бітіп тұрған жоқ-ау. Құрбан екеуі бір әке, бір шешеден екенін өз жерінде кімнен жасыра алады?

	Осынау бұрылыстарды есіне түсірген сайын Кенжеғұлдың шыдамы таусыла берді. Алас ұрған көңілі жай табар болмады. Анда да, мұнда да соқты. Ол далаға шықты. Енді тағы бір жаңа хабар есітті. Бүгін түстен кейін Орталық Комитет өкілінің сүйегін қаланың үлкен алаңына әкеледі екен. Сол жерде жау қолынан қаза тапқан коммунистпен қала халқы соңғы рет қоштасатын көрінеді.

	Тағаттан айрылып, тіпті өзін-өзі ұмытқан Кенжеғұл айтылған алаңға қарай жол тартты. Бірге бармақ болған студенттерді күтуге де мұршасы жетпеді. Енді байқады, бүкіл қала халқы көшеге шыққан екен. Лек-лек адам. Бәрі де сол алаңға қарай шұбырылып барады. Әр жанның жүзінде үрей, ашу бар сияқты. Үнсіз көп халық кең көшеледі керней, жел айдаған толқындай шайқала ауыр жылжиды. Кенжеғұл да қайнаған көптің ішінде. Бар ойы алаңға ертерек жету. «Мүмкін, Құрбанның оғынан өлген шығар! Мүмкін, Құрбанның өзін де көрер! Оны сол замат-ақ ұстап ап, қазір өлік соңынан жетелеп келе жатқан болар!»

	Алаң жеткізер емес. Құжынаған үнсіз халық арасын Кенжеғұл жара жүрді. Алаң, иә, әлгі күнде маңында иесіз аш иттер шұбырып жүретін қарғыс атқыр алаң қайда?

	Көзі қанталаған жас жігіттің есіл-дерті бір ғана нәрсеге ауған. Дәл қазір шыбын жаны өлердей тулап, тіпті ішінен айғай сап шырқырап келеді. Бар ойы, мақсаты сол бір қаңсыған алаңға жетіп, атылған адамды көру. Құрбанды көру. Егер ағасы дәл қазір осы ойлағанындай болып шықса ше? Онда... Иә, онда шаруа бітті, – дейді оның ойы.

	Алаңға жеткен жігіттің маңдайы лезде қалың қара ормандай тынып тұрған халыққа кеп тірелді. Ит тұмсығы батпастай иін тіресе сығылыса қалыпты. Алға да, артқа да бір қадам бастырар емес. Қақ жарып өте шығам деген Кенжеғұлдың лажы құрыды. Ол сонда да өле-міте алға ұмтыла берді, өршелене тырмыса берді.

	Қалай жеткенін бүгін сұрай қалсаң ең алдына шыға келді. Қаптаған милиционер үркердей үйірілген жұрттың алдын орағытып, енді одан ары жібермей тұр екен. Бұл тұстан да өтіп кеткісі келген Кенжеғұлды бір милиционер тоқтатты.

	– Азамат! – деді ол сәл ренішті үнмен, – тәртіп сақтаңыз!

	– Тәртіп?!

	– Иә, тәртіп сақтаңыз. Қане, кейінірек тұр, кейінірек! – деп, соңғы сөздерін зекіңкіреп айтты.

	Кенжеғұл осы бір сөздерден кейін ғана есін жиғандай селк етті. Кілт тоқтап, жан-жағына көз салды. Алаңның өзіне қарама-қарсы тұсында шетіне қара байланған қызыл жалауларды көрді. Олар қаралы қанатын желпімей, мұңлы басын төмен ие түскен тәрізді. Биік мінбе айналасынан көрінген адамдар әлденеге асыққандай, зыр жүгіріп жүр. Кенжеғұл олардан бір сәт бет бұрмай қарады. Екі қолы байлаулы Құрбанды іздеді. Бірақ, ол жоқ секілді. Ентелеп тағы да алға баса түсіп еді, жаңағы милиционер оны және бөгеді. Кенжеғұл ішінен жарылып кетердей ашуланып, долы күш жеңген бойын ұстай алмай, дірілдеп барып елдің ең алдына отыра кетті.

	Арада қанша уақыт өткенін ол білген жоқ. Әйтеуір, әлде кімдердің келе жатыр! – деген оқсы үндер құлағын тарс жарардай жетті де, орнынан қалт көтерілді. Айнала гуілдеп, жамырап қоя берді. Бәрінің аузында жаңағы сөздер: «Келе жатыр, әкеле жатыр!»

	Дүрліккен жұрт жапырыла қараған жаққа Кенжеғұл да көз тікті. Оның бұлдырап тұрған қарашығы ең алдымен алаңның оң жақ шетін ала жайлап келе жатқан қос қара атқа қадалды. Аттарға жегілген резинке доңғалақтағы жайпақ жеңіл арба үстінде бірнеше адамның бастары ғана көзге шалынады. Көріп қалғысы кеп ентелеп, халық лезде сеңдей соғылысып кетті. Бірін-бірі сыға итерісе, қысылыса алға ұмтылады. Тіпті жаңа әзірде ғана гу-гу еткен сөз де, үн де жоқ. Мылқау топ өзінен-өзі жарға ұрған долы толқындай, бірінің белінен бірі баса үйіріле, иіріле соғады.

	Қара аттар ақырын жылжып, Кенжеғұл тұрған тұсқа жақындап келеді. Олар жуықтаған сайын әрі қысылып, әрі қорыққан жүрегі суылдап, маңдайынан суық тер атқан жігіттің тамағы кеуіп, еріндері кезере түсті. Тұла бойын әлдеқандай қалшыл биледі. Жанары алды және тұманданып, бұлдырады. Құлағында: «Біттің, Кенжеғұл. Қой терісін жамылып қанша жасырынсаң да тұтылдың. Анау сенің ағаң. Ол – адам өлтірді. Партияға, өкіметке қарсы қол көтерді, оқ атты. Демек, сен де сау емессің!» деген сұмдық бір өктем үн тұр. Бұл үннің иесі кім?

	Кенжеғұл еріксіз жан-жағына алаңдады. Қайда? Кім айтып тұрған? Ешкімді де ол көре алмады. Қайда қараса да оның көзі жайнаған ызалы көздерге түсті. Әлде айыптаған сол көздер ме екен? Кенжеғұл шошына қалшылдады.

	Дәл осы кезде қос қара ат жегілген арба тұсынан өте берді. Кенжеғұл арба үстіндегілерге назар аударды, ынтыға көз тікті.

	Жоқ, Құрбан жоқ екен. Отырған бірнеше адамның бәрі бөтен. Я, бақ! Кенжеғұл көзін уқалады, қайта қарады. Жоқ. Бірақ арбада қатар тізілген адамдардың соңғы жағын ала екі қолымен екі ағаш жәшік ұстап отырған Сейітті көзі шалды. Жүрегі су етті де, басылды. Мейлі, әйтеуір, Құрбан жоқ екен... уһ!...

	Әне, арба үстінде өлім төсегі – табытта шалқасынан біреу жатыр. Кең маңдайлы, қою қара қасты, толық келген, ақ құба адам екен. Оны айнала отырғандардың алдыңғы жағындағы біреуі, сірә, марқұмның әйелі болса керек, қап-қара мойылдай ұзын шашын жайып жіберіпті. Бұ да бір тәртіп және көрген жанға ой түсіретін әдет. Халықтың атам заманғы дәстүр, салты бойынша күйеуі өлген әйелдер ғана солай ететін. Шашын жайып жіберіп, от азапты қайғысын, енді қайтып орны толмас, сабасына келмес қасіретін жұртқа осы бордай үгіліп отырған түрімен көрсететін.

	– Е, бейшара-ай, мынау әйелі екен ғой, – деп қалды бір мойсапыт.

	– Кенжеғұл жалт қарады. Әлгі үн таныс кісінің үніндей еді. Бірақ екінші дауыс оның ойын және бөлді де, көрмек болған адамынан ажырап қалды.

	– Немене, өзің дүниеге бүгін келгендей тіпті, – деп кекете сөйледі біреу. – Шашын жайып , албасты сияқты ел-жұртқа көрінген әйелді қазақтың: «Байың өлді ме», – деп ұрысатыны бар емес пе? «Албасты» дейтінін де мән бар. Оның бәрі жын-шайтанның ісі. Шашын жайған әйелді түнде айдалада көрсе одан қорқынышты дүниеде еш нәрсе жоқ. Жұртшылық ұғымында албасты, дегеніміз дәл соның өзі.

	Көпшілік соңғы сөз иесін кәукілдеп, мақұлдасып жатты. Кенжеғұл енді әлгі әйел туралы ойлап кетті. Жылай-жылай жиектері ісіп кеткен үлкен қара көзі тым мұңлы. Қатыңқы қабағы әбден шаршаған, қажыған жанның кейпін айтпай-ақ білдіріп барады. Талдырмаш келген сұлу әйелдің сол қасірет-қайғы жеңген солғын өңі, кең маңдайын қақ жара түскен қою қара қолаң шашы, мұңға батқан мөлдір көзі Кенжеғұлдың есінен бүгінге дейін кетер емес.

	Сол бір әр минуты жылдай болған ауыр сағатты басынан өткізген Кенежғұл тағы да «Уһ», деп демін бір-ақ алды. Маңдайының терін сүртті де, аздап тынышталды. Көп ұзамай жиын басталды. Бағанағы мінбеге адамдар толып кетті. Бүлікшілер қолынан қаза тапқан азамат, коммунист туралы көп сөз айтылды. Совет халқы революция жауларынан аямай өш алатынын әрі шешен тым қатты ескертіп жатты. Жиынды ашып, кезек пе кезек сөйлегендердің фамилиясын атады.

	– Ауданның жастары атынан «Еңбек» колхозының комсомол ячейкасының секретары Сейіт Тоқатаевқа сөз беріледі! – деді.

	Өзіндей жас жігітті енді мінбеде анық көргенде Кенжеғұлдың төбесінен жай түскендей болды. Басы тағы да айналып, көзі бұлдырап кетті. Ал, Сейіт суырыла, ашына сөйледі.

	– Партияның адал ұлы, біздердің – комсомол жастардың шын қамқоршысы – Әкімбай Камалов ағаны ешқашан ұмытпаймыз. Қадірлі аға, сіздің жүрегіңізге оқ атқан бүлікші бай-кулактартардың сазайын тарттырамыз. Олар советтің сізден басқа да ең сенімді адамдарын жауыздықпен үстіне жер май құйып өртеп өлтірді. Біз күлдері анау жәшікте жатқан ағалардың да өшін аламыз. Арамызда тонын теріс жамылып жүрген байкулактарды, олардың құйыршықтарын, бүлікші кәзаптарды тап ретінде жоямыз. Олардан өштеріңізді солай аламыз! Қош, ағалар, топырақтарыңыз торқа болсын!

	Жұрт тым-тырыс тыңдады. Сейіт мінбеден түсті. Кенжеғұл не болғанын білмей тұрды.

	Жиын бітті. Марқұмның сүйегін жерлеуге алып кетті. Есеңгіреп қалған Кенжеғұл енді топ артынан ерген жоқ. Өз табын, өз туыстарын, келешегін ойлады. Көшеде жалғыз келе жатып талай толқыды. «Қалай да кетуім керек. Құрбанның мінезі жаман. Ол сау емес, хабарласпағына да көп болды. Бүлікшілерге қосылып кетпесе, ол қайда жүр?»

	Институттың жатақханасында Кенжеғұл қалай жақындап қалғанын білген жоқ. Өз ойымен өзі боп келе жатқанда алдынан қарсы шыға кеп: «Тым езіліп келесің ғой, өзің?» деген үнге ол жалт қарады. Құрбан екен, Кенжеғұл сасқалақтай үн қатты:

	– Сенбісің, Құрбан?

	– Немене, танымай тұрсың ба?

	– Жоға, өзің саусың ба? Әйтеуір аман, сау жүрсің бе?

	Құрбан інісіне таңдана, үрейлене үңіле түсті.

	– Өзіңе не болған? Кеселденіп қалғаннан аулақпысың әйтеуір? – деп, інісінің хал-жайын ежіктеп сұрай берді. – Аппақ шүберектейсің ғой!

	Кенжеғұл сәл аптығын басты да, бүгінгі оқиғаны айтып кетті. Құрбан күлімсіреді. Мақтанғандай, әдемі сақал-мұртын сипап қойып, аппақ тісін көрсете сөйледі.

	– Қорықпа да, шошыма да. Менің қолға түсуім оңай болай қоймас, – деп ол жымиып масаттана және күлді. – Ауылда колхоз құрмақ болған батырлардың мойындары астына бүктеліп түсіп жатқанын көріп келесің екен. Тағы да көп нәрсе есітіп, білерсің! Бірақ, ұсқыныңды түзе. Әйтпесе, мына түріңмен өзіңді өзің ұстап бересің!

	Құрбанның паруайына еш нәрсе кіріп шығар емес. Ол аса риза адамдай, өршелене, асқақтай сөйлеп тұр. Кенжеғұл ағасының тым бейпілдігінен шошынайын деді. Оны жүргінші адамның көзі аз түсетін паналау, оқшау жерге ертіп барды.

	– Сен өзің Тәшкеннің адам деген құмырсқаның илеуіндей ерсілі-қарсылы шұбап жатқан көшесінде тұрғаныңды байқайсың ба? Екінің бірі дұшпан емес пе? Жайырақ, сақтаныңқырап сөйлесейші, – деді.

	– Саған айтарым, – деп тоқтады. Құрбан сонда да аптыға түсіп. – Бүгін бейсенбі ғой, ә? Келесі осы күні үйге жет. Егер жетпесең қапы қаласың.

	Бару себебін Кенжеғұл ежіктеп сұрай бастап еді, Құрбан тура айта қоймай қашырта жауап берді.

	– Әкеміздің қырқын өткізбейміз бе? Уақыты жетіп қалды. Сол күні қалғанын толық есітесің. Әлгі табытта жатқан коммунистің жанында тұрған екі ағаш жәшікті көрдің бе?

	– Жоқ, байқамадым, – деп Кенжеғұл өтірік айтты.

	– О, әңгүдігім. Сенің-ақ көзің... – деп Құрбан есіре күлді. – Олар бір сыры мол жәшіктер. Сейіт те былшылдады ғой. Бірақ бүгін қинама. Айтпаймын. Үйге барасың ғой. Сонда жырына қанасың! Қазіргі көргенің жайлы да құлақ құрышың қанады, – деді де, ол сәл тоқтап және бір салмақ тастады. – Айтпақшы, Жамал елге мұғалім боп барыпты ғой. Әлгі былшылдаған Сейітпен қосылып та қалса керек. Әке-шешесі қарсы болмапты. Олар да жауыз боп шықты. Қарашы, істеп жүргендерін!

	Соңғы хабар Кенжеғұлдың денесін тағы да дір еткізді. Қайта сұрап еді, ағасы және шешіле қоймады. Осының өзінен-ақ көп нәрсені іші сезіп қалған ол Құрбан кел деген күні үйіне жеткен еді. Әкесінің қырқын өткізді. Оған Құрбанның құтты қонақтарының ең құрметтілері қатарында бүлікшілердің бірнеше адамы қатысты. Үйге кірген-кеткеннің алдында қолын қусырып, қызмет етіп жүргеннің бірі Молтабан еді.

	– Сені әлдеқайда кетіп қалды деген еді ғой, – деп сұрады Кенжеғұл.

	– Кеткенім рас. Бірақ, қылышым әлі қолдан түскен жоқ.

	– Иә, сонда не істеп жүрсің? – деп үрейлене сұрады Кенжеғұл.

	– Оны көресің әлі. Ал, анау үйде бір бөлек отырған адамдарға зер салып қарашы?

	Молтабан оны ыңғай бір суық түсті адамдар үстіне ертіп барып кіргізді. Кенжеғұл үнсіз қарап тұрды. Олар мұны Тіспайдың совет мектебінде оқып жүрген кенжесі, деп қарсы алды.

	Атаман Әли мырзаға тәлім-тәрбиеңді көрсетіп амандас! – деп әсір етті Қаранар. Содан кейін ғана:

	– Ассалаумалейкүм! – деп, екі қолын бірдей кеудесіне қойып еңкейе сәлем берді Кенжеғұл.

	– Кәне, берірек кел! – деп, гүр етті атаман Әли мырза. Кенжеғұл енді елпеңдей жүгіріп барып қолын берді.

	– Бәрекелді, бәрекелді! – деп жатты өңге үй тола бөтен жандар. Кенжеғұл атаманның кескініне аңтарыла қарап қалды.

	– Қош келіпсіздер ағалар де, Кенжежан? – деп оның аузына Қаранар тағы да сөз салды.

	Кенжеғұл Қаранардың айтқандарын тағы да дәл қайталады. Үй тола жан «бәрекелдесіп» және жамыратты.

	Қалың бет, топас тұйық, және ұят-ардан бұрынырақ туған жан сияқты еді кейде Кенжеғұл. Жасынан әрі ерке, әрі ешбір жанға мейірімі жоқ қатал боп өскен. Жоқшылық көрмей, өзінен бөтен адам жоқ дейтін әрі сараң боп жетілген. Содан ба, әйтеуір ол кейбір кездерде тіпті өңгемен қосылмай, өзінше бөлек жүретін. Кейбір кезде ағайын-туғандарына жеңістік бермей, не болса соны, тіпті құрт-құмырсқаларды әңгіме етіп, құлақ миыңды жейтін еді. Қазір сол үндемей қалатын топас ерке әдетіне басып қала ма, деп қауіптенген Қаранар оның аузына әдейі сөз салды. Кенжеғұл да тек Қаранар аузынан шыққандарды ғана қайталады. Бүлікшілер одан әлгілерден бөтен еш нәрсе сұраған жоқ.

	Кенжеғұл үшін сол отырғандардың бәрі де жай ғана шаруа сияқты киінген еді. Тіпті олардан бас бұзарлық, ел тонап, адам өлтірер өнер шығады дегенге сену де қиын тәрізді... Сол адамдар жұрт аяғы басылған соң, кештің бір кезінде қызу әңгімеге көшті. Көп сөздің ішінде «Қара қылыш» туралы әңгіме болды. Бірақ, сараң Кенжеғұл бергізбеді. Жаңағы Қаранардың айтып тұрғаны сол әңгіме. Бүлікші атаманы ренжіп кеткені де рас... Ал қазір Қаранар екеуі Құрбанды мына өздері кеп тоқтаған ұзын сай басында тегін күтіп тұрған жоқ. Қаранардың қайтер екен деп іштей күрсінген қауіпінде де көп мән бар.





Алтыншы тарау


	Аспанға атылған оқ

	Қызыл қоспақ үстінде баз-баяғы бірқалыпты изең-изең етіп бара жатқан Тоқатай қиялы тіпті шарықтап кеткен-ді.

	– Күн әлі ерте. Асығып көрмеген ойсылқара сол бірқалыпты аяңмен келеді. Жер беті зербарақ кілемдей, қай тұсқа қарасаң да құлпырып тұр. Еріксіз көз тартады. Дала жұпар аңқиды. Гүлден гүлге қонған көбелектер, ызыңдай ұшып бал сорған шыбыншіркей, аралар тым еркін. Басынан балтырына дейін қызылжасылды өз гүліне өзі оранған құлқайырлардың бұтақтарына қонып алып сайраған әнші бұлбұлдар, дала құстары адам көңілін раушан етіп көтере түскен. Жібек жел жан-жануардың бәрін жұпжұмсақ алақанымен сипап, тіпті желпіп тұрғандай.

	Дала көркіне еліткен Тоқатай мас адам сияқты. Сөйтіп келе жатқан оның есіне осы қызыл қоспақты алған конфиске күндері түсті. Жоғарыдан келген жап-жас жігіт, өкіл Әкімбай көз алдында тұрды. Қандай ақжарқын, адал жігіт еді! Сол күнгі Тіспай мен бәйбіше Гүлпаршаның құлпыруы-ай! Киім киістері тым ерекше еді-ау! деп келеді қарт.

	Тоқатайдың ойына оралған сондағы мынадай оқиғаны біз де оқып көрейік...

	Ол өзі өткен жылы ғана болған. Ауыл-селоларда үлкен бір саяси науқан кезі еді. Бай-кулактардың мал-мүлкі конфискеленіп жатты. Тап тартысы шегіне жетіп, ширыға түскен.

	Партияның алдында тағы да бір үлкен жауапты міндет тұр. Ол – ауыл-селоларда жаңа шаруашылық – колхоз шаруашылығын құру керек. Ешбір елде бұрын-соңды болып көрмеген бұл шаруаны құрғызбау үшін жанталасқан жаулар бүгінгі таңда жетіп-ақ жатыр. Тіпті тұс-тұстан шабуыл жасап, ел арасында іріткі салып жүрген бай-кулактар, олардың адамдары аз емес.

	Ауылда жүріп жатқан осы бір үлкен, тіпті партияның алда тұрған күрделі саясатын іс жүзіне асырушылардың бірі Әкімбай Камалов. Өзбекстан орталық партия комитетінің өкілі, ал өзі республиканың бір халық комиссариатында жауапты қызмет атқаратын Әкімбай, өткен жолы ғана осы ауданның жер бөлімінде агроном боп істейтін. Соңғы бір жыл ішінде ол шырқап кетті. Халық комиссариаты аппаратына дейін көтерілді. Ауданда жүргенде де беделді болды. Жас маманның жұмысы алға басып тұрған партия мүшесі және жөн білер маман ретінде оны аудан басшылары бұл өңірдің шонжары Тіспай Назаровты конфискелейтін топқа бастық етіп жіберді.

	Жанталасқан бай-кулактардың қарсылығын және адамның ақылы жетпес амал айлаларын ең әуелі Әкімбай сол жолы көрген. Енді міне, бүгін тағы осы ауданда жүр. Қазір де өкіл. Бірақ, бұл жолы ауданнан емес, сонау жоғарыда аты аталған үлкен орыннан келген. Партия елінің әдет-ғұрып, салт-санасын білесің және де танитын адамдарың көп, деп оны әдейі осы ауданға жіберген. Ол енді ауылда жаңа шаруа – колхоз құрушылардың бірі.

	Сол Әкімбай қазір жергілікті Мыскент ауыл советінің жертөле тәрізді кішілеу дөң бауырына жапсыра салған кеңсесінде отыр. Анадай жерде аудандық комсомолдар комитетінің бюро мүшесі және сол ұйымның ауылда Әкімбай Камалов сияқты колхоз құру жөніндегі өкілі Сейіт Тоқатаев бір қағаздар жазумен әуре. Ол жігітті Әкімбай өте жақсы көреді. Өткен жылы ғана Тәшкеннің бір рабфагын бітіріп келген жас жігіт салған жерден шығатын сенімді комсомол. Әкімбай оны Тісбайды конфискелеу күндерінде көріп танысқан. Сол байдың Сейіт әкесі екеуі бірдей есігінде малайы болған екен. Қазір ол советтің білім алып жетілген, комсомолдың алмас қылыштай өткір перзенті. Оны бұл жолы да көргеніне және істес болғанына Әкімбай дән риза.

	Бүгін Әкімбай қатты шаршап отыр. Сонда да былтырғы жылы бай-куактарды конфискелеу кезінің қандай қиын болғанын ойлап кеткен...

	Иә, сонда өз көзімен көргендері аз емес еді. Әсіресе, мына төмендегі оқиға дәл қазір Әкімбайдың алдынан қаздай қалқып өте берді және де өте берді...

	Әне, бұрын санаулы ғана адамның аяғы жететін байдың қонақ үйі кісіге лық толған. Жиналып отырғандардың дені шидам шекпен, қаудыр тонды кедейлер. Солардың ішінде байдың біржола құлағын кескен құлы іспетті болып кеткен екі-үш малшы, малайлары да отыр. Тоқатай ең төрден барып орын алыпты. Далада мал сойылып, қазан асылып жатыр.

	– Тоқа, қане, домбыра тартып жібер. Бұрын байдың, онда да әлдеқалай бір кезде, есігінде, сонау аяқ киімдер жатқан жерден зарлап күй төгетін домбыра, бүгін сол байдың төрінен шалқысын, – дейді Жалбағай шал. Өзі де шат. Езуін жимай күліп, мәз боп отыр.

	– Иә, Тоқа, әлдеқалай да, тіпті зәуімен де емес, бізді алла тағаламның өзі әкеліп байдың төріне шығарып отыр.

	Жұрт тұс-тұстан құптасып, дауылдап кетті. Тоқатай бәлсінген жоқ, құлашты кең жайды. Құйқылжып «Жорға» күйі кетті. Одан кейін әлденеше тарау боп келетін күйлер шертілді. Көпшілік мәзмейрам. Езулер жиылмаған күлкі, көтеріңкі көңілдер.

	Ауданнан келген және бір өкіл мен ауыл активтері бай мүліктерін хаттап, тізімін алумен айналысқан. Төрт түлік есебі қолдарында. Таңертеңнен-ақ осындағы қорадан өріске мал шығарылмады. Ал, алыс жайлаулардағы ірілі-ұсақты түліктерді түгендеу үшін адамдар жіберілген. Оларды бастап кеткен өкіл Сейіттің өзі. Міндетті малдарды өз қолдарына алып, комиссияның баруын күту еді.

	Әкімбай сол күні бір нәрсеге таң қалған. Адамдардан естуіне қарағанда Тіспай өте шыдамсыз және қатал адам. Бүгін ол, сірәдағы әдетінше алдына келгенді тістеп, артына келгенді тебеді. Мал ашуы, жан ашуы. Бұрын да іші тар, қызғаншақ бай енді мынадай ошақ басына бір зауал анық төніп, ажал оғындай қатал үкім кеудесіне қадалған күні тыныш тауып отыра алар ма екен?

	Іштей осы ойда болған Әкімбай сақ жүрді. Тіспайдың әрбір қимылын аңдыды. Бірақ, түк те оғаш мінез көрген жоқ. Қыпқызыл боп долыра сызданып қалған бай, бүгін тіпті үстіне барын киіп, байлауышын тағынған бәйбішесі Гүлпарша екеуі екінші бір үйде, еш нәрсе көріп білмегендей, кейде ыстық шайын сыздықтай тартып жайбарақат отырды да қойды. Үстіндегі киімдері де әйелінің үстіндегі сияқты үр жаңа және қабат-қабат. Белінде кемер белдік, басында сусар бөрік, аяғында жұлықтарына күміс жалатқан мықшима етік. Ал, Гүлпаршаның көк сауыр етігінің қоншынан сірнесіне, одан аяғының басына дейін қадау-қадау қадалған күміс пен алтын түймелер жалт-жұлт етеді. Елудің іргесін басып қалған Гүлпарша бүгін тап бір жиырма бестегі келіншек сияқты киініп алыпты. Мойнындағы інжу-маржандар, алтын алқа, жақұт сырға, білезік, сақиналар қараған көздің жауын алған. Соның бәріне үйлес тапқан көйлек, қамзол, басындағы бір тартар гүлдардың үстінен бос тастаған ақ жібек сәлкеш орамал үлп-үлп етеді. Тіспай да, Гүлпарша да әлгі киімдердің сыртынан зербарақ жұқа шапанды иықтарына бос тастай салған. Ұстайтын жерін сом күміспен қаптаған, ал басқа жерлеріне күмістен, алтыннан сақина жасаған таяғын Тіспай алдына бос тастапты. Терезеден құлаған күн сәулесі үйдің ішінде отырған бұлардың киімдерімен ойнағандай құлпыра жарқ-жұрқ етіп тұр.

	Әр үйде көзге көрінген, боғжама-сандық ішінде жатқан дүниемүліктер аз уақыт ішінде-ақ қағазға түсіріліп бітті. Ал, қорадағы ұсақ малдар да саналды. Бірақ, бұрыннан белгілі саннан көп төмен жатыр. Дүние де жоқ екен. Бәрінің бағасын есептегенде олардан мына отырған бай мен бәйбішенің үстеріндегі киім-кешектер әлдеқайда қымбат боп шығатыны хақ.

	Өкілдер ғана емес, мына жағдайға осы үйде отырған жергілікті адамдардың бәрі қобалжып, құлақтары елеңдеп қалды.

	– Ім...м! – деп ернін тістеп, басындағы мыжырайған қалпағын баса киген Тоқатай өзінің көптен тағдырлас құрбысына жалғыз көзін қадай қарады. – Есітемісің, Жалбайеке?

	Тоқатайдың мінезін Жалбағай біледі. Ол өтірік-өсекке, екі жүзді арсыздыққа шыдамайды. Бетің бар, жүзің бар демей, айтып салады да, қарап отырады. Жалбағай құрбысының өзіне қарасынан соны ұқты.

	– Есіткенде менің қолымнан не келеді. Мұндайда жол табатын шыңдалған болат сенің ғой, – деді.

	– Ай, қу-ай, тағы да алдарыңа мені салмақсыңдар ғой, ә?

	– Сенен бөтен кім бар? Мұқалмайтын, айтсаң шындықты бірақ кесіп, қасқайып қарап тұратын өзіңе не дер едің?

	– Мен бе? – деп, Тоқатай жан-жағына және қарайлап алды. Отырғандар қунақ қарттың аузын бағып жымыңдасты. Онысы Тоқатай не болса соны сөз етіп былжырап лақпайды. Және көңіліндегісін үнемі кез келген жерде айта бермейді. Ал егер айта қалса онда жұрттың көкейіндегісін бірақ сарқып ортаға алып келеді. Ол әдет мінезі үшін қара халыққа жаққанымен байекеме, оның шашбауын көтерген жандайшаптарына, басшы мырзаларға жақпайтын да, үнемі олардың теріс жағынан келіп жүретін. Осы бір қара басына қырсықтан бөтен пайдасы жоқ қылығын Тоқатайдың өзі де жақсы біледі. «Қайтейін, құдай маған мінездің сондай қисық өскен бұтақ секілді қыңырайған пайдасызын беріпті. Мүмкін саған осы да жетеді. Басшылардың үнемі қаһарына ұшыра да жүр деген ғой» деп күлетін кейде.

	– Е, ақсақал! «Тура биде туған жоқ, туғанды биде иман жоқ» деген. Сіз мінезіңізге бекер өкпелейсіз.

	Осылай дегендерге Тоқатай күлетін де:

	– Мен бе сол билерің? Менің билігім алдымда өрген төрт аяқты хайуандарға ғана жүреді. «Шәйт» десем былай, «шік» десем олай бұрылған ешкі-қойлар ғой мені тыңдайтындар.

	– Сізді жұрт, мына қара халық тыңдайды. «Қойшы атыңыз болғанымен, домбырашы, күйші, тойшы атыңыз тағы бар» – дейтін сонда адамдар.

	Тоқатайдың осы сөздер рухын көтере түсетін. Ол өткенкеткендердің бәрін ұмытып, алласына тобасын қайта-қайта айтып жүре беретін. Байекем алдына барғансып, ішінен нешеме қулықсұмдық ойлап, мың бұралатындар да жүр ғой. Әрине, олар менен гөрі жақсырақ, молдау, мықтырақ өмір сүреді. Жап-жас Молтабанды қарашы? Онымен кездесу қайда? Ондайлар сен туралы байға, басшы мырзаларға күніне ең болмағанда бір өтірік-өсек жеткізеді. «Ойбай, анау пәленше бар ғой, ол сізді жамандап былай деді. Түгенше мынадай деп жатыр. Есіңізде болғай» деп қажап, саған қарсы егеп кетеді. Өзі жақсы көрініп, сылқ-сылқ күлген боп қасында отырады. Ал, басшылар, әрине, көбірек сондайларға сенеді. Рас екен, деп сенен көңілі қалып жүреді. Әттең, шіркін-ай, әлгіндей кезде жаңағы өтірік жамандалған адамды шақырып алып өсекшімен екеуін беттестіре қойса. Сонда жалақор, қибатшы қара беттер біреу де болса азая түсер еді-ау!

	Тоқатайды: «Артына қарамай шыңдалған болат сияқты осы жаман» деп кейде кекете, мысқылдай күлетіннің бірі Тіспайдың өзі болатын. Күле қалса қол астындағы бір қауым елге күн боп, тұнжырай қалса көлеңке, тіпті қара дауыл боп шыға келетін сол байдан тек Тоқатай ғана ықпайтын. Бірақ, айласыз, аңғалдақтың азабын мықтап тартпаған күні де жоқ. Көзден де ажыраған. Сонда да турасын айтар кез бола қалса қаймығып, бұғып қалар жан Тоқатай емес. Мүшелеп, жіліктеп бере салып қарап отырады.

	– Оңбаған соқыр. Болаттың ұшып түскен кішкентай түйірі сияқты итсің ғой. Сенің анау жалғызың да, қайсар-ау. Түбінде сол болар әлі бір пәле. Көресіні болаттың сынығындай Сейіт көрсете ме, деп қорқамын, – деп еді ана бір жылы. Қазір күнде айтатын бопты.

	Ал бүгін осы отырған үй тола жан конфискеге ілігіп, мал-мүлкі бөліске түскен бай туралы соңғы сөзді Тоқатайға бергісі келеді. Ал, Тоқатай бұл тұста да бұғып қалмады.

	– Ендеше байдың өзі келсін мұнда. Қане, бір кезде ол бізден есеп алатын еді. Ол айта беретін заман өзгерді, енді есепті бізге берсін! – деді.

	Жұрт уілдеп риза болысып, иықтарын көтеріп мардамсып қалды. Бай мен бәйбіше сол ортаға шақырылды.

	– Хош, байеке, – деп сөзді Әкімбайдың өзі бастады. – Мал-мүлкіңіздің болғаны осы ма, жоқ, бар ма тағы да.

	Тіспай алтын таяғына иегін сүйеп біраз үнсіз отырды. Бұл үйде кімдер барын түгендеді. Адамдар аз емес екен. Көбі оның бұрынғы малайлары. Әне, өзіне жалғыз көзі сығырая, тіпті от шаша қарап, сәл миығынан күлімсіреген Тоқатай да отыр. Тіспайдың көзіне қайқайдағылар елестеп кетті. Әне, Тоқатайдың сау көзінен от жылтыраса, соқыр көзінен әлдеқандай үрей, тұңғиық түн қойнынан көтерілгендей болып дүлей тажал шығып келе жатты. Ол дажал: «Ә, байеке, ақыр кездестік пе. Бір кезде сегіз өрме қамшының ұшында кеткен едім. Енді міне, бүгін қайта көрістік», – деп барған сайын үлкейіп барады. Бірте-бірте Тіспайға Тоқатайдың соқыр көзінің орыны апандай үңірейіп көрінді. Үңгір ар жағынан қан жуып кеткен қара көз жылтылдап тұрды.

	– Таныдың ба, бай ием? Мен ғой, мен. Әне, жазықсыз тәнге сарт-сұрт тиген қамшыны қарашы?!

	Тіспайдың жанары алдына баяғы апақ-сапақ, қораға қой келіп, қозы маңырап, бұзау мөңіреп жатқан кез келе қалды. Қолына шелек алып жүгірген әйелдер, қозы-лақ алған балалар жүгіріп жүр. Біреуі ешкі, біреуі қой, енді біреулер сиыр сауып жатыр. Ашулы байдың қолында қамшы. Ысылдаған сегіз өрме. Тоқатайдың тұщы етіне шарт-шұрт тиеді. Он бір жасар, арық бала қамшы ұстаған байдың қолына жармасқан. Тіспай оны да ұрып жіберді.

	Осындай қым-қуыт бір көріністер. Әне, Сейітті байдың ұлдары жүндей түтіп жатыр. Арашаға түскен бір жан жоқ.

	Тіспайдың күжбан денесі дірілдеп, жүрегі қатты-қатты соғып кетті. Ол көзін еріксіз жұмды. Төмен қарап отырды.

	– Бөгемеңіз жұртты. Тек шынын айтыңыз? – деген Әкімбайдың даусы оны селк еткізді.

	– Солай Тіспай. Мына отырған көген көздерге есеп бер? Көп жыл бізден сен алып ең, енді бізге де бір есеп беріп көрші!

	Бұлай деп мысқылдаған Тоқатай еді. Оның сөзін қостаған жұрт дуылдап барады. Тіспайдың жүрегі тағы да соғып кетті. «Көресіні ақыр осы иттен көрдім-ау!», – деп ойлады. Тоқатайға жалт ете қарады. Ол Тоқатайды емес, өзінен әлі бұрылмай тұрған соқыр көз апанын көрді. Тіспай және де тайқып кетті.

	– Жұрт күтіп қалды, – деді Әкімбай асықтырып.

	Көптің ыңғайын ұққан Тіспай басын көтерді. Ол Тоқатай отырған жаққа назар салмауға тырысты да, өңге жұртқа тіпті шырайлана қарады. Сөйтті де, әзір ғана барлық көрген, білгендерін ұмытып, ақтарыла, ағынан жарылған ақ көңіл аңқылдақ адамдай есіле сөйлеп кетті.

	– Сен де бір баламдай адам екенсің, – деді ол Әкімбайға сәл езу тарта бұрылып. – Сұрағың да орынды-ақ. Ал, тіпті сұраса келсек, мүмкін бір жұрағат боп та шығарсың. Иә, бәрі де ғажап емес. Қарға тамырлы қазақ емеспіз бе, балам! Түсі жылыдан түңілме, деген. Түсің жылы екен... Ия...

	– Ақсақал, ондайдың не керегі бар. Одан да мына жұрттың сұрағына жауап беріңіз? – деп, Әкімбай даусына салмақ сала тіл қатты.

	– Ендеше, ия, енді өзім туралы айтайын, – деді Тіспай жалт бұрылып. – Ия, шырағым балам, үстіміздегі жылдың өзі бізді көп шығынға ұшырата келді. Әйтеуір, ия, қыз ұзатып, екі балаға енші беріп, төркіндеп келген және бір қыздың қарызынан құтылып дегендей едік. Мұнымды есепке алып бір деп қойшы, балам. Ал одан кей...

	Тіспайдың сөзін көп дауыс бөліп кетті.

	– Ха-ха! – деп, Тоқатайдың кәдімгі бір күлсе қоймай, сақылдай күлетін даусы естілді. Тіспай оған еріксіз көз тастады. – Енші бердім несі-ей!

	– Ау, байеке, той жасап, қыз ұзатқаныңды биыл емес, өткен бір жылдарда көріп едік. Бірақ...

	– Е, айта бер. Енші берген екі баласы кім-кімдер екен?

	– Иә, бәсе, оларың кімдер еді, аттарын аташы? – деді Тоқатай. – Біз білмейтін балаларың бар ма еді?

	– Рас-ау!

	– Жалған, өтірік сөз.

	– Еншісі несі-ай, еншісі? – дейді Жалбағай да у-дуға қосылып.

	– Қайдам өзінен сұра.

	– Өтіріктің құйрығы бір-ақ тұтам!...

	Үйдің іші осы сияқты көп үнге толып бара жатты. Әкімбай қолын көтерді.

	– Жолдастар, азырақ тынышталыңыздар. Байекең айтып болсын. Сонан кейінгі кезек сіздердікі.

	– Е, бәсе, «түсі жылыдан түңілме» дегенім осыдан еді. Бәрекелде, шырағым. Әй, бәйбіше, енді не деймін. Сөйле деді, сөйледім. Бәрін айттым. Ендігі сөз әлгі қалқоз боп кеткен жігіттер туралы болмаса...

	Гүлпарша бәйбіше осы үйге кіріп келгеннен бері мыңқ етіп аузын ашпай отырған. Бұрын дүние мүлік туралы сөз болса тыз ете қалып, айғайға басатын адам, қазір тіпті жайбарақат. Үлп-үлп еткен киімдерін жұртқа көрсете түскісі келгендей, кейде қайқаңқайқаң етіп қойып, қастарын маңғаздана кереді.

	– Әрине, қалқоз болдық, мал керек деп келген Молтабандар да малмен кетті ғой. Ондайларды санай берсең көптігіне кісі сүрініп жығылады.

	– Ха-ха! – деп, Тоқатай бәйбіше сөзіне де күлді.

	– Неге күлдіңіз, Тоқа? – деді Гүлпарша. – Рас, байдың сізге жасаған қиянаты жетерлік. Малы құрысын, о да бір қолдың кірі екен. Тістегеннің аузында, ұстағанның қолында кете барады. Бірақ, адамға өмірлік таңба салу дұрыс емес. Бұл жерде сіз, Тоқа, не десеңіз де, еріктісіз.

	Тоқатай сығырайған жалғыз көзін бәйбішеге қадап қалған.

	– Ал, сіздің сөзіңізге-ақ жығылайық. Сонша мал, сонша дүниені аз күннің ішінде қарсы соққан қара желге үрлеп жібердіңдер ме?

	– деп сұрады Тоқатай.

	Бәйбіше оның сөзіне ойланбады да.

	– Айттым ғой қазір. Талан-таражға түскен малдан не қалатын еді.

	– Бәрі өтірік.

	Әкімбай қолын көтерді.

	– Жеңгесі, сіздің сыр да белгілі болды. Біз ойынға жиналып отырғамыз жоқ.

	– Бай мен мен бәйбішенің қоңырауы бір. Қайсысын бұрасаң да бір үнмен дыңылдайды. Айтса турасын айтсын, әйтпесе, өзіміз-ақ тауып аламыз, – деді Тоқатай.

	Жұрт ду етіп басылды. Бәрі де «рас, рас» дейді. Әкімбайдың даусы қатты шықты.

	– Қане, ақсақал, сөйлеңіз? Бос сөздің қажеті жоқ. Анығын, турасын айтыңыз? – деді Тіспайға жақындап кеп.

	– Дұрыс қой, дұрыс, – деп отырды Тіспай. Бәйбішесінің сөзін толықтыра түскісі келді. – Ім..м! Ия, одан кейін шырағым, жұрттан жасыратын не қалды? Бір-екі тоқалсымағым да бар еді. Бәріне рұқсат бердім. Олар қара қылды қақ жарғандай бүкіл мал мүлікті тең бөлісіп әкетті. Қап, құдай-ай! – десейші. Қазір олар бұл маңда да емес. Шындықтың несін жасырайын. Бәтшағарлар, ақыр осындай боларын, сірә, білген-ау деймін. Мал бағатын бірбір аптал жігітпен бұрыннан-ақ көңілдері қосылып жүрсе керек. Менің аузымнан рұқсат деген сөзді естісімен-ақ, қол ұстасып шыға келісті. Қазіргі заман теңдік заманы ғой. Сөйтіп олар өз құқықтарын өздері алды. Содан кейін тиесі малын алдарына салып айдады да, кең байтақ еліміздің көңілдері сүйген өлкесіне қарай тайып отырды.

	Мұны айтқанда Тіспай былқ еткен жоқ. Жұрттың аузы ашылып оны тыңдап қалған. Сірәдағы жай ғана бір елеусіз өте шыққан оқиғадай соқыт бай. Әшейінде шарт етіп, бұрқан-сарқан боп шыға келетін шырт етпе ашу, долы мінездің бай жүзінен ұшығы да көрінбейді. Тарғылдана, шақшия қалатын көздер тіпті момақан. Сөздері де мүләйім. Солай отырып, ол алдына мал салып еліне қайтарған падашыны, соңынан жылқышы жігіт Молтабанды, тағы сондай бір-екі жалшыларын да айтып кетті.

	– Олар, рас, менің қолымда көп жыл істеді ғой. Табан ақылары бар. Маңдай терілері де көп төгілген еді. Мен бәрінің алдына мал салып, үйленбегендеріне қатын алып бердім. Мұнымды, сірә, ешкім теріске шығармаса керек.

	Ренішті дауыстар қайта шыға бастады.

	– Мынау не деген түлкі еді-ай, ә?

	– Соны айтам-ау.

	– Ау, Тоқатай, неғып отырсың. Жаның бар ма?

	Тұс-тұстан қызына сөйлеген адамдар үні үйді төбелеріне көтергендей еді. Әкімбай да үнсіз аңысын аңдыған. Ол да Тоқаң енді не дер екен, айтса, айтсын, – деп күтті. Бірақ, Тоқатай енді өршеленбеді. Қалың әжім басқан маңдайын қайта-қайта сипап қойып, отыра берді. Біраздан соң тіпті мыжырайған қалпағын көзіне дейін түсіріп, баса киіп алды да, жұртқа қайтып қарауды да қойды. Тіспай оның осы бір кезін жақсы пайдаланды.

	– Әй, жігіттер-ай, біз Тоқаң екеуміз ұялас күшік сияқтымыз ғой. Жасымыздан сеніскен дос, сүйіскен ғашықтай болып өстік емес пе? – деп, әр тілдің күшіне салған бай мұны да біраз әңгіме етіп кетті. – Бас жарылса бөрік ішінде, қол сынса жең ішінде демей ме қазақ. Бір кезде қапыда кеткен көз еді ол. Ескі жараның аузын тырнап қайта қоздырғаннан не шығады? Одан да жөні келсе, бұл жерден үлгілі ақыл есітіп, содан өнеге алып, тарасайық та. Бәріміз де бұл жалған дүниеге, қала берді бір-бірімізге уақытша келген қонақпыз. Мәңгі тұру, мәңгі қатар жүру жоқ. Осындай сау-саламат кезімізде не болса соған өкпелеп, бетімізді шиқандай етіп тырнасқаннан не пайда!

	Көпшілік бір-біріне сазара қарасып қалды. бәрі де: «Мынау не дейді?» деп тұрғандай. Бірақ, дағдарыс ұзаққа созылған жоқ. Көп ауыз тағы да дуылдап кетті. Тоқатай ғана әлі сол қалпында отырған... Кейінірек Тоқатай көзден ауырылған сол жамандықтың жақсылығын да көрді. Күзге қарай бұл елге де Совет өкіметі де жетті. Ол жұртты білімге, мәдениетке шақыра келді. Кедей балаларына мектеп ашып, оқыта бастады. Сейіт баласы Кенжеғұлдың қай жер болса, сол жерде шашылып жататын кітаптарын оқып жүріп, жап-жақсы-ақ сауатты боп қалды.

	Сол жылы Тоқатай байдан алған атын сатып, ақшасын Сейіттің беліне түйді. «Мынау жолыңа балам. Абайлап, ақылмен рақатыңа ұстарсың!» деді. Сейіт Тәшкенге барды. Көшеде қаңғып жүрді. Рабфакқа түсті. Одан соң...

	Сәл ғана бір уақыт ішінде Тоқатай осындай ой соңында кетіп еді. Үндемей қалған себебі де содан-ды. Бірақ, ол осы қазір ізгі жанды адам бола қалған бай мен бәйбішенің сырын ұқпады. Айтар сөзінен, алар есесінен қағылып отырды.

	Осы кезде шағын денелі, үстінде қаудырлаған жаман тоны бар, бір мойсапыт орнынан қарғып тұрды. Ол оқушыға белгілі Жалбағай еді. Ақкөңіл, жалпылдақ, кішіпейіл адам. Жан баласына жамандық ойламайтын, үлкенмен де, кішімен де кездесе қалса бойындағы бар шынын ақтарып, сарқа сөйлейтін. Жұрт оны сол жалп-жалп еткен мінезі үшін Жалбағай деп атап кеткен.

	– Ау, бейшара-ау, – деді ол Тоқатайға қарап. – Неғып мөлиіп қалдың. Бүгін айтпаған сөз қашан айтылады? Мен өкілге бағана-ақ бар шындықты айтып бергемін. Жаңа Молтабанды мақтады бай. Есіңде ме, не дейтін едік біз ол жау алғырды. Қашан да адамдарды жер қып кететін жау алғыр еді ғой, жау алғыр. Айтып жіберші, әлгі...

	Жалбағай кіп-кішкене арық қолымен самайын қасып ойланып қалды. Үйдің жарына арқасын сүйеп, Жалбағайға соқыр көзін ақырайта, сау көзін сәл қыса жылмиғандай, аузын аша қарап қалған Тоқатай оның не айтпақ болғанын жақсы түсінді. Бірақ ләм демей, тек басын құптай, шұлғи берді.

	– Е, таптым, жау алғырды, таптым, – деп, Жалбағай қуанып кетті. – Тыңшы, байдың салпаңқұлағы, сойылын соғар шоқпары демейтін бе едік ол жау жегірді! Бәрін былай қойғанда, ойбай-ай, үйбүй десейші, балаларыма енші бердім деп соқты-ау, жаңа. Сен екеуміз білеміз ғой, Құрбан мен Кенжеғұлды айтты ол. Енші бердім деді. – Жалбағай өз бетін өзі шымшылады. – Енді не бетімді айтайын. Ұят-ай, мынау жау алғыр бай осындай өтірікші ме еді, ә?

	Жұрт ду күлді. Үлде мен бүлдеге оралып, көлкілдеп отырған Гүлпарша бәйбіше бетін басып төмен қарады.

	– Әй, Тоқатай-ау, – деген Жалбағай, жұрт сөзіне күліп қостағанға мәз болып, тіпті иығын қомдап көтеріліп қалды. – Аяқ астынан сонша неге жер бола қалдың? Айтшы өзің. Оларға қашан енші беріп еді, ә? Шіп-шикі өтірік қой бұл да, – деп, Жалбағай өз маңдайын өзі ұрды. – Қап, жау алғыр, мына менің сорлы басым-ай, ә? Енді түсіндім-ау, енді!

	Жалбағай ернін тістеп, басын шайқап біраз тұрды.

	– Айта бер, айта бер! – деп ыржиды осы жерде Тоқатай. Сірә, Жалбағайдың енді не айтқысы кеп тұрғанын біліп тұрған сияқты.

	– Айтсам, – деп, Жалбағай дауыс иесі Тоқатайға қарады. – Екеумізге байдың соңғы күндері төрт-бес күн үйлеріңде жатып дем алыңдар. Малдарды жастар баға тұрсын дегенінде мән бар екен ғой, мән! Көрдің бе? Бұл жау жегірдің тіпті тоқалдарына дейін жарылқадым, деп соққанын! Иә, біз дем алдық. Ал бай енемізді ұрыпты. Демек, енді бізге мына көзіміз көріп тұрғаннан бөтен сыңар тұяқ та қалдырмаған. Түсіндің бе, жау жегірді енді!

	Жалбағай сөзін бітірді. Тоқатай қалпағын бас киіп, жолдасына қарап басын изеп, оны құптағанын сездірді де, қайтадан төмен қарап алды.

	– Меніңше Жалбекең дұрыс айтады, – деді бір жуан дауыс. Әлдекімдер тағы да күңкілдеп жатты.

	Осы кезде үйге Сейіт кіріп келді. Оны көрген жұрт тым-тырыс бола қалды. Сейіттің ізін баса кірген зор қара жігіт белін шылбырымен байлап алған. Ол отырған көпті шола бір қарап шықты да, Тіспай мен бәйбішеге көзін тоқтатты.

	– Мыналар алдамшы екен, – деді.

	Әкімбайдың қасына аяқтарын сарт-сұрт басып жетіп барған Сейіт оның құлағына аузын тақады. «Еш жерде, еш қандай мал да, олардың соңында жүрген адам да жоқ. Бай бізге өтірік айтқан. Бір сайда он шақты түйе жүр екен. Оларды жігіттер осында айдап келе жатыр» деп сыбырлады.

	Осының бәрін айтпай біліп отырған Тіспай аңқауси қалды. Сейітке қарап күлімсіреді.

	– Ау, Сейітпісің-ай? Бәрекелді. Тіпті, өзің өсіп кетіпсің ғой. Тіфә, тіфә, тілім тасқа. Біздің Кенжежанмен екеуің жасты едіңдер, ә?

	– Е, екеуі бір төл еді ғой. Қатар өсті емес пе? – деп жатыр бәйбіше де.

	– Айтып ем ғой баяғыда. Ә, Сейіт ұмытқан жоқсың ба? Тірі жүрсең бір хаттың қара басында боласың, ел билейсің деп ем ғой. Міне, айтқаным келді де тұрды.

	Сейіт жылмаңдап, өзін мақтап отырған бай мен бәйбішеге кезек-кезек қарады. Бәйбіше емес, бай көзі сонау бір жылдарда әкесі соққыға жығылып, өзі де жаралы бола тұра байдың бір қора қой-ешкілерінің соңынан ақсаңқырай басып бара жатқанда алдынан шыққан Тіспайды есіне түсірді. «Қойларды өзің бағасың ба?» деп тұнжырай қараған бай жас баланы жұтып қоя жаздап тұрған. Сондағы түнерген қабақ пен мына бір жылтырақ күлкінің арасы жер мен көктей екен. Бірақ, Сейіттің көзінен бұрынғысы кетпеді. Сөйтсе тұра ол:

	– Иә, байеке, мен сондағы Сейітпін. – Ол көп ішінен әкесін іздеді. Тапты. – Ал, анау отырған шал – Тоқатай менің әкем.

	– Е, балам, дұрыс айтасың. Бәрі дұрыс!

	– Жоқ, байеке, тоқтай тұрып мені тыңдаңыз. Сол бір әкелібалалы екеуміз қызылала қанға боялған кеште, бұл жарық дүниеде адам боп тірі жүрсем сізден, сіздің балаларыңыздан өш алмай тынбаспын, деген сертім болған. Егер қолымнен түк келмей бара жатса, үйлеріңді өртеп тынармын, деп ем. Міне, бүгін сол сертіме жеттім. Иә, солай? Бірақ, байеке, қолыңыздан келгені – жұрттың қан-сөлін ішіп жүріп, жиған малыңызды, мүлкіңізді тығып үлгеріпсіз. Түк те емес. Біз оны бәрібір табамыз?

	Үй іші шыбынның ызыңы естілердей тып-тыныш еді. Бірақ, сол тыныштықты Тіспай бұзды.

	– Өзім де солай ойлаушы едім. Анау отырған шүйкедей соқыр Тоқатайдың болаттай беріктігіне таң қалушы едім. Не деген арыпазып кетпейтін жан еді өзі, деп отыратынмын. Сен содан туған болаттың сынығы болдың. Ия, солай екенсің. Жеңдің сен, жеңдің әзірше. Менің қай балам сендерде кеткен өшін қайтарып алар екен? Белгісіз! Әй, қайдам!...

	Ашулы бай өз маңдайын өзі қос қолдай ұрып отырып қалды.

	– Әй, құрғыр заман-ай. Бірде бетіңді, бірде артыңды көрсеткенің осы да!

	– Тоқатай шыдамай кетті. Орнынан атып тұрды.

	– Әй, Тіспай. Тағы да тіфә де, тіфә! Келер кезек, терме тезек, деген осы. Енді ел де, жер де менікі. Жаңа өкіметім аман болсын!

	Тағы да үй ішін тыныштық биледі. Әкімбай орнынан атып тұрды. Байға оқты көзімен қарап тіл қатты.

	– Өзіңіз, Тіспай ақсақал, – деді ол. Даусында ызбарлы ашу бар. – Керемет артист екенсіз. Көрдік, көзім де жетті. Ал, енді турасына келейік: қане, мал қайда? Бізге соны айтыңыз. Егер шыныңызды ақтармай, тағы да артистің ролін ойнасаңыз, онда өкпелемеңіз. Совет өкіметі, оның мына отырған өкілдері сізбен басқаша жолмен сөйлесе алады.

	– Тіспай дедің бе шырағым? – деп мүләйімсіді басын көтерген бай.

	– Солай дедім. Ол сіздің атыңыз емес пе?

	– Енді кім едіңіз, қане, есітейік оны да?

	– Шын атым, әкемнің құлағыма азан шақырып қойған аты – Тісеубек. Тіспай деп жұрт сыйлағаннан атап кеткен еді. Анау хатқағаздарыңа Тісеубек, деп жазыңыздар. Сол дұрыс болады.

	– Ім..м! – деп Әкімбай жұртқа қарады.

	– Дұрыс, дұрыс. Шынында да Тісеубек екені рас. Ал, Тіспай деген ат оған залымдығы, адам баласына қаталдығы үшін қойылған, – деп отыр Тоқатай.

	– Тісті, дәу дегеннен шыққан сұмырай сөз ғой!

	Көп ішінен берілген соңғы жауап ақиқат шындық еді. Тіспай соның бәрін есітіп отырса да былқ етпеді. Қатыгез, мейірімсіз, халыққа дала тағысы қасқырдай болған Тісеубекті жұрт келе-келе Тіспай деп кеткенін өзі де жақсы білетін. Әкімбай байға зілдене қарап тұрды да:

	– Түсінікті. Солай деп жаздық, – деді. Тіспай маңғазсына түсіп, тағы да сөйлеп кеттті.

	– Ал, мал туралы, – деді ол, енді сөзін нақпа нақ қайырып. – Мен айтарымды айттым. Әй, Сейіт, табам дедің ғой. Ия, тап.

	– Табамыз. Оған сене беріңіз!

	– Сендім. Мен де тірі болсам көрдім. Өлмей бітіспейтін жандармыз біздер. Оны сен де ұғып ал. Мен де ұмытпаймын. Егер өле қалсам ұрпағыма өсиет етіп қалдырар мұрам осы болады!

	– Бұрын неге солай демей, малдың көбі түзде, деп алдадың? – деп ақырды Тоқатай.

	– Онда не тұр екен? Мал үйде ме, түзде ме. Әйтеуір мұнда жоқ болғасын бәрібір емес пе? Ендігісін өздеріңіз біліңіздер. Анау Сейіт пен Тоқатай білсін! Мына бәйбішем екеуміз қазір неменеге болса да әзірміз. Басқалар түгілі, балаларымыз да бізді тастап, басы ауған жаққа жан сауғалап кетті. Ал, біздің қолымызда мына көздерің көріп отырған мал-мүліктен бөтен еш нәрсе жоқ. Не істесеңдер де, мейілдерің. Одан соң егер заңдарыңда кісінің үстіндегі киімін шешіп алу бар болса, міне бәйбішеміз екеуміз оған да дайынбыз! Айтарым осы. Болдым! – деп, таяғына сүйеніп отырды бай.

	Үй ішін зілдей тыныштық биледі. Жұрттың бәрі төмен қарап, жер шұқып қалған. Әкімбай ойлап кетті. «Шынында байдың жақын адамдары қайда? Тіпті, балалары неге көрінбейді? Ал, өзінің сиқы мынау. Ешкімді адам екен-ау, деп менсініп отырған ол жоқ. Әрбір қимылы, сөйлеген сөзі көңілге күдік келтірерлік қимыл мен сөз!»

	Осылай ойлап кеткен Әкімбай кесімді бірақ айтты.

	– Жарайды, – деді байға тура қарап. – Бүгін кеш те батып қалды. Сізге ертеңге дейін мұрсат берейік. Жақсылап ойланыңыз. Малыңызды, жаныңызды есіңізге қайта бір түсіріңіз. Сөйтіп, тоқалдарыңыз да, балаларыңыз да сол айтқан уақытта сізбен бірге осында болсын. Содан кейін ғана ашық сөйлесіп, тілегіңізді орындауға көңіл бөлеміз. Ұқытыңыз ба?

	Тіспай жұртқа қарамай, таяғына иегін арта сүйеніп отырған күйі құптағандай басын изеді де қойды. Ал, бірақ ертеңіне бай мен бәйбіше бұл үйден табылмады. Кешегі түзден айдап келген он шақты түйе және ұсақ малдар сол қамалған қорада аштан аш тұр екен. Таңертеңге дейін ешкім де еш нәрсе де еш қайда кетпейді, деп тілінен тілхат берген кедей де жоқ боп шықты. Сөйтсе ол да үй ішімен қосыла байға еріп, қашып кетіпті...

	Әкімбайдың байларды конфискелеу кезінде өз басынан өткізген бұл бір тәжірибесіздігі, тіпті жіберген үлкен қатесі еді. Қазір ол ауыл советтің кеңсесінде отырып, өзінің сондағы оқиғалы кемшілігін есіне алған. «Дегенмен, – деп түйді ол ойын. – Тіспай онда баласы Құрбанға, бүлікшілерге арқа сүйеп, солай мықты болған екен ғой. Әйтпесе, оған сонша паңдану қайда еді? Басқа жерлерде конфискеге ұшыраған байлар артынан пысып-ақ кеткен жоқ па еді!»

	Асылы, сол түні Тіспайды алдын ала келісілген жоспарға лайық атаман Әли мырзаның рұқсатымен ауылға Құрбан бастап келген бірнеше мұздай қарулы бүлікшілер көшіріп әкеткен-ді. Содан екі күн ілгері олар байдың көп асыл мүліктерін алып, алыс жайылымдарда жатқан малдарын тау асырып жіберген. Тіспай мен Гүлпаршаны солай жарқ-жұрқ еткізіп қалдыруларында да үлкен мән болған. Өйткені, бүлікшілер сол соңғы түні елді де қоса шауып, байларды конфискелеуші өкімет өкілдерін, ауылдың бас көтерер адамдарын, сондай-ақ конфискеден мал-мүлік және жер-су алып жайраңдаған кедейлерді, байдың бұрынғы малайларын табанда өлтіріп, өш алмақ боп серттескен.

	Шабуыл жоспарының екінші шарты да сұмдық еді. Онда ауылдағы жақсы қыз, сұлу келіншектерді ала кетіп, ежелгі әдеттерінше, кейін жеңіс тойы үстінде осы бір қанды майданда аса ерлік көрсеткен жігіттерге тарту ету болған. Бірақ, бүлікшілер бұл жоспарларын іс жүзіне асыра алмады. Өздеріне де зор қатер жол екенін ойлады. Қолдарынан бар келгендері – бай мен бәйбішені құтқарып, қарауылда тұрған кедейді қорқытып, оны да көшіріп алып кету ғана болды.

	Бәрінен де, бұл сапарда Құрбан қатты қиналды. Орындалмаған арманына өкіне, көзінен жасы сорғалай ағып, бармағын тістейтістей кетті... «Тірі жүрсем сендерді ме, Сейіт пен Әкімбай! – деді Құрбан. – Әлі талай-талай беттесермін. Тегінде, түптеріңе жетермін» деп артына қарай-қарай, мойнына ақыреттік серт байлап кетті.

	Осы оқиға есіне түскен Тоқатайдың жүрегі суылдап бара жатты. Құрбан – жауыз адам. Ол ұмытпайды. Бүгінгісін қарашы? Әйтпесе, несі бар енді менде, – дейді қарт күбірлеп.

	***

	Ауыл советтің жертөле кеңсесінде ой үстінде отырған Әкімбай өзінен-өзі езу тартып, жымың-жымың күлді. Ол Сейітке бұрылды.

	Қолы қолына тимеген жігіт әлі де қағаз жазумен әуре еді.

	– Ау, болаттың сынығы!

	Сейіт елең етті. Мына сөз құлағына бір түрлі естілді. «Болаттың сынығы». Өзін кім айтып еді? Ия, иә Тіспай екен ғой. Өткен жылы оны мазақтаған бай осылай деп атаған. Қазір есіне түсті. Сәл күлімсіреген жас жігіт орнынан тұрды. Жылы жүзі нұрлана қызарып кеткен ол Әкімбайға жақындап келді де:

	– Қаулы дайын. Өзіңіз бір қарап шығасыз ба? Бірақ, жаңа ұйымдасқан колхоздың атын не деп қойсақ екен? Әрине, оны колхозшы өздері шешеді ғой. Дегенмен, бір ат ойлаған жөн болар еді, – деді.

	Әкімбай да орнынан тұрды. Жас жігітке шырайлана қарады.

	– Қазір қаулының жобасын қарап шығайын. Ал, колхозға ат қою мәселесін... – Ол Сейітке күлімсірей көз қиығын салды. – Қызық болсын, ерегіскенде сенің лақап атыңды қойсақ қайтеді. Иә, «Болаттың сынығы» дейік. Бай қойған демесең тамаша ат. Өзін конфискелеп жатқан күні саған осы атты іші әлем-жәлем болған ол сені осылай атап еді. Әкеңді мұқалмас болатқа теңеп, өзіңді сол болаттың сынығы деп мойындаған. Есіңде сақта, жақсы көргеннен емес, күйгеннен солай деген.

	Екеуі де қатты күлді.

	– Жоқ, аға. Онымыз жарамайды ғой. Мені байдың мазақтап атаған лақабын колхозға қоюға болмас. Дұрыс бір ат ойлап табайық. Кешке ортаға саламыз.

	– Немене, ұнамай ма? Жарайды, басқасын іздеп көрейік. Бірақ, енді бұдан былай өзіңді мен осылай деп атаймын. Бұл ат маған қатты ұнайды. Тауып айтылған. Сенің барлық кескін-келбетіңді көрсетіп тұрған ат. Есіңде болсын, байлар ақымақ емес. Ақымақ адам сонша байлық дүние-мүлікке ие боп, жұрттың алдына түсер ме еді? Ондай дәрежеге жету оңай емес. Бәріне ақыл, білім керек.

	– Сіз тіпті,... – деп, Сейіт сөзінің ар жағын айтпай тоқтап қалды.

	– Айта бер, тоқатама, – дем жымиды Әкімбай. – Байды мақтадыңыз демекшісің ғой. Оның рас. Мақтап тұрмын ғой. Әрине, менікі дұрыс емес. Бірақ, өзіміз ғанамыз ғой. Көпшіліктің көзінше бұлай деп мадақтауға болмайды. Өйткені, олар езуші таптың өкілі. Қара халықтың қанын сүліктей сорған, бізбен үш қайнаса сорпасы қосылмайтын, мақсат-мүддесі – идеясы бөлек таптың адамдары. Дегенмен, – деп Әкімбай даусын сәл төмен түсіріп Сейітке қарады. – Бұларды біз аямаймыз. Олар ба бізді маңдаймыздан сипайын деп жүрген жоқ. Совет өкіметін жойып жібере салмақ боп қысқа күнде қырық рет шабуыл жасаған бай-кулактар жанды жеп те бітті. Енді өз обалдары өздеріне, біз де қарсы шабуылға шықтық. Құртпай тынбаймыз. Бірақ, көп нәрсені үйреніп қалуға тиіспіз. Иә, солай, болаттың сынығы! Үйренетін нәрсе көп олардан.

	– Үйреніп қалуға тиістіміз, дейсіз бе? Нені? Адамды адам деп санамаған байдың түрін көргенбіз. Талай-талай тепксінің дәмін татқан әке-шешем, өзім де тек өлмей тірі қалдық. Менен енді залымдар рақым күтпей-ақ қойсын. Өйткені, біз байлардың рақымын көрмегенбіз. Ал, олардан үйренетін де еш нәрсе жоқ.

	Әкімбай барған сайын қыза, өршелене түскен Сейітке қарап қалған. Қылыштың қырындай қырланып кеткен жігіттің көзінде де біраз от бар екен. Жалт-жұлт етіп тұр. Әкімбайға әрбір қараған сайын сүйкімді түсі бұзылып та барады.

	– Жоқ, мен олардан еш нәрсе үйренбеймін. Менің үйренер мектебім бар. Ленин комсомолы, оның сара жолы бар. Иә, аға, солай...

	– Жә, жә, жігітім, тұра тұр! – деді Әкімбай Сейітті арқасынан қаға құшақтап. – Ленин комсомолы саған мұндай бол деп үйреткен жоқ. Ленин комсомолы ағасы Ленин партиясына сенеді. Осы тұрған екеуміз сол екі ұйымның ауылдағы өкілдеріміз. Біздің әрбір сөзіміз, істеген ісіміз партия мен комсомолдың сөзі, солардың ісі. Сен сабырлы бол. Біз екеуміз бүгін тағы да бір үлкен сыннан өтеміз. Жаңағы мен дәріптеген бай-кулактардың шабуылы ортасында отырып, ауылда жаңа шаруа – колхоз құрамыз. Ал, енді бөгде сөздерді қойып, сол құратын колхозымыздың атына келейікші, ә? Шынында да не деп қоямыз?

	– Ғафу етіңіз, аға, сәл қызыңқырап кеткен екем.

	– Жә, айтылды, бітті. Әрине, «Болаттың сынығы» деген, жақсы-ақ болар еді. Бірақ, сен ұнатпадың ғой.

	Әкімбай сылқ-сылқ күлді. Кең маңдайы жарқырап, күріштей тізілген аппақ тістері көрінді. Жоғары қарай таралған қою қара шашы, сондай қара мұрты ақ құбаша жүзіне жарасып-ақ тұрады екен. Қиылған қас пен кірпіктер, жылы шырайлы, отты көздері нұрландыра түскендей.

	– Байдың маған қайбір жақсы көрінгенінен қойған аты дейсіз. Мазақтағаны ғой. Әкем де солай күлетін.

	– Айтқаныңның бәрі дұрыс. Бірақ, іші күйген тұз жалайды. Біздің партиямыздың өзі шын болаттан жаралған. Оны шыңдаған ұлы Ленин. Ал, Ленин комсомолы – сол болаттың бір сынығы. Демек, коммунист партияның өскенде дәл өзіңдей болатын жеткіншегі.

	Сейіт жадырап, жайнап кетті. Екі үлкен күрек тісі жарқырай күлген оның әлі балғын, тіпті бала жүзі май гүліндей құлпыра түсіп, мейірімді көздерінен нұр төгілді.

	– Дәлелдеп-ақ жатырсыз. Егер сіз ұнатсаңыз ешкім қарсы болмасына да сенемін. Қазір біздің комсомол жастар келеді. Кішкене бір жиналысым бар. Әрине, бәрі де бүгінгі мақсат жайлы ғой. – Сейіт қаулы жобасын Әкімбайға ұсынды. – Атын, әйтеуір бір нәрсе деп атармыз. Бәрінен бұрын әуелі осы елде колхоз құрып алайықшы. Әлгі Ерғара аға қайда кетті. Келем деп пе еді?

	– Келеді. Ауылдық өкіметтің міндеті де аз емес. Кешке жиналыс өтетін жерді тазалап, сыпыртып қою керек емес пе? Ол да үлкен жұмыс. Бай-кулактар ондайларды да үлкен сөз етіп пайдаланады.

	– Ә, дұрыс екен. Мен де қазір сонда барамын. Жастарды сол жерге жина, деп едім.

	Сейіт шығып кетті де, Әкімбай отырып қалды.

	«Шынында да, – дейді ол Сейіттің бүкіл түр-тұлғасын, қимыл қозғалысын, алғыр, ақылдылығын есіне алып, – Рас, аман болсаң бір хаттың қара басында отырасың, – деген қу Тіспай сөзінде мән бар. Болып тұрған баланы дәл таныған».

	Әкімбай қаулы жобасын оқып шықты. Өте риза болды. Бір сөзін де өзгерткен жоқ. Тамаша, тіпті сауатты жазылғанына таң қалды. Жобаны стол үстіне қойды да, өзі тысқа шықты. Мұғалім Асыбекпен есік алдында кездесті.

	– Ал, сөйле, мұғалім жолдас? Не гәптер бар. Мұндайда әңгіме көп болады. Неше түрлі өсек-аяңдар тайпалма жорғадай жүйткитіні де хақ. Білгіштер дегенің үйден үйге кіріп сумаңдап жүрген жоқ па екен?

	Асыбек те бұл ауылға биыл келген. Күндіз жас балаларды, кешке үлкендерді оқытады. Балалар, жас қыздар жағы қиын емес-ау, ал үлкендерді, әсіресе, әйелдер жағын жинап оқыту қиямет. Бұл жөнінде де ауыл совет председателі Ерғара болмаса түк шықпас еді. Ол тіпті күнде дерлік үйден-үйге кіріп, сауат ашу мектебіне адамдар жинап жүреді. «Ау, тым болмаса биыл өздеріңнің атыжөндеріңді оқып, жаза-алатын халге жетіп алыңдаршы?» деп үгіттейді жұртты. Өзі де оқиды. Қазір ол жазып-сыза алатын боп қалған. Газетті де оқи алады.

	– Солай ма, өсек-аяң бар ма? – деп, Әкімбай және сұрады. Не деп жауап қайтарарын білмей, көзі жыпылықтап кеткен. Асыбек сасқанынан өкілге сезіктене қарады. Тіпті оның ойындағысын мына өкіл ешкім айтпай-ақ оқып, біліп тұрған сияқты.

	– Оншалықты, еш нәрсе естігенім жоқ. Сіздің құлағыңызға бірдеңе жетті ме? – деді.

	– Сірәдағысын айтам да. Бай-кулактар қалайша тыныш жатыр екен!

	Ұзын бойлы, арықтау келген талдырмаш жігіт Асыбектің өңі қазір құп-қу еді. Әлденеден қорқып, іштей қайғы-қасірет шеккен адамдай болатын. Әкімбайдың мына сөзінен кейін сәл еркіндей бола бастады.

	– Бұл ауылда бай-кулактар ықпалы жоқ, деп кесім жасау қиын. Жаңа әзірде ғана мектепте болған бір сырды сізге естіртіп қояйын деген едім.

	– Иә, көңіліңде сондай бір түйін жатқанын сезгендеймін. Қане, не нәрсе?

	– Күндегідей сабақ кезі еді. Ал, бізде бір мезгілде үй тола бала әр түрлі кластың сабағын өтеді. Мектебіміз жаман ғана, төбесі де аласа жертөле екенін көрдің ғой. Бірақ, әйтеуір, іші кеңдеу.

	– Көрдім ғой. Иә, содан кейін?

	– Сол класта бірінші, екінші, тіпті үшінші кластың балаларына дейін сабақ беремін.

	– Түу. Бұл өте қиын жағдай. Әр кластың баласын әр мезгілде бөлек оқытқан жақсы-ақ болар еді ғой. Бірақ, оған бұл күнде рұқсат етпейтін себептеріңді де түсінемін. Иә, сөйтіп...

	– Сөйтіп, – деп, Асыбек айтпақ болған өз ойын жалғастырды. – Бөліп-бөліп оқытып та көрдім ғой. Бала саны бірден кеміп кетті.

	Бұл үйден мектепке келетін екі-үш оқушының білімі әр түрлі. Біреуі екінші класс сабағын оқыса, екіншісі, үшінші, ең кішісі бірінші класта оқиды. Ал, олардың әке-шешелері балаларын мектепке бөлек-бөлек еш уақытта жібермейді. Әсіресе, қыз балалаларын қасына біреу ертпей, үйінен бір адым тырп еткізбейді. Ерағара аға екеуміз үшінші класқа дейінгі балаларды лажсыздан бір класта, бір мезгілде оқытуға келістік. Өте қиын. Бірақ, амал қанша? Қиындығына көніп, оқытып жүрмін. Ал енді оқу жасындағы балалардың мектеп есігін көрмегені әлі көп-ақ.

	– Иә, сөйтіп, – деп, Әкімбай мұғалімнің сөзін бөлді. – Әлгіңді айтсаңшы. Не болды?

	– А, иә, – деп, Асыбек бөгелді. Айтуға аузы бармай тұрды. – Бірінші кластың сабағын бір шетіне, екінші класс балаларының сабағын доскінің екінші бетіне жазып қойып, үшінші класс оқушылары үшін бүгін өтетін тақырыпты түсіндіріп жаттым. Өзіміз жерге қада ағаштар қағып, оның үстіне тақталар жайып, жасаған үш қатар парталарымыз да бар. Әр кластың балалары солай бөлек отырады.

	– Оларың дұрыс екен.

	– Екінші кластың бір қызы шар ете қалды. Сол замат балалар дүрлігіп: «Ойбай жылан, ойбай жылан!» деп жатыр. Топырлап үйді бастарына көтере шуылдайды. Менің ойыма жылан емес, бүлікшілер басып кеп қалған екен ғой деп, зәре-құтым қалмады. Кітап қаламдарын тастай есік-терезеден шығып бара жатқан балалардың қайсысын ұстарымды білмеймін. Өзімнің қолтығыма да кіріп шырылдап жүргендері қанша?

	– Аға, жылан!

	– Жыланы несі! Қане, қайда ол? – деймін. Бұлдыраған көзім еш нәрсе көрер емес.

	Ортаңғы партаның артқы жақтағы біреуінен ирелеңдеп шығып келе жатқан бір нәрсені көзім шалды. Иә, жыланның дәл өзі. Сүйір тілі жалақтап тұр. Қимылы баяу. Қап-қара көзі жылт-жылт етеді. Не істеп, не қойғанымды білмей, қасына жүгіріп жеттім. Абырой болғанда қолымда дәске сүртетін шүберек бар еді, сонымен басын тақтаға жаныша ұстадым да, сыртқа беттедім. Құйрық жағы бұлаңдап кеп қолыма орала берді. Екінші қолыммен қақ белінен ұстап далаға шықтым. Балалардың алды көшемен зытып барады екен.

	– Қашпаңдар, қорықпаңдар! – деймін айғайлап. Қолымда жылан. Сұрғылт қара түсі суық-ақ. Бұрын жылан десе шашым дірілдеп кететін де, қашып жөнелуші едім. Қазір сол бетпақты қолыма ұстап, балалардың алдында ерлік көрсетіп тұрмын.

	– Аға, шағып алады. Тастаңыз жерге, өлтірейік? – дейді бір екі бала. Сондай дауыстар көбейіп те кетті.

	– Қазір, қазір! Бірақ, ешкім қашпасын. Шақырыңдар анау кеткендерді.

	Балалар айғайлап жатыр. «Қашпаңдар, бері келіңдер.

	Жыланды ағай ұстап алды» дейді шуылдай.

	Жыланды әлі ұстап тұрмын. Оқушылар мені қоршап алды.

	– Жерге тастаңыз, жерге. Біз оны езіп өлтірейік! – дейді жаңағы дауыстар.

	Бірақ, босатпадым. Шап беріп біреуді шағып ала ма, – деп ойладым. Еңкейіп құйрық жағын аяғыммен басып, бас жағын сол шүберекпен қоса екінші тастың үстіне қойып, жаншып беріп едім, әлгі балалардың біреуі келіп қос жұдырықтай таспен қойып қалды. Мен кейін шегіндім. Балалар жыланды тас боран етіп лезде быт-шытын шығарды.

	– Сонымен? – деп, Әкімбай томсырайып тұрды. – Партадан шықты дейсің бе?

	– Иә. Өзім оны партаның үстінен ұстадым.

	– Улы жылан ба, жоқ әшейін жай усызы ма?

	– Нағыз улысы. Түсі де жаман, қара сұр...

	– Сонда ол қайдан келді, деп ойлайсың?

	– Бұл жағы жұмбақ. Балалар қайтып класқа кірмей қойды. Лажсыздан «бүгін үйлеріңе бара қойыңдар» дедім. Ертеңге дейін қайдан шыққанын анықтармын деп ойладым.

	– Анықтадың ба?

	– Балалар тараған соң кластың ішін түгел қарадым. Ешбір жерде жылан шыға қоярлықтай саңылау жоқ. Өзім ғана емес, үйлеріне кетпей қойған екі бала да қарамаған жер қалмады. Класта жылан шыға қоярлықтай саңылау тесік жоқ екен. Бірақ, – деп Асыбек қалтасына қолын салып тұрды да, газетке оралған бір шүберек қалтаны көрсетті. – Мұны әлгі жылан шыққан тақта парта ішінен таптық. Осында бір сыр бар.

	– Ім-м! – деген Әкімбай шүберек қалтаны алып айналдыра қарай бастады. – Түсінікті. Егер класс ішінде жылан шығатын тесік саңылау болмаса, ол жылан осы қалтамен келген. Демек, біреу әдейі әкеп қойып кеткен. Әйтеуір ешкімді шақпағаны жақсы болған...

	***

	Мыскент ауылы. Кешкі мезгіл. Жиналыс жүріп жатыр. Орындық орнына қамысты жарып тоқыған алашалардан төселген үлкен ауланың іші лық толған адам. Әр үйдің еркек-әйелдері түгел шақырылған еді. Бірақ, әйелдер өте аз. Қатысып отырғандарының өзі ауылда еркек орнына жүретін кейбір от ауыз, орақ тісті әйелдер еді! Олар әрине, кәрі-құртаң жесірлер. Солай болса да қасқырдан қорқып, іргені паналаған кәрі саулықтай, небәрі бес-алты әйел президиумға жақын жерде үйіріліп қана отыр.

	Бұл өңірде бұрын-соңды болмаған әдет. Жиналысқа әйел қатысып, еркектермен бірге отырып, мәселе шешіпті дегенді кім көріпті, кім білген?

	Еркек біткеннің ешқайсысында да бұл жаңалық ұнаған жоқ еді. Оның үстіне әркімнің іштей наразылығына май құя түскендей, мына көптің арт жағындағы аула жаққа қараған алдыңғы қабырғасы ашық бастырманың қара көлеңке жерінде отырған біреулер жұртқа естірте күңкілдесіп, қыжынға тиіп, маза берер емес.

	– Ешқашан, байтал озып бәйге алмаған!

	– Енді алады, – дейді екіншісі.

	– Балшайбектер заманында ма?

	– Көрмейсің бе, анау отырғандарды. Тіпті шолжаңдап жұрттың алдына шығып кетіпті. Олар енді бүгін қалқозға кіреді де, ертең көпшіліктің ортақ қатыны болады да шығады.

	– Жүз адам қатар жамылып жататын көрпе жасап шығады дегені рас па екен? – деп, үшінші бір шаруа адам кірісті.

	– Е, рас емей, өтірік қой деп пе ең! Анау отырған қатындар сол көрпе ішіне бірінші боп кіретіндер ғой. Оны көріп, сіздің үйдегі жеңгей де барады.

	– О, құрысын! – деп шошып кетті әлгі шаруа.

	– Е, солай, әрине, солай! Қатыннан қатын қалса... әлгі несін кеседі дейтін еді?

	– О, қойшы, ұят қой. Әйтеуір, құлдан құл қалса құлағын кесетіні рас дейтін.

	Мырс-мырс күлкі, сыбыр-сыбыр көбейіп бара жатты.

	Әкімбай Камалов сөйлеп тұрған. Ол тоқтап арт жаққа көз тастады. Президиумда отырған Сейітке қарады. Бірақ, сөз де, күлкі де пышақ кескендей тына қалды.

	– Қане, жолдастар, қызық нәрсе мен сонша? Онда біз де естиік. Кім болсаңыз да бері шығып, бәрімізге бірдей айтыңыз?

	– Ия, солай етіңіз. Қане, тұрыңыз? – деп, Сейіт те орнынан тұрып, жұртқа қарады.

	– Нені айт дейсің?

	Жиналыс басқарып отырған ауыл совет председателі Ерғара:

	– Кімсің өзің, жұртқа көрінші бері? – деді.

	Сілтідей тынып, жым-жырт бола қалған халық дүр етіп дауыс шыққан жаққа бұрылды. Орта бойлыдан гөрі биіктеу келген, сопақ бет, көзінде қара көзілдірігі бар, сирек сақалды, жас шамасы қырықтың ішіне мол кірген арық денелі адам түрегеп тұрған-ды.

	– Мынау әлгі Сапар ғой, – деп аузын сылп еткізді әйелдің біреуі.

	– Көтек-ай, жерге қарап қалған ол сорлы не демекші екен? – деп бетін шымшыды екінші әйелі.

	– Е, сен бе едің! – Ерғараның жүзі қарауытып, Сапарға қадала қарап қалды. – Ия, сөйле, не демек ең?

	Әкімбай бірден тани кетті. Тау етегіне жалғасып жатқан ой-шұқырлы, жар-жыралары да көп, үлкен сай бауырын мекендеген бұл елдің соңғы күндері ол басынан кіріп, аяғынан шығып жүрді. Әр үйдің үлкенді-кішілі адамын түгел дерлік біліп те алған. Бәрімен де бейне көптен таныс адамдай, аулаға кірер кірместен жатып ежіл-күжіл сөйлесіп те кететін. Мынау: «Нені айт дейсің?» деп түрегеп тұрған Сапар да қарапайым шаруаның бірі сияқты еді. Әкімбай оны өз үйі алдыңдағы кішірек жүзім бауы ішінде кездестірген.

	– Ассалаумалейкөм! – деген Әкімбайға ол:

	– Әлейкүм... – деп, салқын ғана күңк етті. Сәлемді дұрыстап толық алмады ма.

	– Қалайсыз. Шаруаңыз жақсы ма? – Әкімбай оған жақындай түсіп, амандасу үшін қолын ұсынды.

	Кетпенін жерге қоя салған Сапар Әкімбайға көзінің астымен ғана амандасты. Содан кейін жерге, аяғының басына қарап үнсіз тұрды. Елдің рәсімін жасап, «келіңіз, үйге кіріп, нан ауыз тиіңіз», деп те айтпады. Әлде қайдан кеп бетіне қонған бір қара шыбынды күректей алақанымен жасқап жіберді де, тағы да аяулы бір заты кеудесінен жерге үзіліп түсіп, соны аларын да, алмасын да білмеген адамдай, сол төмен қараған күйі тұра берді.

	– Жаңылыспасам сіздің атыңыз Сапар Темірбеков болса керек, ә? – деді Әкімбай.

	– Солай.

	– Бауыңыз бар екен. Бұл жерлерде жүзім, алма, басқа да жеміс ағаштары жақсы өсетін шығар?

	– Жаман емес.

	– Мен де өзіңіздей диқанның баласымын. Қане, берекелі кетпеңіңізді ұстап көрейінші?

	Әкімбай сәл жымия күліп, Сапардың кетпенін алды да, оның өзі қопсытып шауып жатқан жердің топырағын дәл солай етіп аудара бастады. Көктемнің әдемі бір шуақты күні тұрған-ды. Тек сонау тау шоқылары мен оның теріскей сайларында ғана көрінген алашабыр қарлар болмаса мұнда қыстың ызғары әлдеқашан біткен. Ақпан айы келісімен-ақ өздерінің меншігіндегі жерлерін өңдеп бау-бақшаларын күтімге алатын бұл ел шаруаларының тіршілігі тым қауырт келеді. Жер ананың сүтін еміп, құтын келтірген нағыз еңбекші халықты осы төстен іздеген жөн. Сапар Темірбеков те сол еңбекпен өскен адам екенін оның ауласына кіріп барғаннан-ақ Әкімбай түсіне қойған.

	– Мұнда не екпекшісіз. Қауын-қарбыз ба, жоқ пияз-сәбіз бе?

	Бір-екі арық қияр егіп қойған жақсы, әрине.

	Кетпенді бірден қыза шапқан Әкімбай тез-ақ ырсылдап, шаршап та қалып еді. Қазір қалың қара қасты кең маңдайы жіпсіп терлепті. Қол орамалымен оны сүртіп тұр.

	– Әйтеуір бір бұйырғанын өсірерміз, – деді Сапар.

	– О да жөн-ау. Жер болса, егетін дақыл көп десеңізші. Солай ма?

	Әкімбай бұл сұрақты кетпенін шаба жүріп сұрады. Әлі де сол баяғы жерге, тіпті, аяғының басына қарап, көзілдірігін ақырын ғана көтеріп қойып Әкімбайдың қатарында имие сипақтаған Сапар тағы да:

	– Солай, – деп дүңк етті де, сәлден кейін, – әйтеуір бәрі бала-шағаның қамы ғой, – деді.

	– Рас, Сапеке. Үй болғасын, бала-шаға болғасын тіршілік қамы да болады. Ол біздің ғана емес, үрім-бұтақ, зәу-затымыздан бері келе жатқан қағида, әдет. Солай ма?

	– Солай, әрине.

	– Демек, бәрі игілік үшін ғой, ә?

	– Солай.

	– Ірілі-ұсақты малдардың басы бар шығар?

	Сапар бұл жолы «солай» демей, көзілдірігін қолына ұстаған күйі төмен қарап тұрып қалды. «Бұған жауап беру керек пе, әлде?..» дегендей түр-түсі. Әкімбай оның ішінде не ұлып жатқанын түсінді. «Бұл қорқып тұр. Айтқанымнан айтпағаным дұрыс» дейді

	ол. «Мейлі, өзі білсін. Тіпті, сұрамай-ақ қойдым!»

	– Жарайды ақсақал. Бүгін, – деп Әкімбай кетпенге сүйеніп демін алды.

	– Кешке өзіңіздей осы ауыл шаруаларының жиналысы болады. Соған келіңіз. Тіпті, жеңгей де, есейген балаларыңыз болса олар да келе берсін. Бас қосып бір сөйлесейік. Жарай ма?

	– Ойланып, мойнын баз-баяғы әдетінше төмен иіп, адамның бетіне тік қараудан үзілді-кесілді бас тарқан қылмысты жан сияқты мөлиіп қалған Сапар ақыры:

	– Қалқоз дей ме, әлгі бір немене еді, соны құру жөні ме тағы да? – деді.

	– Иә, ақсақал. Келіңіз? Сөйлесеміз кешке.

	– Қайдам, соның өзі... – деп, ол аяғының астына қарап тұрып өзінің соңын айтпады. Әкімбай да оны қыстаған жоқ. «Басқа түгілі, бар рақатты өзіне-өзі қимайтын адамдар да болады» деп ойлаған өкіл қақпадан шығып бара жатты.

	– Бірақ, келіңіз, көптің түсінбей жүрген біраз нәрсесі бар. Бүгін сол «колхоз деген не, оған қандай адам мүше бола алатыны туралы» әңгімелейміз, – деп және ескертті. Сапар мен оның өз арасында болған әңгіме осылай бітіп еді. Әкімбай ұзап кетті. Ал, Сапар кетпеніне сүйеніп, мұның ізінен томсырая қарап тұрған.

	Міне, енді: адамның өзі тұр. Әкімбай оған таң қала қарады.

	– Иә, Сапеке, нені айт дейсің, дедіңіз бе?

	– Солай. – Даусы бұл жолы салқын, тіпті қорғасындай ауыр және ызғарлы естілді.

	– Қазір неменеге күлдіңіздер. Сыбыр-жыбырларыңыз не туралы. Соны да айтыңыз, бірге тыңдайық?

	– Сыбыр-жыбырдың, күлкінің иесі мен емес, – деді ол тағы да сол қалыпта тұрып.

	– Сіз емессіз бе?

	– Солай.

	– Білмеймін. Осында отырған халық аз емес қой. Бәрінің де жүректерінде бір-бір тышқан жыбыр қағып отырғаны хақ. Бірақ, айтпайды. Ол тышқанды сыртқа шығармайды.

	– Неге, өзің де айтпайсың ба? Тышқаныңды шығармайсың ба?

	– деп айғайлады көп ішінен біреу.

	– Солай!

	– Егер ішіңе бір тірі мысықты жұтып жіберсең еді, ә?

	– Бәрібір, ол тышқан шықпайды.

	Әкімбай аз-кем ойланып қалды да, қайта сұрады.

	– Ендеше, өзіңіз не ойлайсыз? Колхозға мүше болғыңыз келе ме, жоқ па?

	– Келмейді.

	– Неге?

	– Сол.

	– Себебін де айтыңыз, есітейік?

	– Менің өз шаруашылығым бар. Өзіме жетеді және өзіме-өзім қожамын.

	– Себебін сұрап қайтесіз одан. Біздің Мыскентте ешкімге еш нәрсені қимайтын адамның бірі сол.

	– Ондай адам ортаға түспейді, – дейді бір дауыс.

	– Солай ма? – деп, одан Әкімбай тағы да сұрады.

	– Солай, – деді Сапар бүлк етпей. – Енді соның бәрін ортаға салып, көрінген жалқау және қомағайларды қоқаңдатып қоятын мені бір ақымақ қой дейсің бе? Жұрт дұрыс айтады. Мен тек өзімді ғана білетін адаммын. Өзгеге еш нәрсе қиғым келмейді. Алсам алармын бөтеннен. Бірақ, сабақты жіпті оған қимаймын. Айт десең, міне, айтарым осы!

	Жұрт ду күлді де, со замат басылды. Бағанадан бері көзілдірігін қолына ұстап, сәл еңкейіңкіреп тұрған Сапар ақырын еппен орнына қайта отырды. Арт жақта әлдекімдер тіпті мәз болып қарққарқ күліп, жер-көкті бастарына көтеріп жатты.

	– Ха-ха-ха! Ақымақ қой дейсің бе деп, дәл турасын айтты-ай!

	– Дұрысы сол ғой. Ха-ха-ха! – дейді екінші дауыс.

	Оларға қосылып күлгендер де көп-ақ.

	Әкімбай бір қырынан қарағанда өте сүйкімді, жұмсақ адам еді. Ал, егер ренжіп, немесе әлденеге қатты ашуланса тым сұсты боп кететін. Қазір ол со замат қарауытып, түтігіп шыға келді. Аласы мол үлкен көзі арт жақта дарақылана күліп, ауыздарынан тәртіпсіз сөздер шығып, өздерінше тіпті мәз-мейрам боп жатқан қараңғы бұрышты тесіп жеп барады.

	Сейіт те қып-қызыл боп кеткен. Әкімбайдың сөзін бөлмей әрең шыдап отыр.

	– Жолдастар, комсомол жастар қайдасыңдар? – деп ол орнынан және тұрды.

	– Біз осындамыз! – деді бірнеше дауыс. Осы кезде:

	– Ау, халайық! – Бағана ортаға таман әдейі барып отырған мұғалім Асыбек Елтаев орнынан ұшып тұрды.

	– Мынаған не жоқ ей!

	Әлдекім айғай салды. Дауыс тағы да әлгі қараңғы түкпір жақтан шықты.

	– Е, бұ да, анау отырған кәмсәмал да қалқаз құрушылар ғой. Өздерінің тілдерін қарашы-ай, тілің кесілгілердің!

	Сейіт бұл сөздерді анық естіді. Бірақ үндемеді. Ондай дейтіндер белгілі. Ұшықтырмай шыдап баққан жөн.

	– Ім...м! – деп екінші бір тұстан ыңырана мөңіреді біреу.

	– Солардың нағыз өзі екен-ай, мынау!

	Осы кезде Асыбектің де даусы қатты шықты.

	– Солардың кім? Қане, атаңдар оларды да?

	Ешкім жауап қайырған жоқ.

	– Ау, халайық? Бұлай теріс баға берудің қажеті не? Жөнге кеп жөн сөйлесейік те!

	Дарақы дауыстар енді үдеп бара жатты.

	– Мынау ма, мынау! – деді біреу күжілдеп.

	– Е, солай. Ауылдың үлкен-кішісінің көзін ағартып (ашатын, сауаттандыратын дегенді солай бұзып айтты), енді о да колхоз құрмақ. Пішту! Ха-ха-ха! – дейді бір дауыс иесі кекете қарқылдап.

	Асыбек Елтаев мінбеге келді.

	– Мыналарыңыз, жолдастар, жарамай бара жатыр. Тіпті масқара ұят. Біз қан базарда отырғамыз жоқ қой. Бұл жерде саудагердің де, делдалдың да керегі бола қоймас. Игілікті іс істеуге жиналдық. Жаңа шаруашылық, колхоз туралы әңгіме болып жатыр. Әуелі соны жақсылап тыңдап алайық та.

	– Немене, қолхозды да сен басақарсың ба? Жоқ, әлде анау кемсамал жәшейке басқара ма?

	– Бастықты да өздерің сайлайсыңдар.

	– Мысалы кімді? Тағы да ауылнай сияқты қара қасқа кедейді ме? Ха-ха-ха!

	Көпшіліктің бір тобы оған қосыла гүр-гүр күлді. Замат тұстұстан жаңағыдай алып қашты көздер күш алып кеткен өрттей гуілдеді.

	– Өмірінде екі адамды басқарып көрмеген сол кедей бастыққа мал-жанымызды, тіпті қатындарымызды да әкеп береміз бе?

	– Түк көрмеген дүлейге керегі де сол ғой.

	– Астапыралла, не дейді мына сұмдар. Көтек! – деп отыр әйелдер.

	Біріне-бірі қарап, беттерін шымшып, ауыздары сылп-сылп етеді.

	– Жүз адамдық көрпе болады дейді ғой!

	– Қазан да ортақ, қатын да ортақ па сонда?

	– Е, солай. Ақ шортаныңды сен де сол көрпеге әкеліп кіргізесің:

	Ха-ха-ха!

	– Сенің қара дәуің ше, ол қалып қоя ма?

	– Ха-ха-ха! Кішірейіп қалдың ба. Болады о да, болады!

	– О, құрысын! – дейді әйелдер тағы да беттерін шымши түсіп.

	Ерғара қатты айғайлап жіберді.

	– Жетер енді! Бұл сөздердің иелерін біз танимыз.

	– Кедейлер, жай шаруалар емес, әрине, – деді Әкімбай булығып.

	– Совет өкіметінің бітіспес ата-жауларының айтатыны бұлар, – деді Сейіт те қыза сөйлеп.

	– Дұрыс. Дәл солай! – Ойдағысын айталмай тұс-тұстан жамыраған дауыстың бәріне елеңдей қарап тұрған мұғалім ашына сөйледі. – Әй, еңбекші шаруалар, жолдастар, мынау бұзақылардың азғыруы. Сенбеңдер. Коммунист партиясы халықты ешқашан, еш жерде алдаған емес. Бүгін де зорлап отырған жоқ. Әркімнің өз еркіне салып, үлгілі ұйым – колхоз құрайық, деп отыр. Колхозды құбыжық көрсетіп алып қашатын, күлкіге айналдыратын не бар? Түк те жоқ. Әйел де, қазан да, ортаға түспейді! Бай-кулактардың ондай алып қашты өсегіне берілмеңдер.

	Жұрт тым-тырыс бола қалған. Өздері күнде көріп жүрген мұғалім сөзі шын жүректен шыққан ақыл сияқты. Шаруалар да ойланып отыр. Бірақ, бұл тым-тырыстық, сөзге құлақ қойып ұйып қалу арт жақта отырған кейбіреулерге онша ұнамады.

	– Есітіп отырмысың, Молтабан? – деп сыбырлады Құрбан. Өзі тыпыршып, бір орында шиыршық атты. – Сейітті де ұмытпа!

	– Мыңқ етпе? – деп оны бір мықты қол нұқып қалды.

	– Әй, Қареке-ай, ыңғай өстіп, – деп шырт етіп ренжи міңгірледі Құрбан. Оның бұл сырын есітіп тұрғандай, ауланың екінші қараңғы бұрышынан:

	– Ой, мына ілмиген сорлы! – деп тістенді.

	– Бәсе десейші-ау. Қосақ арасында босқа қыстырылуын қарашы-ай! – деп гүжілдеп екінші біреу. – Есте болатын иттер осындайлар ғой!

	Бұл кесім Қаранар мен Молтабанның құлағына кезек-кезек сыбырлаған Құрбанның кесімі еді.

	– Әйелдерді де оқытамын деп жолдан тайдырып жүргендер осындай ілбилер! – деп күңкілдеді Молтабан данышпан бір ақыл айтқан боп.

	Біреулер ысқырып жіберді. Асыбек көз қиығымен Әкімбайға қарады.

	– Дұрыс, айтасыз, жолдас мұғалім, шындық сол сіз айтқандай, – деді Әкімбай даусын және көтере түсіп. – Ауылдың ақылгөйі нағыз шындықты баяндады.

	Бірақ әлгіндегідей у-ду тағы да көбейіп кетті. Колхоз туралы біреулер аузына келгенін соғып жатыр.

	«Ортақ өгізімнен дара бұзауым артық» деушілер де шығып қалды. Оқта-текте ауыл активтерінің ауыл совет председателі Ерғараның дауыстары естіледі. Олар күш біріктіріп, жұмыс істесек берекет деген сол, деп жатыр. Бір кезде Ерғараның даусы тіпті өктем естілді.

	– Қане, колхозға мүше боп кірем деушілерің мына менің соңымнан еріп, былай шығыңдар? – деп өзі ауланың бір шетіне қарай жүрді. Ұзын бойлы, сәл еңкіштеу келген жігіт еді. Қазір жауырыны күжірейіп, өзі де бұрынғысынан гөрі ұзарып кеткен сияқты. – Бай-кулактар боғын езе берсін. Олар Совет өкіметін жек көреді. Біз әлі өздерін көріп аламыз, – дейді ол айғайлап. – Қане, қалағандарың шығыңдар бері!

	Көп емес, оның соңынан біраз адам еріп барады.

	– Комсомол жастар, қайдасыңдар. Қане, шығыңдар бері! – деп тұр Сейіт.

	– Әй, өкімет, сен әуелі маған түсіндірші? – дейді біреу Ерғараға көп ішінен.

	– Нені дейсің? Айтылып жатыр ғой, тыңдамадың ба? Мысалы, биыл мен өз жеріме бидай ғана емес: тары, қонақ, тіпті ноқат пен жүгері еккім келеді. Пияз, сәбіз де егем. Зығырым тағы бар. Балаларыма қауын-қарбыз, бәдірен салуды деп ойлап жүрмін. Мұныма қарсы болмай ма қалқозың? Әуелі маған осы жағын дұрыстап түсіндіріп, құлағыма құйшы?

	Ерғара оған жауап беріп, түсіндіре бастады. Бірақ, оның сөзін біреудің тағы да мазақтағаны бұзып жіберді.

	– Ой, бейшара, нағыз сорлы екенсің ғой өзің. Қатыныңа дейін ортаға сал деп тұрған қалқоздан не үміт күтесің!

	Соқпа өтірікті жауыз! Сенен басқаның бәрінде еркектік намыс жоқ қой дейсің бе? Тіпті намыс деген қалмады ғой деп пең!

	– Еш нәрсеге ақылым жетпей қалды, – деп жүр біреу күбірлеп. – Сапар, әй, қайдасың? Қой, кетейік. Құрысын, қалқозы құрысын.

	Жұрт лезде солай түсініксіз боп кетті. Президиум жақта бірде адам қалған жоқ. Ығы-жығы, у-ду. Көп дауыс кең ауланы төбесіне көтеріп бара жатқандай.

	– Біздің ішімізде басқа жақтан келген біреулер отыр екен. Сақ болыңдар, жараңдар!

	– Ә, нағылет! Сен кімсің, ә?

	Кенет патыр-пұтыр төбелес шығып кетті. У-шу көбейіп, әлгі кексе әйелдер де «Ойбүй, ойбүй!» деп, зәрелері қалмай жылап айналаны бастарына көтерді. Бірақ әйтеуір соның бәрі тез басылды. Әйелдер де жым болды. Ат жақты қоңыр жүзі қарайып, түтігіп кеткен Ерғараның соңына ерген бір топ кедей шаруа, Сейітті қоршаған жастар Әкімбайға келді. Оны ортаға алып «жүр-жүрлей» бастады. Шамдар жалп-жалп сөніп, жиналысқа келген адамдар алды-артына қарамай бытырап бара жатты. Асыбек Елтаев кеп өкілдің құлағына сыбырлады. «Арамызда бүлікші – басмашылар жүр. Жазым етер. Қане, кетейік бұл жерден?» деді.

	Әкімбай қалтасынан наганын алды.

	– Иттен, туғандар-ай, ә? Қалайша білмегенбіз. Сейіт, қане, бері жүр?

	– Ақырын, жолдас өкіл! – деп жатыр Ерғара да. Ол Әкімбай мен Сейіттің алдына түсті. – Жүріңіздер? Енді мұнда аялдауға болмайды.

	Жұртты асықтырған ол өзі бас боп ауладан шыға берді. Айсыз қараңғы түн тастай еді. Біраз жүріп барғасын Әкімбай аспанға оқ атты. Тарс етіп түн тыныштығын бұзған оқ бұған дейін талай бас бұзарлардың сұмдықтарын көріп, жүректері шайлығып қалған ауыл адамдарының зәресін алғанын Әкімбай кейінірек түсінді.

	Мыскент ауылында болашақ колхозшылардың алғашқы жиналысы солай аяқталды. Әкімбайда ес жоқ. Тіпті, біреуге сөз айтудан да қалған. Ол бұған дейін біраз жерде колхоз құрған еді. Мұндай сұмдық болған емес. Ал, бүгін...

	Әкімбайды ашу-ыза буып барады. Қолына қатты ұстаған наганын аспанға тағы да атты. Сөйтіп, оны тек жататын үйіне жеткесін ғана қалтасына салды.

	Иә, болаттың сынығы! – деді ол Сейітке бұрылып. – Біз бүгін жеңілдік. Жаман жеңілдік.

	Сейіт үн-түнсіз отырып қалған.





Жетінші тарау


	Түнгі шайқас

	Түйе мінген Тоқатай әлі сол далада кетіп барады. Бұл аймақта бүгін басқа айларда өтетін он күніне ауыстыруға көз қимайтын ғажап бір күн тұрған. Тоқатай соған еліткен, майдай балқыған қалыпта келеді. Кенет қатты күрсініп қалды. «Шіркін-ай, сондай адамдар да өліп кетті, ә! Қалқоз құрам, кедей шаруалар бұдан былай жақсы өмір сүретін болады», деп жүріп жау қолынан... Қандай ит екен оған қол көтерген, ә? Кім де болса, жаңағы Құрбан сияқты қаныпезер жауыз ғой, сірә !»

	Тоқатай мұңайып тағы да күрсінді. Сау көзінен ағып түскен бір тамшы жасты алақанының сыртымен сүртті.

	«Әттең-ай, өзі құрған біздің қалқозға Әкімбай енді бір келе алмай кетті ғой». Сейіт екеуі біріне-бірі мейірі түскен жандар еді. Мыскентке Сейітті аудан басшыларынан сұрап алып, өзіндей өкіл етіп кеткенде, әрине, сол жерде жау қолынан қаза табамын деп ойлады-ау, ә?» дейді ол өкіне...

	***

	Соңғы кезде күн батар-батпастан-ақ бұл ауылда от сөніп, ешбір үйде шам да жағылмайтын. Бүгін де солай еді. Ауыл үсті қап-қараңғы...

	Бірақ, ауылдың осында тұмшалануына да себеп көп болатын. Мұнда жан-жақтан күнде бір «жаңалық» хабар жетіп тұрады. Хабар түрлері мынадай: «Анау ауылға өткен түнде бүлікшілер келіп кетіпті. Адамдарына тимепті. Олардан: «Колхозға кіріп мүше болам деушілерді көрсетіңдер, мойнын бір-ақ бұрап, өз аяғы астына тастайық!» – депті. Ешкім еш нәрсе демегесін, «колхоз болуға асығып, кеудесіне желік пайда болғандардың көрер күні солай екені ақиқат. Осы естеріңнен қас қағымдай уақыт шығушы болмасын!» деп кетіпті-мыс деген сөздер жұрттың жүрегін суылдатып әбден мезі етіп те біткен. Ауыл адамдарының күн ұясына кіріп батысымен ұйықтасын, ұйықтамасын – бәрібір, төсегіне жататын себебі де сол бүлікшілерден қорыққандарынан еді.

	Ал, бүгінгі жиналыста болған оқиға, қолма-қол төбелес, қараңғы бұрыш жақтан естілген жаман сөздер, атылған мылтық, тағы басқалар ел-жұрттың сол естіген құбыжық, өсек аяңдарының бәрін расқа шығарғандай.

	Түн бірте-бірте ұзап, тіпті ауып бара жатты. Көктемнің сыбдырсыз жібек желді, маужыраған бұл түні де қашанғы әдетінше асығар емес. Баяу жылжып, адам баласымен іштей сөйлесіп: әй, дүние әурешілігіне тоймағандар, бүгін тағы да бір түнің өтті. Енді қайтпексің?» дегендей.

	Адамзат өмір сүрген жер шарының кішкентай ғана бір бөлшегінен кеп орын тепкен мына ауыл адамдары, осы түн қойнында былқ етпей жатыр. Есік-терезе, қора-қопсылары тас мекен бекітілген. Енді таң атқанша келер жау келіп, тұлдырын қалдырмай шауып кетсе де мейлі. Тек бас аман болсын, дейтін сияқты.

	Алайда, бүгін осы ауылда елден ерек бір үй болды. Ол үйде шам да сөнбеді. Ішінде өмір сүрген адамдары да әлі ұйықтаған жоқ. Бұл осы Мыскент ауылдық кеңес председателі Ерғараның жоғарыдан келген өкіл Әкімбай Камалов пен аудандық комсомолдар комитетінен жіберілген Сейіт Тоқатаев жатқан қонақ бөлмесі еді. Олар ауылға келгеннен бері күнде осы үйден өріп, осы үйде демалады. Өкілдердің қасында қазір Ерғара, мұғалім Асыбек және бір ауыл активі – Қозыбақ отыр. Бала-шағасы екінші бөлмеде жатқан Ерғара кейде ұзақ-ұзақ сөйлеп, Әкімбайға бұл жердің жайжапсарын айтып кетеді. Осы Мыскентке көршілес ауылда туыпөскен Сейіт оны шын пейілімен құптап отыр.

	Айтты, айтпады, Әкімбайға бұл баяндалғандар жаңалық емес-ті. Келгесін ол халықпен тіпті қоян-қолтық араласып жүріп, әрбір адамның тұрмыс-жағдайын, шаруашылықтарының түрін бес саусағындай біліп алған. Негізінен мұнда халық жер жыртып оған бидай, арпа, тары, жүгері, қонақ, тағы сондай әр қилы дақылдар өсіреді екен. Жеміс ағаштарынсыз, бау-бақшасыз шаруалар кем де кем. Пияз-сәбіз, қауын-қарбызы да бар. Бұрынырақ бұл жерлерде Тіспай сияқты ірі-ірі байлар өмір сүрген. Көбіне жер су иесі солар еді. Қос өгізі, жер өңдейтін қару-сайманы, егетін ұрықтық дәні жоқтар ылажысыз әлгі жер иелеріне жалданып, солардың қосын айдап, алты ай жаз арқа еті арша, борбай еті борша боп еңбек ететін. Күзге қарай егіндер жиналып бітеді. Жалданушылар байлардан тиесі үлесін де алады. Бірақ, келесі жылы көктемде олар қайтадан кеп тағы да байларға тәуелді болатын да, төрттен бірге қосын айдап, егінін салып өле-міте жұмыс істейтін еді.

	Жердің де, мыңғырған малдың да иесі атанған бұл ауылдың байлары да әлемге теңдік есігін айқара ашып келген жаңа өкіметті жек көрді. Тіпті, жөргегінде жойып жібергісі келді. Сол мақсатта жүрген ішкі-тысқы жаулармен байланыс жасады. Олардың жолынан малын да, жанын аямады. Сонда бір жылдары басқа емес, сірә, совет өкіметін жоятын күш осылар болар деген мақсатпен, басмашыларды қолдап, тілегін тіледі. Өздері де қатарында жүріп ел тонап, қарсы келгендерді атып, асты. Енді олар колхоз құрылысына да бар күшін салып, кесір жасап жүр. Жер-жерлерде шаруалардың көтерілісін жасап, өкіметке қарсы сөздер айтқызып, қару да жұмсатқан бүлікшілер иесі солар...

	Бұл ауылда жағдай қиындап бара жатты. Кеше ауданнан адамдар шақыртпаған Әкімбайдың өзі еді. Міне, ол енді соған опық жеп отыр.

	– Әуелі біз, – деп, Ерғара терезеге қарап, әлдеқандай тың тыңағандай аз-кем үнсіз қалды. Содан кейін сөзін қайта жалғады. – Ертеңнен бастап ауылдың ішінде жүрген тыңшы, арбаушы, «аңқауларды» табуымыз керек. Ондайлар бар екеніне көзіміз жетті ғой. Өмірінде адамның бетіне қарап сөйлемейтін Сапар Темірбековтың әлгіндегі сөзін есіттік пе, есіттік. Оған сол сөздерді кім үйретті деп ойлайсыздар?

	– Әрине, Сапардың өз басынан шыққан сөз емес, – деді ауыл активі Қозыбақ. – Оған үйретушілер бар. Мен білсем өзі де сау емес.

	– Сізді жүз процент қостаймын. Қап, сондайларды бұрынырақ неге ғана анықтай алмадық, – деп өкінді Сейіт.

	– Оның бала-шағасы, туыстары көп пе еді? – деп сұрады Әкімбай.

	– Үйінде өзінен бөтен үлкен жан – тек әйелі ғана. Балалары әлі жас.

	– Туыстары ше?

	– Көп те емес, бар әйтеуір. Бірақ, ол ешкіммен жақын жүрмейді. Бір де бір туысын үйіне жуытпайды, оларға өзі де бармайды. Жерге қарап қалған нағыз ішмезер сасық адам ғой Сапар, – деп Қозыбақ ол туралы тағы да біраз мәліметтер айтып тастады. Сөзге араласып қалғанына өзі де риза болғандай. Ол күнге тотыққан қызыл шырайлы жүзін қолымен сипап, әдемі мұртын бұрап қойды.

	Тек осы кезде Әкімбайдың ойына бір адам түсті. Кеше Сапармен оның ауласында сөйлесіп тұрғанда қолына шәугім ұстаған, басына сәлде ораған қарт кісі үйге кіріп-шығып жүрді. Еңкейіп қалған, тіпті жүрер жолын зорға көретіндей сияқты еді. Тағы да есіктен шыға берген шалдың панасына жылт еткен жас жігіттің жүзін шалып қалғаны да бар. Сірә, солардың бәрі тегін болмады. Ерғара да, Қозыбақ та дұрыс айтты. Бұл ең алдымен, менің қатем. Тым құрымаса, көзім көрген адамдар жайлы мына азаматтарға хабарлап қойғанымда, мүмкін, мұндай пәле болмас па еді!

	Әкімбай жерге қарап, сазарып қалған. Ол бұл ауылдың тарихынан бір кезеңдерді есіне түсірді. Сөйтіп, бүгінгі жиналыстың сәтсіз өткеніне қиналып, іштері удай ашыған ызалы жолдастарын жұбата сөйледі.

	– Еш нәрсе емес, достар. Өмірде мұндай кездер де бола береді.

	Томсырайып, үнсіз отырған Асыбек Елтаевтың жүзінде күлкі ойнады. Сейіт өкілге қарап сөйлеп кетті.

	– Бәрекелде. Өте дұрыс айттыңыз, – деді. – Мұндай қатты жеңілістерсіз нәтижелі табыс та бола бермейді. Оны біз партиямыздың тарихынан да жақсы білеміз.

	– Комсомол жолдас дұрыс айтады. Осы ауылдағы әрі партиямыздың мен де өкілімін. Рас, – деп, Асыбек қыза сөйледі. – Елімізде революция бір күнде орнаған емес, жолдастар. Ленин бастаған революционерлер өз пікірлерін өткізу жолында қанша рет жығылып, қанша рет тұрған еді. Қане, соларды біз де еске алайықшы!

	Үй ішінде кішкене көңілділік пайда болды.

	– Демек, бүгінгі жеңілісті заңды деп түсінеміз ғой сонда?

	Ерғара ұзын саусақтарын кезек-кезек сырт-сырт еткізіп тұрған. Оның өзі ыза буған ашудың әлемі еді. Не болса да бүгін колхоз шаруашылығы жайлы бір келісімге келеміз, деп үміттенген-ді ол. Бірақ, қателескен екен. Жаулардың айласы асып кетті. Бәрінен жаманы сол, икемге келіп қалған халықты тағы да үркітіп алды.

	– Сөйтіп, бай-кулактар, олардың жалдамалы жалаңаяқ кәзаптары бізді жеңіп кетті ме? Соған көнгеніміз бе? Онда біздің ел-жұрт алдындағы партия мүшесіне лайық беделіміздің бір пұл болғаны ғой. Ертең-ақ бұл оқиға бүкіл ауданға тарайды. Кешегі бай-кулактардың ауылдағы қарсылығын быт-шыт етіп, өздерін конфискелеп, діңкесін құртқан Ерғара Байсаловтың ауылын бүгін тағы да баяғы бай-кулактар билейді екен деген сөзге қалдым ғой енді! Қап!.

	Ерғара қатты күйзеліп тұрды. Ашу үстінде барып терезені ашты. Лып еткен салқын ауа үй ішін кернеп, кеткен көкпеңбек темекі түтінінен тазартып жатты. Бастары ауырып, көздері тынып отырған адамдардың да тыныстары кеңи түсті.

	– Жақсы болды ғой. Өзім ашайын десем батылым бармап еді. Темекенің түтініне елтіп қалдым ба, қалай? Басым ауырып барады, – деп отыр Қозыбақ.

	– О да мүмкін. Темекі тартпайтын ба едіңіз?

	– Жоқ. Соған тіпті үйрене алмай-ақ қойдым.

	– Ой, су жүрек, – деп, Ерғара енді рақаттана күлді. Оған Асыбек пен Сейіт қосылып сықылықтады. Басқалар да күлісіп жатты...

	– Сірә, солай болар, – деді Асыбек Ерғараға жымия қарап.

	– Е, дәл солай. – Ерғара Әкімбайға жақын кеп сөйлеп кетті. – Біздің бұл жерлерде мен сияқты кейбір бетпақтар болмаса, бұрындары елімізге рәсім боп тарамаған, тек орыстар және Совет өкіметі – большевиктер келгеннен бері мына папирос, махорка тарту дегенді білмейтін. Тартпаймын демейді, әрине. Қорқатын. Мұндай нәрсені бізге діні бөлек кәпір орыстар-большевиктер әкелді. Халықты жолдан тайдыру үшін әдейі жасаған амал деп таратты оны бай-кулактар мен ишан-молдалар. Сөйтіп, бір кезде темекі тартқан адамдардың көзін ойып та алды. Шаш қойып жүрген еркектердің басына өрт қойды. Көшеде ысқырған адам мейлі үлкен, мейлі кіші болсын тілін бұрады. Егер сона бір жылдары ересек адам бүлікшілердің қолына түссе, олар әлгінің өзіне жер қаздырып, сол жерге мойнына дейін көміп қарқ-қарқ күлді. – Жаулардың әлгіндей попсыларынан қорқып үйренбеген темекіге.

	Кезінде шындық, ал қазір болса да осы сәтте сондай бір көңіл көтерер сөздер керек боп тұр еді. Үйдегілер еріксіз күліп, жадырап қалды.

	– Әлгіндей болғаны рас па? – деп сұрады Әкімбай Ерғарадан ішегін баса күле отырып.

	– Ондай болғаны рас, – деп, Қозыбақ өзі мойындады. – Әрине, қорықтық. Енді бұл күнде солай үйренбегенім дұрыс болған екен, деп ойлаймын. Темекінің түтіні адамның денсаулығына зиян дейді ғой. Ал, басқасында тұрған еш нәрсе жоқ. Шаш деген қайта адамның ажарын ашады екен. Қараңызшы, мына мұғалімге? Әдемілеп қайырған шашы бидай өңіне өң қосып жарасып-ақ тұрған жоқ па? Қасы-көзі қиыла қалған. Сондай-ақ, сізге, – деп ол Әкімбайдың шашын тіпті қолымен сипап қойды. Аппақ күріштей тістерін көрсете өзі де мәз бола күлді. – Мына қалың қара қасыңызбен кере қарыс маңдайыңызға жарасып, көркіңізге көрік беріп-ақ тұр.

	Бәрі жадырап қалды. Сөз арасында бұл елге басмашы-

	бүлікшілердің бүгінге дейін тізесі батып келгені жайлы әңгімелер да айтылып жатты. Әкімбайдың сөзі өзінше солардың бірі сияқты еді. Ол кеше Сапар Темірбековтің үйінде көрген адамдар туралы айтқан. Сөйтіп, орны толмас қатесін мойындаған-ды. Замат:

	– Міне, – деп айғайлап жіберді Ерғара.

	– Апырым-ай, ә! – деп санын соққылады Асыбек. Көзіне дейін қызарып кеткен Ерғара табан астында кесімін де айтып жатты.

	– Бәлем таң атсын. Бұл елдің ішінде талай арбаушы сұмдар жасырынып жүр екен. Соны аңғармаған мен, ең әуелі мен өзім ақымақпын. Өкіл жолдас, комсомол жолдас, біз әуелі сол жыландарды улы ордасынан шығарып алуымыз керек. Халық алдында олардың бет-перделерін сыпырмай жатып, колхоз құрамыз дегенді ұмыта тұрайық! – деді ол.

	– Бірақ, – деп, Әкімбай орнынан тұрды. – Іс онымен ғана бітпейді. Ауданға кісі жіберу керек. Бізге ең кемінде үш-төрт қарулы адам берсін. Онсыз бұл жерде өмір сүру де, жұмыс істеу де қиын боп барады. Солай ма, комсомол жолдас, ә?

	Сейіт басын изеп құптады.

	Олар осыған тоқтады. Содан кейін енді қалған түнде әйтеуір ит жатыс, мырза тұрыс жасап, азырақ мызғып алмақ болды. Біртіндеп тысқа шығып келісті де, әркім өз қалаған жеріне үстіндегі киімдерімен бастарына кез келген затты қоя салып, қисая-қисая кетісті.

	***

	Ауыл активтері мен Әкімбай Камалов, Сейіт Тоқатаев жоғарыда айтылған келісімге тоқтап, орындарынан тұрған кезде, тау етегіне кеп бір топ салт аттылар да тізгіндерін тартып еді. Тұла бойлары қаруға толған бұл топ түн қойнында тежелдете біраз жол басты. Оған себеп те зор болатын.

	Бағана колхоз құру туралы оқушыларға белгілі ауылда өткен жиналыста жай ғана шаруа сияқты киінген Құрбан да отырған. Оның қасында өтірік колхозшы боп жүріп, мұғалім қызды өлтіріп, қайтадан өз тобына келіп қосылған жалдамалы кедей Молтабаны, сондай-ақ қайда жүрсе өзінен жарты елі қалдырмайтын Қаранары мен тағы басқалары да сол жерде еді. Жиналыс кезінде әр тұстан әр қилы қиянат сөздер айтып, елдің көңілін аударып шошытқандар солардың әдейі дайындаған адамдары-тын. Сапар Темірбековке күні бойы үйінде отырып сөз үйреткен де Құрбан-ды. Ал, намаз оқымақ боп, дәрет алғансып жүрген қарт та соның өзі еді. Және күні бойы Құрбанның нұсқауымен, әрі де осы жерде туып-өскен бірнеше жансыздар, ауылды кезіп жүрді. Кейбіреулері Сейітпен, тіпті Әкімбай және Ерғара, Асыбектермен де жолығып, бүгінгі болатын мәжілістің мән-мағынасы жайлы кеңестерін де тыңдады.

	Мектеп ішіне жылан апарып у-шу жасаған да солар болатын.

	Қалғаны кітап оқушыларына аян.

	– Ал, тарттық! – деп, жиналыс шырқы бұзылған соң тауға қарай зытып берген Құрбан сол сәтте-ақ артына ерген адамдары мен алдын ала келісілген бекетіне жеткен. Онда бұл топтың аттарын ұстап және бір-екі адам тұрған-ды.

	Енді міне, арада бірнеше сағат өткенде, сол жерге тағы да бір топ қарулы адамдар кеп тоқтады. Бұлар осы аймақтағы ел-жұртты оқтын-оқтын тонап кетіп, кейде ауылда адам айтқысыз сорақылықтар жасап, халықты әбден мезі еткен бүлікші топтар. Олар осы «Қазан шұңқырдың» биік тау шатқалдарын күндіз мекен етіп, түнде жортуылға шығатын. Мына топ та солардың бір атаманы, негізгі Ферғанадан келген – атышулы батыры Әли мырза бастаған қанды жорықшылары болатын.

	«Бүлікшілер» деп аталған бұл қарулы топқа конфискеден кейінгі бай-кулактар көтерілісін жақтайтын адамдар жиналған. Олар қазір ауылда қызу жүріп жатқан колхоз құрылысын жүзеге асырмау үшін жанталасып жүр. Бай-кулактар Совет өкіметінен өшін солай да алмақ. Ал, аты бүлікші деп аталғанымен іс-әрекеті, әдісі – Совет өкіметінің алғашқы жылдарында Орта Азияда мұндай өкіметке орын жоқ деп аттанған басмашылардан ешбір айнымай қалған. Ел тонап, жазықсыз жандарды асып-атуы, зорлықзомбылық жасауы, партияның адал азаматтарын кез келген жерде азаптап өлтіруі –сондағы басмашы бандиттердің әдісі. Қазір бұл баскесерлерді ертіп кеп тұрған Құрбанның төбесі көкке жеткендей көңілді еді. Соны түсінген атаман Әли мырза оның рухын көтере тіл қатты.

	– Құрбан мырза, сіздің аялдайық деген бекетіңізге де жеттік. Енді не дейсіз?

	Бет-аузын түгел қаптаған қалың қара сақалды, басына кемі он метрдей қызыл ала жібек матаны сәлде еткен, күжірейген жуан денелі атаман Әли мырза әдейі қасына шақырып алған Құрбанға бұрылды. Құрбан сол сәтте айнала тас қараңғы болса да атаманның үлкен өткір көзі өзіне қадала қарап тұрғандай сезінді. Бастығына жауап бергенше, ол және сөйлеп кетті.

	– Осы атырапты атаңыздың жаз жайлауының бірі деп пе едіңіз?

	– Солай болатын, мырза аға. Түгін тартсаң, майы шыққан жерлер еді ғой. Қазір ұстағанның қолында, тістегеннің аузында кетіп барады...

	– Ім...м! – деп, атаман Әли мырза тістене басын шайқады. Егер бұл жерлер, мырзам, қолыңызға қайтқан құстай қайырылып келетін заман қайта туар болса...

	Әли мырза сөзінің ар жағын айтпай тоқтады. Және айтқысы да келмеді. Өйткені, бұл жүрген жандардың бәрі патша заманын қайта орнатып, ауылдарда бұрынғы байлар билеген, қол шоқпарлары және ишан-молдалар қостап-қолпаштаған дәуірді қалпына келтіреміз деп жанталасқан фанатиктер еді. Сол жолда олар өздерін халық арасында: «Өліп кетсек шәйітпіз, о дүниедегі орнымыз ұжмақ. Ақ патшаның ақ жолы біздерге пейіштің төрін дайындап, есігін айқара ашып отырады» деп уағыздайтын.

	Құрбан қазір сондай сумен суарылған атаманның алдында тұр. Өзі де молда. Тілектес достары осы төстің құрама деп аталатын руынан шыққан Айдынталдық байлар Мөрәлі, Аллабергендер мен Нұрекілік бай-кулактар молла Нұрман және Сәлім дегендер еді. Бәрінің атаманы Әли мырзаның өмірі өз алдына бір хикая. Ол сонау 1920жылдары Ферғанадан Түрікстан советінің қарулы күштерін жойып жіберіп, Ташкент қаласын басып алмақшы боп келген жеңіл отряд – басмашылардың бір сенімді адамы болған. Қызыл әскердің тегеурініне шыдамай, быт-шыты шыққан олардың жеңіл отряды – басмашылардың аман қалғандары өз жеріне зорға жеткен еді. Солардың бірі қоқандық баскесер, аймаққа аты әйгілі Әли бұл жерге соңғы кезде атаман Әли мырза деген лақап атпен келген. Өзін Ферғанаданмын, сондағы мұсылмандар штабы жіберді, деп өтірік айтқан. Сөйтіп, бұл күндердегі кәсібі Тәшкент аймағының шығыс жағында Совет өкіметін халыққа жексұрын етіп көрсету үшін өздері ел тонап, оны большевиктер жасады, деп жар салу. Оның айтқанын Құрбан ғана емес, Мөрәлі, Аллаберген мен Сәлім, молла Нұрмандар да екі етпейді. Өздері де әр он адамның бастығы есептеледі. Одан аянып қалар не бар?

	Ат үстінде атаманға басын иіп, екі қолын бірдей үзір-мәзір етіп кеудесіне қойған Құрбан қожасын қолпаштап, ұзақ сөйлеп кетті.

	– О, мырза, аға! Сіз бар жерде өзімді бетегеден биік, жусаннан аласамын деп түсінемін. Оным өзіңізді құрмет тұтып, сыйлағаным! Жақсыдан ар-ұят, ізгіден шапағат көксеймін. Пәтуәлі лебізіңізден жаңа әкемнен қалған жер-суым жайлы лұғатты сөз шықты. Лайым айтқаныңыз келгей. Қане, әумин! – деп енді кеудесінде тұрған қолын жайып жоғары көтерді.

	– Әумин!

	Атаман көпке түсініксіз әлденелерді күбірлеп оқыған боп тұрды да, сөзінің соңын: «Е, жартқан ием, Құрбан мырзаның арманын қабыл еткейсің!» деп бітіріп, бетін сипады. Содан кейін Құрбанға қарап:

	– Бүгін осы араға қалаған дұшпаныңды әкеліп алдағы арманыңа жету жолыңа бағыштап құрбандық етуіңе алла тағалам атынан рұқсат етемін. Бірақ, ол үшін батыр, батыл болғайсың! – деп оны ерлікке де шақырды.

	Құрбан бастаған топ да қол көтеріп беттерін сипасты.

	Осы бір мінәжәт, әңгүдік сөздерден рух алған қалың топ тағы да алға тартты. Оның ішінде жоғарыда аттары аталған бай-кулак және молдалардың топтары да ат ойнатып бара жатты. Қараңғы түн қойнында тасқа тиіп, шақ-шұқ еткен аттардың тағалы тұяқтарынан бөтен айналада селт еткен дыбыс жоқ. Терең сай ішінде әуел баста сонау заңғар тау жырлары мен шатқалдарынан шүлдіреп қана шыққан көптеген бастаулардан келе-келе, бірінебірі қосыла-қосыла көбейіп, ақыры кішігірім өзенге айналған тасқыны күшті су бар еді. Ылдиға қарай зымырай аққан ақ көбікті сол өзенді жұрт «Шолақ баба» деп атап кеткен. Асау өзен қазір әлденеден секем ала жасырынып, тынысын ішіне тарта қалғандай. Мүлгіген түн тыныштығын шақыр-шұқыр тасқа тиген аттар тұяғының тарсылы, тас пен темір тұлғалар қажалысынан пайда боп жылт-жылт еткен ұшқындар жарқылы ғана бұзып тұр. Оқта-текте ат үстінде отырған бүлікшілердің аяғы үзеңгіге немесе ердің қасына шақ-шұқ тиген қарулардың үні де айналаны дүр сілкіндіріп, тастар үнімен араласып білінбей кетіп жатыр.

	Тау ішін дүрліктірген қарулы, қырсау топ солай жылжып барады. Ешкімде дыбыс жоқ. Бәрі де тілін жұтып қойғандай, аяғын ойнақтай басқан ат үстінде қалқиып қана отыр. Тек айнала төңіректе жалғыз аяқ тар жолмен өрге қарай тырмысқан ырсылы мен тастардың шақұр-шұқыры қосылған бір ғана үн әлі сол қалпында тұр.

	Солай алға тартқан мылқау күш ұзамай-ақ сайдан шығып өздері діттеген ауыл – Мыскенттің қақ желкесіне кеп және тоқтады. Төменде өздері қазір ғана шығып келген сай сияқты тау бауырын мекен еткен үлкен ауыл-ел жатыр. Қараңғы түн қойнына сіңе түскен ауыл шырт ұйқыда еді. Тек бір ғана жерден жылтыраған шам көрінеді.

	– Құдай берді! – деп қуанғанынан Құрбан айғайлап жібере жаздады. – Анау жарық көрінген үй, қадірлі мырза аға, әлгі күжбанның, ауыл өкіметінің үйі. Колхоз құрушы сабаздардың бәрі сұхбаттасып отырған болды. Алла тағаланың өзі ашыпты жолымызды. Жылтырап көрінген жарық жаққа ол бар зейінін сала қарады. Оның қатарына тұра-тұра қалысқан Мөрәлі, Аллаберген, Сәлім мен молла Нұрман сияқты жергілікті көп бүлікшінің бәрі солай үнсіз үңілді.

	– Айна қатесі жоқ, мырза аға. Бұл Ерғараның үйінен шыққан жарық. Ол үйде балшайбек өкіл бар, әлгі кәмсамал жашейка бар, – деп сыбырлады шыдамы жетпеген Құрбан. Ішінен: «Атаңа нәлет Сейіт ол. Мен бүгін оған «Болаттың сынығын» көрсетермін. Отқа салып қақтап, сүйегіне дейін ерітіп бітірмесем Құрбан атым өшсін!» деді тістеніп.

	– Тоқта! – деп бұ сапар атаман жекіп тастады. Тіпті, қамшысын да көтеріп салып жібере жаздап тұрып басылды. – Біздің қоқан арба сияқты салдырламай тұра тұршы!

	Құрбан ғана емес, осыдан кейін аптыққан көптің бір де бірі аузын ашуды қойды. Қынында жатқан қылышының сабынан мықтап ұстап, түнеріп тұрған Қаранар атаманның сөзінен кейін мүлде жанып кете жаздады. Намысы келіп, өзінің қашан да оң жағында жүретін Құрбанды жұдырығымен бүйірінен түртіп қалды.

	– Осы сен-ақ... – деп сыбырлады. – Сөзіңді біреу сөйлесе, аузың бара ма? Мына қоқандықтар сені ақыры өздерінің салдырлақ арбаларына да теңей бастады.

	– Саған не болды! – деп шырт ете сыбырлады Құрбан да.

	– Еш нәрсе де. Сен тіпті сиырдың емшегіне жабысқан таскене екеш таскене құрлы да жоқсың ба? Ол сүтті де, керекті қанды да мыңқ етпей сорады. Ал, сен...

	Соңын айтпай тоқтаған мына сөзге Құрбан тарс жарылып кете жаздады. «Мен тас кене сияқты мылқау жәндік емеспін. Адаммын ғой!» дей беріп тоқтады.

	Өйткені, осы кезде ауыл жақтан көзін алмай тұрған атаман Әли мырза, оған тағы да бір жақтырмаған қимыл көрсеткендей, атының тізгінін сілке тартып еді. Құрбан тілін жұтып қойғандай, қақшиып қалды.

	– Демек, біздің, – деп атаман Әли мырза зілдене үн қатты. – Бүгінгі алар еншіміз осы ауылда екен ғой, ә?

	– Дәл солай, ардақты атаман! – деп шақ етті Құрбан.

	– Ендеше өзің басқарып кір. Сенің отрядың соңына Мөрәлінің ондығы барады. Қалған ондықтар менімен бірге ежелгі әдетті сақтап, ауылдың сыртынан торып жүретін болады, – деп ол еркінси күлді. Небәрі отыз шақты адамын соншалық етіп атады.

	– Құп болады!

	– Айтпақшы, – атаман Құрбанды тоқтатты. – Мына ауылда қарулы күш, әскери адамдар бола қоймас, ә?

	– Қару дегеннен бір ғана наган бар. О да болса бұл жерге колхоз құрам деп келген өкілдің қолында. Жалғыз шауып ол бейшара кімнің мұрнын қанатып жетістірер дейсіз. Көп болса қалтасында он оғы бар шығар. Онысы таусылғасын өзін асықпай аяңдап барып құр қолмен де алуға болады.

	Масаттанған Құрбан тіпті рақат құшағына батқандай шиқ-шиқ күліп те алды.

	– Ендеше ойранын шығарып қайт! – деп шаңқ етті атаман да Құрбанға көңілі толып.

	Сол-ақ екен, Құрбан астындағы атын ойнатып алға шықты.

	– Ал, қане, Қаранар бастаған менің ондығым. Еріңдер соңымнан, ерлерім!

	Қатардан атыла шыққан он атты, әне-міне дегенше, таудан төмен дөңгелеген диірмен тастай боп, түнгі ұйқыдағы ауылды бетке ұстап зымырады. Қолдарында кезей ұстаған мылтық, белдерінде сандарын соққан қылыш еді. Олар сол бір ұмар-жұмар болған күйінде от басын сайға түскесін бір-ақ тартты. Ауыл жақта шошына үрген иттер даусы шыға бастады.

	– Тыңдаңдар! – деді Құрбан. Он атты өзін қоршай кеп тұрды.

	– Молтабан?

	– Ләббай, Құрбан аға!

	– Ерғараның үйінің есік-тесігін ұмытқан жоқсың ба?

	– Ұмытқам жоқ, аға.

	– Қасыңа тағы да екі жігіт қосып беремін. Міндетің – Әкімбай өкіл мен Сейіт кемсамалды тірідей ұстау. Есіңде болсын, екеуін де тірі әкелесің алдыма!

	– Құп болады, ағажан!

	Содан кейін Құрбан екі жігіттің аттарын атап шақырды. Молтабанға берген сияқты міндетті оларға да жүктеді. Біріншісіне Ерғара Байсаловты, екіншісіне Асыбек Елтаевты тапсырды.

	– Бұларды да аяқ қолын байлап жеткізіңдер. Бәрін де өлім жазасына өзім кесемін.

	Құптаған дауыстар шығып жатты.

	– Қареке? – деп, Құрбан өзінің қашан да сол жағында жүретін жиен ағасына бұрылды. – Егер де ауыл адамдары арасынан қарсылық білдіріп, бас көтерушілер шыға қалса, біз қалғандарымыз Мөрәлі батырдың адамдары бәріміз солармен боламыз. Сұрақ-жауапқа уақыт жоқ. Ал, кеттік!

	Бұл кезде Ерғара Байсаловтың үйінде отырғандар енді ғана бастарын жастыққа қойған еді. Иттердің шабалай үргені, шапқан ат тұяғының дүбірі, кейде, тіпті, шаңқ еткен адам даусы оларды қайтадан тік тұрғызды.

	– Мынау тегін болмады. Қап, нәлеттер-ай, қапыда басты-ау!

	Жігіттер, жолдас Камалов? Ау, Сейіт!

	Бала-шағасы жатқан бөлмеге жаңа ғана барып, әйтеуір, бір бос орынға қисая кеткен еді. Сол замат ол Әкімбайлар жатқан бөлмеге зор өкініш арқалап кірді.

	– Қап, мына дозақыларды-ай, ә? – деп өкінді Әкімбай. Ерғараның қасына жүгіріп барды. – Әлгі мылтықтар үйде ме еді?

	Бүлікші бай-кулактар мен олардың ауылдағы жансыздарынан, күндердің күнінде керек боп қалар, деп жасырын тығып жүрген қос ауызды екі құс мылтық және екі бірдеңке бар еді. Әкімбайдың сұрағаны солар. Бірақ, сонша қарулы күшке бұл мылтықтар не төтеп беретін еді? Дегенмен...

	Ерғара дереу Қозыбақ, Асыбекті ертіп кетті де, арада аз өтпей-ақ, үшеуі қайта кірді. Қолдарында әлгі айтылған төрт мылтық. Оқшантайға тізілген оқтары да бар екен.

	– Жігіттер, шырақты өшіріңдер. Әйтпесе, жау көзіне түсеміз.

	Сейіт жүгіріп барып терезені жапты.

	Ерғара қос ауыздының біреуін мұғалімге, бірдеңкенің біреуін Сейітке, екіншісін Қозыбаққа ұсынды.

	– Дегенмен, жігіттер, бұлар бізге қару боп жарытпайды. Бүлікшілерді орақ, балта, шоқпармен де соғамыз. Халықты оятайық, Қане, жүріңдер, достар!

	Далаға жүгіре шығып бара жатқан оның соңынан бәрі ұмтылды.

	– Өкіл жолдас, сіз осы үйде қалыңыз, – деп айғайлады Ерғара. – Ия, ешқайда шығушы болмаңыз? Ал, Сейіт, сен менің ығымда бол!

	Бәрі лездің арасында көзден ғайып болды.

	Жалғыз қалған Әкімбай наганын ұстап, терезе алдына барды да, бір жағын ашып сыртқа құлақ салды. Тарс етіп мылтық атылды. Үй іргесіне жақын көшемен әлдекім ала құйын боп шауып өтті. Оның соңынан тағы бір-екі аттылар зымырап барады. Енді әр тұстан қат-қабат атылған мылтық гүрсілі, даңғыр-дұңғыр, шаңқ-шұңқ дауыстар, қыңсылай қашқан иттердің, үрейлі, ызалы адамдардың үндері тұс-тұстан жамырай шықты. Дүркін-дүркін атылған мылтық даусы, әлдекімнің, сірә, Ерғара болу керек: анда бар, мұнда кел деген өктем үні құлағына жетті.

	Осы кезде сыртқы қақпаның дәл түбіне тасырлап кеп тоқтаған ат тұяғын да Әкімбай анық естіді. Әлдеқандай күшті қол қақпаны жұлқа тартты. Замат Ерғараның бала-шағасы жатқан үй ішінен біреулер айғай салды.

	– Ойбай-ай, кеп қалды!

	– Әлгі байқұс қайда екен? Жазым болмаса еді! О, жасаған!

	Бұл дауыстардың иелерін Әкімбай танып отыр. Біреуі Ерғараның әйелі, екіншісі шешесі. Қақпа тұсқа қараған терезеден, сірә, сыртта не боп жатқанын олар анық көріп тұрған болса керек.

	Екі үлкен адамның қорқынышты даусынан шошыған жас балалар да шыр-шыр етеді. Әлі өз қолы өз аузына жетпегендердің саны Ерғарада бес-алтау бар. Ең үлкені биыл он үшке шыққан қыз бала. – Әкетайым, әкем-ай! – дейді ол жасқа булығып. – Неге жібердіңдер, апа? Шешетай-ау, неге жібердің әкемді жау ортасына!..

	Әкімбай шыдамай кетті. Өзін-өзі ұмытты. Наганын кезей ұстаған ол қақпаға жүгірді. Рас екен. Қақпа алдында опыр-топыр майдан боп жатыр. Мылтық ұстаған дөңбектей бір бүлікші мен бетпе-бет кеп айқасқан Ерғараның даусы қырылдап шығады.

	– Жеттің бе, өкіл! – деді ол келген Әкімбай екенін біліп. – Жүгір, мұғалімді байлап барады. Шамаң келсе құтқар. Ал, Қозыбақ оққа ұшты, оққа...

	Ерғараның да бүлікшінің де бір-бір қолы мылтықты ұстасыпты да, екінші қолдарымен алқымдарынан алысқан екен. Әлгі сөздерді Ерғара зорға айтты. Бүлікші оның тынысын бітіріп-ақ тастаса керек. Ол қырылдап сөзінің соңын да бітіре алмады. Замат өзінің не істеп, не қойғанын білмей кеткен Әкімбай бүлікшіге жармасты. Күжірейген желке жағынан кеп ұстап, бар пәрменімен сілке тартып қалды. Сол кезде, тіпті бір қас қағымдай ғана уақытқа Ерғараның алқымына кенедей жабысқан әлгі баскесердің қолы босап кетті. Замат арс етіп, жемтігіне қайта шапқан жабайы жыртқыштай, Ерғараға о да ұмтыла берді. Бірақ үлгірмеді. Өкілдің оғы оның кеудесіне қадалды.

	– Рахмет, жолдас өкіл! – деген Ерғара отыра кетті. Қайта көтерілді. Сәл есеңгіреп тұрды да, кенет оқтай атылып барып бір қолымен кеудесін басып дөңбекшіген жаудың екінші қолындағы мылтығын жұлып алды. Бүлікші тағы да бір аунап түсті де, жым болды.

	– Өз мылтығың қайда?

	– Атылмай қалды. Анау жатыр.

	Әкімбай үндеген жоқ.

	– Апыр-ай, әкетті-ау Асыбекті, әкетті-ау! Әлгі Қозыбақ жығылып еді ғой. Ана жерде еді, жоқ қой. Жараланған болды. Мейлі, жасырынса, тірі қалса жарады. Ал, Сейітті амалын тапсаң, ауданға шап дедім. Тек, бейшара бала оққа ұшып қалмаса екен! Мына өзің сазайын берген заңғардың қасындағы біреуі жараланды ғой деймін. Әйтеуір атының жалын құшып тайып тұрды.

	– Сейіт? – деп дауыстады Әкімбай. Жауап қайтқан жоқ. «Қап, жас бала науыт болмаса еді. Қайралған қылыштай жас болат», деген ой жалт беріп өтті.

	– Кетті-ау, әттең-ай, қапыда басты-ау. Бәрі де қырылды-ау!

	Осылай деп өкінген Ерғара әлі де аяғын дұрыс баса алмай тұрған. Әкімбай оны ұстай алды. Біріне-бірі сүйеніп түн қойнында сәл ғана бір уақыт тоқтап жан-жаққа құлақ салды. «Асыбекті жаулар алып кеткен. Ал Қозыбақ , Сейіт қайда?»

	Олар еш нәрсені аңғара алмай тұрған. Кенет тура өздеріне қарай төрт-бес қарулы адам жақындап кеп қалғанын байқады.

	– Осы үй ме еді, ә? – дейді біреуі асыға сыбырлап.

	– Солай. Осы үй, – деп қостады екіншісі.

	Екіншісі дауысты Әкімбай да, Ерғара да таныды. Ол кәдімгі төмен қарап жер сүзіп қалған Сапар Темірбеков. «Ә, арамза сүмелек» деп ойлаған Әкімбай келе жатқан топқа қарай үстін-үстін оқ атты. Кімге тиіп, кімге қойғанын білген жоқ, содан кейін әлгі еңгезердей шапқыншыдан алған әскери бесатарды кезей ұстап, бірақ оқ шығара алмай сасқалақтаған Ерғараны кеудесімен итеремитере кейін шегінді. Екеуі бір жағы ашық қалған қақпаның тасасындағы тас дуалға барып жасырынды.

	Әкімбайдың оғынан үріккен қойдай дүрліге, бірін-бірі қағамаға жерге топырлай құлай кеткен әлгі топ, солай жатып қақпаға қарай оқ жаудырды. Айнала ың-жың боп кетті. Кенет Ерғараны арт жақтан жетіп келген біреу қапсыра құшақтай жығылды.

	– Арысым, қане, жүр үйге, жүр! – дейді әйел даусы.

	– Тәйіт, бұның не? Ойбай тұр, балалардың қасына бар! – деді Ерғара. Әйелі екен, тыңдамады.

	– Балалар сенен артық болып па. Жүрші, аналар сені өлтіреді ғой!

	– Бар деймін үйге. Есікті жауып ал.

	– Бармаймын сені тастап.

	– Сен түсін. Егер қазір үйге кірсем бір мен ғана емес, бәріміз – мен де, сен де, балалар да, апам да-түгел өлеміз. Олар аямайды. Қырып кетеді шетімізден. Одан да не болса да бір өзім көрейін.

	Тұр, жүгір үйге. Әйтеуір сен бастаған балалар аман қалыңдар.

	– Сенсіз амандығы құрысын. Қане, жүр деймін, жүр?

	– Мен өлсем совет өкіметі сендерді асырайды. Тек аман қалуды ойлан, жаным!

	– Жоқ, бармаймын. Жүр үйге. Жасырын?

	Ерғара орнынан ұшып ұрды.

	– Әкімбай, жолдас өкіл? Енді қайтеміз? Сіз бір жерге жасырыныңыз. Ия, басыңызды сақтаңыз! – деп ол әйелінің иығынан ұстап тұрды. – Ия, сіз, мына замандасыңыз екеуіңіз үйге кіріңіз. Есікті қатты жауып алыңдар. Қане, тез, болыңдар! – Ерғараға айғайлап жіберді.

	Әкімбай, жауап қайырған жоқ. Бірақ, бәріне түсінді. Ерғараның қалш-қалш етіп тұрған әйелінің білегінен шап беріп ұстады да, оны үйге қарай сүйрей жөнелді. Әйел кеткісі келмегендей, тартыншықтап еді, Әкімбай оны қаңбақ құрлы да көрмей жұлып әкетті. Сол екпінмен барып әйелді үйге кіргізіп жіберді. «Есікті ішінен іліп алыңдар» деп, ақыл айтты да, ізінше кейін қайтты.

	Тасада жатқан жаулар бұл жаққа оқ атуды әлі қойған жоқ. Өздері жерден бастарын көтермей үсті-үстіне жаудырды.

	– Неге келдің, өкіл? – деп, Ерғара Әкімбайды тас дуалға қарай тартты. – Бекер, бекер болды!

	Осы кезде бүлікшілер жақтан оқ ату тоқталып, күңгір-күңгір сөйлескен дауыстар естілді.

	– Сапар, барсың ба?

	– Сапар жоқ.

	– Ау, оған не болды. Оқ тиді ме?

	– Бұл итің! – деп бір жуан дауыс гүрілдеді. – Дүниеден кетті. Өзі тек себеп таппай, маған тиіп көр деп-ақ тұр екен, – дейді әлгі гүр-гүр күліп.

	– Жарайды, барсын. Енді бұдан былай бізге оның қажеті де жоқ, – деді сұраушы үзілді-кесілді жауап қатып.

	– Солай ма? – дейді гүрілдеген дауыс тіпті жайбарақат.

	– Солай. Молтабан, қайдасың ей, Молтабан?

	Өзеурей аптыға айғайлады енді әлгі. Оған да жуан дауыс жауап берді.

	– Айғайлама, Құрбан. Сірә, ол аусарың да бұл дүниеден өтіп кеткен.

	– О, бор кемік. О, заңғар!

	– Маған сене бер. Демек күнпаякүн болған.

	Құрбанның даусын Әкімбай да, Ерғара да естіп көрген емес-ті. Ал, мынау шіңкілдеген дәл соның өзі еді. Ол бағана арнаулы тапсырма беріп жұмсаған адамын іздеген. Сапардың оққа ұшқанына өкінбегенмен, Молтабан оған аса қымбат. Бірақ, сол қамал бұзар қарулы жігіті Молтабан да қазір тірі емес болатын. Қозыбақты құлатып, Ерғараны жазым ете жаздаған заңғар ақыры Әкімбайдың оғынан қаза тауып, қақпаның табалдырығынан бір-екі қадамдай ғана жерде теңкиіп жатқан. Күні кеше ғана өзінің туысы Төлештің қызы – Айжанды өлтіріп, сүйегін ауыл сыртындағы күркіремеге лақтырып жіберген Молтабан бүгін Әкімбай мен Сейітті де солай ұстап алып, біреуін алдына өңкеріп, екіншісін беліне байлап әкете салмақ еді. Сөйтіп, атаманның мұндай батырға сыйға тартар олжа қызын алмақ ниетте болды, Бірақ...

	Қазір Әкімбайларға мылтық атып жатқан топ – Қаранар мен қасында бірнеше қол шоқпары бар Құрбан еді. Бағанадан бері бұлар әр үйді сыртынан торуылдап, қазір Молтабан келеді, деп тұрған. Уақыт өтіп бара жатты. Атыс, айғай ауыл үстін азанқазан еткен сайын, Құрбанның шыдамы сарқыла берген. Ақыры ол өз тобын бастап ауыл ішіне кіріп, тура Сапардың үйіне барды. Сөйтсе, Сапар есік-терезелерін тарс жауып алып, жаман күннің райын іштен тыңдап жатыр екен. Құрбан аяғынан тік тұрғызды.

	– Өкілдің жатқан үйі қайда.

	– Осы маңда. Бізге тіпті жақын-ақ.

	– Жақын дейсің бе?

	– Ия, Құреке. Ол Ерғараның үйінде тұрады, деп ем ғой.

	– Қане, ертіп жүр бізді!

	– Көзілдірігімді жоғалтып алып ем. Түнде жүре алмайын, – деп, тағы да әлденемелерді сылтау еткен Сапар барғысы келмеп еді. Құрбан оның кеудесіне наганын тақады.

	– Не анау, не мынау! – деді қысқа сөйлеп.

	Сапар бүгжеңдеп алға түсті.

	– Аттар осында тұра тұрсын. Дарбазаңды сыртынан мықтап жап!

	Бұйрықты Сапар төмен қараған күйі зыр жүгіріп жүріп орындады. Дарбаза сыртынан үлкен құлып салынды.

	– Бері әкел? – деп ақырған Құрбан кілтті оның қолынан жұлып алып, өз қалтасына сүңгітті.

	Кітап оқушылардың көріп отырғаны – Құрбан тобының содан кейінгі әрекеті болатын. Енді олар әлгіндей жата кеткен жерлерінен Ерғараның үйіне қарай бастырмалата тағы да оқ атты да, кенет орындарынан тұра жүгірген бойы дәл қақпаға бір-ақ жетіп тоқтады. Әкімбай мен Ерғара бұқпантайлап, шегіне жүріп атысты. Өкіл бірте-бірте ауладан шығып кетті. Оның соңын ала жүгірген Ерғара үй артындағы арыққа аяғынан біреу шалып қалғандай, ұшып түсті. Артына жалт қараған Әкімбай:

	– Ерғара, не болды? – деп кейін қарай жүгірді.

	– Кете бер, бұрылма! – деп жатты Ерғара.

	Бірақ, өкіл енді ары да, бері де ұзай алмады. Құрбанның дәлдеп атқан оғы оның өмірін шөптей орып жіберді, бітті. Ол бір түп алма ағашының түбінде, қаулай өскен көк жоңышқа арасында шалқалай құлап жатты. Арада сәл өтпей-ақ сезінуден қалды. Қасына жақын кеп: «Ә, кәмпеске жасағыш батыр. Енді колхоз құрам деп келген екенсің ғой. Құрдың атаңның басын!» деп тұрған Құрбанның ащы кекесінін де естімеді. Бай баласының мұнысы: «Ақыры сен емес, мен жеңдім!» деп масаттануы еді.

	Сөйтіп, Әкімбай түнгі шайқаста күші басым жау қолынан осылай қаза тапты.



	Сегізінші тарау

	Ағаш жәшіктер сыры

	Түйе мінген қарт маужырап, ұйқылы-ояу келе жатты. Солай қалғып отырып, бір сәт ұйықтап кетті де, қас пен көзің арасында түс көріп үлгерді. Түсінде келін түсіріп, ұлан-ғайыр той жасапты. Адамдар да көп келген екен дейді. Риза емес жан жоқ.

	Сейіт пен Жамал есепсіз шат-шадыман. Екеуі де жар-жұрқ күліп ойнап жүр. Күлкілері қандай әсем. Ал, өзінің оң жағында тұрған кемпірі, тіпті, жасарып кеткенге ұқсайды.

	– Әй, қарт, маған қарашы? – дейді Мейізгүл. Тоқатай қарайды. Түу, ғажап? Қараңдаршы-ай, мына кемпір!.. Киімін көрдіңдер ме, киімін? Аумаған Гүлпарша бәйбішенің өзі ғой мынау. Өткен жылы байды конфискелеген күні ол тап осы киімді киіп отырған еді. Ой, аллам-ай!

	– Мейізгүл-ау, мыналарды Гүлпарша бәйбіше саған қалайша қиған, ә?

	– Өзіңе ше, үстіңдегілерге бір қарашы, әуелі? – дейді Мейізгүл өзгеше рақаттана күліп.

	Тоқатай үстіне қарайды. Мәссаған! Бұ не нәрсе! Ия, ия! Дәл сол күнгі Тіспайдың киімі. Қолындағы таяғына дейін аумайды. Ой, тобай, ә?

	– Ей, кемпір? – дейді таң қалған Тоқатай. – Бұлар бізге қайдан келген?

	– Қайдан дерің бар ма? Байлардың заманы өтті деген рас болды.

	Енді біз кимегенде мұндайларды, кім киеді?

	– Солай ма, ә?

	– Иә, – дейді кемпірі.

	– Келер кезек, терме тезек, деген осы болғаны ғой, сірә!

	– Кезекті дүние, – деп, Мейізгүл сылқ-сылқ күледі. Өзі бір үлкен бақыт құсы отырған, мыңғырған мал-жанның иесі сияқты сөйлейді.

	– Тоба де, әуелі кемпірім, тоба де! – дейді Тоқатай да мәз-мейрам боп. Замат, ол өз даусынан өзі оянып кетті, асығуды білмейтін қызыл қоспақ үстінде отыр екен. Жануар ойсылқара кәдімгі жүрісінен аумай-ақ келеді. Тоқатай не істегенін өзі де білмей: «Әйт!» деп бағанағы солқылдақ шыбығымен түйенің сауырына шап еткізді.

	Қызыл қоспақ мұндайда бар білетін-тілімен «бах!» деп қоятын да, ұзын мойнын сәл көтере түсіп, қойқаң-қойқаң етіп біраз жүріп барып, одан кейін қайтадан кәдімгі үйреншікті жайбарақат әдетіне басып, асықпай жылжып бара жататын. Қазір де дәл солай етті де, сол замат баяғы қалпына ауысты.

	Қарт енді шыбық көтерген жоқ. Әлгі көрген түсін есінен шығарғысы келмей, жалғыз көзін қайтадан жұмып алды. «Егер шын болсаң тағы бір көрінші көзіме!» дейді ол күбірлеп. Бірақ, соншалық байлық, дүние-мүлікті өзіне, қатын-балаларына үйе салған түс қайтып келмеді. Тоқатай ренжіген жоқ. Тек жақсылыққа жорыды. «Ең қызығы – амандық. Төрт мүшем түгел тұрғанда, әйтеуір, келін түсіру тойын жасаймын. Тіспайдың алтыны да, күмісі де өзімен кетсін. Мен онсыз да күнелткенмін, бұдан былай одан жаман бола қоймасын, іншалла!» деп күбірледі. Алақанын жайып, бетін сипады. Шоқша сақалын да сылап-сылап қойды.

	Қарт өзі әбден дағды алып кеткен түйенің бір қалыпты изеңімен ұзап барады. Әне, ұшы-қиыры жоқтай көрінген жазық даладан өтіп, Қаратаудың сонау биік Сүрен ата шоқысынан бері қарайғы қат-қабат бұйраттарына апаратын жоталар мен төбелер, ұзынұзын сайларға да иек артайын деп қалды. Енді біраздан кейін Үшасуға жеткізер жылға, қыраттарға да түседі.

	Жол көңілді. Қарт кейде қызық ойларға да батып кетеді. Кенет есіне жақында көрші ауылда тірідей отқа жағылған адамдар түсті. Қалай еді, ә? Ия, ол былай болатын....

	Қарт таңертеңгі шайын ішіп отырған. Үйге сонау бір заманнан бері дағдырлас замандасы, досы Жалбағай кіріп келді.

	– Ә, Тоқа, денің сау ма? – деп тұрды ол есік аузында қалтиып.

	– Аман ба, Жалбеке? – деп, Тоқатай орнынан тұрды. – Ой, әптіңді-ай, бейшара. Жүдә, әптің қалмапты ғой, тыныштық па?

	Жалғабайдың өңі бұзылып, өрт сөндіргендей қарауытып тұр еді.

	– Тыныштық емес, Тоқа. Көрші ауылдың адамдарын қырып кетіпті.

	– Не дейді ойбай!

	– Ия, әлгі ел-елге бүлік сап жүрген әлгі...

	Жалбағай ар жағын айта алмай, көңілі босап жыламсырап, көзі жыпылықтап тұрды.

	– Ой, аллай, ә? Ой, құдайдан безгендер-ай, ә? Бұл ит, бұл сұм... дегендер-ай, ә...

	– Сұмдық. Тіпті, аузым бармайды айтуға.

	Тоқатай не дерін, не сөйлерін білмей төрден есікке, есіктен төрге дейін жүре берді. Екі алақанымен екі жамбасын кезек-кезек шапақтап, аһ ұрды.

	– Ау, жұртым, бұ несі-ай, бұ не деген кәзәптар еді, ә?

	– Сейіт қайда кеткен? Үш-төрт күндей болды, көрінбейді ғой,-деп сұрады Жалбағай.

	– Не дейсің, Сейіт қайда дейсің бе? – Тоқатай Жалбағайдың қарсы алдына кеп, тәлтиіп тұра қалды. – Қайда ол? Ия, Сейіт сол ауылда. Бір жеті болды кеткеніне. Өкіл еді ғой ол, өкіл!

	Жалбағай шошып кетті.

	– Жалғыз өзі?.. – деп ар жағын айталмай күмілжіді. Өйткені, қарт анда жүрген өкілдердің бәрін әлгі жауыздар түгел өлтіріп кетіпті дегенді естіген.

	– Жоқ. Жалғыз емес. Ауданнан да, ойбай-ау, әлгі былтырғы өзімізге Тіспайдан ақымызды алып беретін Әкімбайшы, е-е, сол бала да сонда деген.

	Жалбағай қайтып еш нәрсе сұраған жоқ. Жәйімен ғана отыра кетті. Ойында, дәл тілінің ұшында тұрған сөздері көп. Айтарын да, айтпасында білмейді. Ал, айтса да айтпаса да ауыр. Бұл иттер, бұзықтар жаман жау. Түн жамылған қарақшылардың пейілдері тар. «Мылқаудың қолына, саңыраудың астына түспе» деген. Мына кәзаптар олардан да сорақы, – дейді Жалғабай ойы.

	«Құдайым-ай, тағы да қандай бәлеңді көрсетпексің! Менен алатын кегің әлі бітпеп пе еді? Енді мынауың тіпті сұмдық қой!» деп үһілейді Тоқатай. Қарт үй ішінде теңселіп жүр.

	Бағанадан сөзге араласпай, Жалбағай кіріп келгенде дастархан басынан Тоқатаймен бірге көтерілген Мейізгүл әлі сол қалпы, сілейіп тұрған. Біресе Жалбағайға, біресе шалына жаутаң-жаутаң қараған ана әңгіме не туралы болып жатқанын да байқап еді. Қармаққа шаншар еті жоқ, сопақ келген, ат жақты бетінде түр қалмаған. Екі ұрты аузына кіріп кетіпті, шұп-шұңқыр боп тұр. Заманында тартымды-ақ болған тана көздер бұл күнде нұры қайтып көнергенмен, әлі де отсыз емес екен. Қараған сайын жарқжұрқ етеді. Тіссіз кем иегі де сүп-сүйір боп, жұқа еріндері жыбырлап, әлдене айтқысы келгендей. Бірақ, айтпай шыдап үйренген көп жылдық кедейшілік өмір, жоқшылық салмағы иықтан қазір де батпандап басып, дымын өшіріп тұрғаны сезіледі. Ақыры ол төзім де бітті.

	– Қарғам-ай, ол біздің жалғызымыз еді ғой. А, құдай! – деп солқ-солқ жылап жіберді.

	Жалбағай сасқалақтап, Мейізгүлдің қасына жетіп барды.

	– Жылағаны несі-ай, жылағаны! – деп зекіді Тоқатай. – Көрсетпе көз жасыңды. Ол жаман ырым. Одан да.. – Ар жағын айта алмай Тоқатайдың өзі де, талқанға түйілгендей жөтеліп, тұттығып тұрды. Ақыры өзін-өзі билеп, даусын көтере үн қатты. – Одан да қане, кемпір, батаңды бер. Мен жетейін тез. Қане, жай қолыңды?

	Әумин де!

	Бәрі де «Аумин!» деп, қолдарын жайды.

	– Жортқанда жолың, жолдасың қыдыр болсын, әумин аллаһу әкбар! – деді Тоқатай.

	Арада көп өтпей-ақ, бір-бір мәстек мінген Тоқатай мен Жалбағай көрші ауылға жол тартып бара жатты.

	***

	«Қазан шұңқыр» деп бұл жерді халық бекер атамаған. Төрт жағын бірдей қоршаған тау ортасы шынында да шұп-шұңқыр қазан сияқты. Шығыс жағы Қаратаудың көкпен тілдескен ең биігі. Оның ар жағынан бұл елге ентікпей, шаршап-шалдықпай асып, тек көк еркесі алтын күн ғана жетеді. Бөтен ешбір қонақ, тіпті аспан асты, жер үстін соңғы жылдары күнде бір дір еткізіп, адамдарды әбден мезі етіп біткен жаулар, әсіресе, бай-кулактар бастаған бүлікшілер де осы асқар биіктен асып келген емес. Бәрі де оңтүстігі мен солтүстігіндегі одан әлдеқайда аласа, әрі биіктің екі қанаты атанған таулардан, содан кейін батыс жағындағы етегі қат-қабат шұбатылған, ақыры сансыз жота, қырқалар боп бітетін құйрық тау жағынан кеп шығатын.

	Айнала қоршаған осы төрт алыптың дәл ортасында біреу әдейі қолмен жасағандай кең жазық – «Қазан шұңқыр» жазығы жатыр. Көктем шыға бұл шұңқыр жаннат бағындай ғажайып түрге еніп, құлпырып кетеді. Жан-жағындағы жақпар тасты тау беткейлерін қаптай өскен шырша, қарағай-қайыңдар, арша мен үйеңкі, ұшқаттар, үкісі желмен ойнаған ырғайлар, тағы басқалар самсып тұрады. Сондай-ақ, жабайы алмалар, жүзімдер, долана және бадам, шие секілді неше алуан жемісті ағаштарға қарап көз тоймайды. Сол жақпар тасты әрбір жарқабақтың бауырымен төмен қарай жаядай жайыла түскен етегіне қалың тал, шілік пен тобылғы өседі. Рауаш – қымызектер мен бүлдіргеннің неше түрлері де осы жерде.

	Төменде шөбі шүйгін, суы бал жазықты қақ жарып асау «Шолақ баба» ағады. Сәл бұрынырақ, бүлікшілердің түнгі жорығы суреттелген беттерде ол туралы біраз айтылған. Сол асау, сол ағысымен құйрық тауды жарып өтіп Мыскент ауылының дәл түбінен зымыраған бойы ылдиға қарай бұрқана қатты ағады. Бірте-бірте тегістікке шығып, екпіні басылады. Сөйтіп, жаз айларында жол бойы талай-талай ауылдардың жеміс ағаштарын, көк егіндерін суғарып, ақыр соңында кең байтақ мақта даласына шығып, тарамтарам боп бітеді. Ал, қыс күндерінде өз арнасымен тура Қарасу секілді өзінен көп үлкен өзенге жетіп қосылып жатады.

	Кеше түнде осы «Қазан шұңқырға» атаман Әли мырза бастаған бүлікшілер бір түнде арнайы кеп екі рет тоқтаған. Алғашқысында ондық жасақтың бастығы Құрбан Тіспаевтың көңілі үшін еді. Бай-кулактарды конфискелегенге дейін бұл жер Тіспайдың жеке меншігіндегі жайлауы деп атанған. Әр жылы көктем шыға, әуелі Үшасуда, ол жердің шөбі азая кеп жаз бойы барлық рақатын көретін де сол Тіспай болған. Бай баласы Әли мырзаны бұл араға әдейі ертіп келген-ді. Бірінші көздегені, атаманның батасын алу еді. Оны алды. Содан кейін еш нәрседен бейхабар жатқан ауылға олар дәл осы жерден аттанды. Сол күні атаман Әли мырза мұнда екінші рет келді. Тірі адамның үстіне керосин құйып өртеуге, содан кейін лаулаған отқа тастауға рұқсат етті. Бұл Құрбанның сол күнгі екінші көздеген арманы еді. Ол соған жетті.

	Түнгі шайқас алғашқы кезде бүлікшілерге де оңайға түспеді. Біраз адамнан айрылды. Бірақ, кейінірек олар ауылды еркін жүріп тонады. Ең соңында шаруалар қолынан үш қыз, екі ересек бала және екі жас келіншекті қанжығаларына байлап ала кетті. Тонап алған үй бұйымдары, алтын-күміс білезіктер, жүзіктер мен сырға, алқалардың , бағалы бұйымдардың есебі жоқ.

	Ауылға бастап келген Құрбан: «Құралсыз ауыл. Бір ғана сонау Тәшкеннен келген өкіл Әкімбайдан басқада қару жоқ», деп атаманды сендірген еді. Ол кейінірек осы сөзінен атаманнан қатты қорыққан. Алайда, ел тонап әкеліп қалтасын байлыққа толтырған бай баласын атаман жазаламады. Өлгендерді ұмытты. Қолына қыз тиді. Алдында қолына су құйып жас бала отырды. Байлыққа, соншалық құрметке риза болған ол қайта Құрбанға алғыс айтты.

	Ал, ауданнан асығыс шыққан қарулы жасақ ауылға сәске кезінде жеткен. Бірақ, жағдай жаман еді. Ең жаманы тірі қалған ауыл адамдары бұларды өте суық қарсы алды. Есіктерін тарс бекітіп алып, жөн айтып, адамша тілге келмей қойды. Жасақ мүшелері кейбір қораларда атылған, асылған адамдарды кездестірді. Сірә, олар жауларға қарсылық көрсеткен болса керек.

	– Ау, азаматтар, жараңдар! Қане, есіктеріңді ашыңдар, сөйлесейік? – дейді жасақшылар. Тірі қалған үй иелеріне жалына сөйлейді.

	Солай есіктен есікке, қорадан қораға кірді. Аттарынан түсіп, қаруларын да тастап үйме үй жаяу жүріп аралады. Тек адамдарынан айырылып, есеңгіреп қалған шаруалар ғана: «Көрдік, білдік» деп тіл қатты. Соның өзін де қорқа, үрейлері ұша тұра, зорға айтты.

	Дәл осы кезде басын ормалмен шарт байлап алған бір салт атты жас жігіт жасақшылар келген жақтан ала құйын боп жетті. Ақ көбікке малынған аты нағыз тұлпар екен. Екі көзі шатынап, ауыздығын қарш-қарш шайнап тұр.

	Бұл келген Сейіт Тоқатаев еді. Түнде бүлікшілермен есік аузындағы айқаста ол да болған. Сөйтіп жүріп бұл өз қасындағылардан сәлдің арасында көз жазып қалды. Қолында әйтеуір бір бірдеңкесі болғанын біледі. Жөпелдемеде оны бір рет атқаны да есінде. Сонда атының жалын құшқан біреу қаша жөнелді. Сейіт бірдеңкесін асығыс қайта оқтай жүріп қуып берді. Осы кезде Ерғара оның атын атап ауданға жет деген сияқты бірдеңе деп жатты. Бірақ, анық не дегенін естіген жоқ. Бар білгені мылтығын қатты ұстап қашқан жаудың соңынан пырылдап жүгірген. Солай бара жатып ол әлгі жаудан көз жазып қалды. Алаңдап, енді қайда жүрерін білмей, арт жаққа қарап тұрғанында, оған қарама-қарсы жақтан шыға келген біреу:

	– Кімсің, тоқта, көтер қолыңды! – деп ақырды. Сейіт жалт қарады. Бөтен адам екен. Бұл зытып кетті. Зымыраған бойы бір аулаға кіре берді. Тарс еткен мылтық даусы құлағын тас бітіріп тастады. Құлай жаздап қақпаның алдына тұра қалды. Бүлікші атынан қарғып түсіп, бұған таяу келді де:

	– Қане, нәлеті, бері кел! Әйтпесе, енді шақшадай басыңды қылышпен шауып тастаймын! – деп ақырды.

	Сейіт қақпаның қараңғы тасалау тұсында тұрған. Қолындағы бердеңкенің аузын әлгіге бұрып жіберіп шүріппесін тартып қалды. Мұның мылтығы да тарс етті. Замат тәлтіректеп барып жалп еткен жауды көрді. Оның қолынан босап, ойнап шыға келген аты жолға түсіп, ұзап кетті. Сейіт есі ауған жандай біраз қозғалмады. Сірә, жау тіл тартпай кетсе керек. Тырп етпей жатыр. «Енді қайттім?» деп ойлады Сейіт. Бірақ, көп тұрмады. Әйтеуір өзі аман есен. Бүлікші, сірә, оғын мұның үстінен асырып алған болды.

	Сұлап қалған жаудың жанынан Сейіт жүгіріп өтті. Оған тіпті қараған да жоқ. Жолға шықты. Кенет құлап жатқанның аты әлдеқайдан бұрылып кеп алдына тұра қалды. Сейіт шап беріп ұстады да, үстіне қарғып мінді. Алды-артына алақтай қараған ол ауыл сыртына беттеп бара жатты.

	– Әйт-шу! – деді. Даусы тіпті ақырын шығатын сияқты.

	Алғаш аттың басын тұқырта тартып дыбысым білінбесе екен деп ойлаған Сейіт, бірте-бірте жеделдете жүрді. Бітіп қалған құлағы да шың етіп ашылып кетті. Тас-тұстан атылған мылтық даусы ауыл үстін әлі де азан-қазан етіп тұр екен. Сейітке жаңа ой келді. Қалай да осы ың-шыңнан сытылып шығу. Егер солай ете алса, тура ауданға тартып, не болса да хабар жеткізу керек. Шынында бұл идеяны бағана оған Ерғара айтып еді. Бірақ, Сейіт оны дұрыс ести алмаған.

	– Әйт-шу!

	Саңқ еткен өз даусын енді ол анық естіді. Жаңа бір әзірде оған айнала қоршаған бар әлем тып-тыныш боп, құлаққа ұрған танадай мелшиіп қана тұрған секілді еді.

	Сейіт тебініп қалды. Ат ойнақтай басты. Ердің қасына ілінген қамшысы да бар екен. Елдің ең жақсы жүйрігін таңдап жүріп тартып әкететін бүлікші бай-кулактарда жаман шобыр болмайды деп есітетін. Енді көзі жеткендей. Астындағысы ыстырынып тұрған бір жүйрік сияқты. «Қажет жерінде қамшы салғызбай бәйге алатын түрі бар-ау деймін», деп барады ол ішінен.

	Солай ақырын аңди басқан Сейіт ауыл сыртына шықты. Я бақ!

	– Бұл қайсың-ай!

	Селт ете дауыс шыққан жаққа қараған Сейіт және де қатты тебініп қалып, атқа қамшыны көміп-көміп жіберіп зытып берді. Бет алысы аудан жақ. Байқап қалды, біреулер оны қуа шықты.

	«Апырым-ай, әйтеуір, кісіні жазым ететін мылтық атпаса екен!» Ат құлағында ойнап өскен қазақ баласы жүйріктің үстіне жатып алған. Артына қарап қойып барады. Қуғыншы біреу емес, екі адам секілді. Қауқылдаған дауыстарын да еміс-еміс кетіп қалады. Бірте-бірте олардың қарасы көрінбей кеткен сияқтанды. Сонда да бір-екі рет үстін-үстін мылтық атылды. Оқтар зу-зу етіп Сейітті жанап өткендей еді. Оқ па, әлде ат екпінімен ызылдаған жел ме, әйтеуір, оның басындағы қалпағын жұлып әкетті. Және сол жақ шекесі де дың еткендей болды. Бірақ, сонымен бітті. Қайтіп еш жері ауырған жоқ.

	Біраз ұзап барғасын білді, қуғыншылар қалып қойыпты. Өзіне оқ тиген екен. Қан дегенің жосып кеткен. Сейіт кілт тоқтады. Байқап қарады. Оқ шекесін жалап өткен. Бұрын мойнынан ішіне құйылып келе жатқан жып-жылы қан тоқтай қалғанда тура бетіне тарам-тарам боп ақты. Сейіт дереу сырт көйлегін шешіп алды да, басын шарт байлап тастады. «Апырым-ай, қалайша аман қалғанмын? Тек сәл ғана, тіпті, ширек сантиметрдей болса да шекенің ішіне кіріңкіресе ғой! Онда біткен екем. Әйтеуір...Түу!..»

	Сейіттің жүрегі дірілдеп, бір сәт еш нәрсені аңғармай тұрды. Адам өмірінің бітуі деген асық ойыны іспетті екен ғой. Сақамен қойып қалдың, – бітті. Бүгін бір емес, екі рет өлім тырнағынан қалды. Сірә, енді ол көп жасайтын шығар... Дәл өлімнен ойламаған жерден аман қалған адам туралы қарттар солай деп жататын еді ғой. Ал, мына оқ жаңа қашып келе жатып артына қарайлап бұрылған кезде дарыған болу керек. Иә, әрине солай. Қалпағын басынан қағып кеткен, әшейін, ызыңдаған жүйрік аттың желі болмағаны енді белгілі!

	Атына Сейіт қайта мінді. Мақсаты – ауданға жету. Оны осы ой жетеледі. Өзінің енді кім екенін, не болғанын тағы да ұмытты. Мынау іркіс-тіркіс боп жатқан тау бауырын жағалай қонған Мыскент ауылында колхоз құрушы – комсомолдың жай ғана мүшесі емес, аудандық комсомолдар комитетінің бюро мүшесі және сол ұйымның өзі осында сеніп жіберген өкілі еді ғой. Қазір ол не бітірдім деп келеді? Кімге барып мақтанады? Не деп? Мыскентте колхоз құрып келдім дей ме?..

	Ұзаған сайын осы бір ой оны түрткілеуін қояр емес. Бірақ, соның бәрінен жоғары, бәрінен салмақтырақ, жауаптырақ міндет алға сүйрей түскен. Ол – бүлікші бай-кулактар тобы басқан ауылда қалған адамдар тағдыры. Сейітті сол бір қасіреті мол сезім жай жүргізбеді. Ала құйын болған жас өкіл ат сауырына қамшыны басқан үстіне басудан танар емес, танбады да...

	Таң рауандап атып келе жатты. Аспан да, жер де көкпеңбек. Айнала тып-тыныш. Тынып тұрған даланың сол тыныштығын қазір Сейіттің жалғыз шапқан көкбозы ғана бұзған. Ал, Сейіт мінген аттың көкбоз екенін әлгінде жерге түсіп, жаралы басын таңып алған кезде ғана байқаған. Көктемнің қоңыр салқын түнін күнге ұрып келе жатқан жануар әлі бір сыр берер емес. Барған сайын қыза түсіп, орғып-орғып шабады.

	Таң атты Сейіт те ауданға жетті. Ешқайда бұрылмай, тура ГПУдың қорасына кеп тоқтады.

	– Мыскент ауылын бүлікші бай-кулактар тобы қанға бояп жатыр!

	Сейіттің бар айтқаны осы ғана.

	***

	Жасақшы дегеніміз негізінен алғанда қару-жарақты милиция тобы еді. Оның қатарында ауданның кейбір жауапты қызметкерлері, аудандық комсомолдар комитетінің өкілдері болған. Мыскент ауылына ат өкімімен келіп жеткен жасақ та сондай құранды топ. Соңғы кезде тым жиілеп кеткен бай-кулактар шабуылы аудан орталығында сондай дайын отряд ұстауға мәжбүр еткен. Тіпті олар аудан орталығында, милиция бөлімі ауласында жатып-тұратын. Әскери бөлімшелерден тәртіп-дәстүрі бірде кем емес милиция жасағы лездің арасысында сапқа тұрды. Әне-міне дегенше ауданның хабар тиген бойда жетіп келуге тиісті басшы партия-совет және комсомол орындарының жауапты адамдары да жиналып қалды.

	Бірақ бұлардың ішінде Сейіт Тоқатаев жоқ еді. Бұл кезде ол ауданда ауруларды қабылдайтын жөнді үй болмағандықтан өз үйінде қарайтын жалғыз фельдшер Хайрулла абиға барып жарасын байлатып отырған.

	– Аби, болыңыз тезірек, болыңыз байлап! – деп асықтырды ол фельдшерді.

	– Қайда асығасың? Сен енді бірер күн жатуың керек. Әйтпесе, жараң асқынып кетеді, – деді Хайрулла аби.

	Сейіт орнынан қарғып тұрды.

	– Болдыңыз ба?

	– Қазір болды. Ертең тағы да жуып тазалап, қайта байлау керек. – Рақмет, аға, рақмет аби!

	– Жоқ, тұра тұр. Көзіңді қарашы, көзіңді. Қане, мына жерге жатшы? – Қарт өзі кейде ауруларды жатқызып қарайтын жайдақ тақта кереуетті көрсетті. – Қан көзіне де құйылған ба, қалай? Қызарып кеткен.

	Үстінде еш нәрсе жоқ, тек бас жағында ішіне шөп тыққан кішкене ғана жастығы бар кереуетке Сейіт құлап түскендей жата кетті.

	Фельдшер Хайрулла абиді бұл ауданда білмейтін адам кем де кем. Қашан да таза киініп жүретін ат жақты, сіріңке қара адамның да бұл атырапта білмейтін кісі аз еді. Ол жан-жағын қырып, тек танауының алдына ғана кішкене мұрт өсіретін. Қалың қара шашы да ұзын емес, биік маңдайының үстіне шоғырландыра түсіп, басқа жағын көп дудыратпай жинақы жүретін фельдшер әлде сол бір ерекшелігінен бе, егде тартып қалған адам болғанымен өз қатарынан мүлде бөтен, тіпті бір сұлу, жинақы боп көрінетін. Қазір үстіне ақ халат киіп алған қарт сыпайы сөзімен де, түрімен де Сейітті баурап алған.

	– Қане? – деп ойында еш нәрсе жоқ фельдшер қолына ұстаған бір құралымен Сейіттің қасына кеп отырды. – Аш көзіңді?

	Сейіт осы екі арада ұйықтап кетіп еді. Жігіт көзінің жиектері қызарып тұрғаны тек ұйқыдан болатын. Әрі шаршаған, талған Сейіт басын кішкене жастыққа қояр-қоймастан-ақ солай қор ете қалған.

	Жас жігіттің бетіне үңіле қараған фельдшер басын шайқай изеп, жымия езу тартты. «Әйе, шулай, шул. Бек қатты шаршағансың малай. Хуп мәйлі, жұқла, жұқла енді шулай!» деп күбірледі ол.

	Хайрулла аби бұл үйге ешкімді кіргізбеді. Өзі де шығып кетті. Мына жатқан ауруға ең жақсы ем тек қана ұйқы екені ақиқат.

	Арада көп уақыт өткен жоқ. Сейіт ұшып тұрды. Жан-жағына қарады. Көзі бұлдырамайды. Тіпті шайдай ашылыпты. Кереует жанында сүйеулі қалған бірдеңкесін де анық көрді. «Хайрулла аби қайда? Ол мені ұйықтатып кеткен бе?»

	Бірдеңкесін қолына ұстап далаға атып шыққан Сейіт Хайрулла абиға аулада кездесті.

	– Рақмет аға, рақмет аби!

	Фельдшер жас жігітке бір ауыз сөз айтып та үлгермеді. Қақпа алдында байлаулы тұрған көкбозға лып етіп мініп те үлгерген Сейіт аудан орталығындағы ГПУ және милиция кеңселеріне қарай шаба жөнелді.

	– Жасақ кеткелі қашан. Ендіге жетіп те қалған шығар, – деп соншалық жайбарақат, тіпті еш нәрсе болмағандай жауап берді кезекші милиционер. – Бірақ, сені дем алсын деп кетті олар.

	Сейіт бөтен еш нәрсе сұраған жоқ. Сұраудың керек емес екенін де түсінді. Сондықтан енді ол ешқайда бұрылмай, тура Мыскентке тартты. Жоғарыда оқушылар біліп үлгірген кезде ол бай-кулактар тобы ойранын шығарып кеткен ауылға да жетіп еді. Алдынан қаумалай шыққан көптің бірі аудандық ГПУ-дің басшы қызметкері, үстінде судыраған жаңа тері тужуркасы бар Әбдірахман Атақұлов болды. Ол көктен түскендей жарқ ете қалған Сейітті көргенде әуелі состиып, не дерін білмей тұрып қалды. Ойына бұл жігітті дәрігерге жарасын байлатып, одан кейін дем алсын, деп кеткені түсті. Енді міне мұнда жеткен.

	– Дұрыс жігітім, келгенің бір жағынан жақсы да болды. Мұнда жағдай жаман екен.

	– Әкімбай Камалов қайда? – деп сұрады Сейіт.

	– Білмедік. Қайда кеткені белгісіз.

	– Ерғара ше?

	– О да жоқ. Мүмкін бір жерге тығылып отырған шығар.

	Сейіт тұнжырап тұрды.

	– Жатқан үйіне бардыңдар ма?

	– Бардық. Бірақ, онда да көрінбеді.

	– Ол үйдің адамдары аман ба екен?

	Әбдірахман бұл сұраққа не дерін төмен қарады.

	– Бәрін асып, атып кеткен. Бір ғана баласы жүктің астына тығылған екен. Әйтеуір сол аман қалыпты, – деді бір милиционер.

	– Не дейді, рас па?

	Сейіттің даусы қатты шықты. Ешкім оның сұрағына жауап бермеді. Теріс бұрылып және де үнсіз тұрған Әбдірахман осылай қарай әлдекімді көтеріп келе жатқандарға қарсы жүріп кетті. Оның соңынан ерген Сейіт те аяғын асыға басты.

	Келе жатқандардың көтергені Әкімбай Камаловтың сүйегі еді. Өкілді жасақ мүшелері түндегі атылған жерінен тауып алған.

	– Жауыздар! – деп өкіре жылаған Сейіт Әкімбайдың қан атып қатып, сауыс-сауыс болған кеудесіне басын сүйеді. – Қадірлі ағатай, кешір бізді. Сені жау оғынан сақтай алмадық!

	Осы кезде тағы да бір-екі адам Қозыбақты арқалап келді. Тірі екен. Аяғынан, қабырғасынан жараланыпты. Арық бойындағы қалың шөп арасына тығылып жатып қалған екен. Жаулардың не істегенін айнадан көргендей біліп жатыпты.

	– Бүлікшілер жай халыққа да білгенін істеді. Жаралы Ерғараны тірі ұстап әкетті. Бала-шағасын оның көзінше қинап өлтірді. Ал, басқасын білмеймін...

	Қозыбақ талып кетті. Осы кезде оның бір-екі туысы да жетіп келген еді. Шұрқыраса жылап көрісіп жатты.

	Әбдірахман жасақшыларға қысқа-қысқа бұйрық берді.

	– Мұнда үш адам қалады. Басқаларымыз жау соңына түсеміз. Егер жолын кесе алмасақ, онда қайда кеткенін біліп қайтуға тиістіміз.

	Ол қалатындардың аттарын атап, бастығын тағайындады.

	– Сендер осы жерде тәртіп орнатасыңдар. Әне, қазір жұрттың өздері де үйлерінен шыға бастады. Жүрегі шәйіліп қалған ғой. Ешкімге қатты сөз айтып, көңілін қалдырушы болмаңдар, – деп тұрды Әбдірахман. – Осы халықтың жәрдемімен, – деді ол тағы да сөйлеп, салқын жерге қойыңдар да, Қозыбақты тездетіп ауданға дәрігерге жіберіңдер. Ерғараның тірі қалған баласы қайда?

	– Міне, менің қасымда отыр, – деп айғайлады Қозыбақ. Ол қуанышты еді. Өйткені, үй іші де аман екен.

	– Ауданға сізбен бірге ол да барсын. Балалар үйінде тәрбиеленеді. Түсінікті ме?

	– Түсінікті! – деп жауап берді бұл жерде уақытша бастық боп қалатын милиционер.

	– Қане кеттік!

	Қарулы топ тура тауға тартты. Бет алысы «Қазан шұңқыр».

	Әбдірахман жаулар осы жерден бір белгі берер, деп ойлаған.

	Бүлікшілер о бастағы келісімдері бойынша бұл шұңқырда біраз уақыт болып кеткен-ді. Аз мезгіл ішінде олар жасаған трагедия ауылдағысынан әлдеқайда асып жатқан. Жасақшылар сол қылмыстың дәл үстінен шықты.

	Сай ішінде әлі де бықсыған түтін Құйрық тау жақтан көтерілген жасақшылардың назарын бірден аударды. Әбдірахманның жүрегі бір сұмдықты сезді. «Бұл тегін емес. Оңбаған жалаңаяқтар Ерғараларды осы жерде қинаған болды» деп ойлады. Оның өткір қара көзінен от ұшқыны жалт етті. Сұлуша келген бидай өңді жүзі түнеріп, фуражкасының күн қағарын қайта-қайта ұстай берді. Орта бойлы, мығым денесін дірілдеткен әлдеқандай күш жон арқасында құмырсқадай жыбырлап тұрды. Бірақ, ол өзін өзі тез басты да, қорытынды жасады. Жан-жақтан аңдып, жау қимылын бақылайтын адамдар тағайындап, олардың қайда тұрып не істейтінін көрсетті де, қалғандарды өзі бастап түтеп жатқан оттың қасына барды.

	Алты қанат отау үй орнындай жерге үйілген таудың құрғақ ағашы жанып та біткен. Тек бірен-саран ғана бықсыған томарлар жатыр. Жайнаған шоқ арасында адамның қаңқасы секілді бірдеңелер қарауытады. Сол оттан сәл қашығырақта, бір түп арша ағашы түбінде, әлдекімдердің қалай болса солай шешіп тастай салған киімдері жатыр екен. Олардың көргенде замат таныған Сейіт:

	– Мыналар Ерғара мен Асыбектің киімдері ғой! – деп айғайлап жіберді.

	– Не дейді??

	Күңірене шыққан көп дауыс айналаны дір еткізді.

	– Болса болар! – деген Әбдірахман Атақұловтың даусы да үрейлі шықты. Ол бас киімін шешіп, ортасында жатқан адамдарға қарап қалшиып тұрып қалды. Оның қимылын үнсіз қайталаған жасақшылар да солай бір сәт қатып тұрды. Кейбіреулердің көздерінен ыстық жас парлады. Ол ортасында жатқан жандарға тура қарай алмай, жалтара берді.

	– Жолдастар, біз бұны өле-өлгенше ұмытпаймыз!

	– Ұмытпаймыз!!!

	Әбдірахман Атақұлов қаза тапқандардың күлдерін бөлек-бөлек жинатты. Содан кейін өздерінен жаулар шешіп алған киімдерге орап, алып жүрді.

	Жасақ «Қазан шұңқырдан» ары өткен жоқ. Өйткені, ендігісі өзінен-өзі белгілі еді. Бүлікші бай-кулактар және олардың сойылсоғарлары осы таудың сан қилы сай-жыраларында екені анық. Бәлкім, қазірдің өзінде мынау айнала қоршап тұрған жақпар тасты биік таулардың бір жерінен бұларға тістерін қайрап қарап та тұрған шығар. Бітіспес жаумен бүгін емес, сәл кейінірек тілдескен жөн.

	Жасақшылар Мыскентке тус ауа қайтып келді. Сөйтіп, бұл жерде жау қолынан қаза тапқандарды жерледі. Оларға, әсіресе, Ерғараның үлкен-кіші балаларын, әйелін, анасын жерлеу оңай болмады. Жыламаған адам қалған жоқ. Моланың басында адамдар тіпті күңіреніп тұрды.

	Сейіт осы жерде әкесі мен Жалбағайды көрді.

	– Құлыным, қарғам, амансың ба? – деп бас салды оны әкесі...

	– Жарайды әкесі, болды деді де қойды Сейіт. Сәл ғана бір уақыт оның есіне шешесі, сүйікті қызы Жамал түсті. Көз алдында бірінен соң бірі көлеңдеп тұрып алды. Екеуі де жылап, еңіреп тұрған сияқты. Сейіт әкесін шетірек ертіп барды.

	– Сіз, әке, тезірек қайтыңыз. Ауылда апам, және де басқалар қорқып отырған шығар. Барып бәрін де қуантыңыз. Біз қазір ауданға кетеміз.

	Әкесі құптап басын изеді де, баласына мыжырая қарап тұрып көңіліндегісін айтты.

	– Шырағым, Сейіт. Заман тіпті ауырлап кетті ғой. Тезірек қайтшы ауылға?

	– Жарайды, – деді Сейіт. Бірақ, қайта қоюға қазір болмайтынын түсіндіріп жатқан жоқ.

	Әке мен бала солай беттесіп, солай сөйлесті. Сәлден кейін екеуі екі жаққа қарай кетті. Алайда, сол күні Сейіттің ойынан, жанары алдынан Жамалдың сүйкімді өңі, жібектей жұмсақ мінезі, қиыла елжірей қараған мөлдір көзі кетпей қойды. Бұрын да солай елестейтіні бар еді. Ал, бүгін...

	Сейіт бұл елесті жақсылыққа жорыды. Бүгінгі сойқаннан аман қалдым ғой. Енді бітті.

	***

	Әкімбайдың сүйегін жасақшылар атылған ауылында жерлеген жоқ. Тура ауданға алып кетті. Ерғара мен Асыбектің күлін екі ағаш жәшікке салып, ауыздарын бекітті де, Әкімбайдың табытын жанына қойды. Ертеңіне бұл табыт та, ағаш жәшіктер де Тәшкенге жеткізілген.

	Совет өкіметінің ауылдағы алғашқы мәдениет жаршысы мұғалім Асыбек пен ауыл советтердің бірінші председателі Ерғараны қолға түсірген бүлікшілер қатты қуанды. Екеуін елден аулағырақ шығарып әкетіп «Қазан шұңқырда» әуелі тыр жалаңаш шешіндірді. Үстеріне жермай құйып, тірідей өртеді. Содан кейін олардың шала-жансар денелерін жаңағы үй орнындай жерде жалын атып лаулап жатқан ағаш алауына лақтырып-лақтырып жіберді.

	1929жылдың көктем кезі. Ташкент қаласының үлкен бір алаңында революция жаулары қолынан қаза тапқан әлгі адамдардың құрметіне арналған жиын өтіп жатқан. Үнсіз халық тым сұсты, ашулы еді. Тынысын ішіне тартқан мылқау топ үрейі ұшқан бай баласы Кенжеғұлдың құтын одан бетер қашыра түскен. Сол күні Кенжеғұл көрген коммунист Әкімбайдың табытымен қатар тұрған кішкене екі ағаш жәшіктер және олардың сыры осылай болатын.





Тоғызыншы тарау


	Бір түнде ағарған шаш

	Жалбағайды қасына ертіп, Мыскентке тартқан Тоқатай іштей қатты қорқынышта болған. Тек Сейітті тірі көргесін ғана көңілі орнығып, адам қатарына қайта енген. Оған дейін әйтеуір жер бетінде қыбырлап жүрген ессіз, сезімсіз жан сияқты еді.

	Қазір Тоқатай сондағы Мыскент ауылы адамдарының халін көз алдына елестетіп барады. Қызыл қоспақтың бір сыдырғы мимырт жүрісі кейде ұйқысын келтіргенімен, кейде осындай ойдан ой туғызып, жаңа жауған қалың қар сонарына батырғандай, тіпті омбылатып та тастайды.

	– Жалғыздың жары құдай, деген рас қой! – деп күбірлеп те қояды қарт. – Енді ойласам, жаным-ау, оған тіпті дәл туралап-ақ келген ажал екен-ау! Егер сол түні ауданға хабар жеткізу үшін кетпей ауылда қалса бітті ғой. Әкімбайдай жігітті көз қиып атып кеткен жау, Сейітті аяйтын ба еді? Түу, аяу қайда?... Кім білсін, Ерғара мен ана бір бейшара мұғалім бала сияқты тірідей үстіне жермай құйып өртеп кетуден де таймас еді ол найсаптар.

	Қарттың көз алды бұлдырап кетті.

	– Не десең де шөп қағарым бар екен. Сонша өрттен жалын шалмай аман қалған жалғыз түп қурай секілді болды сонда құлыным! Құдайдың мұнысына да шүкір.

	Тоқатай өзіне-өзі осылай деп келеді. Ол түйе үстіне отырып қарсы алдында, сонау алыста жатқан Қаратау бұраттарына жалғыз көзін қадап, ұзақ-ұзақ қарайды. «Атыңнан айналайын. Тек қана сенің саяң, сенің бауырыңды жарып шыққан өзен ғой жалғызымды сақтаған!», – дейді ол қайта-қайта күбірлеп.

	Түйелі адам сол баяғы бір сыдырғы сылбыр жүріспен ұзап барады. Асығар емес. Ия, ол әсте асығып көрмеген.

	***

	Шаңқылдаған бір ащы дауыс Сейітті ұйқысынан шошытып оятты. Басын жастықтан көтеріп алған ол көзін қолымен сипауға да шамасы келмей, аңырып айналасына қарады. Есіне түсті. Үй иесінің түнде төсек салып, қонақ кәдесін жасатып кеткен жерінде жатыр екен. «Бұл не тағы? Әлі жұртты әуре қып жүрген сол иттер ме екен? Қап! Тағы да қапыда басты-ау!»

	Осылай ой тұманына батқан Сейіт апыл-ғұпыл киіне жүріп, өзімен қатар кілем үстіне салынған төсекте жатқан екі комсомол мүшесін кезек түрткілеп сыбырлады.

	– Әй, жігіттер, тұрыңдар!

	Бұл кезде даладағы шаңқыл басылып еді. Оның иығына асыла далаға көз салған екі комсомол тыныстарын іштеріне тартып тына қалған. Біреуінің тұла бойы дір-дір етеді.

	Сейіт оған жалт қарады да, қайтадан сыртқа көз салды. Алты атарын қолына кезей ұстады.

	– Кім болды екен, ә? – Ол жолдастарынан жауап күтті.

	– Кім дейтіні бар, – деп, Байбосын осы кезде елде: «Бай-кулактарға тілектес» деген, тіпті мәтел боп кеткен сөзді аузына алды. – Солардың біреуі шығар. Апыр-ай, солар-ақ құрымай қойды-ау!

	– Біреу болғанда алыстан келмеген, осы ауылдың...

	Сөзін аяқтай алмай, дірілдей бастаған комсомол еді. Ол ытқып есікке барды. Ішінен тарс бекітілген есікті жұлқи тартып, түндегі жатқан күйінде екеніне көзі жеткесін терезе алдына қайта жүгіріп келді.

	– Есік мықты ма?

	– Мықты.

	Түнгі дауыс иелері үш адам екен. Неден секем алғанын кім білсін, ауланың терезе тұсындағы үлкен ағаш түбінде состиыпсостиып тұр. Қолдарымен ымдап дыбыссыз сөйлейтін сияқты. Ортасындағы оқтын-оқтын бұлқынып, тартынады. Бірақ оны екі жақтан бірдей кере ұстаған адам тырп еткізер емес. Бір кезде ол алға ышқына ұмтылып:

	– Білмеймін олардың қайда қонғанын, білмеймін дедім ғой! – деп, жаңағы әзіргідей шаңқ-шаңқ етті.

	– Неше адам. Екеуі осы ауылдан, біреуі өкіл екені рас па?

	– Білмеймін. Мен көргенім жоқ.

	Алдындағы екеу оны умаждап сілкілей бастады.

	Анау тағы да айғайлады.

	– Әй, Мөрәлі, Алдаберген? – деп айғайлады үшінші адам. – Бүйткенше мені өлтіре салсаңдаршы. Камсамолдар қонған хана осы шығар, деп барған үйімде болмады. Енді не дейсіңдер? Кетіп қалған шығар! Іздерінен аңдып жүрген кім бар?

	– Бар, бар. Ол сен!

	– Жоқ. Маған да жан керек.

	– Айтпасаң өлесің. Білдің бе? Қалай, кескіленіп өлгің келе ме?

	Үшінші адамның енді не дегенін анық естімеген Сейіттер оқиға мәніне түсінді. Өздерін іздеп жүрген бұзықтар екен. Демек, шаңқылдаған дауыс иесі жергілікті жай шаруа. Анау екеуі – Мөрәлі мен Алдаберген осы төстің белгілі байлары. Соңғы кезде баскесер бүлікші болып алған. Күні кеше советтің атты әскерлері қолымен тас-талқан етілген олардың тобы бүгін қайдан тіріліп келіп қалған? Совет өкіметінің өмірі тамның төбесіне біткен өлең шөптей өмірсіз. Біз оны үп десек бітті, түп тамырымен жұлынып ұшарын жел, қонарын сай білген қаңбақтай жоқ болады деп мақтанып еді. Сол басмашылар тобы тегеурінді қызыл әскердің бір сілтеуіне де төтеп бере алмай быт-шыт боп еді ғой. Атаман атанған басшыларынан тірі қалғандары алды-артына қарамай қашқаннан қашып, баяғы өздері асып келген Ақангерен сайларына да тоқтай алмай, сонау Фарғанаға қарай тау-тасты шатқалдар мен адам өтпес асулар арқылы зытып кеткендері қайда?

	Сейіт ойы бір сәт осылай деп тұрды. Соңғы күндерде олардың қалай күйрегенінен де жақсы хабардар. Сонымен қатар... Әлгі үшінші адамның аузынан естіген Айдынталдық құрама ұруының шонжарлары Мөрәлі мен Алдабергендер, Нұрекілік молла Нұрман мен Сәлім сияқты Совет өкіметінің, колхоз құрылысының қас жаулары әлі де тірі жүр екен! Әрине, олар енді топтасып ел тонай алмайды. Бірақ қастығын қоймайды да!

	«Бүйткенше мені өлтіре салсаңдаршы!» – дейді үшінші адам. – Бәрекелді, азамат екен. Бірақ, оны Мөрәлілер өлтіре алмайды. Ондай күш қолдарынан кеткен. Ал, біздерге бай-кулактардың қаны қас. Сондықтан да бейкүнә шаруаны, ауданнан келген өкілді және түнде сайланған комсомолдарды тауып бересің деп зорлап жүр. Ә, мүмкін, ол азамат комсомолдар даусымды есітіп сақтансын, деп әдейі солай қатты сөйлеп тұрған шығар? Бұл ауылда ондай таза адамдар аз емес. Оларды көзіміз көріп жүр ғой!

	Көңіліне қорқынышпен қатар қуаныш енген Сейіт алты атарын кезей ұстаған күйде бір адамның басы сияр-сыймас кіпкішкене терезеден дуалға сүйеніп далаға қарап қалған еді. Оның көз алдынан көп нәрселер өтіп жатты. Сона бір түнгі оқиғадан кейін, тіпті бүлікшілер тас-талқан боп кетсе де, бұл ауылда он шақты қарулы жасақ тұратын. Өйткені, қарулы қарақшылардың дүркін-дүркін кеп шығынға ұшыратып, ең соңында қанды қырғын жасаған сойқаны ел-жұртты әбден шошытып біткен. Содан кейін үй-жайын, мал-мүлкін тастап қашқан адамдар да аз емес. Атам заманнан бергі үйренген тіршілігінен тірідей безіп, бала-шағасын қолынан жетектеп, басы ауған жаққа қарай шұбырған жұрт кейбір дұшпандар аузына сөз салып, Совет өкіметін қара халыққа тағы да бір жамандап, мәртебелері көтеріліп, өш алып қалуларына мүмкіндік туып жатты.

	Аудан басшылары Мыскент ауылында етек алған бұл жағдайды басудың тез қамын жеді. Күндіз-түні ауыл төңірегінде әлгі қарулы қарауыл жүретін болды. Әлде соның себебі ме, әйтеуір, соңғы айда ел арасындағы бұрынғы үрей азырақ саябыр тауып, әр қожалық өзінше өлмес тіршілік етуге қайта кіріскен. Қора-қопсы маңындағы жерлерін өңдеп, ерте көктемде егетін көк егіндерін жылдағыдан біраз кешіккеніне қарамай-ақ, жапа-тармағай сала бастаған. Біреу пияз-сәбізін, енді біреулер ерте пісетін қауынқарбызын егу қамында жүр. Әлдеқашан өзегін ашқан жүзім тақтар айналасында, оны-мұнысын істеп, уақыт өткізген шаруалар да көңілді. Тәушелері түйін байлап қалған өрік ағаштары, гүлдері түсіп жапырақ жая бастаған алмалар, алша, алқорылар, сабдалы, нәктер, анар, әнжірлер тағы сондай жеміс ағаштары жібек желді көктемнің жайма-шуақ күнінен нәр алып, жетіле түскен. Гүл бәйшешек орап алған ауыл-далада сан алуан жұпар иісті шөптер жайқалып тұр. Гүлден бал терген бал аралар әрбір хана аясында құжынай ұшады. Көбелектер, шыбын-шіркейлер осы күндері көктем тойын тойлап жүргендей.

	Ауыл түбінен гүрілдей аққан асау өзен «Шолақ баба» жақтан оқта-текте құлаққа бұлбұл үні келеді. Өзен жағасындағы құба талдардың қалың жапырақты бір бұтағына отырып алған болу керек, сызыла шыққан даусы тым әсем, тым еркін. Оған қосыла көк майсалы өңір төсін еркін жайлаған ата қораз бөдененің, сенен мен де қала қоймаспын дегендей, бытпылдық атқан даусы бірде ана тұстан бірде мына тұстан естіледі.

	Көктемгі ауыл көркі осылай. Сейіт мұнда бұрнағы күні келген. Ауылда әуелі комсомол жәшейкесін мықтап құрып алу керек болған. Бұрын да ұйым бар еді. Бірақ, оның секретары, кейбір мүшелері көңілдегіден шықпады. Бүлікшілерге қарсы табандылық көрсетіп жастарды, солар, арқылы шаруаларды көтере алмады. Тіпті, өздері бай-кулактардың үгітіне еріп кетті. Аудандық комсомолдар комитеті Сейітті осы ұйым жайында жіберген. Қайтадан сайлау өткізіп, бұрынғы жәшейка секретарының орнына басқа адам сайлауды тапсырған. Бұрнағы күннен бері комсомол жасындағы ауыл жастарымен Сейіт түгел танысты. Бәрімен де, өздерін әуелден танып біле тұрса да, жекежеке сөйлесіп, соңынан жалпы жиналыс өткізді. Онда өзі баяндама жасады. Ленин комсомолының ауылдағы міндеттері жайлы көп айтты, кемшіліктерін нақты фактілермен сынап айтты.

	Қазір Сейіт жаңағы адамдарға көз сала тұрып, кеше өткен сол жалпы жиналысты бір сәт еріксіз есіне алды. Онда ауыл жастары да бірін-бір қатты сынаған. Әсіресе, бай-кулактардың ықпалында кеткен комсомолдарды сынап қана қоймай, нағыз екі жүзді бірекеуін өзгелерге үлгі болу үшін ұйым мүшелігінен де шығарды.

	Осы кезде Сейіт бүйірінен біреу нұқып қалғандай селк етті.

	Қасындағы екінші комсомол мүшесіне сезіктене бұрылды.

	– Тұрымтай, саған не болды? – деді.

	– Мен де солай ойлап тұр едім, – деді бірінші комсомол.

	– Ей, Тұрымтай, сонша неге дір-дір етесің?

	– Білмеймін, – деп жауап берді Тұрымтай. Ол дереу жуып-шая сөйледі. – Сендер мені қорқып тұр деп ойлайсыңдар ма? Жоқ, қателесесіңдер. Мен – сөзінен ойы бөлек жан емеспін!

	Бірінші комсомол жаңа әзірде тіл қатқан Байбосын деген жігіт еді. Ол үнсіз қалды. Не дерін білмей аң-таң.

	«Әшейін тілі ғана екен ғой. Кеше жиналыста аяқтыға жол, тілдіге сөз бермей сайрап еді, – дейді Сейіт ішінен. – Жұрттың бәрін сынап, тек өзі ғана патриот және ақылды секілді көрінген. Бір комсомолдың: «Өзің не істедің? Бүгінге дейін жәшейке мүшелерінің біріне көрінбей қайда жүрдің?» деген сұрағына оны жерден алып, жерге салып жауап берген.

	– Мен сендердей қорқақ емеспін. Ленин комсомолы атағын қадірлей алатын жанмын. ВЛКСМ-ның VI съезі жастар ұйымы ұлы көсеміміздің атына лайық болсын, ол үшін бізге данышпан атамыздың аты берілсін. Сөйтіп, біз Ленин комсомолы болайық, деген тілегін партия қабыл алды. Міне, жолдастар, осы отырған бәріміз ұлы Лениннің ұрпақтарымыз. Сол ұлы адам атындағы ұйымның мүшелеріміз. Өйткені, азамат соғысы кезінде үлкенкішіге бірдей үлгі болған аталарымызды білеміз. Олар патриот, батыр жастар еді. Бүгін біз солардың қолымен жасап берген тамаша өмірін жаулардан қорғауға жарамасақ онда бұл ұйымға мүше болып беделін түсірудің керегі жоқ! – деп еді.

	Жұрт Тұрымтайдың аузына қарап қалған.

	«Мынау не деген білгіш әрі шешен жігіт еді. Өзін жәшейка секретары етіп сайласа» деп отырды Сейіт те.

	Тұрымтай көп сөйледі. Ленин комсомолының тамаша жолдарын, тарихын қалай жақсы біледі!

	Бір кезде ол Қазақстан және Орта Азия жастарының істері жайлы айтып кетті. Ғани Мұратбаевты тіпті көрген екен. Тәшкент қаласында әлдеқалай бір жиналыста оның сөйлеген сөзін де естіпті.

	– Біз сондай ағаларымыздың нағыз адал жеткіншектері болуға тиістіміз. Бағанадан бері бай-кулактар туралы айтып жатырмыз. Мен иненің жасуынан біреу түйені де өткізіп жіберуге болады десе сенер едім. Ал, бай мен батырақ, бай мен қара шаруа, кедейкепшіктер олармен бірігіп өмір сүре алады дегенге сенбеймін. Арамызда байдан мейірім күтіп, бейшараларды шеттете бермей-ақ қояйық дейтіндер жоқ емес. «Тіл тас жарады, тас жармаса бас жарады» деген. Демек, тіл арқылы жүрекке жетеміз. Оның кілті болып сырын ашамыз. Сонда өздеріңіз-ақ жауап беріңіздерші? Бізге жүрегіндегі сырын аштырып қоятын бай-манаптар, ишанмолдалар бар ма екен? Егер бар болса, олар не деген ақымақ адамдар екен!

	Осылай деп көсілген Тұрымтай сөйлеген сайын өрши түсті. Ең соңында ол жалпы комсомолдарды тап жауларына қатал болуға шақырды.

	– Күні кеше ғана ауылымызды қан сасытып кеткен бүлікші бай-кулактар зұлымдығы тап жауларының соңғы шабуылы емес. Біз олармен әлі талай-талай бетпе-бет кездесеміз. Бүгіннен бастап мен бүлікшілер сияқты Совет өкіметінің жауларымен қасық қаным қалғанша күресемін деп сіздердің алдарыңызда ант етемін. Бәріңді жауға қатал болып, еңбекші халық мүддесі үшін шыбын жанын қиюға әрқашан әзір тұруға шақырамын.

	Ол сөзін ақын Бейімбет Майлиннің мынадай өлеңімен бітірді.



	Кедей деп туғам,

	Кедей деп өлем.

	Не көрсем де кедеймен көрем.

	Кедей қуанса,

	Кедей жұбанса

	Бір елі көкке

	Тимейді төбем.



	Жиналыста отырған жастар ду қол шапалақтады.

	Сейіт Тұрымтайдың қолын алып, қатты қысты.

	– Жарайсың, жігіт екенсің! – деді.

	– Оһо, бұл шешен ғой. Бірақ...

	– Шіркін-ай, тіл деген бар ғой Тұрымтайда.

	– Жолдастар! – деп Тұрымтай орнынан және ұшып тұрды. – Қырсыққанда қымыран іридінің керін келтірмеу өз еркімізде. Тәуекел ет те, тас жұт. Қиындықты солай жеңбесек, қалай жеңеміз.

	Біз Совет заманында өмір сүріп тұрмыз. Мұндай заман бүкіл жер шарында біздің елімізде ғана жүзеге асқан. Бұрынғы: «Жақсыдан жаман туады бір аяқ асқа алғысыз; жаманнан жақсы туады, адам айтса нанғысыз», деген мақал ескірді, өз мағынасын жойды. Біз қазір бәріміз де жақсымыз. «Бітісі жаман қамысты су ішінде өрт шалады; жүрісі жаман жігітті ел ішінде жау алады» деген. Біз комсомол жастар бытырамай, бір жағадан бас, бір жеңнен қол шығарып, жауға қарсы тұрсақ, бай-кулактарды тап ретінде біржола жеңіп, колхоз боп елімізде социализм құратынымыз хақ.

	Тұрымтай тағы да біраз ұран тастап, қызыл сөздерді төгіп-төгіп жіберіп тоқтады.

	Жұрт өзінен-өзі ду күлді. Сейіт ойланып қалған. Басын шайқап Тұрымтайға көз қиығын тастады. «Жоқ, мынау бізге жәшеке секретары болып жарыта қоймас» деп отыр. Содан кейін оны көптің талқысына салмады.

	–Қарайып бара жатқан көңілді бір жарқ еткіздің! – деп мысқылдай бір күлді де қойды.

	Сөйтіп, көп сөз, қызу талқылаудан кейін осы ауылдың комсомол жәшейкасы етіп әлгі бірінші комсомол Байбосынды сайлап еді. Ол өзі көп сөйлемейтін, мінезі ауыр жігіт екен. Ауыл жастары да оған бір ауыздан дауыс берген.

	– Байбосынға сенеміз.

	– Оның әкесі тап жауларына қарсы күресте құрбан болған.

	Сөз жәшейкенің бөтен мүшелері жөнінде көбірек болды. Ал, кішірек келген шымыр денелі, бет-аузы бір-ақ уыс, тар маңдай, қасы мен көзі кісіге қарағанда оқтай қадалатын, үскір иек, жұқа ерін Тұрымтай жәшейке мүшелерінің бірі боп сайланды.

	– Сенімдеріңе рақмет. Көктем жаңбырымен үй төбесіне қаулай шыққан шөптің өміріндей өмірі қысқа тап жауларын құртатын күштің бірі біз боламыз.

	Жұрт тағы да ду күлді.

	– Сөз тапқышым-ай, қайдан таба қоясың? – деп таң қалды бір комсомол.

	– Әркімді өзіңдей қисық өскен бұтақ сияқты ғой деп пең?

	– Әне, – деп жұрт және гуілдесіп қалды.

	–Үйлердің төбесіне шыққан шөптің өмірі қысқа болатыны рас қой? Рас. Ол көктемде жаңбыр суымен қаулап өскенімен, күн ыси бастағасын тез-ақ қурап бітеді, кейбіреулері тамырымен қопарылып желге ұшып кетеді. Ал, кешегі бүлікшілердің өмірлері де сондай болды. Енді аз күнде біз олардың қалдықтарын да түптамырымен қопарып тастаймыз!..

	Сейіттің қазір өлім мен өмір таразысы екі басына түскен бір сәтте көріп тұрған комсомол мүшесі сол шешен комсомол еді.

	Тұрымтай үнсіз. Бағанадан бері әлі бір рет те сөйлеген жоқ. Мұрыны пысылдап, тұла бойы дір-дір еткен ол біресе Сейітке, біресе Байбосынға сүйеніп, сыртта тұрған адамдарға ынтыға қарайды.

	– Мынау қайтеді? – деп, Байбосын бір-екі рет кеудесін нұқып-нұқып қалды.

	Оған Тұрымтай ренжіген жоқ. Әшейінде болса Байбосынмен сағат бойы керілдесіп айтысудан жалықпас еді. Тіпті, жұдырықтаса төбелесіп, содан кейін қағаз бетін толтырып арыз жазудан да тайынбаған болар еді. Қазір бәрін кешіріп, суға түскен тышқандай, қалш-қалш етеді. Жөнсіз сайраған тілін осы бір сәтте түк басып қалғандай.

	Ағаш түбіндегі үш адам әлі тұр еді. Ұзын бойлы біреуі бері қарай бұрылды.

	– Кемсамалдар осы үйде. Айтпасаң айтпа. Қазір есікті ашамын.

	Мына ит кетіп қалмасын, әзір бол! – деді ол артына қарай сөйлеп.

	– Құп болады. Егер тырп етсе, мұрынын бет қыла саламын.

	– Бәрекелді. Өзінің де мысық мүжіген тұшпара сияқты мұрыны бар екен.

	– Өзі де жұп-жұмсақ көрінеді. Қойып кеп жіберсем бір уыс балшықтай былш етіп, бетімен бірдей болайын деп-ақ тұр.

	– Ә, хайылмын палуаным! Атаман саған риза болады.

	– Сіз риза болсаңыз жетті. Мұндайларға бір-ақ жұдырық жетіп жатыр.

	Ұзын бойлы мырс етіп күлді де, қаздаң-қаздаң басып, Сейіттер тұрған үйге келді. Есікті жұлқып-жұлқып қалды. Зәресі ұшқан Тұрымтай ұмтылып кеп Сейітті құшақтады. Сыбырлап жалына сөйледі.

	– Ашайық, ашайық есікті!

	– Неге?

	– Тірі қалдыра гөр, деп аяғына жығылайық!

	– Әй, ит-ай! – Байбосынның тістене шыққан даусымен қоса оның темірдей қолы Тұрымтайдың басына сарт етті. – Өшір дымыңды алақанат сауысқан!

	Сейіт те тым қатты ашулы еді.

	– Сасық күзенше шықылдаған тілің ғана екен ғой. Өйткен жанды қайда апарып сақтайсың? – деді о да тістене кіжініп.

	Осының бәрі сәл ғана бір уақыт ішінде өтті. Тұрымтай қалшылдап, дірілдеп, үйдің қараңғы бұрышына тығылды.

	–Тілімді алмадыңдар. Атаман Әли қайтып келіпті. Өз обалдарың өздеріңе, – деп күбірледі ол.

	Есікті жұлқылай тартқан әлгі ұзынтұра бұларды неше түрлі жаман сөздермен сыбап жатыр. Байбосын жүгіріп барып Тұрымтайды ұстады. Оны қолтығына қыса, аузын алақанымен басып, дымын шығармады. Осы кезде сырттан:

	– Ей, иттің күшіктері, жақсылықпен өздерің ашыңдар есікті! Әйтпесе...

	Әр сөзі ашулы ұртынан ысылдап шығады. Сейіт оның даусын шырамытатын секілді. Бірақ, дәл басалмай тұр. Апыр-ау, мынау Мөрәлі, Аллаберген деп тұрғандары кәдімгі Қаранар емес пе? Даусы айнымайды екен!» дейді ішінен. «Жоқ, ол емес, ол заңғар сыбырлай алмайды, дүниені асты-үстіне келтіре тек қана ақырады. Және мынау секілді ешкіммен тілге кеп тұрмайды да. Сірә, ол бір тасада тұр!»

	Осылай ойлаған Сейіт оқ шығарғысы кеп есік аузына жақындап барып кейін шегінді. «Сыр беріп қоймайын. Мүмкін олар көп шығар. Алыстан келген атаман кеткенімен бұл жерден шыққандардың тірі қалғандары... Кім білсін, әлі де бар шығар. Егер солай болса өзімізді өзіміз ұстап береміз».

	Тұрымтайдың аузын жауып, өзін қолтығынан шығармаған Байбосын Сейітке сүйене кеп тұрған.

	– Үндемейсіңдер, ә? Ия, үндемеңдер. Бәрібір құтылмайсыңдар. Гүлдеріңді солдырып, пәлектеріңді қуратпай қоймаймын!

	«Жоқ ол емес! – деді ішінен Сейіт. – Мынау Қаранар емес. Сұмырайдың тілі қандай ащы еді!»

	Сырттағы ұзын адамның тысыры алыстап бара жатты. Қайда тартты екен? Сейіт жүгіріп кішкене терезе алдына жетті. Рас, ол әлгі үлкен ағаш түбінде қалған екеуге қарай беттепті. Бірақ, барды да, оларды ертіп есік аузына қайта келді.

	– Қане, шыныңды айт! – деп ақырды ол үшінші адамға. – Осы үйде ме олар?

	– Білмеймін дедім ғой. Білсем бағанадан бері айтпас па едім.

	– Ендеше мен білдім, олар осында.

	– Қайдан білдің?

	– Онымен жұмысың болмасын.

	– Е, жарайды.

	Шаруа адам осылай деді де теріс бұрылды.

	– Ендеше мына есікті сыртынан бекіт. Өз обалдары өздеріне енді. Таң атқасын бәрін қойдай көгендеп, анау ағаш басына асып өлтіреміз. Кесамалдар жазасын солай тартады.

	Тұрымтай босамақшы боп бұлқынды. Тіпті, Байбосынның қолынан шығып та кете жаздады. Сейіт оны нұқып қалды. «Осыны қайтсем екен? Әттең-ай! Мал аласы сыртында, адам аласы ішінде» деген осы екен ғой!»

	Сейіт Тұрымтайдың маңдайына қолындағы алтыатарын тіреді.

	– Мыңқ етпе. Әйтпесе, жаудың емес, менің қолымнан өлесің! – деді сыбырлап.

	– Сейіт дұрыс айтты. Енді қыбыр етсең өзім-ақ тура буындырып өлтіремін, – деп, Байбосын да кіжінді.

	Жым болған Тұрымтай қураған қурайдай қалшиды да қалды.

	Сырттағылар есік аузына әлденелерді әкеп үйіп жатты. Тарстұрс еткендеріне қарағанда үлкен ағаштармен тастар секілді. Аузынан ақ ит кіріп, қара ит шыққан дауыстар да естіледі.

	– Бекіт, бекітіңдер шегендеп. Таң атқанша бұл үйдің ішінен адам түгілі жылан да сусып шығып кете алмайтын болсын. Дәйістер ыңғай. Көре қояйын мен мұндай дәйістердің күшін! Бізді құрып бітті деп жүр бұлар!

	– Ей кішпұрыштар, есіттіңдер ме? Солай, ия, солай күнпаякүн боласыңдар!

	Бұл әлгіден бөтен дауыс. Сейіттер кішкене терезеге жақындап барды. Біреудің үй ішіне үңіле қараған басы қылтиып тұр. Бірақ, жастар дыбыс шығармады. Тұрымтай да үнсіз. Расында оның қатты қорқыныштан жағы қарысып қалған еді. Әшейінде тілімен бидай қуыратын жанның бұл халінен Сейіттің де, Байбосынның да хабары жоқ. Байбосын өзі қалай бұрылса, Тұрымтай да жанды қуыршақтай солай бұрылады. Абайсызда жауларға сыр беріп қоя ма деп оның Байбосын қолымен әлі басып жүр.

	– Үйілді ме, бітті ме? – деп күжілдеді сырттағы ұзынтұра.

	– Тасшеген болды. Енді не бұйырасыз?

	Қайтіп ешбір дыбыс есітілген жоқ. Сыртқа құлақтарын түрген жастар тағы қайтер екен дегендей еді. Айналаны лезде тым-тырыс тыныштық биледі. Тіпті құлаққа ұрған танадай. Мылқау түн баса түскен. Сейіт Байбосынның құлағына сыбырлады. «Бізді қайтер екен деп тұр. Өздері кетіп қалған боп аңдулары әбден ықтимал».

	Байбосын құптап басын изеді.

	«Апырым-ау, үйдің иесі қайда? – деп ойлады Сейіт. – Түнде тамақ беріп қонақ еткен адам кім еді өзі? Соны неге толық сұрап білмедім, ә? Қап ашық ауызбын-ау. «Бұл қымбатты адамдар келгенде жатқызатын үйім. Еркін ұйықтап демалыңдар. Мына екі жігітті өзіңіз де білесіз. Сізді, Сейіт қарағым, жалғыз қалып елегізбесін деп, бірге қонып жатыр. Олары ақылдылық. Бәріңіз қатар құрбысыздар. Ойнап-күліп жатып дем алыңдар. Шүкір, қазір ел тыншып қалды ғой» деп лыпылдаған еді. «Есігі бөлек үйіне тығып қойып, бізді тазарттық дегенмен жаулардың адамдары арамызда әлі де жүргені емей, бұл не?»

	Сейіт және бір нәрсені көңілінен шығармады. Онысы қарулы қарауыл жайлы еді. «Олар қайда?» Кеше солардың казармасына барып түнейік, деп еді. Осындағылар бой бермеді. «Жігіттердің біразы ауданға қайтып кеткен. Бүгін солардың ешқайсысы көрінбеді де. Сірә, қалғандары да үйді-үйлеріне жөнеп берген-ау тегі! Дұрыс қой егер сөйтсе. Бүлікшілер барсакелмес сапарына аттанған. Неғылады енді мұнда бекер босқа!»

	Осындай жорамалдар Сейітті әбден сендірді де, ертіп келіп ас-су берген үйге ол қисая кетті. Бүгін ғана емес, өткен күндері де солай болып еді. Бүлікші дегендерден ешқандай сыбыс жоқ екеніне өзінің де көзі жеткендей болатын.

	Енді міне, ашық ауыздық емей, бұл немене? Келіп-келіп әлдеқайда бір жаман тас үйге қамалып, адамдық қасиеттен жұрдай болған баскесерлердің қолына түсті. Қап, бұдан артық босбелбеулік болар ма? Ақыр өлген соң жауыңмен ашық жерде алысып жүріп өлген жақсы еді ғой. Ал, мына өлім...

	Өзін-өзі осылай айыптаған Сейіт үй ішін шыркөбелек кезіп кетті. Біресе төсектерді, біресе жер басып жүр. Бір сәт қасындағыларды да ұмытқандай. Байбосын Сейіт қалай бұрылса, солай бұрылады. Ол Тұрымтайды сол баяғы құшақтап, аузын басқан күйі өзі де үнсіз. Осы кезде даладан терезе тұсына жақындап келген біреудің тысыры естілді.

	– Сейіт, жігіттер! – деп сыбырлады әлдекім. Дауыс иесі алақандай терезеге бетін тақап тұр.

	– Кімсің-ей, бұ не пәле?

	Байбосын бірінші дыбыс берді.

	Кенет терезе быт-шыт боп қирады.

	– Міне темір күрек, балта, сүймен! Үйдің артқы қабырғасын тесіңдер. Бірер метр қазсаңдар тура жарқабаққа шығасыңдар. Одан ары «Шолақ баба» өзені жақын. Болыңдар, тезірек қимылдаңдар!

	Мәселе түсінікті еді. Ауыл комсомолдары екен. Сейіт бірекеуінің дауыстарын да таныды. Тұрымтайды қоя бере салған Байбосын өзі бас болып, аяқ астындағы төсектерді былай сырып тастады да, қабырғаның түбінен тесе бастады. Тұрымтайда әлі үн жоқ. Оның тек пыс-пыс етіп алған тынысы ғана тірі екенін сездіргендей.

	– Сейіт? – Сынық терезеден біреу айғайлады. – Бұл жақтағы есіктен шығуға да болар еді. Бірақ қауіпті. Қарулы сұмдар сезіп қалса босқа өлесіңдер. Біздер құры қол болсақ та көріп алайық деп келістік.

	Сөз саптасып тұратын уақыт емес. Адам сиятындай етіп үй ішінен далаға шығар жол жасауға үш жігіт кірісіп кетті.

	Қараңғы, қауіпті түн бүгін тіпті ұзарып кеткендей. Атар емес, жер бетіне жарық сәуле түсер емес. Бұл елдің әтештері де тәспиығынан жаңылып қалған ба, әлі бір рет те таң аттылап қиқу салған жоқ. Көктемнің қысқа түні бойына тағы да өзіндей уақыт қосып алған жоқ па екен?

	Үш жігіттің ойында сыртқа шықпаған осындай сыр бар. Бірақ, одан не пайда? Қазір олар таулы-тасты жердің топырағын үңгіп, тереңдеп барады. Ойланып тұратын уақыт емес. Темір күректі бірінің қолынан бірі қағып қара жерге аяқтарымен басып жатыр.

	– Көртышқан құрлы жоқпыз ба?

	Байбосын жолдастарын көңілдендіріп, қуат беру үшін күлдіре сөйледі. Мырс еткен Сейіт өзіне иықтаса қатар кеп сүйменмен тұқшыңдап жер шұқып жатқан Тұрымтайтың қимылына қарады. Өздері қазір шынында да көктемде жер астынан ін қазып, топырағын сыртқа бұрқ-бұрқ шығарып жатқан дала тышқаны іспетті еді. Байбосын тауып айтты. Әсіресе доп-домалақ, желкесі томпайған, қысқа мойын Тұрымтайдың қимылы сол тышқаннан аумайды.

	Тұрымтай тіпті еш нәрсе есітпейтін де сияқты. Әшейінде аттылыға жол, ауыздыға сөз бермейтін шешен жігітке қазір мүлде ұқсамайды.

	Уақыт пен өмір ағысында ешқандай өзгеріс жоқ. Бар дүние кәдімгі бір сыдырға қимыл қозғалыста еді. Тек Сейіттер үшін бұл сағаттар ұзап, тіпті өтпей, қозғалмай тұрған. Сонда да олар өз жұмысын атқарып жатты. Сонда да олар өмір үшін, тіршілік күресіп жатты. Кенет алдарынан жарық дүние жарқ етті. Байбосынның соңғы рет сілтеген сүймені жар қабақты жылт етіп тесіп өтті. Қопарыла құлаған қиыршық тас аралас топырақ төмен қарай құйылды. Тесік үлкейе берді. Түнек қуыстан шыға келген жастар тіпті қою қараңғы түннің өзі кең дүние екенін бірден сезінді. Тыныстары кеңіп, көздері шайдай ашылып сала берді. Бірі мен бірі сыбырласа үн қатысты.

	– Ақырын, жігіттер жан-жақты әуелі абайлап, байқап алайық, – деді Сейіт.

	– Иә, сөйткен жөн, – дейді Байбосын. – Шіркін, шамам шама-ақ болды. Дәл осы жерден шықсақ, деп ойлап ем.

	– Тұрымтай, ал қане, бірдеңе деші?

	Бірақ, Тұрымтай еш нәрсе деген жоқ. Түн ішінде бүкшеңдеп, бір қадам алға басып тұрып кенет арт жақтағы үңгірге қарай, дәл жер қазар сол соқыр тышқанның өзі сияқты, көткеншектеп бара жатты. Байбосын оның қолынан шап беріп ұстады.

	– Қайда зытпақсың?! – деп кіжіне сыбырлады. – Тырп етпе. Қазір сонау өзенге дейін еңбектеп барамыз. Жаның қалай тәтті еді?

	Тұрымтай үнсіз бағынды. Үшеуі жата қап жылжыды. Ең алдында Байбосын. Одан кейін Тұрымтай, соңында Сейіт. Ол алтыатарын тағы да қолына алған.

	Сыбдырсыз жер бауырлап сусыған үшеу өте сақ еді. Қараңғыда әрбір қарайып көрінген нәрсенің аңдыған адам емес екеніне көздері жеткесін ғана қозғалады. Басқа түгілі өздерінің комсомолдарынан да түк сыбыс жоқ. Дауыс беріп жөн де көрсетпейді. Олар қайда екен? Әлде жау адамдарының абайын өздерін аудару үшін басқа жақта қара көрсетіп жүр ме екен?

	Бірте-бірте түн түндігі түріліп, жан-жақ бұрынғыдай түртіп кетсе білмейтін түнектен арыла берді. Алысырақтағы бір үйден таң аттылап кукарекулеген ата қораздың күшті даусы да естілді. Сол-ақ екен әр үйден, әр тұстан «ол рас, таң атты» дегендей, шулап кеткен үлкенді-кішілі қораздардың дауыстары жамырап кетті. Бәрі бірдей түн тыныштығын бұзып, адамдар ойындағы қараңғы қапас қойнына тығылған барлық қорқынышты әлдеқайда қуып жібергендей ізгі сезім әкелді.

	– Қане, Байбосын, тарт алға, тарта бер. Жарық түспей қайта болжалды жерге жетіп алайық! – деп асықтырды Сейіт.

	– Тұрымтай, қозғал тезірек.

	Солай жер бауырлап сусыған үшеу енді бір сәтте «Шолақ баба» өзені жағасында тұрды. «Не істеу керек екен? Суға түсіп ағып кете береміз бе, жоқ әлде осында паналап тұра тұрамыз ба?» деп ойлаған Сейіт Байбосынға қарады.

	– Енді қайттік? Мынадан.., – деп ол Тұрымтайды көрсетті. – Пайда жоқ. Бағанағы жолдастар қайда? Бір хабар жеткізгенде жақсы-ақ болар еді.

	– Сәл аңысын аңди тұрайық. Жолдастар қарап жатпаса керек.

	– Егер біз ойлағандай болмасашы?

	– Онда судың ағысымен біраз жер ұзап барып тоқтаймыз. Мүмкін жігіттердің кейбіреуі бізді сол жақта күтіп тұрған шығар.

	Осы кезде бұларға қарама-қарсы жиектен ақырын ысқырған біреудің сыбысы жетті. Замат ысқырық иесінің қараңдаған тұлғасы да көрінді. Ол тіпті жиекке жақын келді де, аузына қолын қақпайлап тұрып:

	– Бүлікшілер бес адам екен. Бәрі де қарулы. Олар сендер қонған үйдің есігін балталап бұзып жатыр. Қазір өзенге түсіңдер де сонау Беласу тұсынан бізді күтіңдер.

	Беласу осыдан үш километрдей жер. Оған мынадай асығыс кезде тек сумен ғана жетуге болады. Демек, зыту керек. Есікті бұзып жатқан жаулар бұлардың соңына енді дереу-ақ түседі.

	Сөз сонымен бітті де, Байбосын бастаған үшеу ағыны қатты «Шолақ бабаға» шолып-шолып түсіп, бірде малтып, бірде жалдап ағып кете барды. Сейіт алтыатарын қалтасындағы запас оғымен қоса бір қолына ұстап жоғары көтеріп алған.

	Таңертеңгі өзен суы мұздай еді. Сәлден кейін бұлар тоңа бастады. Бірақ, оған қарайтын уақыт па? Қайыстай қатып қалған арық денесін одан бетер бүрістіре түскен суық суды қатты сезініп келе жатқан Сейіттің көзі Тұрымтайдың басына түсті. Әуелі өз көзіне өзі сенбеді. «Ағарып кеткеннен сау ма өзі?»

	Байбосын бұл кезде де алда бара жатқан. Сейіт қаттырақ жалдаңқырап оған таянды.

	– Қарашы, Тұрымтайдың басына қарашы? – деді ымдап.

	Артына жалт бұрылған Байбосын шошып кетті.

	– Секе-ау, мынаның шашына не болған? Тіпті аппақ қой! – деді сыбырлап. Өз көзіне өзі сенбеген ол жақын барып ақырын ұстап та көрді.

	Иә, айна қатесі жоқ, Тұрымтайдың шашы ағарып кеткен екен. Кеше ғана көптен ұстара тимеген мойылдай қою қара шаш еді сұмдық-ай!

	– Ғажап, ә? – дейді Байбосын Сейітке үрейлене қарап. Кірпінің тікеніндей тіп-тік боп, тар маңдайының үстінде шошайып тұратын.

	Қазір де солай тікірейіп-ақ тұр екен. Бірақ аппақ.

	– Түсінбеймін. Сенің шашың бұрынғысындай қап-қара. Менікі ше?

	– Түк те өзгеріс жоқ.

	– Демек қорқақтың жаны ғана емес, шашы да қорқақ болғаны ғой. Бұлай шүберекке түйген жаны құрысын. Жарайды, өзіне қазір айтпай-ақ қояйық.

	Екеуі солай келісті. Тұрымтай өзі туралы әңгімелерді сезген жоқ. Жайшылықта тышқанның жорғалағанын елден бұрын сезетін саққұлақ еді. Қазір ол қара басының ғана қайғысынан бөтен дүниені мүлде ұмытқан. Сол қайғы оны әрі аңқау, әрі мылқау еткен.

	Осы сәтте олар Беласу тұсына жетті де, тоқтай қап өзеннен шықты. Үстеріндегі киімдері денелерімен бірдей боп жабысып қалыпты. Аяқтарын тас тырнап, ашық жерлерін, тіпті бет-ауыздарын кей жерлерде су бетіне тиіп тұрған ағаштар қып-қызыл шиедей етіп тастаған. Оның үстіне жиекке іліккесін бұлар бұрынғыдан бетер тоңып кетті. Тістері тістеріне тимей дірілдеп, бұдан кейін қалай жүрерін білмей тұрды.

	– Тұрымтай, енді не істейміз? – деп бұрылды оған Байбосын. – Білгіш ең ғой, айтшы бірдеңе?

	Түннен бері тілден қалған Тұрымтай еш нәрсе айтып үлгерген жоқ. Кенет жақын бір айналмадан шыға шауып келе жатқан үш-төрт атты адамдарға, ең алдымен, көзі түскен ол:

	– Ойбай, жау кеп қалды?! – деп шар етті.

	Бірақ, олар жау емес, бұлардың өздерін қарулы жаулар тырнағынан құтқарып жүрген ауыл комсомолдары еді.





Оныншы тарау


	Үңгірден шыққан қыз

	Қызыл қоспақ өзінен-өзі елеңдеп аяғын жылдамдата басты. Ұйқылы-ояу келе жатқан Тоқатай селк етті. Солқылдақ шыбығын қолына оңтайлана ұстап, жан-жағына қарады. Арттан емес, біреу оң бүйірден ала құйын боп келеді екен. Астындағы аты не деген жүйрік еді. Әне, қарт есін жиып алғанша да қапталдап келіп қалды.

	«Мынау әлгі жынды молланың өзі ғой! – деп күбірлеген қарт сәл тіксініп тұрды. Көңіліне жаман ой келді. Бірақ, одан тез қайтты. – Е, қайтсін, бұрын-соңды басына таяқ киіп көрмеген ерке емес пе. Ашуы әлі басылмаған екен ғой. Өзінің назын көтерген боп жылы сөйлеп кешірім сұрай салайыншы. Ұруын мықтап-ақ ұрдым ғой!»

	Тоқатай басына келген осы ойға іштей қуанып та кетіп еді. «Жасым үлкен еді деп шіренбей-ақ қояйын. Қанша ашуланғаныммен өз қолымда өскен тайлағым еді. Егескен қалпым жұмсармай, қасарып қалсам, ертең Сейітіме бір кесірі тиіп жүрер. Тіпті, боқтаса да үндемейінші. Қайтер дейсің? Алда-жалда ұрып азаптап, жатса ар жағын көріп алармын».

	Құрбан түйелі қарттың сондай игі ойынан шықпады. Тиісе келді.

	– Соқыр ит, дұшпанымды жеңдім деп келемісің. Үйіме жеткесін көрінген көк есектіге айтып, мақтанам деп келемісің. Қане, айтшы, солай ма?

	– Жоқ, олай емес, Құрбанжан.

	– Ой залым, зымиян. Алдамсыратуын.

	– Шыным, Құрбанжан. Қолым қатты тиіп кетсе кешір? Әкеңмен құрдас едім. Иманды болсын марқұм. Ал, мен сияқты кәрі қойдың жасындай жасы қалған адамның бір сілтеген шыбығын көтере салатын ер-азамат емес пе едің. Кешіре ғой, қарағым. Көңілің қалмасын?

	Құрбан бұрынғысынан бетер айғалады.

	– Әкем марқұм сені солай деп аяғынан атап еді. Балшайбек, кемсамал балаңды «Болаттың сынығы» деп дандайсытқан. Ақыр соңында өз күшігім құтырып өзімді қапты, – деп өтті дүниеден. Тірі жүрсем балақтағы битті басқа шығарған бұл өкіметтен, оның сен соқырдай, сенің анау қайралған болаттай тез арада жетіліп, қолына қару ұстап, соңына қол жинап, мені қуғындаған кемсамалыңнан өш алмай тынбаспын, деген әкеме берген антым бар. Бүгін жолға сол үшін, көптеген соңымнан қалмай келе жатқан сендерді жоқ ету үшін шыққанмын.

	Астындағы аты тыпыршып, ойнақтап тұрған Құрбанға Тоқатай енді түсіне бастады. «Иә, бұл шын-ақ қаны қара пәленің өзі екен. Мейлі, ол ата жауым десе, дей берсін. Расында менің де әрі-беріден соң, адам боп жаралғалы арыла алмай келе жатқан жауым осылар. Қанымды тірідей сорған, жанымды жегідей жеген сұмырай байдың қандыауыз қасқырына енді кішірейіп жібімей-ақ қойдым. Міне, тұрдым осы сертімде!»

	Тоқатай солқылдақ шыбығын көтере ұстап, жіптен жасап ашамайға байлап қойған үзенгісіне аяғын тіреп оңтайланып отырды.

	– Иә, соқыр төбет! – деп, сыртқы жұқа шапанының етегін сілке ашып қалған Құрбан кабурынан бұл сапар алтын тапанша емес, жарқ еткізіп ағылшын наганын суырып алды. – Қазір өзің, сәлден соң Сейітің, біліп қой соқыр итім, жандарың жаһаннамға кетіп, күнпаякүн боласыңдар. Ал, келін еттім деп, теріңе сыймай мақтанып жүрген Жамалға, енді сүтке тиген сүмелек қаншықтың күнін кешіртем. Өзін үйіңнің дәл төрінен қара есекке теріс мінгізіп алып кетем де, көз көрмес, құлақ естімес жерге апарып бірдің емес, мен үшін жанын қиып, жалаңаяқ балшайбектермен шайқасып жүрген ондаған ер-азаматтың қай кезде керек десе, сол сәтте қажетіне жарайтын қатыны етемін!

	Осылай деді де, ол наган ұстаған қолын жоғары көтере беріп кілт тоқтады. Жаңағы өзі келген бүйір жаққа қайта-қайта жалтақтай қарай берді. Тыжырына тістенген аузына әлденеше былапыт сөздерді пулемет оғындай бытырлатып үстін-үстін шығарды да, қолындағы наганын тез жасырды. Тоқатай ол қараған жерге көз салды. Бір-екі салт атты адам келе жатыр екен. Құрбан атының тізгінін бұра беріп, асыға-аптыға сөйлеп зытып берді.

	– Қарашы не деген бақытты болып кеткен едіңдер! Тағы да дәлдеп келген ажалдан қалдың. Бағана да солай боп еді. Қап!..

	Алды-артына қарамаған бай баласы құйындатып бара жатты. Тоқатай сол күйінде қозғалмай тұрып қалған. «Өңім бе, түсім бе, бұ несі-әй?» – дейді ол.

	Бірақ, қарт ақырындап есін жия бастады. Сонда да Құрбаннан көзін алмай тұр. Жаңа ғана сусар бөркін бір шекесіне қисайта киіп әмір ете шаңқылдаған кәдімгі ел түсінігіндей молда Құрбан жынсайтан сияқты сонау көз ұшында бұлдырайды.

	«Апырым-ау, сенбейтін едім. Құрбан ел тонағыштарға қосылып, қанішер кәзап болып алған дейтін Сейіт. Сол сөзі үшін баламды бекер-ақ зекіп бетін қайтарған екем. «Мен үшін жанын қиып жалаңаяқ балшайбектермен шайқасып жүрген ондаған ер-азамат, – дейді? – Ім-м! Бәсе... Иә, иә, болар, болар! Өзінің де тұла бойы толған қару болып кеткен екен! Жүзінде бірде бір жылылық қалмапты. Бұрында біреуден алуды ғана біліп, беруді білмейтін бедерсіз қу тұяқ еді. Енді одан не қайыр. Жол торып адам тонап жүр екен ғой. Е-е, бәсе, топ болып жайын жатқан елді шауып зарлатпаса анау мылтық-сылтықтардың оған не керегі бар?»

	Тоқатай ойы солай болғанымен, оның көзі әлі Құрбан жеткен жақта. Ал, астындағы қызыл қоспақтың қазір еш нәрсемен ісі жоқ сияқты. Ол ұзын мойнын созып жол шетіндегі жапырақтарды орай қармап, ұртын толтырып-ап тәкаппар басын көкке соза көтеріп, қарт-қарт шайнап тұр. Аузындағысы біткенсін ол мойнын және созып барып сыпырадай жайыла түсіп, майда қоңыр жібек желге еркелегендей желк-желк қозғала желкілдеген түйе жапыраққа тағы ұмтылады.

	Бір сәт түйе үстінде тұрып, солай ойлап кеткен Тоқатай ылауының бұйдасын еркінен тыс қағып қалды. Қызыл қоспақ бір бақ етіп жолға түсті де, кәдімгі балпаң изеңіне басты. Енді соқыр Тоқатай бүлікші бай-кулактар туралы естіген, көзі көрген кейбір сорақы қылықтарды есіне түсірді. Кеше Сейіт оған бір кедей шаруаның шиеттей балалары ішіндегі бой жетіп қалған жалғыз қызын елден аулаққа әкетіп, әлдеқандай қорқынышты жардың қуысынан үңгір үй жасап, күндіз-түні сонда бағып жүргенін көрдім деп еді. Тоқатай «Оған не болған, неге өйтеді?» деп таң қалған. «Бүлікшілер қыздар мен келіншекті көрсе тартып әкетеді. Әлгі байғұстың бой жетіп отырған сұп-сұлу қызын жау назарынан қашырғаны ғой. Қыз-келіншектер түгілі, олар ересек балаларды да қоймайды» деп еді.

	Тоқатай сол бір қыз бен оның бейшара әкесінің мүшкіл халін ойлап кетті.

	***

	Жаралғаннан бері талайдың өмірін жалмап, талайға өмір берген «Шолақ баба» өзені жардан-жарға соғып, бұқыраған бурадай гүрілдеп жатыр. Ақжалданған ақ көбік кей жерлерде күн сәулесімен ойнап су бетіне шоршып шыққан ақ қайрандай аспанға бұрқ-бұрқ атылады. Кей жерлерде момақан ғана аққан өзен суы енді бір жерлерде құлдилап, арылдай жөнейді. Тасыған кезде қарсы алдына тұра қалған жарты батпандық тасты да сақыр-сұқыр домалатып бара жататыны әлемге мәлім.

	Ағыны жойқын сол өзеннен Беласу тұсына дейін таңғы суыққа ұрынып, әрең жеткен үш комсомол өз достарының жылы қойындарына кіріп, жан шақырып жатқан. Ауылдан келгендер жеткілікті жылы киім де әкелмепті. Бірер камзол, ескі шапан ғана екен. Сейіт дереу іш киімін қатты сығып кептірмей киіп алды да, оның сыртынан жұқа болса да құрғақ камзол жамылды. Байбосын бір жігіттермен іш киімдерін ауыстырды. Сондай-ақ Тұрымтайға да біреу пенжагін, шалбарын беріп, шапанын жамылтып жатты.

	Келген комсомолдардың бәрінің көзі, ең алдымен, үрпиген кірпі секілді Тұрымтайға, оның аппақ басына түсіп, аң-таң бола қарайды. Бірақ, ешқайсысы әзірге ләм-мим деп ауыз ашқан жоқ. Іштерінен не деп, неге жоритынын кім білсін. Кездескеннен-ақ әңгіме бай-кулактар бүлігі жайлы боп кетті.

	– Қош, бұ не әңгіме? – деп сұрады Байбосын.

	– Қайдан шыққан пәле екенін біз де біліп жарығамыз жоқ, – деді шикіл сары жігіт. – Бір жақсысы шығынсызбыз. Және бірімізді біріміз тез таптық.

	– Қарулы қарауылдар қайда?

	– Қалғаны екеуі ғана екен. Оларды ұйықтап жатқан жерінен басыпты.

	– Тірі ме?

	– Жоқ. Екеуін де бауыздап, қаруларын алып кетіпті.

	– Әттең-ай, ә! – деп, Сейіт өкіне үн қатты. – Ауданға хабар жібердіңдер ме?

	– Екі адам кетті. Олар әлдеқашан жеткен де болу керек.

	Бірақ, Сейіттің ойына дәл осы сәтте бір үлкен оқиға оралды. Бұл күндерде аудан орталығының өзінде де ауыр жағдай болып, жұрттың көңілі сәл абыржулы еді. Мыскент ауылын бүлікшілер қан жоса етіп, колхоз шаруашылығын ұйымдастыру жолында жүрген өкіл мен ауыл совет председателін, мұғалімді өлтіріп, жай адамдарды атып-асып кеткен соң Тәшкеннен Совет қарулы күштерінің бір атты отряды осы төске шыққан. Қызыл әскердің күшті бөлімі келе жатқанын сезіп қалған атаман Әли мырза қатты сасады. Жергілікті жердің бай-кулак, сондай-ақ жаңа өкіметті іші жек көретін қисық-қыпыр біткен бұтақтай теріс баққан элементтерінен құралған тобын ол дереу бытыратып таратып жіберіп, өзімен бірге келгендерді ертіп қашқан. Әрқайсысы бірнеше атқа ұрлаған, ел талап жинаған мүліктерін артып алып, Ақангеренге қарай зытқан. Оларды молжалды жерге дейін құтқарып жібереміз, деп жүріп оққа ұшқан адамдар аз емес. Тексере келгенде өлгендердің көбі-ақ көзсіз соқыр кедейлер, кешегі өздерін малай орнына ұстаған бай-манап қожаларының соңына еріп, өзіндей кедей-кепшікті тонап жүрген білімсіз надан сорлылар боп шыққан.

	Дәл осы күндері аудан көлемінде тағы да жаудың екінші түрі пайда болды. Олар мал да, мүлік те іздемеді, – адам аулады. Адам болғанда советтің басшы орындарда жүрген жауапты қызметкерлерін аңдып жүріп, атып немесе пышақтап кететін болды. Сондай қапыда кеткен қыршын жас, жалынды Ленин комсомолы қатарынан өсіп шыққан коммунист, аудандық партия комитетінің бірінші секретары Мәулен Сұлтанов болатын. 1905жылы туған Мәулен 1930жылы Совет мемлекетінің қас жауы қолынан қаза тапқанда небәрі 25-ақ жаста еді. Сол азаматтың жерленген қабірі басында Сейіт те тұрған. Сонда ол ауыл-селолық жерлерде тұңғыш құрылған аудандық партия комитеттерінің алғашқы секретарларының бірі Мәулен Сұлтановтың, қыршын жас коммунистің жансыз тәнін суық жер бауырына беруге қимаған жұрт теңселіп, күңіреніп тұрғанын көрген. Өзі де көзінен ыстық жас парлай жылаған. Мейірімсіз тап жауларына бұрынғыдан да қатал болуға адал коммунист – бірінші секретарьдің үлкен асқар тау етегіндегі қос шынар түбіне жерленген қабірі басында сөз берген. Сол күннің ертеңіне ол аудандық комсомолдар комитетінің бюро мүшесі ретінде өзі сұранып, осы ауылға қайта келіп еді.

	Бұларды түн бойы сарсанға салған адамдар сондай жеке-дара сырқындылар. Қазіргі міндет – солардан арылу. Сейіт соның жолын ойлады.

	– Жігіттер, – деді, ол өзін қоршап тұрған жастарға кезек қарап. – Халықтың: «Торғай құтырса бүркітке шабады» деген мақалы бар. Соңғы жылдардағы қас жауымыздың бірі баяғы бір жылдардағы басмашылардың жолын, тәсілін қолдаған бай-кулак бүлікшілері болатын. Одан ең алдымен, бізді жеңіске бастап отырған партиямыз, содан кейін негізі жау жүрек комсомол жастарымыздан құралған табанды қызыл армиямыз құтқарды. Ал, енді қазіргі тиіп-қашып, қуыс-қуыстан сығалап адам өлтіріп жүрген жаңағы айтқан – құтырған торғайлар. Оларды енді кез келген жерде қолға түсіріп, жынданған басын жұлып тастау ғана қалды. Бұл да ауылсело жастарының, ең алдымен, ауылда Ленин партиясының ең жақын жәрдемшісі, Ленин комсомолы мүшелерінің міндетіне жатады.

	– Дұрыс айтады, Сейіт, – деп қостады Байбосын. – Бүгінгі басбұзарлар алыстан келген жоқ. Енді оны таппай қоймаймыз. Әр нәрсеге бір зауал!

	– Қасқырдың тарланынан гөрі қаншығы жаман. Бұларды тек жойып тынған жөн! – деп тұрды шикіл сары.

	Жастар үш топқа бөлінді. Бір топты Байбосын, екінші топты әлгі шикіл сары, үшінші топты Сейіт бастады. Сөйтіп әр топ өздеріне тапсырылған участоктерден «құтырған торғайларды» іздеуге бет алды. Бірақ, Тұрымтайды ешбір топ ортасына алған жоқ. Ол бұл кезде жалғыз өзі ақ шашы жалбырап, бүкшеңдей басып үйіне қарай бара жатты.

	***

	Сейітпен бірге жүрген комсомол тым жайдары, әрі сөзшең жігіт екен. Жер жағдайын жақсы білетін ол жолдастарынан бөлінгесін үйінен түнде қойнына тыға шыққан екі күлше нанның біреуін:

	– Қане, қадірлі қонақ, комсомолдардың да тамағы бар. Олар да ас ішіп, нан жейді, – деп, Сейітке ұсынды.

	– Солай ма? – Сейіт әзілдей күлді.

	– Әрине. Ендеше алдымен тамақтанып алайық. Тоқ болсаң, соқ боласың, –депті ғой бұрынғылар.

	– Бәрекелді. Қандай тамаша жігіт едің-ей!

	– Ұнап қалдым ба?

	– Ұнамағанда-шы. Тағам берем дегенде адам түгілі, тас та орнынан атып тұратын көрінеді.

	– Паһ, паһ! Не деген теңеу еді, ә?

	– Рас. Дәл қазір мына күлшең елжіреп піскен бір табақ тоқты етін алға тарта салғаннан кем болмады.

	– Шын солай ма, мейман?

	– Түндегі арпалыстан кейін іште еш нәрсе қалмапты ғой.

	Екеуі біраз күлісіп алды.

	– Ендеше, қане, танысып қояйық. Менің шын атым Қырсаубек.

	– Дұрыс-ақ. Немене, өтірік те атың бар ма?

	– Солай ғой деймін. Өйткені, жұрт оның «бегін» алып тастап, тек қана Қырсауын қалдырған.

	Сейіт көптен бері жұмысбасты боп жүріп жадырай күлмеген еді. Қазір өзінің ежелгі бір қатты күлкісімен рақаттана күлді. Тіпті жан-тәнімен сақылдап, ішегін басып біраз тұрды да:

	– «Бегін» тастап тек қана Қырсауын қалдырған дейсің бе-ей? – деп сұрады.

	– Дәл өзі!

	– Сонда Қырсаубек емес, Қырсаусың ба?

	– Айна қатесіз солай.

	– Шөптің басы жел тұрмаса қимылдамайды. Сірә, мінезімде де біраз қырсаулық бар ғой деймін. Басқасын қайтейін, әйтеуір маған қыз атаулы қырын қарайды.

	– Неге? – деді Сейіт, қатты күлкіден жасаурап кеткен көзін сүртіп. Кенет өзінің де есіне Жамал түсті. Қыз күлімсіреп, қасын керіп тұр. Кірпіктері қандай әдемі еді? Алқызыл беті күлімсірей қарайды бұған.

	– Ит біле ме ол мысықтарды, – деп күлді Қырсаубек.

	Сейіттің ойы Жамалмен болып кеткен еді. Қырсаубектің жауабы оны жалт қаратты.

	– «Ит біле ме ол мысықты», дейсің бе? Әй, қайдам! Бір себеп бар шығар, әрине?

	– Әйтеуір жақындасам болды, тұра қашады.

	– Кім, қыздар ма?

	– Енді кім дейсің? Солар. Тіпті, кесіреткі қуғандай зытып береді.

	– Өзің де қытығына тиетін шығарсың?

	– Енді қайтем? Менің ол мияу-мияуларды жонынан сипап, құйрығын бұлғаңдатып еркелете алмайтыным рас.

	– Сонда қалай, ешқайсысымен сөйлеспейсің бе?

	– Сөйлесем. Бірақ мұрнын пырлдатып бұлаңдай бастаса құйрығын басып қалып, баж еткізем.

	– Ие, содан кейін?

	– Содан кейін олар қашпағанда кім қашады, мен өзім бе?

	Сейіт тағы да шек-сілесі қата күлді. Жеп келе жатқан нанына түйіліп те қала жаздады. Бірақ, Қырсаубек езуін де тартқан жоқ. Қызыл шырайлы, дөңгелек жүз, қысық көз, орта бойлы жігіт аузын томпаңдатып, нанын еркін шайнап бара жатты. Осы кезде жетегіндегі ер-тоқымды қарегер елең етті. Оның тізгінін білегіне іліп алып жай басқан Қырсаубек те, қатарында жаяу аяңдаған Сейіт те жан-жағына жалт-жалт қарады да, жүре берді.

	– Қонағым, түнімен шаршадың ғой. Мына атқа мініп ал, – деді Қырсаубек.

	– Мінбеймін. Осылай жүргеніміз жақсы.

	Әлгінде үшке бөлінген топтың әрқайсысында екеу-ара бір-бір аттары бар еді. Қажет бола қалғандай күн туса бары жақсы, деп орталарындағы үш көлікті біреуден бөліп алысқан. Қарагер сол үшеудің бірі.

	– Сонымен, қыз атаулы сені көргенде бір түлеп қалады екен ғой, – деп, Сейіт Қырсаубекті және сөзге тартты.

	Қырсаубек жодасына жалт қарады.

	– Түсінбедім. Ол не дегенің?

	– Әлгі мияу-мияларыңды айтам. Олармен тіл табыспағаныңды қостамаймын.

	Қырсаубек үндеген жоқ. Сейіттің ойына сүйген қызы Жамал қайта кеп тұра қалды. «Қазір не күйде екен? Қайда болсаң да сенің басыңнан өткеннің бәрін біліп жүремін дейтін. Бүгін қайтті екен?

	Менің не халде болғанымды көрді ме екен?» – деп жымиды.

	Қырсаубектің жетегіндегі ат және елең етіп бұлқынды.

	– Тыс-сс...

	Тым еркін келе жатқан екі жігіт қалт тоқтап, жан-жақтарына сақтықпен қарайлады. Алтыатарын қолына алған Сейіт әлгінде Қарагер жалт етіп құлағын қадай қараған жақтан бір сәт көзін алмай тұрды. Елп еткен еш нәрсе жоқ. Қырқа, жоталар, сайсалалардың көгалы белге шауып қалған. Қызғалдақ, сарғалдақ сияқты даланың неше түрлі исі жұпар аңқыған аты жоқ гүлдері аяққа оралып, самсып тұр. Кейде құлаққа өзен жағасынан, сайжыралар бойын қаулай өскен қалың ағаштар жақтан бұлбұлдың сызылған әрі нәзік, әрі өткір үні естіледі. Кенет, сенен мен кембін бе дегендей дала еркесі бөдененің бытпылдық-бытпылдықтай тақылдаған даусы біресе ана тұстан, біресе мына тұстан жете бастады.

	Бұл маңда осы бір үндермен, көкала майсаң, сыңсыған ағаштардан бөтен қазірше еш нәрсе жоқ тәрізді. Сейіттер біртіндеп алға жылжыды. Тағы да біраз жер жүрді. Сонау Құйрық тау асуынан төмен қарай ішек қыртысындай қат-қабат боп жатқан жоталар, әр алуан төбелер, асулар бірінен бірі кішірейіп кеп ақыры тегістік боп кетеді. Екі комсомол сол тегістікте келе жатқан. Бет алысы тау жақ. Ауылға дейінгі жол бойында көптеген жар-жыралар, жотасайлар бар. Қос комсомолдың міндеті осы бел-белестердегі күдікті жерлерді шолып өту. Мүмкін ауылды түндегідей безер етіп жүрген қашқан-құтқан, жалғыз-жарым бай-кулактар құйшықтарының күндізгі апанына тап болар.

	Көп ұзамай Қарагер тағы да елеңдеп, құлағын қадап алысқа қарады. Сейіт пен Қырсаубектің көздері де қалың шөп арасында қыбырлап бара жатқан әлденені шалды. Сол тұсқа үңіле түскен Қырсаубек:

	– Адам ғой анау! – деп айғайлап жіберді.

	– Дәл солай. Ім-м! Тіпті зытып барады ғой өзі!

	Қарагерге қарғып мінген Қырсаубек асыға сөйледі.

	– Кім де болса анықтап келейін. Сен анау дөңде тұра тұр.

	Қырсаубек шаба жөнелді. Алтыатарын кезей ұстаған Сейіт әлгінде жолдасы қолымен көрсеткен төбешікке беттеді. Бірақ, екі көзі сонау алыс, тіпті көз ұшында қыр аспақ боп жыбырлаған адамда. Әне, ол кілт бұрылды. Алға емес, артқа, жаңағы ала құйын боп бара жатқан Қырсаубекке қарай жүрді. Жай да емес, жүгіріп келеді. Солай келе жатып ол көз ілеспес жылдамдықпен бұлт етіп бұрыла қашып бір сайға түсті де, көзден таса болды. Сейіттің төбе шашы тік тұрды.

	– А-ей, Қырсаубек. Кейін қайт, кейін! – деп айғайлады.

	Бұл кезде әлгі адам жасырынған сайға жақындап қалған Қырсаубек еш нәрсе естіген жоқ еді. Сол екпінімен жүгірді. Тоқтамай пырылдап барады. Оқта-текте: «Әй, Қырсаубек, тоқта, абайла!» дейді ентіге дауыстап.

	Қырсаубек естімейді, етегі далақтап әлгі адам жоқ боп кеткен тұсқа жетті. Сай іші қалың жынысты ағаш екен. Аттан түспей сай жағалап олай да, былай да шауып өтті.

	Еш нәрсе көре алған жоқ. Сай ішіне түскісі кеп тұрды да, арт жақта қалған Сейітке бұрылды. Өзіне қарай екі өкпесін қолына алып жүгіріп келе жатқан қонақ өкілді көрді. Жүрегі лоблып суылдап кетті. «Бұған не болды? Өзін біреулер қуып келе жатқан жоқ па?»

	Атын тебініп қалған Қырсаубек Сейітке жетуге асықты. «Әрине, құтқару керек. Қап, залымдар-ай, жазым етпесе жарар еді!»

	Тек қана осылай ойлаған Қырсаубек атына қамшыны басыпбасып жіберді. Жүйрік ат ышқына шапты. Ә, демей-ақ Сейітке жетіп барды. Қолын созып «Мінгес» деп айғайлады. Сейіт оның шылауынан ұстады.

	– Мінгеспеймін. Кім екен, көрдің бе білдің бе? – дейді.

	– Жоқ, білмедім. Неге қаштың, кім ол, қайда кетті?

	Солай сөйлескен екеуі ақыры бірін-бірі әрең түсінді. Қырсаубек аттан түсіп Сейіттің қатарында тұрды.

	– Енді абайлау керек. Атпен ойқастама. Жаяу барайық. Ол осы сайдың ішінде. Алысқа кете алмайды. Анау жағаға барып, өзіміз тасада отырып шақырайық. Еркіңмен қарсылықсыз қолға тірі түссең өмірің сақталады, деп турасын айтайық.

	Атты тағы да жетекке алған екеу сай жағасына жетті. Олар бір түп жіңішке ағашқа Қарагерді байлады. Өздері ақырын еңбектей жылжып жүріп бір жыраға түсіп отырды. Тынысын ішіне тартып, дыбыс аңдыды.

	– Сабыр ет, Қырсаубек. Асықпа. Ол кім болса да осы жерде.

	– Сай терең екен. Ағаш-ағаш арасымен жылыстап кетіп қалар.

	– Неше тіпті сусыған жылан болып кетпесе, ұзай алмас.

	Кенет күңгір-күңгір сөйлескен адам даусы естілгендей болды.

	Сейіт қасындағы жолдасының санын бұрап алды.

	– Тырс етпе. Қазір беттесеміз. Бәрі де белгілі болады.

	Екеуі жер бауырлаған күйі мыңқ етпей жатты. Сейіттің қолында кәдімгі алтыатары. Тек курогын басып қалса тарс етуге әзір.

	– Тәуекел деген сөз бар. Сол сөзге құдайдай табынамын. Сен осылай жата тұр. Мен осы үн келіп жатқан жерге барайын, – деп, Қырсаубек орнынан тұра бастады.

	Сейіт оның иығынан басып ымдады.

	– Асықпа дедім ғой. «Сабыр түбі сары алтын» деген бұрынғылар.

	Үлкендерден естіген осы бір сөздер аузына қалай түскенін Сейіт ойлап та үлгерген жоқ еді, таңертеңгі даланың тып-тыныш ауасын селк еткізе, құлақты да бітіре шыңылдатқан мылтық даусы тіпті жақын жерден гүрс етті. Оның артында қатты-қатты сөйлеген адамдар үні сай ішін жаңғыртып тұрды.

	– Ой нәлеті, ой діннен безген дәйіс. Өзіңе де сол керек еді, алдың керегіңді!

	Әлдекімді жер-жебіріне жете балағаттап айғайлаған дауыс иесі егде тартқан жан сияқты. Бірақ тілі де, үні де ащы-ақ.

	– Қызталақ кішпұрыш. Әне, сөйтіп, имансыз өлдің ақыры. Сенің о дүниедегі ендігі орының тозақ оты болады. Кәпір қауымында кетерсің дейтін едім әрдәйім. Саған сөйтіп бір зауал бар шығар дейтін едім таңертең тұра сала. Құдай тілегімді берді. О, жаратқан ием, сөйтіп, мынау құтырған төбетті әдемі алдың. Бұл діннен безген дүниеқор жексұрынды деймін, құп жақсы алдың. Ризамын өзіңе жаратқан! Басқа түгілі, өз туған-туысты, бала-шағасы безген қорқау қасқыр еді ғой бұл залым. Дұрыс еттің, дұрыс жоғалттың көзін!

	Комсомол жастар жоғарыда айтылғандардың бәрін анық естіді. Содан кейін олар ендігі тұрысты артық көрді. Орындарынан лып-лып көтеріле сайға қарай жүгіріп кетті... Әне, міне дегенше олар адам даусы шығып жатқан жерге жетіп те үлгерді. Сай ішіндегілердің бірін көріп, бірін көрмей жатып:

	– Тоқтаңдар, көтер қолдарыңды! – деп айғайлады Сейіт. Алтыатарын бір рет аспанға атып та жіберді.

	Бұл күнгей беті биік жар боп келетін тарлау сай екен. Оның жан-жағына қалың ағаш өсіпті де, ортасында үй орнындай жер ашық қалыпты. Сол жерде созыла түскен біреу сұлап жатыр. Оның бас жағында молдас құрып отырған екінші адам екі қолын бірдей басынан асыра жоғары көтере ұстап, өзі төмен қарап қалған. Егде тартқан үшінші кісі түрегеліп тұр. Оның үстіне киген киімі де ана екеуіне қарағанда тым жүдеу. Ал, биік жар бетіне арқасын бере жабысып тұрған бір жан Сейіт пен Қырсаубекті еріксіз таңдандырады. Ол өзі басына сусар бөрік, үстіне түйе жүнінен тоқылған жұқа шапан, беліне белбеу байлап, аяғына биік өкшелі шегірен етік киген бала жігіт екен. Қолына ағылшын наганын кезей ұстап қаққан қазықтай қалшиып тұр.

	– Ей, сен кімсің, таста қолыңдағыны, – деп ақырды Қырсаубек. – Ау, өзің!.. – таңданған ол жігіт жанына жүгіріп барды. – Құралай, апырым-ау, сен Құралайсың ғой. Бұ не пәле, не сұмдық!

	Құралай деп аталған жас жігіт қолындағы наганды тастай бере, өзіне жақындап барған Қырсаубектің иығына сүйене құлады. Осы кезде әлгі жұпыны киімді, кіп-кішкене мойсапыт кісі де бүкшеңдеп қыз бен жігіт қасына жүгіріп барды. Тұштиған бурыл сақалы бар екен. Онысы әлденеден шошынғандай дір-дір етеді. Сүйте тұра жұқа ерін, сирек тісті ақсақал сөйлеп те кетті.

	– Қарағым Қырсау, айналайын балам, – деді. Даусында қуаныш белгісі бар. – Құдайым деп айтайыншы, е, тоба дейінші. Сендерді бұл жерге қай құдай айдап әкелді! Ой тоба, ой жаратқан. Өлмеген құлға өлі балық жолығар деген осы шығар, тегі. Біз міне, ие біз осылай халге...

	Қарт сөзінің соңын айта алмай еңкілдеп жылап жіберді.

	Әлі де сол күйі состиып тұрған Сейіт еш нәрсеге түсінген жоқ еді. Қырсаубектің иығына басын сүйеп үнсіз солқ-солқ жылаған қызға ол аянышпен қарады. Қырсаубек қызды сүйеп: Қазір, Құралай, сәл сабыр ет, деп ишарат білдірді де, өзі еңкейіп жерде жатқан наганды қолына алды. Содан кейін қартқа бұрылды.

	– Ата, бұл не сауда? Құралайдың тойын жасамай ұзатып жүрсіз бе? – деді.

	– Ойбай жоқ, балам, олай емес.

	– Енді қалай. Мыналар кімдер? Құралайдың қайын аталары емес пе!

	– Бұлар, – деп қарт аз бөгеліп тұрды да, ағытылып кетті. – Ең алдымен, бұлар бүлікші бай-кулактар. Ие, солай, қарағым, сөйтіп, солай!

	– Бай-кулактар? – деп Сейіт селк етті.

	– Иә, балам. Түнде өздеріңді, сөйтіп, әурелеген осылар.

	– Ім..м! – деп ернін тістеп, басын шайқаған Сейіт сұлап жатқан адам мен молдасоқұнып отырғанға кезек-кезек қарады. – Түндегілер осылар дейсіз бе? Ал, сонда сіздер кімсіздер?

	– Сөйтіп, шырағым, анау сұлап жатқан Нұрман молла, мынау отырған Сәлім бай. Түнде, сөйтіп, солай бұл екеуі біздің үйге келді. Анау тұрған менің қызым – Құралай. Көптен бері-ақ, қыз көзінше ұят та болса айтайын, бұлар маған, біздің үйге, сөйтіп, тыныштық беруді қойған. Нұрман молла Құралайды үш әйел үстіне тоқалдыққа бересің, әйтпесе, біздің атаманға айтамын. Ал, атаман ана үйде жақсы қыз, жас өспірім бала бар десең бітті... Сөйтіп, оны өзім бастап келіп тартып алып кетемін, деп зәремді алды. Сондықтан, сөйтіп, біз де өлмес қамымызды жедік. – Қарт қызына қарады, одан кейін Құралай сүйеніп тұрған жар бетіндегі үңгірді қолымен нұсқап көрсетті. – Қасқырдың апанындай анау үңгір, сөйтіп, қызымыз екеуміздің басымызға қауіпті күндер туған кезде келіп жан сақтайтын баспанамыз болып алған. Жардың бетін өз қолыммен әдейі қазып жасағанмын. Иә, солай, сөйтіп... – деп тоқтады шал.

	– Түнде бұлар үйіме келді дейсіз бе? – деп анықтады Қырсаубек.

	– Иә, келді сөйтіп. Қызыңды киіндіріп дайындалып тұр. Біз қазір қайтіп ораламыз. Егер сөйтіп айтқаным орындалмаса онда өзіңнен көр, тура атып тастаймын, деп кетті. Қайда барасыңдар? – деп, біз де сұрамадық. Сөйтіп, олар кеткесін қалған бала-шағаны құдайға тапсырдым да, Құралайды қолынан жетектеп қараңғы түнде осында келдік. Бірақ, сөйтіп, мына найсаптар артымыздан жетіпті.

	Сейіт тағы да әлгі екі адамға қарады.

	– Сендер түнде үшеу едіңдер ғой, – деді ол молдасоқынып отырғанға жақын барып.

	– Үшінші адам жай бір шаруа болатын, – деді тіпті салмақты сөйлеп. – Түк білмейтін миғұла екен. Анау жатқан оны жон терісін сыпыра сабап, қызыл жоса қанғып тастап кетті. Одан бөтен екі адам да сондай кедейлер еді, қашып құтылды.

	– Өзің тиген жоқсың ба? – деп, Қырсаубек қырсыға мырс етті. – Қылышыңнан қан тамған, сен де бір жендет едің ғой!

	– Жоқ, тимедім. Куәңіз болса мойныма қоярсыз.

	Қырсаубек оған жүгіріп барып:

	– Міне саған куә! – деп жұдырығын көрсетті. – Әшейінде мені «сіз» деу түгілі адам ба деп елемейтінсің. Енді қара мәймөңкелеуін! Ия, сенің қолыңнан бейкүнә өлген ата-ана үшін, жетім қалған бала, жесір қалған әйелдердің кегі үшін мен сенің пашақ-пашағыңды шығара саламын. Білдің бе, кәззап, найсап!

	Сейіт араға түсті.

	– Қоя тұр, Қырсаубек. Бұлармен біз әлі сөйлесеміз. – Ол Құралайдың әкесіне бұрылды. – Содан соң мынаны атқан кім? – Ол қолын созып сұлап қалған Нұрман молданы көрсетті.

	– Оны атқан, сөйтіп, анау. – Қарт өлік басында молдасоқынып отырған Сәлімді көрсетті. – Сөйтіп, солай, ие.. осы жерге жетіп алғасын екеуі итше таласты. Мені де өлтіре салмақшы болды. Бірақ, сөйтіп, аллатағалам кімнің хақ, кім күнәлі екенін біледі ғой. Ақыры өзді-өзін өлтірді де, сөйтіп мен тірі қалдым. Мүмкін үйде қалған ана шиеттей қызыл қарын балапандардың бақыты шығар. Аллатағалам, сөйтіп, әйтеуір, кімді жазаларын біледі ғой.

	Қарт солай деді де, тоқтады. Енді не айтарын білмей тұрды. Қырсаубектің есіне жаңа сыртта жүрген адам түсті де, ол кім еді, деп сұрады.

	– Ол ма, ол мен едім, – деді қарт. – Таң атқасын жаным шыдамай жол тостым. Ауылда тыныштық болса артымыздан үйдегі балалардың біреуі келіп хабар беретін. Біз сөйтіп, үйге содан кейін, ие солай, қарақтарым, қайтатынбыз. Бүгін де солай қызымыз екеуміз күтіп отырдық. Бір кезде осылай қарай келе жатқан екі адамды алыстан көзіміз шалды. Құралайды әлгі апанда қалдырдым да өзім бұларды ізден адастырайын, деп ашық далада олай ла, бұлай да ойқастай бөтен жаққа қарай қаштым. Әуелі, сөйтіп, өздеріне көрінбей қашып ем, болмады. Олар маған бұрылмай тура, сөйтіп, осы жақтан бет бұрмады. Содан кейін, сөйтіп, көздеріне көріне қашқан болдым. Сөйтіп, солай онымнан да түк шықпады. Бұлар ешқайда бұрылмай осы апанға беттей берді. Апыр-ай, сөйтіп, тура тауып алар ма екен, деп жерге жата қап сығалай қарадым. Жоқ, тіпті жақын кеп қалды. Жаным алқымыма келді. «Есіл құлыным-ай, қорқау қасқырдың дәл аузына түстің-ау!» деп тұрдым да, ақыры сөйтіп, лажысыздан осы жерге қайтіп келдім. Сөйтсем, Құралай да білген екен. Үңгірдің аузын өз қолымен бекітіп алып, тығылыпты.

	– Бөтен сайға кету керек еді ғой, қап! – деп шалдың сөзін бөлді Қырсаубек.

	– Қайтсін, бала ғой. Сөйтіп, мұндай жауыздықты қайдан білсін, – деп тұр шал. – Сонымен, сөйтіп, жан ұшырып жеттім-ау. Екеуі Құралайжанды үңгірден шығарып алып, мәз-мәйрам боп тұр екен.

	Қарт ар жағын айта алмай тұтығып қалды.

	– Тоқталмаңыз, қане, баяндай беріңіз? – деді Сейіт. Қарт сөйлеп кетті.

	Сен шал енді өлесің! – деп ақырды маған Нұрман молла. Мынау отырған найсап қарқылдай күлді.

	– Қыз маған ұнады. Құралайды молла емес, оған міне, мен ие. Ия, мен аламын. Ақысына сөйтіп мына шалды өлтірмеймін. Балаларың көп екен. Және бәрі де жас көрінеді. Сөйтіп, Құралай менің нақсүйер тоқалым болады.

	Ия, солай, сөйтіп, мынау айтқандай үшінші емес, бесінші тоқал. Бірақ, ерке тоқал етем, – деп көкіді. Екеуі сөйтіп, солай, бірін-бірі балағаттап, біріне-бірі арсылдай ұмтылды.

	– Сен кімсің? Баяғыдан атаманға айтпай, сыртынан бағып жүрген менмін ғой. Көзің көргесін қызыққаныңды қой. Шариғат маған бағыштап қойған, — деп ақырды мынаған Нұрман молла. – Бірақ, Сәлім бай молладан гөрі байлығын көрсетіп «шариғатмариғат» деп, Нұрманды кекетіп мазақтады. «Түнде сөйтіп, кісіні бостан босқа әуре еттің. Әлгі кәсемелдерің қайда? Атаман Әли мырза жұмысты солай істеңдер, деп кетіп пе еді? – дейді тістеніп.

	Сейіт пен Қырсаубек еріксіз езу тартты.

	– Қарашы, бұлар бастықтарынан не істеу керектігі жайлы тапсырмалар алып алған. Түндегі әрекетінен-ақ белгілі. Әлгі біз жатқан үйді бұзушылар қайда?

	– Иә, олар кімдер? Ім...м!.. – деп тістенді Қырсаубек. – Ақсақал, мына екеуі қызға таласқан екен ғой.

	– Сөйтті, шырағым, Сөйтті. Содан бір кезде мынау Сәлім бай, анау Ұзынтұраны торғайдай томп еткізіп томалатты да тастады. Сөйтіп, содан, сөйтіп, отырысы әне. Апырым-ай, шырағым-ай, қайдам, сөйтіп, содан қолындағы мылтығын айдалаға лақтырып жібере салды. Оны Құралайжан сол жатқан жерінен алды. Сөйтіп, содан анау найсапты, қызталақ, кішпұрышты имансыз кетірді. Ылайым кәпір қаупінде кетсе екен деп тілейтін едім құдайдан. Көз жасымды көрді құдай тағала. Сірә, мына қабан қорқау өз молласын өз қолымен атып тастап, өз аузымен иманын үйірмекші болды ғой деймін. Сөйтіп, солай болды. Сендер келгенде, әйтеуір, аузы-басы күбірлеп отырды емес пе, мына қабан, анау қаны судай сарқырап ағып жатқан залымның қасында.

	Қаудыр шал екі алақанын кеудесіне басып, әлі сөйлеп тұр. Ең соңында ол жастардан бір тілек тіледі.

	– Шырақтарым, балаларым, сөйтіп, біздің бастан бүгін осындай мүшкіл халдер өтті. Рұқсат етсеңдер, енді біз кетсек. Кім білсін? Мына залымдар, біз үйде жоқ болғасын, сөйтіп, шиеттей балаларымды қырып-жойып кетті ме, қайдам? Бұлар ондайды істейді, тіпті, сөйтіп, қолдары қалт етпейді. Оны өздерің де, сөйтіп, көріп жүрсіңдер ғой, шырақтарым?

	Сейіт жәй басып Құралайдың қасына келді.

	– Құрбым-ау, далаға қашқанша өз ауылыңдағы өз қатарың комсомолдарға айтып, солардан көмек сұраған жақсы еді ғой, – деді.

	Қыз азырақ үнсіз тұрды да:

	– Білмеген у ішеді деген ғой. Қыз баланың жауы көп. Мен олардан да қорқып едім, – деді.

	– Шын сөзіңізге сенемін. Ал, сонда еркек балаларша неге киіндіңіз?

	– Оны, сөйтіп, мен ғой киіндіріп жүрген. Жолда, сөйтіп, біреу-міреу жолығып қалса да қыз емес екен деп қалады ғой, – деді әкесі. Өзі сирек тісі арасынан жылтылдап тұрған тілін көрсетіп емінеркін күліп те алды. Бірақ, ол үйдегі балалары есіне түсіп және томсырая қап, тілек етті.

	– Шырақтарым, өркендерің өссін. Кесемал жастар дегенді, сөйтіп, ішім жақтырмайтын. Олар, сөйтіп, сендер екенсіңдер ғой. Енді сендерге қалған өмірімнің бәрінде сыйынып өтетін болармын. Иә, қарақтарым, сөйтіп, өлмегенге өлі балық кездесіпті, деген осы шығар, тегі. Бәрекелді, өркендерің өссін! Әлгі, шіркін Ерғара біздің ер еді ғой. Оны өртеп өлтірген де осылар...

	Бұлар сай ішіне шықты. Алдарында қолы арқасына қайырып байланған Сәлім бай. Бір бау ақ сақалы желбірей тұтқын боп барады.

	Құралай тым әдемі екен. Үңгірден шығып ашық ауада аяғын сызыла басқан қыз дала гүліндей жайнай жарқырай түсті. Үлкен тана көздері тап-таза боп мөлдіреп тұр. Қою қара қасы мен садақ оғындай шаншылған кірпіктері өзгеше бітіпті. Піскен алмадай бір қызыл, бір ақ боп келетін екі беті, сәл томпақтау біткен еріндері, жұмыр иегі, үлбіреген аппақ тамағы қарағанның назарын бір аударып, жүрегін еріксіз дір еткізбей қоймайтын сықылды. Тартқан сымдай талдырмаш бойы, сыпайы жүрісі де бір сала жыр дастанындай адам екен. Сейіт қыз мүсініне риза бола үн қатты.

	– Өз қадіріңізді білген екенсіз. Мына жауыздардан қашқаныңыз дұрыс болған, – деді.

	– Рақмет, бауырым. Ең алдымен әкеме, одан кейін сіздерге рақмет. Мені өксітпеймін деп ол байғұс әкем не көрмеді. Әйтеуір, тілегі дұрыс, тұла бойы адал адам еді. Мынадай ең қатерлі сағатта сіздердің кездескендеріңіз содан да шығар. Мені бұдан былай «Үңгірден шыққан қыз» деп атаса да болады. Өзім ол атқа мүлде ренжімеймін. Өйткені, мені барлық ұят, азаптан сол үңгір қорғап қалды.

	Қатар келе жатқан үш жас бұл сөзге күлісті.

	– Расында солайы солай екен.

	– Әкемнен айналайын. Осы жаман әкем болмаса, менің басыма мұндай жарық күн туар ма еді. Айналдым, сол әкемнен.





Он бірінші тарау


	Қиылған мойын

	Ұзақ жол қажытқан Тоқатай тағы да қалғып кетті. Қызыл қоспақтың жүрісіне денесі әбден үйренген қарт мұндай ұйқыға да машықтанып кеткен-ді. Бірсыдырғы изеңмен жол басқан түйе үстінде отырып ұйықтау кейде рақаттың рақаты да сияқты.

	Құйын қуғандай әртарапқа шарлаған жолаушы ойы бүгін тіпті таусылар емес. Бірінен бірі туындаған қым-қуыт көп ой. Ол кейде шөл далада қалғандай кісіні құлазытып кетсе, кейде көгілдір шөл шетінде өскен қалың құрақтай жұмсақ желге жайқалтып бір көтеріп тастайды. Әйтеуір бірде алыстағы сағымдай елестесе, енді бірде қаптаған қалың орман көлеңкесіндей қойнына алып адам жанын тербетіп кетеді.

	Қатықсыз қар көжедей ішін тырнаған, көңілін құлазытқан шытырман оқиғалар бұл қартты бүгін әбден шаршатты білем, ақыры ол ұйықтап кетті. Бірақ, күн ұзақ жанын жеген сан қилы зұлматтар оның басына сіңіп, тұла бойын билеп алғандықтан ба? Әйтеуір, сұмдық жаман түс көрді. Әр аузы апандай, үсті-басын темір тікен басқан жеті басты қап-қара бір пәле екен, дейді. Жүрген жерінің бәрін өртеп, таптап, күйедей жылмақай жалмап, тақыр дала етіп келе жатқан сол бір тажал Тоқатайды да қылғыта салмақ боп ұмтылады. Көпті көрген бұл қарт та мықты-ақ екен. Бой бермес жанталас күреске түседі. Жеті басты жалмауыздың әрқайсысына бір отар қой еркін сыйып кетердей ұрты, сан мың құс ұя салардай әрбір биік бәйтерек сықылды сорайған тістері бар екен, дейді. Солардың біразын Тоқатай бас-масымен қағып тастапты. Бірақ... Иә, әттең шіркін кәрілік-ай, істерін істеді ғой. Солай емей немене, қас жауына жығып бере бастады. Әйтеуір, бір кезде жетеуден қалған жалғыз бастың күші қартты меңгеріп кетеді. Күндей күркіреп кеп тиіскен ашулы аждаһа Тоқатайды түйе үстінен жұлып алып лақтырып кеп жіберіпті, дейді.

	Тоқатай замғап ала бұлттың ар жағына өтіп кетіпті де, енді бір замат тастай зымырай кеп топ ете қалыпты. Көзін ашса өлі-тірісі белгісіз, жерде жатыр екен. Түйесі жол шетінде қау боп өскен бір түп жапырақты аузымен орай қарпып жеп тұрады. «Астапыралла, астапыралла», деуге шамасы зорға келген қарт тым қатты сасады. Орнынан атып тұрып, құдай жолына жеті нан құдайы айтады. Сөйтіп, қызыл қоспақ үстіне жармасып мінеді де, қайта жол тартады.

	Бірақ, Тоқатай бұл түсінен қатты шошынады. «Апырым-ай, жаратқан ием-ай, әйтеуір жолымды өзің оңғар. Әйтеуір түс түлкінің боғы» дейтін еді, ылайым солай ете гөр. «Қырсыққанда қымыран ірітіп жүр ме? Өзім адам боп жаралғалы енді ғана емес пе тілімді шығарып, үнімді өктем еткенің. Солай болса, ең құрығанда жалғызымның үйлену тойын өткізіп, өлгенде жеткен қуанышымды бойыма құт ете тұр. Егер алда-жалда мен керек болсам содан кейін жетеле де жүре бер! Тіпті, Мейізгүл екеумізді бірге ал!»

	Тоқатай осылай ойлап, құдайымен тілдесіп, оған өз тілегін жата-жармаса айтумен болды. «Әйтеуір, тек не істесең де өзіме, тіпті Мейізгүл екеумізге істе. Енді ғана жетіліп, ел адамы болып келе жатқан Сейітіме, оның сүйген жарына тиме. Ол екеуі мына өздері қолдарымен жасап жатқан жаңа заман рақатын көрсін. Я, аллам, я, жаратқан ием, солай ет, сөйте гөр!» деумен болды.

	Солай келе жатқан қарт бөтен бір сарынға еніп кетті. Қалғу да, қай-қайдағы бүлікші сұмдар деймай, бай-кулактар әбігері деймай бәрін ұмытты. Өз көңілін өзі көтеріп, ыңылдап ән салды. Бір кезде тіпті «Қара жорға» күйін қолындағы солқылдақ шыбықты домбыра етіп тартқан боп, текірек қақтыра, тұла бойы дір-дір қозғалып ойнап кетті. Қылдырықтай жіңішке мойнында шодырайған жұтқыншақ та сол сазға қосылып билеп жүргендей, біресе қарттың шалбар-шалбар боп бос тері жиналған алқымына тоқталып, біресе кейін қайтып жүр. Кеудесі күмбірлеген күйге толған қарт басын сәл көтере шайқап, түйе үстінде теңселе түсіп, балқып отыр. Оның кіп-кішкене тұлғасын нәзік саз әбден билеп, тұтқындап алған күй сандықты қарт кеуде қазір көрікте күмбірлеп, толып-тасып кеткен.

	Бірте-бірте нәзік жанды қарт көңілі домбыра сазынан шертердің шертпе нәшіне ауысты. Қолтоқпақтай ғана пернесіз, тіпті күй шанағы әшейін шіп-шикі қой терісімен қаптай салынған сол аспап оның сыңар көзі алдына кеп тұра қалды да, кетпей қойды. «Тандырбап-ау, тандырбап», деп сарнайды ол. Қарт жүрегінің тызылдай түскен күй пернесі оған қосыла дірілдейді. Тағы да оның жалғыз көзі алдына байдың тоқалдан туған ұлын іштарлықпен нан жабатын тандыр ішінде жайнап жатқан қып-қызыл шоққа бәйбішенің итеріп жіберіп, өлтіргені келіп көлеңдеді. Алыс сапарға жолаушылап кетіп қайтқан нәрестенің әкесі ұлын іздейді. Баланың анасы үнсіз. Болған сырды айтуға қатал бәйбішеден қорқады. Оны сол халге жеткізген де бәйбіше. Ал, бәйбіше түк білмеген боп монтансиды.

	– Ұлым қайда? – деп ақырады бай. Бірақ, ешкімнен қайтқан жауап жоқ. Тіпті, өліп қалды деген суық сөзді де есіте алмайды.

	Құса болған бай қайғыдан күндіз-түні басын көтермей жатып алады. Сонда да ешкім оның көңілін көтеріп ауызба-ауыз сөйлесіп, баласының қазасын айтуға шыдамайды. Ақыры бір шертерші «Тандырбап-ау, тандырбап, ойбай шеше қолдан тарт» деген күй шертіп, байға баласының қалай опат болғанын түсіндірген екен. Ұлының қазасын сонда білген бай қылмысты бәйбішесін ат құйрығына байлап өлтіріпті деген ел аузында аңыз бар.

	Сондай трагедияны сөзсіз ұғындырған шертер күйін Тоқатай да шертетін. Қазір ол бүкіл тұлғасы ен ұйып сол сазды көңілінде қайталап отыр.

	Ой, дүние-ай, адамның басы – алланың добы деген сол ау! Залым қатынға бейкүнә нәресте не жазды екен? Бірақ, соның бәрін көре біле тұра құдай тағалам неге үндемейді, ә? Ит бәйбішенің қолынан қағып жіберсе несі кетеді екен? Түу, жаратқан ием-ай, көпе-көрнеу жасалып жатқан ондай қиянатқа жол беріп, жан түршігерлік жауыздықты көрмегендей қарап тұрғаның жаман-ақ. Қолын қағып жіберсең қайтер еді, залымдардың!»

	Тұла бойы түршігіп, бейне зұлым қатынның баланы отқа алып бара жатқан қолын өзі ұстай алатындай, кеудесімен қарт алға бірекі рет ұмтылып-ұмтылып та қалды. Бірақ, әр ұмтылған сайын өзінің текке қызып, қаны бұзылып келе жатқанын ұғып қайтадан суып, басылып отырды.

	Сөйтіп, Тоқатай бірде суып, бірде ысып келе жатты.

	Күн бесіндіктен әлдеқашан ауған. Көлеңке ұзарып, жотажоталардың бастарында болмаса, сай-салалар қою салқын.

	Ақырын желпіген майда жел жан рақат таптырып-ақ тұр. Тоқатайдың ауылы енді тіпті жақын қалды.

	***

	Құрбан төзімі аз, ашуы қатты жан еді. Сәлге келмей шықылдап, шытынап, су тиген ыстық шыныдай тырс ете түсетін. Ол кейігенде жайшылықта жайдары сияқты жарқ-жұрқ етіп құбылып тұратын жүзі нілдей бұзылып, түнеріп сала беретін. Қазіргі қалпы жол күткен екі салт аттының да көңілдерін қатты қобалжытты. Құрбан тым қатулы келеді. Қызыл шырайлы дөңгелек жүзі қарауытып, бет-аузын тікірейген қылтанақ жүн қаптап, түтігіп алған. Көздерінің аласы қызарып, кезерген еріндері кебек жалағандай ақшаңдақтанып кетіпті. Даусы тарғылданып, тіпті қырылдап, қарлығып шығады. Бұл жолда не көріп, не бітіріп оралғаны жайлы әлі тіс жарған жоқ. Сонда да іште жатқан бір кәдік барын Қаранар да, Кенжеғұл да аңғарды.

	– Ұл ма, қыз ба? – деп сұрады Қаранар. Сірә, не сұрап отырғаны бұлардың бәріне аян болса керек те, ұл десе көңілдегі арманы орындалып, қыз десе керісінше сияқты.

	Құрбан ақ көбікке шыланған аттан түсе сала, шылбырын бір қолымен ұстай, қалың көгалға аунай кеткен еді. Дереу оңғарылып тура отырды да, тырсылдап белін сығып тұрған күміс кемер белбеуін, әлі де бармақтарының ұшы сәл болса да дірілдеген қолымен үнсіз шеше бастады. Екі жағында салақтаған наган да, маузер де ешкімнің абайын бөліп, таң қалдырмады. Қалтасында бос жататын алтын тапаншаны қолымен сығымдап ұстап тұрды да, сол күйде сыртқа шығармай тағы да қалта түбіне тастай салды.

	– Демек, қыз болғаны ғой? – деді Қаранар өз сұрағына өзі жауап беріп. – Жарайды, «Алтынды ала білген бөле де біледі» деген. Біз де тірі жанбыз ғой, шешеміз бізді туғанда да қалжа жеген. Несіне сұлық түстің? Мен тіріде қам жеме, мен саспай саспа да, өшіңді алып берем!

	– Өш! – деп тұрды Құрбан. – Ол өш қайда, кетті ғой. Иә, кетті ғой көрінген иттің қолында.

	– Кеткен жоқ. Әлі де күш бар қолда.

	Екеуінің сөзін Кенжеғұл бөлді.

	– Сөйтіп, олар қарамай кетті ме? – деді ол ағасының бетіне манадан үнсіз қарап қалған түсін өзгертіп. Құрбан жауап берді.

	– Ұлы да, қызы да бар. – Ол аз-кем тоқтатады да, – Кенжеғұл, – деп інісіне бұрылды. – Жолға малта алып па ең, малта берші! Тамағым кеуіп кетті ғой. Мына құдайдың күні де бүгін ысыған-ақ екен. Кербаланың шөлінде қалғаннан жаман халде зорға жеттім-ау, әйтеуір.

	Әрі алыс, әрі қауіп-қатерлі мол жол жүретінін, алдарында әлдеқалай күндер туатынын бұлар сапарға шықпай жатып-ақ мұқият ескерген. Жаңа сойған бір қойдың етін қуырдақ жасап, оны қарынға салып алған еді. Өзге азықтары да бірер күнге жетерлік. Мұндайда құрт деген әрі сусын, әрі тамақ. Кеше Қаранар қоржынға одан да салғызған. Кенжеғұл қазір өз қалтасынан ағасына жарты құрт алып ұсынды.

	– Қазақ қарны ашқанын білмейді, шөлдедім дейдінің кері емес пе? – деді ол ағасына. Мүмкін тамақтанарсың?

	– Жоқ. – Құрбан жарты құртты аузына салды. – Сөздің қыры шынында дейтін еді ғой әкем марқұм. Менің бұл сапарым сәтсіз басталған екен. Атаман Әли мырза еш жерде тоқтамапты. Шауып алар жауың болса тәңірім алдыңнан жарылқасынын зорға айтты да, қайтарды мұнда қалған оның болашақ уәзірі. Өз соңымыздан советтің әскері күндіз қолына шам алып түсті. Енді кешікпей қоныс аударамыз. Дуан асып кетуіміз де ғажап емес, деді. Сірә, біздің де күндеріміз санаулы-ақ қалса керек. Кешегі күндері атаманнан қалмай кете берсек те болады екен де.

	Аңтарыла тыңдап қалған Қаранар мен Кенжеғұл екеуі бірдей күрсінді. Ындыны құрыған Құрбан аузында езілген құрттың дәмін ала отырып, атаман Әли мырзаның мұндағы уәкілінен өздеріне енді қайырым жоғын айтты да, екінші бір сұмдық хабар жеткізді. Тоқатаймен жолыққанын, ен далада екеуі білек түрісе төбелес салғанын баяндады. Ол басындағы сусар бөркін шешіп, нақ төбесіндегі таяқ дағын көрсетті. Жарылған бастың айналасы қанталап, қанап тұр екен. Самайға дейін жосыған қан жолы жақында ғана шашын ұстарамен алдырған тақыр құйқаға тым айқын етіп із тастапты. Жарылмаса да түйіндеп ісіп шыққан жерлер де баршылық екен. Сазарып қалған Қаранар мен Кенжеғұл екеуі бірдей үрейлене үн қатты.

	– Астапыралла, бұ не сұмдық!

	Олар біріне-бірі қарасты.

	– Ағатай-ау, мынаны жасаған сол қаудырақ шал ма? – деп Кенжеғұл Құрбанның жарылған басын сипап көрді. – Сенейін бе, сенбейін бе!

	Алғаш шошынса да, енді намыстанған Қаранар тыжырынып, қырыстай жігіттің шалдан таяқ жедім деп, басын жалаңаштап отырғанын жақтырмай, Құрбаннан көзін тайдырмай әкетті.

	– Мақтанып отырсың ба? Жап басыңды. Кеше атаман арамызда жүргенде бұлардың өздері ауыз бірліксіз жандар екен демесін деп көп жерде өз аузыма өзім қақпақ боп жүрдім. Енді батыл айтамын. Тыңдайсың және тыңдатамын да. Оу, бұ не бұл, ә? Омай десеші. Жайып салғанға ұялсаң етті сондайды. Тындырып келем деп кетіп ең, бүлдіріп қайтыпсың, ол аз дегендей, тіпті басыңды да сындырып қайтыпсың! – деді қабағын қарс түйген ол.

	– Ойпырмай десеңші! – деп, шар етті Кенжеғұл. – Мынау сұмдық қой.

	– Балақтағы бит басқа шықты деген осы. Оймай құдай! – деп санын шапаттады Қаранар.

	Өзінің не істегенін енді сезінгендей, аузындағы малтасын түкіре салған Құрбан, бөркін киді. О да түнеріп, қабара түсті.

	– Ендеше. Қане, тыңдаңыз, Қареке! – еді ол, әр сөзін бөліп-бөліп зорға айтып. – Басымды жайып салғаным рас. Мұным көрімдік сұрау емес, ендігі жерде көрінген көлденең көк аттының қолында осылай шіритін болдық дегенім. Сиырға туған күн бұзауға да туады, ойланыңдар дегенім. Бүгін менің басым жарылса, ат айланбай-ақ көздеріңнің сорасы ағатыны хақ дегенім, Қареке!

	– Ал, сонда не демексің? – деп, Қаранар қамшысын көтерді. – Маған басыңды жарып кеп оқыған құраныңның, айтқан өсиетіңнің керегі жоқ. Ақылгөйсіңбе! Ұнатпасаң енді мен де кетем араңнан!

	– Аға, – деп Кенжеғұл тағы да шар етті.

	– Жоқ, Кенжеғұл, олай үрейленбе. Сөздің ашығы жақсы. – Құрбан сөйтті де, өзі ұзақ сөйлеп кетті. – Қашанда бір өлім келетіні шын. Мен енді соны күтем. Бірақ, тегін өлмеймін. Атаман Әли мырза ақыры бізді ит етіп қарамай кетті. Қарамаймын десеңдер өздеріңнің де жолдарың болсын, – деп ол інісін қоса «жолдарың болсынды» әдейі айтты. Көңілі босап кемсеңдеп тұрды. – Иә, солай. Бірақ... Мейлі, сонда да жалғызбын деп жалтармаймын.

	Қазір осы сайдың басында әуелі біреуінің қанын ішем. Күштімін деп кердеңдеген Тоқатайды мынау қызара шығып, қызара батып бара жатқан күнмен бірге батырамын. Алғашқы құрбандығым, жол ашарым Тоқатайдан соң және жортам. Әуелде жолда малжаным деп шығып ем, енді одан бездім. Малы құрысын. Бұдан былайғы мал – мал емес, ұстап беретін айғақ. Жоқ, беті аулақ оныңның. Адам аулаймын, адам! Бүгінгі түн талай жанның соңғы түні! Сөйтіп, енді мен күндіз жатып, түнде жатар қасқыр боламын!

	Құрбан алқынып, тілі күрмеліп, сөзінің ақырын сыбырлап зорға айтты. Еріндері кезеріп шыға келді. Бетінің түгі бұрынғысынан да көбейіп кетті.

	– Аумин! – деді ол орнынан ытып тұрып. – Жортқанда жолың, қыдыр баба жолдасың болсын деңдер!

	Қолын жайып, бетін сипаған Құрбан шешкен белін асыға-үсіге қайта байлап, атына міне берді. Қаранар Кенжеғұлға, Кенжеғұл оған қарады. «Мынау қайтеді. Не боп барады?» дегендей қарасты. Солай біраз отырды да, бір кезде екеуі бірдей орындарынан үнсіз көтерілді. Құрбан артына бұрылар емес, тіпті ұзап та барады.

	Бұлар да енді сол томсырайған қалыпта атқа отырды.

	– Жауға жалғыз шаба қояр күш қайдан біткен! Намысшылын өзінің! – деді Қаранар далақтап, желе-жортқан Құрбанға қарай, сыздана мысқылдай сөйлеп. – Әй, тартпай кеткір-ай, қалай айнымаған, ә? Осындай шілтіңбай мінезді сендердің нағашыларыңнан байқаушы ем. Қолы көтере алмаған шоқпарды беліне байлаған ыңғай бір қарқаусыз, нақұрыс шырт етпелер еді. Мынау солардан аумай қалған екен ғой, жүдә. Шауып алғыш болса, құйрығынан күн көрініп тұрған, кеудір шалдан таяқ жер ме еді. Далдалын шығарып кетпес болар ма зерделі жан. О, бор кемік!

	Ағасын кемсіткен бұл сөздер Кенжеғұлға найзадай қадалып жатты. Сонда да ол ләм-мим дей алмады. Қашаннан сырын білетін Қаранарға, тақымдаса қатар бара жатып, әлі сол баяғы сазарған қалпы бұрыла қарады. Қаранар онысын елеген де жоқ. Кенжеғұл одан назарын бұрып әкетті де, осы кезде тіпті ылдиға қарай ұзап кеткен Құрбанға қадады. Ішінен ағасының қызба, шыдамсыз мінезін жақтырмай, ашуланды да. Әттең, істер амалы қазір жоқ. Шырт-шырт етіп істің сәтін кетіретін әдетін қоймады. Бәрін айғаймен, қысқа ойлап, қысқа шешумен алам дейді. Ондай әдет шынында да Құрбанға нағашыларымнан ауысқаны рас-ау. Әлгі қызылкөз нағашым дәл осылай шырт етпе, ақылсыз айғай иесі ғой. Ой, тартпай кеткір-ай!

	Кенжеғұл бітеу жарадай сыздап, ат үстінде теңселіп кетті. Көзі бұлдырап, басы айналып барады. Бірге туған аға, қадірлі Құрбаны не боп кеткен? Осылар әлгі атаман деп жүрген біреуге неге сонша табынған? Соңынан неге жүгіреді?

	Осы сөздер Кенжеғұлды кілт өзгертті. «Егер оларға ешқандай қатысы жоқ болса арттарынан неге жалбаңдайды? «Қара қылыш» дейді. Иә, оны бермеген мен едім. Әкемнің көзі екені рас. Сол үшін қимадым. Тіпті олай болмаған күнде де бермес едім. Жолда жатқан дүние бар ма? Маған атаман-сатаманның керегі жоқ. Ал, мыналарға...

	Бай баласы ішінен осылай деп келеді. Ағасы ғана емес, атаман Әли мырза дегенде мына қара бура Қаранар да былқ-сылқ етеді. Сірә, – дейді Кенжеғұл ойы, – осылар сау емес. Солармен енді бірге шауып, өкіметтің ауылдағы өкілдерін бірге құртысқан жандар емес пе екен? Маған бұлар неге шынын айтпайды! Неге жасырады?

	Кенжеғұлдың ойы кеңіп бара жатты. Дәл қазір ол бұрынсоңды өз бойында байқалмаған әлдеқандай сыршылдық қасиетті сезгендей.

	Көз алдына көп оқиғалы кездер елестей бастады.

	Ол оқып жүрген институттың үшінші-төртінші, яғни жоғарғы курс студенттерінің мынадай бір жағдайы есіне түсті. Олар бір күндері оқуларын уақытша тоқтатып, аудан, ауылдарға өкіл болып кетті. Арада үш-төрт ай өтті. Біртіндеп студенттер қайта бастады. Сөйтсе, жастарды Өзбекстан орталық комсомолдар комитеті ауылда партиялық үгіт-насихат жүргізу үшін әдейі жұмсаған екен. Енді бір күні жалпы институт студенттері мен оқытушы профессорлары бас қосқан жиналыс өтті. Анық сырды Кенжеғұл сонда білген. Студент жастарды комсомол комитеті бекер жібермегенін аңғарды.

	Ауыл-селолық жерлерде жағдай қиындап кетіпті. Колхозға жұрт кірмей жатыр екен. Қайта рұқсат берсе байлар кіріп, кедейлер қашатын көрінеді. Міне, қызық!

	– Мұның сыры бәрібір артынан ашылды. Тап жауларының үгіті екен. Колхоздан шаруаларды үркіту үшін әдейі жасалған, – деп соқты бір комсомол. – Бірақ, біз ондай амал-айла сырын тез-ақ түсініп, әшкерлеп отырдық.

	Тап жауларының колхоз құрылысына қарсы жүргізген саясаты алуан түрлі көрінеді. Әсіресе, бау-кулактардың әрекеті сұмдық бопты. Ана бір жылдары Ташкенде Совет өкіметін құртып, мемлекет билігін өз қолына алуды ойлаған көтерісшілер өздерін «біз жеңіл отрядпыз», деп жариялапты. Осы күндері жергілікті жерде елді үгіттеп, Совет өкіметіне қарсы көтеріліс ұйымдастырып жүрген де солардың ауыл-село, аудандардағы өкілдері екен.

	Кенжеғұл әлгі жиналыста Бостандық оқиғасына да толық қанды. Ауданда көтеріліс болған. Біраз адам шығыны да бар. Соның ішінде аудандық партия комитетінің бірінші секретары Мәулен Сұлтанов туралы комсомол жастары қинала айтты.

	– Аудан партия ұйымының небәрі жиырма бес жасар басшысын өлтірген көтерісшілердің арасында бұрынғы басмашылардың өкілдері жүрген! – деп тебірене сөйледі бір комсомол. – Біздің комсомол студенттеріміздің біразы аудан орталықтарында жұмыста қалды. Ертең біз де барамыз солардың қатарына. Партия бізден не талап етсе, соны істейміз. Ауыл мәдениетін көтеру үшін жер қазып, жол салу керек болса, одан да қайтпаймыз. Ауданға керек болсақ ауданға, облысқа керек болсақ облысқа, қысқасы қай жерге партия, комсомол бар десе, біз сонда барамыз!

	Студент жастар елеңдеп қызып кетті. Кейбіреулері орындарында отыра алмай, әлгі шешеннің сөзін қайталап: «Өте дұрыс. Біз партияның, Ленин комсомолының түлектеріміз. Біз өзіміздің жас мемлекетімізді ешбір жауға таптатпаймыз!» деп айғайлады. Дауыс әр тұстан, әр комсомол жастың аузынан шығып жатты.

	Кең клубтың іші гуілдеп кетті. Президиум басшысы қолындағы қоңырауын қайта-қайта шылдырлатып, өзі де: «Тоқтаңдар, сабыр етіңдер!» – деп айғайлап, ақыры зорға басты. Жиналыс залының ортасына таман, бір шеткі қараңғылау бұрышта отырған Кенжеғұлдың тұла бойы дірілдеп, тынысы тарылды. Көз алдына сона бір күні көрген қаралы жиналыс елестеді. Ауылда колхоз құрам деп жүрген өкілді, оның қасында ағаш-жәшікте күлі жатқан адамдарды өлтіргендер кімдер еді?

	Кенжеғұл «Ім..ім!» деп ерінін тістеді. Сол күні Құрбанның өзіне көшеде жолығып айтқан сөздері есіне түсті. «Ауылда колхоз құрмақ болған батырлардың мойындары астына бүктеліп түсіп жатқанын көріп келесің екен. Тағы да көп нәрсе естіп білерсің. Бірақ ұсқыныңды түзе. Әйтпесе, мына түріңмен өзіңді өзің ұстап бересің!» деп еді-ау! Апырым-ау, сонда да түсінбеген екем ғой. Егер өзі қатыспаса ондай сөзді қалай айтады, деп те ойлауға шамам келмеген екен ғой.

	Иә, байдың түк көрмей бұла өскен баласы дүниеде не болып жатқанын расында да білмейтін. Енді ғана ол әр нәрсені шамасы келгенше түсінгісі келеді. Бірақ, басынан бейғам өскен даярға тап ерке шораның миына күнде болып жатқан сан оқиғаның бірі кірсе, екіншісі кірмейді. Тіпті оған еш нәрсенің де керегі жоқ сияқты. Өйткені, өзі не тілесе соның бәрі бар. Табылады.

	Бір сәт ойы кеңіп, адамша өткен-кеткенге көз жіберген Кенжеғұл осылай толқыған...

	Солай келе жатып бай баласы жан-жағына еріксіз алаңдады. Оның көзі енді күн шапағына бояла түскен жоталардың басын шалды. Туған жердің күні де, табиғаты да қаз қалпында тәрізді. Дәл осы сайдың мына бауырында әңгір таяқ ойнап жүргені, апырым-ау, кеше ғана емес пе еді? Сона бір өткен күндерде тап қазіргідей жота-жоталардың төбесін, оның сан қилы гүл шешекті шөптерін қызыл жалынға бояй түсіп, бейне жер бетімен мәңгілікке қош айтысқандай ұясына ептеп жылжи берген күннің бүгінгіден айырмасы бар ма еді? Жоқ, мүлде жоқ. Ал, бірақ... ту, ол кезде, шіркін, Кенжеғұл тым жас, тіпті етегін енді ғана жапқан бала дерлік еді-ау! Сонда да иә, бәрі есте: осы, дәл мына жота басындағы өзге үйлерден оқшау тігілген ақ боз үйді қазіргідей қызыл арай шапақ сол күні де өз құшағына күллі аймақпен бірге алып тұрған еді. Бұл Кенжеғұлдың әкесінің үйі болатын. Қой маңырап, сиыр мөңіреп өрістен қайтып келеді. Желіден ағытылған бір үй жылқы ауыл маңынан алыстап барады. Қойшы-қолаңдардың дауыстары, әйелдердің шаңқылдаған үндері шығады. Әйтеуір батар күннің алдындағы бай ауылы қазан-қазан.

	Бір топ бала ауылдың бергі астында әңгір таяқ ойнап жүр. Бірінен бірі оздырсам дейді. Кенжеғұл да қалар емес. Тоқатайдың жалғыз ұлы Сейіт таяқты тым әдемі ойнататын. Кенжеғұлмен түйдей жасты, ол күндіз қозы бағып жүріп таяқтың бір ұшын жерге қадай лақтыруға әбден машықтанған екен. Егер шындап ойнаса Кенжеғұл түгілі, Құрбанды да тең түсірер емес. Сілтеген таяғы бір ұшынан жерге қадалған бойда қалбыр сияқты жоғарыдан төмен қарай дөңгелей жөнеледі де, талай жерге ұзап барып тоқтайды. Кенжеғұл ең жақсы лақтырғанда Сейіт таяғы жеткен жердің жартысынан сәл-ақ озып түседі. Екеуі таяқтарын ауыстырып та көрді. Амал жоқ, Сейіт асыра берді. Ойынның шарты: қалып қойғаны өз таяғы жеткен жерден озған таяқтың жатқан жеріне дейін озушыны желкесіне мінгізіп көтеріп баратын. Сейітті көтере-көтере желкесі талған Кенжеғұл қызарақтап шатақ шығара бастады. Бір-екі рет Сейітті итеріп қап үстіне мінгізбеді. Үшінші кезде қиқаңдап еді, Сейіт «онда ойнамаймын» деп таяғын алды да, қозы алып, қой сауып жүрген әке-шешесіне жәрдем беру үшін жүгіре жөнелді. Ыза кернеген Кенжеғұл оған таяғын жіберіп қалып еді, қапы кетіп бара жатқан Сейіттің жауырына сарт ете түсті. Сейіт жалт бұрылды.

	– Неге ұрасың? – деді ол жақындап келіп.

	– Ал ұрдым, сонда қайтесің?

	– Мен ұра алмаймын ба?

	– Пішту деген екен. Қарай гөр!

	– Ендігәрі абайла. Бұл сапар үстіне көп міндім ғой, кешейін.

	– Өй, құлдың күшігі, не деп тұрсың-ей!

	– Иә, солай, – деген Сейіт ауырып қалған арқасын сипап тұрды да, бұрылып жүре берді.

	Бірақ Кенжеғұл тағы да тыныш қала бермеді. Артынан жүгіріп келіп, Сейітті теуіп қалды да:

	– Қане, тиіп көре ғойшы құлдың күшігі! – деп кеуде көтерді.

	Екеуі алысып кетті. Бірінің бірі жағасынан ұстап, шөже қораздай жұлқыласты да қалды. Бірақ тірескені болмаса, Сейіт әлі де жұдырық жұмсаған жоқ. Кенжеғұл оны қолымен де соғып, аяғымен де теуіп жатыр. Бір кезде Сейіттің көзінің оты жарқ етті. Миы шырқ айналды. Кенжеғұл оны басымен қойып жіберген екен. Сейіт сәл есеңгіреп тұрды да қайта оңғарылды. Кенжеғұлды белінен қапсыра қалай құшақтап алғанын сезбеді. Көтеріп тұрып қақ жерге қойып қалды да, үстіне бірге құлады. Бай баласының ойбайлаған даусы шықты. Бұларды жүгіріп келген өңгей ересек балалар ажыратты.

	Сейіт одан кейін таяқты Құрбаннан жеді. Ол байғұс баланы жатқызып қойып ішіне тепкіледі. Сейіт сонда да жылаған жоқ. Кенжеғұлдың ботадай боздаған үрейлі, құлындағы үні оның зәре-сін кетіре берді. Сонау бір өткен күндер есінде. Онда да осындай кешкі пәйіт еді ғой. Қасқыр жеген бір көтерем туша үшін бай әкесінің көзін шығарған. Қазір де сондай пәле бола ма, деп қауіптенген Сейіт таяқ жанына батса да мыңқ етпеді.

	Рақымсыз Құрбан аямады. Бірақ оң қолын ұстап шыңғырған ерке бала ауыл маңын басына көтерді. Құрбан інісін үйіне дейін арқалап апарды. Ақ боз үйдің ішінен арылдай Кенжеғұлдың анасы Гүлпарша бәйбіше, ыңырана ақырып атасы Тіспай шықты.

	– Кім тиді, о, не болды? – деді Тіспай, жер-көкті басына көтере шыңғырған баласына төңіп кеп.

	– Ана Сейіт, құлдың баласы! – деді Құрбан жылауын бұрынғыдан аздап бәсеңдеткен інісіне қарап. – Қолым дейді. Майып болмаса жарар еді.

	– Сейіт дейді! Е, оның мұнда не әкесінің құны бар еді?

	– Ө, жүгірмек келгір, жұлының үзілгір Сейіт. Жалғызыңнан жалпайғыр, Сейіт. Сол-ақ осы балаға күн көрсетпейтін болды. Оңбаған құлдан туған қу сығыр. Жетпей желкең қиылғыр! – деп шабынды бәйбіше.

	Асылы, Гүлпарша бәйбіше де терең адам емес еді. Оны адам етіп, атын шығарып елге ақылшы қылып отырған даналығы емес, байдың бәйбішесі, ақылгөйі деп тарап кеткен ел аузындағы бәтуә еді. Бәйбішені жұрт өзіне есіттірмей: «Іші толы қыл-қыбыр адам» дейтін. Өйткені, Гүлпарша бәйбішенің ең жаман қасиеті – тым секемшіл адам болатын. Ол атам заманғы бір ойнап айтылған сөзді де есіне сақтап, күні-кезі келгенде: «Сен сонда солай депсің, пәленше алай депті, түгенше анадай деген», деп шыға келетін де, ешбір сөзге жеңістік бермей беталды айғайлап, сол «дейді, дейділеп» аузына ақ ит кіріп, қара ит шығып жататын. Бұл кезде оны тоқтату, «жоқ, олай емес, былай ғой» деп айту бәрібір пайдасыз еді. Гүлпарша аузына келгенін айтып, ойына түскенін сарықпай тоқтау дегенді әсте білген емес. Қазір де ол суырылып кетті.

	– О, жаман неме, шіріктен туған ірік. Құтырайын деген екенсің итім. Мен саған көрсетейін. Әкең жаман, шешең жаман немені қарашы-ай, менің ай мен күндейімнің көлеңкесінде тұруға жарамайтын күңді-ай, ә? Таяқ жұмсаған ба, ұрған ба өзі? – деп келіп баласын құшақтады.

	Бәйбішенің сонша суырылып кеткеніне жұрттан ұялды ма, тіпті намыстанды ма, әйтеуір, Тіспай өз айғайын доғарды да, әйеліне ақыл айта бастады.

	– Жә, ойын баласы ғой еш нәрсе етпес, тоқтат айғайыңды! – деді.

	Солай-ақ екен Гүлпарша сөніп келе жатқан отқа май тигендей қайта шапшыды. Мұндай кезде ол айналада адам бар-ау, үлкенкіші бар-ау, дегенді сезбейтін. Қазір де сөйтті.

	– Е, тоқтат дейсің бе? Немен, күңнен, құлдан туған балаң ба еді, Сейіт? Жаның ашығанына қарағанда солай ғой деймін, ә? О, қақбас, о, имансыз, о, көктұқыл кәрі бура! – деп қай-қайдағыны айтып, енді Тіспайдың өзіне жармасты.

	Тіспай тістеніп тұрды. Бір нәрсе деп айғайлайын десе, айнала толған өзіне бағынышты жандар. Ұят-ақ. Дегенмен, ол ақыл тапты. Құрбанға қарап:

	– Шешеңді үйге кіргізші! – деді тұнжырап.

	Құрбан шешесін құшақтап үйге беттеді. Үнсіз, сілтідей тынған жұрт сөйлей бастады.

	Үрейлі Тоқатай өз баласы бір сұмдық істегенін сезіп Кенжеғұлдың қасына жетіп барды.

	– Шырағым-ай, не болып қалды? Қай жерің ауырған? Жаңа ғана ауыз жаласып ойнап жүр едіңдер ғой. Сейітті қозыларына қара деп шақырып алмақ боп тұрып, құдай-ай, азырақ, о да бір өңге балалар сияқты ойнасын деген оймен, оның істейтін жұмысын өзім істеп, еркіне қойып жіберіп ем. О, жасаған-ай, тағы да не пәлеңді әзірлеп тұр ең! – дей берді. Кенжеғұлды құшақтай беріп еді, ол аяғымен өз әкесіндей адамды қақ маңдайынан теуіп кеп жіберді.

	– Кет әрі, кет соқыр төбет! – деп шаңқ етті.

	Үйден осы кезде шәуілдек қаншық секілді, қашан шаршап алқынып қалғанша басылмайтын, долы бәйбіше жүгіре шықты. Ол әлі аузына келгенін құсып жүр. Әшейінде адам сияқты-ақ еді. Қазір нағыз ақымақ бетпақтығын көрсетті.

	Тоқатай маңдайын сипап отырып қалды да, енді қайтып балаға жақындай алмады. Әлі де қолым деп ойбайлаған баласына қарап тұрған Тіспай оның білегін, қарын сипап көрді де, осы ауылда сынықшы атанған тәуіп кемпірді жеткізіңдер деп бұйырды. Аз өтпей-ақ бай үйіне кіп-кішкене, мейіздей қатқан сары кемпір келді. Түрі нашар боялғанымен, тым сүйкімді адам екен. Ол Кенжеғұлды айланып, толғанып қарай бастады. Ауыруын тапты да, бұғанасы тайған екен деді. Тәуіп оны сары маймен сылап отырып, сондай бір тездікпен бұғананың тайған жерін бас бармағымен басып қалған еді, қырт еткен дауыс шықты. Сол кезде және зар қаққан Кенжеғұлдың даусы лезде-ақ басылып, жаны жай тапқан ол күлімдеп сала берді. Тәуіп кемпір тентек баланың қолын орамалмен мойнына асып байлап тастады.

	– Міне, балам, болды. Енді бір жеті өтпей-ақ қайтадан әңгіртаяқ ойнауыңа болады, – деп жымиды.

	– Рақмет айт апаңа, Кенжежан, – деді бәйбіше. Қазір ашуы басылыпты. Айғайға басқан кезде оның әшейінде сүп-сүйкімді бет-аузы күрке тауықтың әтеші бетіндей мыж-тыж боп, тіпті ісініп кететін. Бұғағы бір ел қара көзі жансыз шыны сынығындай жылтырап қана тұратын.

	Қазір олай емес. Өңі де жап-жақсы. Өзінен дәрежесі төмен кемпірдің асты-үстіне түсіп, елжіреп тұр.

	– Қадамыңыз құтты боп, еміңіз шипалы, қолыңыз жеңіл болсын. Сіз не қалайсыз, не алғыңыз келеді? Бәрі баламыздың садағасы. Ұялмай айта беріңіз, – деді.

	Бірақ кемпір еш нәрсе атаған жоқ. Тіпті бай мен бәйбіше сонша қона кет десе де қонбай, жеті түнде үйіне кетті. Құр аттанбаңыз, деп алдына тартқан аттай сары қасқа қойды да алмады.

	– Тоқатай, – деді кемпір Сейіттің әкесіне шетірек шығарып алып. – Мына қойды мен алмаймын. Оным, байды аяғандығымнан емес, сені, сор маңдай кедей, сені аяғандығымнан! Бүгін мен байдан бір қой алсам, ол ертең сенен екеу етіп өндіреді! Тоқатай басын изеп, ризалық білдірді...

	***

	Кенжеғұлдың қолы аз күнде-ақ жазылып кетті. Бүгін, міне, өзі өскен сол далада, әкесінің жылда қыстаудан ең алғаш көшіп шыққан айларда отыратын жайлауында келді. Бұдан кейінгі көшіп қонар жерлері сонау қарауытқан Қара таудың Керегетас, Айдынтал сияқты шырайлы өңірлері болатын. Оларды айтпағанда бір ғана осы жайлаудың о жақ, бұ жағында өткен балалық шағының талай естеліктері бүгін оның ойына қайта түсіп, көз алдынан біртіндеп жылжып бара жатқанның өзі қанша. Дәл осы сай және бір оқиғаға куә. Онда қазіргідей кеш батып бара жатқан уақыт емес, күн ауған ұлы бесін кезі еді. Бай ауылдың бір топ баласы сай етегіндегі тегісте тақия теппек ойнап жатты. Кенжеғұл өзінен ересектермен ойнамай, қолындағы шыбығын алай да, былай да сілтеп көбелек қуып жүрді. Кенет біреудің:

	– Жау, ойбай, орыс келеді! Әскер, ойбай, орыс әскері! – деген үрейлі даусына жалт қараса, жаңа ғана қызыл шеке боп ойнап жатқан балалар алды-артына қарамай ауыл жаққа қарай босқан екен.

	– Ойбай, Кенжеғұл, қаш! – деді Құрбан да зытып бара жатып. Кенжеғұл балалар «жау, орыс әскері» деп қолын шошайта қараған жаққа бір көз тастағанда он шақты атты адам көрді. Жүрістері суыт, үстеріндегісі Кенжеғұлдың бұрын-сонды көрмеген киімі. Бастарындағы қалпағы ма екен, шошайған бірдеңе. Желкелеріне асынған мылтығы, беліне байлаған қылыштары күнге шағылысып жарқ-жұрқ етеді. Кенжеғұлдың бір қарағанда бар көргені осы. Оның үстіне ол кезде орыс, әскер деген сөзден жұрт өлердей қорқатын. Жылаған балаларды орыс келе жатыр, даусыңды шығарма, алып кетеді десе, бала жұмған аузын ашпай тына қалатын еді. Сондай сөздерге иланып өскен Кенжеғұл жаман састы. Алақтап, топ баланың ізімен, о да зыта жөнелді. Өзі балпақтай семіз еді. Со заматта-ақ балалардың бәрінің соңында қалды. Есі шықты. Алға басқан аяғы кейін кеткен сияқты. Тыпырлап, бір орында тұрып қалғандай сезінеді. Әне, жау оған төніп қалды. Бұтарлап енді жей бастайтындай. Айғайлайын десе, даусы да шықпайды. Дымы құрып, демі ішіне түсіп кеткендей, тынысы бітіп қалды. Кенжеғұл етпетінен құлады. Қанша жатқаны есінде жоқ. Бір кезде көзін ашса, өзін Құрбан құшақтап отыр екен. Ағасы оның аузына саусақтарын сұғып жіберіп таңдайын басты. Кенжеғұлға аздап ес кіре берді.

	– Ой, тентек, сонша неден қорықтың? Қарашы, ешкім де жоқ. Жау емес олар, әшейін жай адамдар ғой. Жау болса тимес пе еді? Әне, бұл жерден кетіп те қалды, – деді Құрбан.

	Әлі де тынысын қыр-қыр алған Кенжеғұл жан-жағына қарады. Рас, ешкім жоқ екен. Жаңа ғана анау сай ішінде емес пе еді? Қазір биік қырдың дәл ортасында тұр екен. Мұнша жерге қалай келген, өзі ме, жоқ әлде...

	Кенжеғұл жан-жағына тағы қарады. Рас шұңқыр сайда емес, жотаның бел ортасында тұр. Бел жерден сонау батыс көкжиекті көруге де болады екен. Түу, қандай әдемі, ә?

	Бай баласы өзіне өзі енді сене бастады. Жаңа оған алға басқан аяғы артқа кеткендей болып еді. Жоқ, олай емес екен, оны ешкім бұл жерге дейін көтеріп келмеген, өзі жүріп келген. Ол хақ.

	Құп-қу болған Кенжеғұлдың өңіне қан жүгіре бастады. Орнынан тұра беріп еді, дірілдеп әлсіз буындары салмағы көтере алмады ма, және құлап түсті. Құрбан оны біраз жерге дейін арқалап жүрді. Кенжеғұл сайдан қыр басына шыққанда ғана қатты бір күрсініп өз денесін өзі биледі...

	Содан бері талай жыл өтті. Бірақ, Кенжеғұл өзін соншалық қорқытқан орыс әскері атанғандардың кімдер екенін білмей-ақ қойды. Бүгін туып өскен жердің қойнына келгенде әлдеқайда ұмыт болған оқиғалардың бірінен соң бірі тізбектеліп келіп қайтадан еске түскені несі екен?.. Анау ұшар басын қазір ұясына ене бастаған күннің қызыл арай шапағы шалған жота бауырында бір кезде бұғанасы тайса, мынау Құрбанның етегі далақтап жележортып бара жатқан қияда есі ауып бір құлаған болатын. Сонда да туып өскен жер Кенжеғұл үшін қандай әсем, қандай сүйкімді еді, шіркін! Жүрген сайын жүргісі, көгалында асыр салып ойнағысы, күлгісі келетін. Жұпардай аңқыған майсасына бауырымды төсеп жатсам да тоймаймын дейтін еді ол осы туған жерінен алыста жүргенде. Шіркін-ай, қазір атынан түсе қап, мынау майсасына аунап-аунап алар ма еді!

	Бірақ...

	Кенжеғұл... Иә, Кенжеғұл бүгін сол алтын бесікке ұрланып келді. Сүйкімді жеріне жау боп қадам басты... Сонау жарда ойнаған сайтандай далақтап бара жатқан Құрбанның ойында не бар?.. Оның соңынан ерген Қаранар мен өзі не пәле іздеп барады? Шынымен-ақ бұлар да Құрбан айтқан жаңағы жауыздыққа бармағын батырмақ па? Бұ несі?..

	Бір сәт осылай ойлап кеткен Кенжеғұл өзін-өзі ұмытқандай еді. Құлдилап, сай етегіне қарай зымыраған сайын, көлеңке қоюлана беріп, дүниені қараңғылық баса түскенін де сезер емес. Көңілі құлазып, шыңырау түбіне батып бара жатқандай... Өз ойын, мақсатын, осы жолда не істеп жүргенін ойлап кетті. Қорыта алатын түрі жоқ... Кенет оны бір дауыс селт еткізді. Ол Қаранардың даусы еді.

	– Бас қамшыны, ана жын соққанға жете жүрейік! – деді ол атын тебініп қап. – Молда екем бір әуенге басты ғой, шамасын байқайық. Сүре оқығанда жақсы еді. Қыратшыл неме қолынан келерін істемей, жол тоспақ, адам аңдымақ. Онысын да көрейік!

	Қаранар бұл сөздерді Кенжеғұл үшін әдейі айтып еді. Өйткені, оның айтуынша Тәшкенде оқып жүрген бай баласы бұл елде зор оқиғалар болғанын жақсы біле бермейді. Оған ағамның, Қаранардың қатысы бар-ау, деп күдіктенбейді. Ал, ағасы да, Қаранар да нағыз қанды қылыш бүлікші болғанын Совет институтының студентінен жасыратын. Сол себептен де ішінде ит өліп жатқан Қаранар «молла екем бір әуенге басты» деп жұқалап қана сыр шашты. Сөйтіп, Кенжеғұлдың бетіне ол шауып бара жатып сынай қарады.

	Шырт ұйқыдан оянғандай сергіп кеткен Кенжеғұл заңғар Қаранардың тымсалын шала түсінді. Бүлікшілер туралы ойламады да. Тек ағасын Қаранардың бұл жолы да кемсіте сөйлегенін ішінен онша жақтырған жоқ. Бірақ қарсы сөз де айтпады. Бірдеңе десе, ақырындап, мен сау басымды саудаға кім үшін салып жүрмін, осы екеуіңнің мүдделерің үшін емес пе, керегің жоқ десеңдер жөніме кете қояйын деп, ат басын бұрып кетсе қайтеді?!

	Солай ойлаған Кенжеғұл да атына қамшы басты: Екеуі Құрбанға жақындап кеп, қатарласты. Ал, Құрбан бұларға бұрылып қараған да жоқ. Ол тек сай етегіндегі Қасқабұлақ атанған бұлақ басына жетіп тоқтады да, атынан лып түсті. Тізгінін білегіне іле салып, етпеттей еңкейген күйде кеп, жыбырлап, бұрқ-бұрқ қайнағандай түбінен бүлкілдеп жатқан көп бастаудың біріне аузын тықты. Биіктеу келген қызыл жар етегінен шығатын бұл бастаулардың кейбіреуінің айналасын өткен-кеткен жолаушылар таспен, балшықпен қоршап, кішкене көлшік етіп қойған еді. Оның бірінен Құрбанның ауыздықты аты сораптай бастады, Қаранар мен Кенжеғұл да жерге үнсіз жалп-жалп қона берді.

	Бұлар да, аттар да әбден қанғанша ішті. Күнұзақ бәрінің де қаны кепкен-ақ екен. Мұздай суық тәтті су әрқайсысын-ақ дүр сілкіндіргендей. Адамдар ішіп қана қоймай, беттерін де жуып, шәйініп жатыр. Осы екі ортада күн әбден кешкіріп, көз байланды.

	Түнек түн қара жаулығын әлемге жауып та үлгірді. Аспанда ай да, бір шөкім бұлт та жоқ.

	– Ал сонда кек аларың Тоқатай болғаны ма? – деді Қаранар Құрбанға жақын барып. Оның даусында әлі де Құрбанды менсінбей тұрғандық бар еді. Құрбан оған ашуға толған шікірейген денесін күрт бұра қарады.

	– Айттым – бітті. Бүгінгі түнді сол соқырдан бастаймын дедім ғой!

	Қаранар бөтен сөз қозғауға үлгірмеді. Осы бұлақ суын кесіп өтетін керуен жолымен келе жатқан біреудің тысыры, одан соң ирелеңдеп қараңдаған бейнесі көрінді. Бұлақ басындағы үшеу елегізе жым болды. Түн қараңғысында сығалай дыбыс келген жаққа қарасты. Көп емес, бір ғана түйелі адам. Жолаушы ешбір қаперсіз екен. Ол өзінше жайбарақат, тіпті ыңылдап ән салып келеді.



	Мақтанасың біреуге мақтасын деп,

	Шаужайымнан ешбір жан қақпасын деп,

	Сен кеткесін артыңнан күліп қалар,

	Ант ұрғаннан құдайым сақтасын деп.



	Бұл ән иесі Тоқатай еді. Бағана Құрбан екеуінің арасында болған бір емес, екі дүркін қақтығыстан кейін өзінен-өзі қатты ренжіді. «Апырым-ай, ұят болды-ау. Біреу-міреу естісе не бетімді айтам. Осынша жасқа келгенше ешкімге сене көрмеген Тоқатай айдалада кездескен Құрбанмен төбелесіпті. О да алжыған екен дейді ғой енді».

	Тоқатай осылай көп қынжылды. Көз алдына Құрбанды елестетті. Оның басына тиген шыбықты есіне алған сайын тіпті бейжай болды. Солқылдақ шыбық дәл өз басына тигеннен жаман қиналды. «Мал ашуы – жан ашуы» деген сөз бар еді ғой. Құрбан қызыл қоспақты көрген соң шыдамай кеткен шығар. Түйенің тәуірін – «Жампоз», жылқының жүйрігін «Тұлпар», сүтті сиырды – Тыңжы, жақсы қойды – «Құтпан», «Келепан» деп өскен елміз ғой. Жампозын көріп ашынған бай баласын ұрмай-соқпай-ақ бір жолға шыдап қалсам нем кетер еді!»

	Өзіне өзі ренжіген Тоқатай талай жерге дейін іштей толқып келді. Соңынан бірте-бірте басылып жоғарыда қат-қабат әңгіме етілетін сұрапыл күндерді кезек-кезек есіне түсіріп, талайларды қанға бояп, талайлардың өмірін үзген жаулар жайлы ойлады. Со бір өліспей берілмеген шайқастардың бел ортасында жүрген жалғызы Сейітті де көп-көп есіне алды.

	Әйтеуір, бүгін осы ұзақ жол үстінде жалғыз келе жатқан Тоқатай не-не сұмдық ойларға кетті ғой. Бәрі де қияметтің қыл көпіріндей алмағайып нәрселер екен, «Апырым-ай, соның бәрінде де осы Құрбан бастаған оның бұрынғы малшы-малайлары, тіпті анау заңғар қас кедей Қаранар болды дейді ғой Сейітжаным. Сол рас па екен?» деп те бағана бір әзірде біраз толғанып еді. Жаңа тағы да соны ойлап кетті.

	Тоқатай сәлден кейін бәрін қойды. Кеш те батып бара жатты. «Қазір Қасқабұлаққа жетем. Одан ары бір қыр ассам болды, ауыл».

	Ол өз бақытына, балаларының келешегіне көз жібере бастады. «Сонша несіне қиналам. Әуелі ақылы болса Құрбанның өзі ұялуы керек еді. Тәртіпсіз, ұятсыз екен өзі. Түйесін тартып алған мен бе екем, өкіметім алып берді емес пе? Өй, басбұзар әумесер күшік! Өзінде ой дегеннен түк жоқ екен ғой. Әкесі сондай еді. Одан туған бала не болатын еді. Егер алдында айдаған малы болмаса көрер ем бұларды!

	Келе-келе Тоқатай көңілдене түсті. Өзінше ыңылдап ән салды. Екі адамның басы қосылған жерде әу деп ауыз ашып көрмесе де, жеке өзі жүргенде оның ыңылдап өзінше бір мақамға басып, өлең айтып та кететін. Содан кейін өзі жарататын бірер күй тартып, жаны жадырап орнынан тұрушы еді.

	Жапан дала, құла түзде қой соңында таяғын сүйретіп өмір өткізген талай жылдарда сол ыңыл қарттың жан серігі болған. Түйенің бір қалыпты ырғағына тербеліп, қарт есіне түсе кеткен жоғарыдағы бір ауыз өлеңді сүреңсіз қоңыр даусын көтере түсіп, қазір де айтып келе жатыр еді.

	Әнді де, дауысты да таныған Құрбан атына қарғып мінді де, түйенің алдынан тасырлата шауып шықты. Оның соңынан қалған екеуі ат қойды. Қарттың даусы кілт үзілді. Лездің арасында өзін бір емес, сау етіп шыға келген үш атты адам қоршап алғанын аңғарды. Денесі мұздап, жүрегі су-су етті.

	– Кімсіңдер, жөндеріңді айтыңдар? – деді қарт ішінен шошына тұра. «Әлгі бүлікші дегендер осылар болмаса еді!»

	– Тағы да Құрбанбысың? Ім-м... Жолымды тосқан екенсің ғой.

	Апыр-ай, сен бүгін сонша...

	– Тостым жолыңды, иманыңды айта бер!

	Тоқатай ішінен «астапыралла, астапыралла» — деп күбірледі.

	– Қане, жүр былай! – деді Құрбан киліге жақындап. Ол дереу қызыл қоспақтың бұйдасын Тоқатайдың қолынан жұлып алды да, бастау тұсынан бұрылып, жолсыз даламен, түн сілемінде алыстан қарауытқан терең жылғаға қарай жетектей жөнелді. – Сен шыңдалған болат едің. Қазір көрейін біраз тезге салып.

	Қаранардың кеңк-кеңк күлген даусы естілді. «Шыңдалған болат». Иә, мына шалға осылай деп күліп отыратын марқұм нағашым!»

	– Әй, жолың кесілгір, менің жолымды кесіп қайда апарасың. Қанымды ішпексің, қанқор! – деді Тоқатай бұйдаға ұмтылып. Бірақ, қолы жетпеді. – Бұ несі-ай, о, тәңір соқыр, қоя бер деймін, босат деймін бұйданы! Әке көрмегір, әкеңдей адамды бүгін сонша әуре ете бердің ғой!

	– Ой қақбас, құтырған балшайбек дейді. О, залым!

	Арт жақтан келе жатқан Қаранар осы кезде түйеге жақындай беріп дойыр қамшымен оның сауырынан тартып-тартып өтті. Қызыл қоспақ «бах!» деп бір бақырды да, өзін жетектеп бара жатқан Құрбанның атынан қалыспай бүлкек қақты. Тоқатай кимелей кеп, түйесін ұрған адамға қарады. Түстеп тани алмады. Солқылдақ шыбығын сермеп қала жаздады. Бірақ, онысы жетер де емес еді. «Е, Құрбан жалғыз болмады. Қап, қасқырдың баласы қашан да қасқырлығын істейді екен ғой!»

	Кенжеғұл қара көрсетіп қатар жүргені болмаса, әлі бір әрекет көрсеткен жоқ. Түйеліге жақындамай, бүйірлей шеттеп келеді. «Сонда бұл шалды қайда апармақ? Шынымен-ақ Құрбан...» деп шын сезіктене ойлады. Көз алдына Сейіт елестеді. Бірі байдың, екіншісі малайдың баласы болғанымен құрбы-құрдас еді ғой. Ұялас күшіктей екеуі ойнайтын еді, ә? Кейде төбелесіп те қалатын. Сонда да Сейіт мұны ұрмайтын. Пәленің бәрін өзі жасап тұрып жазықсыз жолдасын жанына батыра ұратын да осы Кенжеғұлдың өзі еді. Бірақ, заман өзгерді. Сейіт қазір тіпті бөтен жан боп кетті. Дегенмен...

	Мына қызыл қоспақ үстінде қазір бір топ қасқырдың ортасында қалған салпаң құлақ кәрі ешкідей жалтаңдап, қай жерде ішекқарны ақтарылып жатарын білмей бара жатқан қарт екеуінің де әкесіндей адам емес пе еді? Қай кезде ол Сейіттен Кенжеғұлды бөтен санаған жері болған? Бірін айым, бірін күнім демейтін бе еді? Екеуін екі иығына отырғызып, талай еркелеткен күндері қалайша есінен шыға қойды? Кеудесіне мінгізіп, шалқасынан жатқанда ерке Кенжеғұл талай-талай осы шалдың аузына, ас ішіп отырғанда тамағына шаптырғаны есінен шыға қойды ма? Сонда қабағын шытып, тым болмаса бір рет ыңқ деп жаман сыр білдіріп пе еді? Жоқ, білдірген емес. Сейіт екеуіңнің ұсатқан дәретің маған қайта дәрі деп, күліп отыра беретін осы мейірбан әке – Тоқатай еді ғой. Түу, заман-ай!

	Осы кезде Тоқатай тағы да айғай салды.

	– Әй, Құрбан, сені жұрт сонау жылдары ел тонап, адам өлтірген басмашы сияқты болып кеткен дейтін еді. Соның рас па? – деді қарт. Құрбан үндеген жоқ. Жауап орнына қолындағы түйенің бұйдасын қағып, сілкіп қалды. Тоқатай енді өз сұрағына өзі жауап берді. – Үндемедің бе? Демек, жұрт бекер сөйлемегені ғой. Сөйтіп, ел тонап, жұртты зарлатқан басмашы болдым де, е, бәсе, бәсе.

	Мына бүгінгі түрің соны айтпай-ақ көрсетіп тұр.

	Қаранар түйені қамшымен тағы да ұрып кетті.

	Кенжеғұл ойын жалғады. – Рас-ау, Сейіт екеуміз арамызда болған сол күндер тіпті кеше ғана секілді еді. Бүгін қалайша естен шыға қойды? Өткен күнде белгі жоқ дегені осы болғаны ғой, сірә! Тоқатай қартайды. Сейіт, иә, Сейіт. Ол күннен күнге ер жетіп өзгере берді. Арада жыл өтті, Сейіт мүлде басқа адам боп кетті.

	Тым сезімтал, пысық Сейітпен бірге өзі де ер жетті. Біраз жыл қатар оқыды. Содан... иә, өзгерістер, саяси кезеңдер, тап күресі басталды. Екеуі осы күндерде біржола ажырасты. Жамал, ах, сол сұлу! Алғашқы махаббаты болған Жамалды Кенжеғұл қандай жақсы көруші еді? Қыз да мұны ұнататын. Рас, ұнататын. Оған Кенжеғұл кәміл сенген. Жамалға бетпе-бет кеп еш нәрсе айтып үлгере алмаса да біледі. Бесік кертпе қалыңдығына оның бір-екі рет жазған хаты да болған. Оған Жамалдан жымиған күлкісі арқылы алған жауабы куә. Әттең, қат-қабат келген күндер-ай. Әйтпесе... мүмкін осы бір шақта Жамал Кенжеғұлдың жанында... Түу... Бірақ, сол қыз қайда қазір? Иә, ол қазір Сейітте. Олар мүмкін...

	Осы жерге келгенде Құрбанның даусы қатты шықты да, Кенжеғұлдың ойы шорт бөлінді.

	– Жетер, құрметтен кенде болған жоқ шығар, бұл залым! Ендігісін жаһаннамға барған жаны көре жатар, – деп шаңқылдады ол. Сол замат түйенің бұйдасын жерге тастай берді де, артына бұрылды. – Ау, барсыңдар ма?

	– Астапыралла, астапыралла! – деген Тоқатайдың үрейі мен ыза араласқан мұңды үні естілді. – Астапыралла, е, жасаған бұл нең еді тағы? О, Құрбан, жаһаннам сенің орның, маған оны бағыштама. Тозақ отына күйетін сенің, ана сенің алдамшы бетің, қанішер басмашы! – деп қарт соңғы сөздерін тым анық және ызалана айтты. – Ата безер басмашы екеніңді маған көрсетпе!

	Ай-шайға қараған Құрбан жоқ. Қаранар да бұл кезде қызып алған екен. Қынабынан суырған қылышын серт ұстаған оның, әсіресе, қарттың «басмашы» деген сөзінен кейін қаны қайнап шыға кеп еді. Ол лауазым Құрбан ғана емес, өзіне де тиіп жатыр ғой. «Басмашы» деген сөз естілген де әсіресе, осы соңғы бір жылда өздері басып өткен ел мен жердің адамдары түгілі, әрбір грамм топырағы мен әрбір қиыршық тасына дейін дірілдеп тұратын болған. Бұл атауды естігенде бесіктегі бала шар етіп оянады. Ірі тұяқты малдардың құлақтары елеңдеп, оттан қалады, қоралы қой қасқыр көргендей дүркіреп қашады. Бұл сыр бүлікші бай-кулак Құрбанның ғана емес, оның әңгүдік кедей, қара күштен бөтен ойлар ойы, түсінер сөзі жоқ Қаранардың да өлмей ашылмайтын сыры. Қазір ол бәрінен бұрын Кенжеғұлдан сескенеді. Тәшкеннен бірнеше күнге ғана келген студентке бұлар «басмашы», «бүлікші» деген пәлелер жайлы айтқан емес. Бір-екі рет ежіктеп сұраған Кенжеғұлға бұлар «ондай құралды отрядтың болғаны рас. Бірақ, өздері бірге жүріп қатысқан емес. Тек тілектестік білдіріп андасанда қонаққа шақырып сыйлаған. Бір реттегісін өзің де көріп ең ғой. Қазір Тоқатай түйеден түскендей етіп Құрбанды «қанішер басмашы!» деп салды. Сонда: «Ой, мынау қаудыр шал!» деп қалды Қаранар да. Ол түнеріп біраз үнсіз қалды да, кенет бұрқ етті.

	– Жетер! Босқа бақылдай бермесеңші сен пақыр! – деді күжілдеп.

	– Ой, сен кімсің-ей, жұрт не дейді-ей? Бұл несі, ә? О, тоба! – деп Тоқатай даусы дірілдеп, шын-ақ қауіп төнгенін сезіне өксіді.

	Қаранардың басы айналып, айнала төңірегі бұлдырап кетті. Ол мұндай кезде өзін-өзі ұмытатын. Нағыз қасқыр мінезді бір мойын қырыс түйе үстінде жан-жағына жалтақтап тұрған қартқа ұмтыла бастады ды:

	– Шөгер түйені. Өлер алдында айтарың болса, айтып қал! – деп бұрқырады. Қызыл көрген аш жыртқыштай есінен мүлде адасты. Көздері қанталап, алдындағы жемтігін алып жемей тынбайтын қалыпта тұрды.

	Тоқатай түйеден түспей, айналасына назар аударды. Өзін Қасқабұлақтың терістік жағындағы Жындысай атанған терең шұңқырға әкелген екен. Қараңғы түнмен үндескен бұл сайдың тарихы оған мәлім. Тіспайдың малын баққан көп жылдар бойы осы жындыдан көрген азабы аз емес-ті. Абайсызда ішіне кіріп кеткен ұсақ малды кейін қайтарып алу дүниенің қиыны болатын. Жыраларына сан қилы тікенді шөп өсіп, онысы тұтасып, біріне-бірі жармас ұйысып тұратын сай іші тапа-тал түстің өзінде қорқынышты-ақ еді. Әр қилы жыртқыш аңдардың ұясы да табылатын. Сондықтан да Жындысай атанған бұл сай қазір Тоқатайдың көзіне бұрынғыдан да суық, қараңғы – нағыз жын-пері ұясындай боп көрінді. Тоқатай ішінен тәңірі атын атап әлдене деп күбірлей берді.

	– Кенжеғұл, сен неғып сілейіп тұрсың. Шөгер ана түйені! – деп бұйырды Құрбан. – Сенің кежегең неге кейін тарта береді осы, ә?

	Кенжеғұл қарттың маңына жуымай, анадай жерде, ат үстінде бүрісіп тұр еді. Қазір ағасы оның атын атап ұрысқанда ол жаман састы. Ұялып жерге кіріп кетердей боп тұрды. Ал, Кенжеғұл деген есім құлағына жылы естілген Тоқатай елең етті.

	– Ау, Кенжеғұл! Кенжеғұл дедің бе? Кенжежан? – деп қарт екі-үш рет айғайлады. Жүрегі жылып, өшіп бара жатқан шырағы қайта жанғандай елжіреп кетті. – Шырағым Кенжеғұл, сен де осында ма едің? Келе ғой, келші бері. Сейітжанымның ұяласысың ғой. Мына ағаң маған не дейді! Бүгін күн бойы алды-артымды орап, қайта-қайта не үшін шығып жүр? О, айналайын өлейін, Кенжежан, үлкен жігіт болдың ба? Кәтте оқу оқып жүр деуші еді Тәшкенде, келіп қалған екенсің ғой. Кәне күнім, қайдасың, жақындашы маған, өзің айтшы турасын, бұл не сыр? Жаным балам-ай, мен сені осылай көрем деп ойладым ба екен! Сейіт екеуіңді...

	Қарт ар жағын айта алмай тоқтады.

	Кенжеғұл ары да, бері де жылжи алмады. Ат жалына басын сүйеді. Сейіт есіне қайта түсті. Жалақтаған жас жігіттің осы бір жолда берекесі кете берді. Желі оңынан тұрмады. Таңертең атқа қонған сағаттарда ол мүлде басқа еді. Арқа сүйер азамат ағаларының, тіпті қазақ айтатын «жалмауыздай, әрқайсысы жалмауыздай» бәйтеректерінің панасында кез келген жауын жұлып жердей қатал болатын. Ал қазір... Әсіресе, Тоқатайды көрген соң райдан қайтып қалды. Тұла бойы түршігіп, жүрегі лүп-лүп соғып тұр.

	– Айналып кетейін, Кенжежан, шынымен-ақ анау қараңдап тұрған сенбісің! Жат боп кеткенің бе, дереу-ақ. Жақындашы қасыма, Сейітім деп бір сүйейін бетіңнен. Сонан соң айта бар Сейітке. Бірақ, маған істегендеріңді оған қайталамаңдар, – дегенде Тоқатайдың даусы тіпті дірілдеп кетті. Кемсеңдеп сөйлей алмай тұтыға бөгеді. Сәл тұрды да, қайтадан өзін игеріп, сөзін жалғады. – Ол өмір сүрсін, Сейіттің көрері әлі алда. Әттең, әттең-ай жалғызымның үйлену тойын... – Қарт және алқымына бір зат тұрып қалғандай тоқтады. Және сөйледі. – Жарайды, келмедің бе, ендеше өзім-ақ, – деп, Тоқатай қолындағы шыбығымен жерде шұбатылып бос жатқан бұйда жіпті іліп ап, қызыл қоспақты шөгерді де, жеңіл денесін ширақ ұстап, жерге түсті. – Ал, міне, не істемексіңдер? Талай беріңдер, алдарыңдамын! Кенжежан, науада ала алмай жүрген өшің болса, енді, міне, сен де ал келіп!

	Құрбан мен Қаранар аттарынан секіріп, секіріп түсіп Тоқатайға жақын барды.

	– Қарашы балшайбек әкесінің зарлауын! Құдай сол итіңді осылай етіп қолыма бір түсірмей-ақ қойды ғой. Мен онда кесамал Сейітіңе әкесін Үшқорғаннан көрсетер едім! – деп, Құрбан қартты иығымен қағып жіберді. – Ия, шыңдалған болат! Немене, саған да жан керек пе еді?

	– Мені сен қақсаң, сені құдайым қақсын. Аллатағаламның көзі тура. Сені табады ақыры. Сейітіме түк те ете алмайсың. Сен емес, ол жетеді түптеріңе. Осы сөзім естеріңде болсын, залымдар!

	Осыны айтты да, Тоқатай кіп-кішкене кеудесін жоғары көтеріп қайсарлана тұрды. Оның бұл тұрысынан кісі: «Ал, не істемексіңдер, өлтірсеңдер де басымды енді имеймін. Кезінде күнім үшін иіп ем, бұл күнде заман менікі, имеймін, имеймін! Көп болса жанымды аларсыңдар. Қазір менің өшімді сендерге жібермейтін елім де, өкіметім де, тіпті, өздерің атынан қорқатын кемсамал балам да бар» дегенді еріксіз ұққандай еді.

	Шалдың мына тұрысынан секем алған Құрбан мен Қаранардың денелері өзінен өзі дірілдеп, жүректері су-су етті.

	– Естимісің? – деген Құрбан өз еркінен тыс Қаранарға қарап күбірледі.

	– Менің өшімді елім, өкіметім, кемсамал балам алады, дейді. Ім...м! Айтамын ғой! Айтамын ғой, бұл, тіпті, күшейіп кеткен!

	Қаранар дірілдеп тұрған. Құрбанның бір сөзін естісе, екіншісін естімеді. Жұдырықтай қаңбақ шалдың аузынан шыққан сөздер оның зәре-құтын қашырған. Құрбан үнсіз тұрған Қаранардан бетін бұрды. Лажы қалмаған ол енді ызалана үн қатты.

	– Әй, қураған қу кедей. Өліп бара жатсаң да тіліңді тартпадың. Демек, сен күштілігіңе берік сенген екенсің, – деді.

	– Сенгенмін, сенемін де. Оны басмашы сен де біліп тұрсың! – деп, Тоқатай шүйкедей денесін тік ұстап, кеудесін көтере түсті. «Басмашы» дегенді естігенде есеңгіреп тұрған Қаранар қатты ұйқыдан шошып оянғандай селк етті.

	– Қысқарт! – деп ақырды. Оның гүр еткен даусынан аттар үркіп секіріп, Жындысай іші солқ етті.

	– Айттым ғой, сенімі күшті-ақ жаманның. Ия, сенгенің әлгі жұрт аузында «Болаттың сынығы» деп мадақталып жүрген балаң ғой.

	– Иә, сол. Түптеріңе жетеді. Иә, мен оған құрандай сенемін.

	– Ендеше, – деп, Құрбан шыж-быж болды. Артына бұрылып Кенжеғұлға айғай салды.

	– Әй, жетесіз неме, сілейіп неғып тұрсың?

	– Оның түрі жаман. Тіпті, үн де қатапай қалды ғой, – деп гүрілдеді Қаранар.

	– Әй, су жүрек қоян, – дейді Құрбан.

	Кенжеғұл сонда да жауап қайырып, ағалары қасына келген жоқ. Құрбан күйіп-пісті.

	– Мен саған айтып тұрмын ғой, Кенжеғұл! Мына аттарды.., – деді. Бірақ ағасының дәрменсіздігін сездірген сол бір қатал үніне де Кенжеғұл қозғалған жоқ. Үн-түнсіз қатып қалған. Екі атты Құрбан мен Қаранар айқастыра байлай салды. Сөйтті де, осы екі ортада әлгі тәкәппар қалпынан тез өзгеріп құбылаға қарай отыра қап, алақандарын аспанға көтере жая түсіп, әлденелерді ішінен күбірлеп жылағандай, алласына мінәжәт етіп, зарлы үні шыққан шалдың ту сыртынан кеп тұрды.

	– Құдайға сыйынып жатыр. Қарашы-ай, балшайбек кемсамалдың әкесі аллаға мінәжәт етіп отыр.

	Ойы бөлініп, не істерге білмеген Қаранар Құрбанның бұл сөздерін онша тыңдай алмады. Қожасына жалт-жалт қарай берді. Қараңғы түнде: «Ал енді не істе дейсің?» дегендей болған Қаранардың қимылынан Құрбан сезік алады да, оған шұғыл бұрылды. Шал көп отырмай орнынан қайта көтерілді.

	– Жайратпай не күтіп тұрсың?! – деп ақырды Құрбан. Өзі сол замат кешелдеп қалған Қаранардан бұрын қимылдап, бұл кезде, жаңағы алғашқы қалпына кеп, кеудесін көтеріп тұрған Тоқатайдың аппақ шоқша сақалынан ұстады. – Ә, зорсынған соқыр, қақшаңдаған басыңмен қоса сау көзіңді де ойып алам деп едім ғой. Міне, сол сағат жетті. Бағана жер тар боп, желкеңді қия алмай кетіп ем, енді мият тұтар нең бар?

	Шалды Құрбан құлаштап тұрып қақ маңдайдан түйіп жіберді. Қанша дегенмен жасы қайтқан Тоқатай шыдап тұра алмады. Темірдей тиген Құрбанның қолынан ол шайқалақтап барып жығылды. Есеңгіреп қалған қарт сәл ғана уақыт созылып жатты да, кенет орнынан ұшып тұра Құрбанға ұмтылды. Ол жұмырығын түйген қалпы, бар пәрменімен бай баласына жақындай бергенде, тісін қайрап, көзіне қан толып тұрған Қаранар қылыш ұстаған қолын барынша жоғары көтеріп, қатты сермеп қалды. Тоқатайдың жұмырығы Құрбанға дарымады. Жойқын күшпен сілтеген Қаранардың қайраулы қара қылышы қарттың әлсіз, етсіз, қылдай қу сүйек мойнын баудай қиды. Оның басы жерге сабағынан үзілген алмадай ұшып түсті де, қалған денесі бір сәтке теңселіп тік тұрды. Сонан соң лап етіп сөнген жалындай қатты шіреніп қап, алыстан шаршап кеп, аяғы жеткен жерге жантая кеткен адамдай, ақырын қылжия барып құлады.





Он екінші тарау


	Жылан зәрі

	Сол күні сүйген қызы Жамалдың үйіне апарып қақпасына кіргізіп жіберген соң үйіне кеп жатқан Сейіт әкесі туралы әр қилы ойға батып еді. Иә, бәсе, қамқор әке қайда екен қазір? Бұл уақытқа дейін базардан оның қайтпауы қалай?

	Күнде желсіз шайқалып тұрған заман түрі мынау. Күнде қай жырадан тіміскі жау сілімтігі шыға келер екен, деп ойламайтын адам бұл төсте кем де кем. Кеше ғана бүкіл бір аймақтай елді жалғыз өзі билеп, үлкен-кішісін аузына қаратқан шоң желке шонжар байлар бүгін үйірінен адасқан аш қасқыр сияқты. Алыстан ұлымай, жақын кеп қораға шаппай өмір сүрер күннен олар қалған. Ұлығаны – совет өкіметін кемсітіп, жамандап, одан елді бездіргені; қапысын тауып қораға шапқаны – адам өлтіріп, үй тонап, мал-мүлік үшін қолдары қалт етпей қылмыс, күнә жасап, зұлымдыққа барғаны. Адамдар арасында наразылық тудырғаны.

	Сондай адам тағысының қолына түсіп қалмады ма екен, Тоқатай?

	Бірінен соң бірі құйын қуғандай көз алдынан өтіп жатқан оқиғалары, күндер зұлымдығы есіне түскен сайын Сейіттің жүрегі дірілдей берді. «Апыр-ай, бұл өзі қалай болды, ә? Несіне жібере қойып ем! Апалаң-топалаң кез екенін ұмыттым ба? Бөтен ұмытса ұмытар, апырым-ау, мен ұмытатын уақыт әлі жеткен жоқ еді ғой! Басқан ізімді аңдып жүргендер аз ба еді? Соларды біле тұра балалық па, шалалық па?

	Сейіт ойлаған сайын тереңдей берді. Көз алдына қай-қайдағы күндер оқиғасы келді.

	...Әке таяғын сол күні Сейіт ауру әкесін аяғаннан ұстады. Қаршадай боп қой соңынан ерді. Ыстық аптап тиген сайын удай ашыған жаралы денесі тызылдап ауырды. Әсіресе, терлеу деген қандай жаман еді. Айналасы көгеріп, қабыршықтанып тұрған жараға ащы тер кеп құйылғанда Сейіт тіпті жер басып тұра алмады. Көгалға жата қап жан рақат табайын деп еді, жаман киімдер бітеу жарасына тиіп бұрынғыдан бетер ауыртты. Еріксіз орнынан қарғып тұрды. Қатты қиналған Сейіттің қатқан қайыстай арық денесінен жан тер шықты. Бәрінен сол жаман болды. Тұз құйғандай тызылдаған жараның азабынан ол айдалада ес-түссіз пенде боп тұрды. Тіпті, кейде есі ауып, көзінің алды бұлдырап, құлап бара жатқандай да боп кетеді.

	Бірақ, Сейіт онда да жыламады. Терең сай ішін қапталдай өріп жайылған қойлары соңынан бір елі қалған жоқ. Шашау шығып, бөліне сумаңдаған кейбір шошақай ешкілердің басын қайырып, тобына қосып отырды.

	Нағыз шаңқай түс кезі еді. Сейіт еріні кезеріп кеткенін сезді. Ол көже ішіп, сусындағысы келді. Қабақтың аузын тығындап құйылған бидай көженің суы есіне түсіп, бір-екі рет тамсанып, сілекейін жұтты. Ана қолынан құйылған көженің ашыған қышқылтым иісі мұрнына келіп, тамағын жыбырлатты. Сейіт сыртын құрым киізбен қаптаған, ішіне екі литрдей суық зат сиятын монды қабақтың аузынан көже суын қылқ-қылқ жұтты. Күн қанша ыстық болғанымен қабақ ішіндегі бидай көже сұпсуық екен. Былай да ішіне күн ыстығын жуығарада өткізбейтін монды қабақтың сыртынан кигізбен қаптап, оны оқта-текте суға бір батырып алып жүрген соң қабақ ішіне құйылған зат мұпмұздай боп тұра береді екен. Сейіттің көзі жарқ етіп, жас денесіне күш кіріп, кірелі-шығалы боп тұрған ақыл-есі де қалпына келді. Маңдайынан, тұла бойынан шіп-шіп тер шықты. Өзі ашып тұрған тән жараларын ашыта түскен секілденді. Бірақ, Сейіт оны елеп түршіккен жоқ. Қабағының ағаштан жасап сыртын шүберекпен ораған тығынын қайта тықты да, ақырын жылжи жайылған малдарын түгендегендей, қой-ешкілерінің әр тұсына көз қырын салып тұрды. Жаралы жеріне тиіп, ашыта ауыртқан киімін сыртына қолымен ақырын ұстап көтеріп қойып, сәлде болса жан рақат тапқандай дамылдады.

	Тағы да алға жүрді. Біразырақ аяңдап барып тоқтады. Отырып аяғын сәл суытып алғысы келді. Жоқ, өйте алмады. Бітеу жаралары ауырып қинайтынынан шошынды. Өзінше амал ойлап тапты. Бір қолына ұстаған әлгі көже құйған қабағын жерге қойды да, екінші қолындағы әкесінің таяғына еңкейе, бар салмағын таяққа арта сүйенді. – Иә, бұл өзі, – деп қуанып кетті. Аяғына салмағы түспей, белі де сәл жазылып, жаны кіріп бара жатты.

	Сол сәтте қанша тұрғанын Сейіт байқамады. Әйтеуір ыс-ыс еткен бір оқыс дыбыс оны селк еткізді. Ол құлағын қадап, жанжағына елеңдеді. Анықтады да. Өзі тұрған жерден екі-үш метрдей жерде жазда жаңбыр суы жырған жыра бар екен. Ысылдаған дыбыс сол жерден келіп тұр. Сейіт қолына таяғын, егер қажет бола қалса деп, әзір ұстап, алға жүрді. Жыраның ішіне ақырын сығалап көз тастады. Мәссаған!

	Сейіт ұп-ұзын түсті суық қара шұбар жылан мен қол тоқпақтай жұп-жұмыр кесіреткі екеуі шарт та шұрт айқасып, алысып жатқанын көрді. Бірін бірі шайнап, бірін бірі жұтып қоярдай ұмар-жұмар екен.

	Жүрегі дір етіп, тіпті тұла бойы шымырлаған Сейіт, әдейі біреу кеудесінен итеріп қалғандай, кейін қарай шегініп кетті. Дегенмен сәл жүрегін басып алған ол, жырада болып жатқан шайқасқа, тағы да жақындай бере мойнын созып сығалай қарады. Төбелес сол қалпы екен, біріне-бірі ысылдап, ызыңдап ұмтылмаған жылан мен кесіреткі еш нәрсеге қарар емес. Тістесіп, тіресіп тұрады да, енді бір кезде қайтадан шарт-шұрт айқасқа кетеді. Қимылдарына көз ілесер емес.

	Болып жатқан қызыққа көзі үйреніп, батыл қарауға жүрегі де дауала бастаған Сейіт енді олардан шошымады. Тастап та кеткісі келмеді. Жаңа ғана тер құйылып ашып, ауырған тұла бойындағы бітеу жаралар азабын ұмытып, тіпті, көз алдынан таса етпеуге тиісті бай малын өз бетімен жіберіп, мына майданға есі ауа қарады.

	Солай тұрған ол қатты сескенді. Өзін орап алған қара шұбар жыланның қысымынан босап, сыртқа атып шыққан кесірткі тура Сейітке қарай жүгіріп келе жатты. Сейіт шошып кетіп, кейін серпіді. Күрт қимылдап үстіндегі жаралары тызылдай ауырып кеткенін де сезбей, артқа қарай бірнеше қадам шегініп барып тоқтады. Бұл кезде әлгі кесіреткі де жақын маңда жеке-дара боп өскен бір түп қалын көк шөптің түбіне жетті де тоқтады. Дереу әлгі шөпке тыпыр-тыпыр аунай бастады. Шөптің дәл ортасынан жата қалып олай да, былай да аунағанына көз ілеспеді. Содан кейін ол бір түрлі сілкігендей керіліп-созылды. Тып-тыныш тұрып дем алды. Бәрі де аз ғана бір уақытта өтті де, кесіреткі қайтадан жаңағы жыраға қарай зымырады. Сейіт артынан жүгіріп кеп қарады. Екеуі қайтадан айқаса кіріскен екен. Тағы да сол ысыл, тағы да шарт та шұрт.

	Олар осылай көп алысты. Бірақ, төбелес шартын тек кесіреткі ғана бұзып отырды. Ол мезгіл-мезгіл жыланның өзін орап алып деміктіре бастаған қысымынан жан таласа әрекет жасап босанып шықты да, жаңағы бір түп көк шөпке келіп жатып та, тұрып та аунады. Азырақ тып-тыныш қозғалмай тұрып дем алды. Содан кейін жылан қалған жыраға қарай қайтадан тартты. Бұл барысымен сол баяғы шайқас қаз қалпында және қайталанып жатты.

	Сейіт кесіреткенің қайта-қайта әдейі барып аунап күш алып қайтып жүрген шөп сырын білгісі келді. Сөйтсе ол кәдімгі адыраспан деп аталатын шөп екен. Сейіт қолындағы таяқпен әлгі шөпті қағып жіберіп еді, дәл түбінен қирай құлады. Қызықсынған Сейіт таяғымен іліп алып оны анадай жерге лақтырып жіберді де, өзі қайтада барып жыра ішінде болып жатқан шайқасқа көз тікті. Бір кезде кесіретке тағы да жыланнан қашып шықты. Және де тұп-тура әлгі шөпке жетті. Олай да, былай да зыр жүргізіп іздей бастады. Шөптің орнына қайта келді. Сол жерді шыркөбелек бірнеше рет тағы да айналып шықты да, кілт тоқтап, әлсіреп дірілдегендей қыбырлап, бүкшиіп, сілейді де қалды. Сейіт аяғын басып барып, таяғының ұшымен ақырын ғана түртті. Қозғалмады.

	Енді қаттырақ нұқыды. Бәрібір былқ етпеді. Абайлап қараса сеспей қатқан екен.

	Сейіт таң қалып тұрды. Өліп қалған кесіреткені олай-былай аударып та көрді. Біткен. «Қап, обалына қалдым-ау. Демек, адыраспан шөбі жыланның уына бірден-бір дәрі екен-ау. Несіне жұлып тастай қойып ем!» деп тұрды Сейіт.

	Ол енді жылан жатқан жыраға қайтып келді. Оқтын-оқтын айыр тілін сумаңдатып тастай түйілеген жылан жиырылып жатыр екен. Сейітті көріп ыс етіп, басын көтеріп қарады. Дереу өзінен өзі ісініп кеуіп бара жатты. Адамға атылайын деп тұрған зұлымнан шошынған Сейіт еріксіз кейін шегінді. Оның көз алдында кешегі Тіспайдың ашулы түрі елестеп кетті. Қып-қызыл боп ісініп алған бай дәл осы жылан сияқты ысқырып тұрған. Әкесі Тоқатайды былшиған семіз денесіне кысып та өлтіре салғысы келгендей еді. Бірақ, қолындағы жылан тіліндей сумаңдаған қамшы оған оңдысолды сілтеуіне жақсы боп шықты.

	Солай бір қиялға беріліп кеткен Сейіт өз әкесіне улы жылан зәрінен зақымданған жәндік секілді көріп тұрды. Оның зығырданы қайнап, ашуланды. Жазықсыз кесіреткенің бойына уын жайып өлтірген жыланнан өш алғысы келді. Кенет оның көз алдында тіпті жырада жиырылып жатқан жылан емес, Тіспай байдың дәл өзі секілденіп кетті. Сейіттің одан өш алмай тынбаймын, деген серті бар. Қазір соның бір реті келіп тұр.

	Жан-жағына жіті көз салған Сейіт анадай жерде жатқан, үлкендігі адамың басындай, бір тасты байқады. Ешбір тоқтаусыз барды да, оны көтеріп алып, жыраға қарай беттеді. Жылан қазір созылып жәйімен жылжып барады екен. Тілі жалақ-жұлақ етеді. Сейітті көріп жиырыла қап, тағы да басын көтеріп ісіне бастады. Бірте-бірте тіпті жуан тартып бара жатты. Түймедей басы дөңгеленіп кеткен. Қап-қара көзінің айналасы әжімденіп, зәр шашып, адамның үрейін ұшырып тұр.

	Қолына ұстаған тасын Сейіт дәлдеп тұрып жіберіп қалды. Үп-үлкен тас жыланның қақшиған басын қайыра, жерге жаныштай тиді. Оның қалған ұзын денесі ұмар-жұмар болды да қалды. Басы езілген, бірақ, әлі өліп бітпеген дене жан тәсілім жасап өзін олай да, былай да ұрды. Шұбалаңдаған ұзын шұбар дене тасқа сарт-сарт тиеді. Мыңқ етпес тас жыланның басын басып жерге жабысып жатыр.

	Жыланның өлеріне әлі күмәнді Сейіт және тас іздеді. Тағы да әлгіден гөрі үлкенірек біреуін тауып келді. Алғашқыдағыдай емес, қазір бұрылып қалған жыланның құйрық жағы ғана қыбырлап жатыр екен. Сейіт ойланып тұрмай дәл белің болар, деп тасты лақтырды. Ойлаған жерінен былш етті. Жыланның басы мен орта белі екі тастың астында қалды. Сейіт өзіне риза бола бір күрсінді де, бұрылып жүре берді. Қой-ешкілері енді ғана есіне түсіп, аяғын асыға басты.

	«Пәлем, сені де осылай мылжалар күн туса!» – деп барады бала. Онысы Тіспай. Көз алдында соның былшиған сары, үнемі ісініп және тигенге тиіп, тимегенге дәретін шашып тұратын арсыз келбеті. «Иә, пәлем, тұра тұр. Қолымнан еш нәрсе келмеген күнде үйің күйгір залым, әлі үйіңді өртермін!» дейді ол тістеніп.

	Жолында қалған монды қабағын бір қолына ұстаған Сейіт әлдеқайда ұзап кеткен мал соңына бара жатты. Осы сәтте ол киімдері қажап, тер ашытып ауырған жараларын да ұмытқан. Біресе көз алдына жылан мен кесіреткі төбелесіп, біресе Тіспай мен қазір қара шайласы ішінде қозғала алмай жатқан әкесінің кешегі мүшкіл халі елестеді. «Жылан зәрі жайылғандай тәніне; Ер қартаяр жары жаман жолықса!» деп, әкем кейде ыңылдап ән салып отыратын. О не деген сөз, әке? – деп мен де бір ықылас қойып сұрамаппын-ау!

	Иә, мен бүгін әкемнің кешкі пәйіттерде домбырасына қосылып, өзінше ыңылдап отырып айтатын өлеңінің бір сөзіне түсіндім. Оным, «Жылан зәрі» дегені. Солай, жылан зәрі шынында да жаман екен ғой. Әне, әлгі бейшара кесіреткі лездің арасында өлді де қалды. Ал, сонда: «Ер қартаяр жары жаман жолықса» дегенін қалай түсінуге болар екен?

	Сейіт бұл сөздерді есіне алғанымен, оның мағынасына түсінуді ойлаған жоқ. Шынында осы бір ауыз рубаи – өлеңді шығыстың данышпан ұлы ақыны Омар һәйам бұдан он ғасыр жуық бұрын жырлаған еді. Бірақ халық бүгінге дейін жадында сақтап, айтып келді. Ал, ондай тарихты өзі түгілі, әкесінің де білмейтіні Сейіттің қазір пәруайына кіріп те шыққан жоқ.

	***

	Түннің бір уағында қайтып кеп, төсегіне жатқан Сейіт әлі ұйықтар емес. Кешіккен әкесі туралы ойлап жатып сона бір ащы күндерді де көз алдынан өрдіріп шықты. Содан бері соқыр Тоқатай атанған әке бүгін қай өрісте жүр? Әлде мені аңдыған біреулерге оның да қажеті боп қалды ма екен?

	Неге екенін Сейіттің өзі де білмейді. Әйтеуір, бүгін ұйқысы келмей өз алдына, оқтын-оқтын жүрегі суылдап, тіпті, кейде біреу әдейі тырнап алғандай, тыз-тыз етіп удай ашып кетеді. Соңғы бірер жыл ішінде Сейіт не бір сойқанды күндерді басынан өткізбеді. Өлім мен өмір беттескен қауіпті сағаттарды да көрді. Талай-талай өзіне көздеп атылған оқтан да аман қалды. Бірі асып кетсе, бірі жанап өтіп, тіпті қиын қылғанда денесінің бір жерінен сызып кетіп те жүрді. Соның бәрінде Сейіттің жүрегі мұндай болған емес. Дір етіп көрмеген. Ал, бүгін өзінен-өзі неге сыздайды? Көзін жұмса болды, әкесі кірпігі алдына кеп тұра қалатыны несі? Апырай, менің әкем қандай жауға керек болды екен? Кімге, ә? Құрбанға ма? Жоқ, әлде Қаранарға ма? Иә, тағы да кімдер бар еді?

	Сейіт осылай сан-саққа жүгірген ойдан арыла алмай жатыр. Колхоз құрылысының жауы – бүлікші бай-кулактар, олармен ауыз жаласқан сойыл соғарлары – иә, бәрі Сейіттің де жауы. Демек, жаңағы адамдар бекер жүрген жандар емес. Әсіресе, үй маңына дейін келіп, Сейіт пен Жамал екеуінің алдарын кесіп кеткен ақ нәрсе түйе ме, әлде бір шөкім бұлт па? Әйтеуір елес секілді жылт етіп өте шықты. Бірақ, адам жүрегін дір қақтырып, тыптыныш, сап-сау тәнге жылан зәрін жібергендей бей-жай етіп кетті.

	Жылан зәрі. Бұл да Сейіт өмірінде берік есте қалған нәрсе. Сона бір жылдары ол Тәшкенге оқу іздеп келді. Әкесі бар тапқантаянғанын ақша етіп, баласының беліне түйіп берді. Бірақ, оқу қайда, Сейіт барған мектептің барлығы ол жылғы сабағын тауысып қойыпты. Қайбір оқу орнына барса да естір жауабы сол. Кейбіреулер өзіне күліп, мазақтай сөйлейді. Бір мектепте мынадай да сөз болды.

	– Ой, өзің ерте туып, кеш қалған бала екенсің. Қазір оқу қайда! – дейді.

	– Бәсе, қайда оқу? – дейді Сейіт те оларға қарсы дау айтып. – Мен соны іздеп жүрмін.

	– Ә, солай ма? Ха-ха!

	– Рас, аға. Оқу іздеп жүрмін. Қайда барып оны табуға болады. Айтып жібермейсіз бе? Қайдан, ә?

	– Әй, балам, мұнда кел! – деп әлгі күлгеннен бөтен бір адам Сейіттің бас-аяғын шолып өтті. – Өзің қайдан келдің?

	Сейіт сұрақ иесіне қарады. Кең маңдайлы, кою қара мұрты бар, сақалын қырдырып тастаған, басына жап-жаңа ала тақия киген, қара костюмді, ақ көйлекті, жағасына қара галстук байлаған жігіт ағасы кісі екен.

	– Мен бе? – деп, Сейіт өзінен басқаға бұл сұрақтың берілмегенін біле тұра, солай қайта сұрады.

	– Иә, қайдан келдің деймін?

	– Ауылдан.

	– Ауылдан дейсің бе?

	– Иә.

	– Қалай, кім жіберді мұнда?

	– Осы мектепке ме?

	– Жоқ, қалаға деймін.

	– Оқуға барам деп, әкемнен сұрадым. Ол мені жіберді.

	– Аһа, дұрыс екен. Әкең бар ма?

	– Бар.

	– Өзі неге ертіп келмеді?

	– Ол келе алмайды.

	– Неге?

	– Қолы бос емес. Байдың малын бағады. Бай оны жібермейді. Былтыр да солай жібермеген.

	– Ім..м! – деп қара мұрт ойланып тұрды. – Түсінікті, балам, – деді ол енді мейірлене жымиып. – Өзің жақсы адам болайын деп тұр екенсің. Иә, сені...

	Қара мұрт ойланып қалды. Мұртын сипап-сипап қойып, Сейітке бір жақсылық істегісі келген адам түрін байқатты. Ол әлгі ха-халап күлген жігітке қарады.

	– Естідіңіз бе? Бала ауылдан келген. Оқимын дейді. Ал, сіз болсаңыз күлесіз. Тіпті, шайханада отырған адам секілдісіз.

	Оныңыз жараспайды.

	– Хоп мейлі, ғафу етіңіз, Тәшмат әкә.

	– Жоқ, мәселе менің ғафу етуімде емес. Әңгіме сіздің күлуіңізде боп тұр. Ауылдан келген, бұрын қала көрмеген бала екен. Тіпті оқу іздеп жүрмін деген сөздің өзі қандай жақсы.

	– Һа, тоғры! – деді, әлгі жігіт те сәл қызара қап. – Жүдә һам тоғры.

	Қара мұрт оған қарап жымия күлді.

	– Бәрекелді. Сіз бен біз мұндай жақсы қасіретке күле алмаймыз. Біздер ұстазбыз. Ұстаздың алдына шықпа, әріптестен кейін қалма, деген. Есіңізде бар ма?

	– Бар, Тәшмәт әкә. Әрине, мен сіздің алдыңызға шыға алмаймын. Ал, бұл інішек оқу іздеп жүр екен. Менің күлгенім оның өз уақытынан қолын кеш сермегені еді.

	– Дұрыс, – деді мұртты. Сонан соң Сейітке қарады. – Ендеше жігітім менің соңымнан қалма. Бір жерлерге барып көрейік. Мүмкін бір лажы табылып қалар.

	Осыны айтты да, Тәшмәт әкә есікке қарай жүрді. Сейіт соңынан еріп бара жатты.

	Енді ойласа Сейіт ескі шаһарға түсіп кеткен екен. Жыбырлаған үйлер, тап-тар жын көшелер не деген көп еді? Бірақ, бәрі де жақсы. Өз қызығы өзімен көрінеді. Шарсу деп аталатын көшеден трамвай ылдиға қарай тым қатты жүреді екен. Сейіттің есіл-дерті сол трамвайға ауған. Ішінде адамдар. Тіпті, өзіңдей ересек балалар да отыр. Шіркін, жұрт секілді бұ да солай жүрсе. Әттең-ай, қайда барып тоқтайтынын білмейді ғой, – әйтпесе...

	Енді байқады. Трамвайға қараймын, деп тоқтап қалған екен. Едәуір-ақ алға ұзап кеткен мұрт Тәшмәт ағай бұған күлімсіреп қарап тұрғанын көріп, қып-қызыл боп кетті.

	– Неге тоқтап қалдың? – дейді ағай.

	– Әшейін. Трамвайға қарап қалыппын, – дейді Сейіт.

	Екеуі де күледі.

	– Қалада пысықтау жүру керек. Көп алаңдай берме?

	– Жарайды, аға.

	Қара мұрт Тәшмәт енді Сейітке қайда келе жатқанын айтып кетті. Қазір Көкалташ деген жерден өтеміз. Бұл жерде бұрын балалар оқыпты. Бірақ, біздің қазіргі жаңа заманымыздың оқуы емес. Он жыл жөндеп бір сәлемхат жаза білмейтін, керек десе өзінің аты-жөнін де қағазға дұрыс түсіре алмайтын адамдар оқып шыққан.

	– Иә, алдап тұрған жоқсыз ба? – деді Сейіт қара мұртқа күлімсірей қарап.

	О да күлімсіреді.

	– Жоқ, сені алдап қайтемін. Бірі емес, олардың бәрі солай оқыған.

	– Туу, – деп, Сейіт жымың қақты. – Мен әлі дұрыстап молда алдын көргемін жоқ. Бірақ, хат – сауатым бар. Оқи да, жаза да аламын.

	– Молда алдын? Сендерде әліге дейін молда оқыта ма?

	– Енді кім оқытады? Бұрын балалар мешітке барып, сабақ алатын. Екі-үш жыл болды, ауылда мектеп ашылған. Оның да молдасы бар. Барып-келіп жүрген балалар солай дейді. Әйтеуір, әрқайсысы әр түрлі атайды. Біреулер ағай – мұғалім дейді. Біздің Тіспай байдың баласы Кенжеғұл молда дейтін. Бірақ, ол қазір ауылда емес, осы қалада үлкен бір оқу оқып кеткен.

	Өзің не деп атайсың мектептегі молданы?

	– Мен оның алдында барып оқып жүргемін жоқ қой.

	– Қалай. Сонда сен оқымайсың ба?

	– Оқимын. Үйде. Байдың баласының оқып тастаған кітаптарын тауып алып, далада қозы соңында жүріп оқимын. Кешке қарай ауылдағы сауатты балалардан білмегенімді сұрап аламын. Бірақ, бір жаманы менде қағаз-қалам тіпті кемтар болды. Содан төселіп жаза алмай-ақ қойдым. Көбіне жаңа қаріптерді саусағыммен ауаға жазып жүріп үйрендім.

	Тәшмәт ағаның көзі шарасынан шығардай аларып кетті.

	– Сенбей тұрсыз ба? – деді Сейіт оған қарап.

	– Түсінбедім. Ауаға жазып үйрендім дегеніңді айтамын. Сонда қалай?

	– Міне, былай, – деп, Сейіт сұқ саусағын шошайтып ауаға бір қаріптің таңбасын түсірді. Міне «а», міне «б», міне «т, с, р» деп ол ауаны тілгілей шұбыртып жазып кетті. Солай қаріптердің басын қосып, сөз жазамын. Күні бойы қозы соңында жүріп осылай оқимын.

	Бұлар Шарсуға келгесін әңгімеге қызығып көшеде тұрып қалған еді. Қара мұртты Тәшмәт аға қасындағының пысықтығына таңқала риза болды. Басын шайқап, таңдайын қаға берді. «Бұл баланың сауабына қалайын. Қазірше интернатқа орналастырып, күзде бір рабфакқа түсіріп жіберсе бітті, ар жағын өзі де ешкімнен сұрайын деп тұрған бала емес бұл».

	Көкалташтан өтіп Ескі жолға қарай жүрген сайын көшеде адамдар легі жиілей берді. Өзінен өзі соншалық ойға батып бара жатқан Тәшмәт аға кейде, тіпті, озып кетеді. Сейіт соңынан ере алмай, жете алмай келеді. «Апырым-ау, кең далада жүргенде менен жүйрік адам жоқ еді, қаланың тар көшесінде мына ағаға жете алмай қалғанымды-ай ә?» дейді Сейіт ішінен. Өзі терлеп те кетті. Бір көзі Тәшмәт ағада болғанымен, екінші көзі басқа жақта. Көше бойында неше түрлі нәрселер қалып барады. Шірікін-ай, тұра қалып көрер ме еді! Мына қара мұрт аға оларға тіпті көз қиығын да салар емес. Қайда бара жатырмыз? Ана бір нанның әдемісін-ай! «Шірмай нан, шірмай нан!» дейді оның иесі даусын көтере түсіп. Өзін азуға басар ме еді, ә?

	Қатар отырған адамдардың әр қайсысы әр түрлі тағамның немесе басқа бір нәрсенің атын айтып, «қане, келе қалың. Арзан бераман, арзан!» деп айғайлайды. Сейіт оларға еркін қарап, көз құртын басқысы келеді-ақ. Қап, мына ағаны-ай. Тым болмаса сәл ақырынырақ жүрсе қайтеді екен?

	Тәшмәт аға бір кез артына бұрылып, екі беті қып-қызыл боп келе жатқан Сейітке қарады.

	– Қазір адамның көп жиылған жерінен өтеміз. Адасып қап жүрме? – деді.

	«Адамның көп жерінен, – дейді? – Бұдан да көп болғанда... Апырай, құмырысқаның илеуі секілді ығы-жығы ғой мына жердегілердің өзі? Сонда онысы қалай екен?»

	Сейіт солай ойлады да қойды. Тәшмәт аға және алға жүрді. Ұзын бойлы, ашаң келген қара мұрт кісі өзінше ойлап барады. «Бұл балаға қазір бір ыстық тамақ жегізіп алайын. Содан кейін жолығатын адамға барсақ та үлгереміз», дейді ол ішінен.

	– Ұзын сирақты ағадан бір елі қалмай елпеңдеп келе жатқан Сейіт бір кезде адам дегенің жыртылып айырылған шаршы топқа кіріп кеткенін аңғарды.

	– Қалып қойма, бала. Айтпақшы, сенің аты-жөнің кім еді? – деп сұрады Тәмшәт аға.

	– Сейіт Тоқатаевпын.

	– Ә, атың да, фамилияң да жақсы екен. Әкең байдың малын бағады екен ғой.

	– Солай, аға.

	– Ім...м! Пәлемдер тұра тұрсын.

	– Кімді айтасыз, аға?

	– Байларды айтамын.

	– Олардан өш алатын заман бола ма?

	– Болғанда қандай. Асықпа, әліақ көресің.

	– Алақай! Менің жатсам, тұрсам ойлайтыным сол күн.

	Шіркін-ай, бір...

	Сейіт қуанғанынан көңіліндегі арманын айтып бітіре алмады. Есіне Тіспайдан, оның балаларынан көрген қорлығы түсті. Кеше ғана әкесінің көзін шығарған байдан оның өш алмай тынбаспын, деген іштей де, сырттай да еткен анты бар. Тәшмәт ағаның сөзі рас болса сол мақсатына ұзамай-ақ жетеді екен. Алақай!

	Қуанышы арта түскен Сейіт төмен түсіп бара жатқан көнетоз шалбарының ышқырын жоғары бір көтеріп қойып, қара мұрттың қатарынан, кейде соңынан қалмай келеді. Жыртылып айырылған шаршы топ ішінде не жоқ дейсің. Білегіне салып, неше түрлі киім көтеріп жүрген адамдар жол бермейді. Бәрі де: «Арзан сатамын, қане, келе қойыңыз. Міне, алыңыз?» деп жәй кетіп бара жатқан адамның қолына ұстата береді. Ол нарқын сұрамаса да: «Өз нарқыңызды айтыңыз, қанша бересіз?» деп те жылмаңдатады.

	– Ай, балақайым, доппы керакмі? – деп бір егде тартқан сатушы әйел сеңдей соғысқан адамдардың қақтығысынан Тәшмәт ағадан сәл қалыңқырап қалған Сейіттің алдына тұра қалды. – Ой, балақайым, қане киіп көр, – дейді тақиясын лып еткізіп баланың басына кигізе салып. Бетінде қара қылдан тоқып жасалған тор көзі бар. Оның ар жағынан өзі жұртты көретін сияқты да, ал өзінің бетін солай тұрғанда ешкім де көре алмайды екен. Содан ба, әйтеуір өзі мықты. – Уәй, балақайым – ей, доппының ярашқаныны қараң, ә. Патшаның баласы һәм сендей болмас. Уәй, қараң ә? Жүдә арзан сатамын. Қане, балам, нарқыңны айта қал? – дейді жабысып.

	– Мені жіберіңізші? Тақияның керегі жоқ, – дейді Сейіт. Бірақ, оның сол сөзін есітуді әдейі аңдып тұрғандай.

	– Е, болмасам, мына көйлекті ала қал, – деп екінші бір әйел оның бойына көк сәтен көйлекті өлшеп жатыр. Сейіт әйелдің қолын қағып жіберді.

	– Керек емес көйлек те. Еш нәрсенің маған керегі жоқ, – дейді ол тез сытылып шығуды ойлап. Сол екі ортада егде тартқан еркек оның қолына бір етікті ұстата салды.

	– Болмаса мұны ал, – дейді о да өзеуреп.

	«Алмаймын» деп азар да, безер болған Сейіт әрең дегенде әлгі топтан сытылып шықты. Сөйтіп, Тәшмәт ағаның соңынан жүгірді. Бірақ, басы айналып, тіпті дегбірінен адасып қалған ол бұл кезде қай жақтан келіп, қай жаққа қарай бара жатқанын да байқамай қалған. Және ойланып тұруға да уақыт жоқ. Дала баласы Тәшмәт аға осылай кетті, деп тартып берді. Шынында да ол алға емес, әлгі келген жағына, яғни артқа қарай кетіп еді.

	Сонымен, ең сенген асыл адамынан адасып қалған Сейіттің халі мүшкіл болуға айналды. Кімнен сұрайды? Және не деп сұрайды?

	Тәшмәт ағаны көріңдер ме, дей ме?

	Көптен бері-ақ Сейіт жылау дегенді ұмытқан еді. Қазір жыламаса болмайтындай. Ол көзінің жасын үнсіз іркіп-іркіп алды. Сөйтті де, басы ауған жаққа тартты. «Басар жер, барар тауым жоқ. Оқу деген не? Мектептердің бәрі биылғы сабағын бітіріп қойған.

	Енді қайттім? Қайтетіні бар, кетем елге!»

	«Елге кетем» деген сөз оның жүрегін тырнап алғандай тызылдатып жіберді. «Қайтқаны несі? Не бітірдім, деп барам? «Сорлы кедейдің баласы Тәшкенге оқуға кетіп еді, одан не шығар деп ең, оқи алмай қайтыпты» секілді сөзге қалам ба? Жоқ, енді өлсем де қайтпаймын. Керек болса бір мектептің қақпасы алдына барып жатып алам. Мейлі, менің үстімнен басып өтсін бәрі. Не оқытсын, не таптап өлтіріп кетсін!»

	Ішінен осындай шешімге келген Сейіт енді алаңдауды да, асығуды да қойды. Аяғын еріне басып келеді. Бір кезде шаршы топтан шығып әлдеқайда қарай асыға басқан адамдар арасында бұ да қаңғып жүргенін аңғарды.

	– Дар ойыны бүгін ерекше қызық болады, – дейді Сейіттің арт жағында келе жатқан жас жігіттердің біреуі.

	– Біламан, – дейді екіншісі.

	– Нені білесің?

	– Ол жерде әйелдер бетін ашады. Паранжысын отқа лақтырады.

	– Хош дең, ә? Бүгін біраз апа-жеңгелеріміз, қыздар жарық дүниеге бір еркін қарар екен дең!

	– Бәрекелді, ақылың бар екен.

	– Болмай сонша мені кім деп ең?

	– Хоп, мәйлі.

	– Уай, маған қараң-ей, бүгін ондай да қызығы бар ма екен, ә? – дейді біреуі таң қалып.

	– Һа, мен сол үшін бара жатырмын. Әйтпесе... – деп тағы бір жігіт дар ойынын менсінбегендей қоразданып кеуде көрсетті.

	Лезде олар Сейіттен озып та кетті.

	«Дар ойыны дегені несі, паранжы тастайдысы несі?»

	Естігені болмаса, Сейіттің бұл айтылғандардан миына еш нәрсе қонған жоқ. Әлі сол бір күйде аяғын сүйрете ілбіп барады. «Дар ойыны дегені несі? Әйелдер, апа-жеңгелер, қыздар паранжысын отқа лақтырып, бетін ашадысы несі?» дейді ол, әлі не деп келе жатқанын өзі де түсінбей күбірлеп.

	Бір кезде адамдар легі бір терең шұңқыр – алаңға кеп тірелді. «Міне, дар ойыны, міне Ескіжоуа» дейді біреулер. Иә, бағана қара мұрт Тәшмәт ағамен Сейіт аз уақыт бірге жүргенде Ескіжоуа дегенді естігені бар еді. Сонда жаңа әзірде өзін ең сенген сол адамы-

	нан адастырып көшеде қаңғыртып қалдырған ың-жыңы мол базар боп жатқан жердің аты не екен? Ол қазір қай жақта қалды? Түу, не деген безер саудагерлер жиналған жер еді? Кісіні тура зорлайды-ай. Егер іші қарақұрым адамға толы, мына шұңқыр сай Ескіжоуа болса, онда, мүмкін, Тәшмәт ағаның өзі де осы жерден жолығып қалар?

	Сейіт ішінен қуанып кетті. Алаңның төріне бойлап кіруге асықты.

	Шынында Сейіт қазір Ескіжоуаның өзіне келген еді. Дар ойыны соның бір алаңында өтіп жатқан. Тамашаға жиналғандардың қалыңдығы сонша, адамдар арасына ит тұмсығы да батар еместей. Сейіттің назарын бірден аударған нәрсе – соншалық жер қайысқан сан мың жұрттың көзі еді. Бәрі бірдей аспанмен тілдескен биік ағаш төбесіне қадалып қалған. Сол ағашқа және бес-алты метрдей әжептәуір жуан екінші ағашты жайылған адам құлашы секілді етіп жалғаған екен. Соның бір шетіндегі әлкеншекте оқта-текте маймылша айналып, неше түрлі ойын көрсетіп болып, содан кейін аяғын жайбарақат жіберіп отырған бала жігітті Сейіт те көрді. Енді түсінді, адамдар көзі сонда екен. Жігіттің екінші жағындағы дәл сондай әлкеншекте ешкім жоқ бос, тұр. Ал, сол бір үш-төрт теректі біріктіріп жалғаған биік ағаштың ұшар басынан екі жаққа тартылған жуан арқанның бір ұшы шығыс, екінші ұшын батыс жаққа апарып қазыққа бекітіліпті. Және әр жақтың үлкен терек бойындай тұсынан екі ағашты талтайта айыр етіп байлап, оның жоғарыда түйіскен жерінен әлгі тартылған арқанды өткізіп бір көтеріп қойған. Одан әрі көтеріле түсіп биіктеп кеткен жуан арқанның көлденең тұстарының әр жер, әр жерінен тағы да белдеулей жіңішке арқан жіптер тастап, оны екі жаққа кере тартып бекітіп, тіпті былқ етпейтіндей етіп керіп тастаған. Әлгі отырған жігіт шырқ аспанға сол арқанмен шығып барыпты.

	Алаңға кіріп келгеннен-ақ аузы аңқайып сілейген күйі қарап қалған Сейіт не ары, не бері жүре алмай тұрды. Оның да екі көзі жоғарыда әр түрлі ойын көрсетіп, өзіне риза боп соғылған қолға «бәллі!» деп айғайлап үн қатқан жігіттен айырылмай қалды. Бір кезде ары-бері өтейін деп көріп еді, тіпті мүмкіндік болмады. Содан кейін биіктігі орташа адам бойындай, жан-жағын қызыл матамен қаптаған, үсті ашық, еденіне тақта төселген кішкене үйшіктің жанына кеп отырды. Осы кезде жұрт ду-ду қол соғып кетті. «Әне, екіншісі шығып барады. Апырым-ай, тіпті жап-жас екен!» деп шуылдап кетті. Сейіт жұрт қараған жаққа үңіле түсті.

	Даршы жігіт жаңағы дар арқанның бір көтеріп қойған жерге келіп тоқтады. Жуандығы қос білектей, ұзындығы екі құлаштан асып жатқан сойдауыл сырықты екі қолымен құлашын жая алға ұмсына ұстапты. Сірә, қанаттың міндетін орындай ма, әйтеуір, тіп-тік боп арқан үстімен былқ етпей біраз жүріп биіктеп барған бала замат кейін қарай шегініп кетті. Жаңағы тоқтаған айыр ағашқа кеп тұрды. Жалаң аяғымен өзі жүріп барып келген арқанды теуіп-теуіп көрді. Сонан кейін еңкейіп қолымен ұстап тартып-тартыпта қойды.

	– Оу, басшы ата? – деп айғайлады ол.

	– Ә, не болды ұлым! – деп жауап берді дар ағашының түбінде тұрған біраз адамның ақ сақалды, мойсапыт біреуі.

	– О, ата, бұл тамаша базардың менің жолымның ашылуына шығын болар тиін-тебендері бар ма екен?

	– Хоп балам, сұрап көрейін!

	Мойсапыт адам даршы жігіттің айтқанын бірнеше саққа жүгірте құлпыртып халыққа жеткізді.

	– Қияметтің қыл көпіріндей арқанмен жүріп барып сонау аспанмен тілдескен дар төбесіне шығатын жігіттің жолы болуын тілеп берер құдайларыңыз болар ма екен? Егер болса рахым етіңіздер? – деп шұбыртып барып тоқтады.

	– Бәллі, ата! – деп тұр жоғарыдағы даршы жігіттер екеуі екі жерде.

	Сол замат қолдарына қалпағын ұстаған бірнеше жігіт әр тұстан ығы-жығы боп стол, орындықсыз отырған тамаша баздардың арасын кезіп кетті. Олардың қалпақтарына әркім қолынан шыққанын тастап жатыр. Кейбіреулер тиын берсе, енді біреулер сомдап, тіпті одан көп ақшаны алдына тоса ұстаған қалпақтарға шиырып жібереді. Халықтың көзі сонда да аспанда, жіп үстінде тұрған, сонау одан жоғарыда отырған жігіттерде.

	Енді бір кезде садақа жинауға кеткендер дар түбіне қайтып оралды. Әрбір қалпақ толып қайтты. Сейіт те бірнеше бақырын бір қалпаққа салды.

	– Даршы балаларым, жұрт садақасын аямады. Қане, жақсылап бір ойындар көрсетіңдерші!

	– Бәллі! Рахмет, ата!

	Қос айыр ағаштан өтетін жерде тұрған бала қолындағы таяғын көлденең ұстап дар арқаны үстінде жүгіріп барып тоқтады. Кейін қарай жүрді. Тағы да алға кетті. Солай біресе артқа, біресе алға кетіп ойнады. Таяқты арқан үстіне көлденең қойып, оны жанжақтағы жіптермен шырмап алды да, қолдарын таяғына, басын арқанға тіреп, екі аяғын аспанға көтеріп тұрды. Дар төбесіне шыққанға дейін ол сондай өнерін бірнеше рет қайталады.

	Күн еңкейіп бесіннен төмен түсіп бара жатты. Дар ойыншылары екі қанаттағы әлкеншек ішінде неше түрлі өнер көрсетті. Тамашашылар қайта-қайта қол шапалақтап: «Ата-аналарыңа рахмет!» деп, таңдайлары тақылдай тамсанып жатты.

	Сейіт бағана кеп тоқтаған жерінен қозғалмап еді. Ол аң-таң. Мынау шырқау биікте құлап кетпей арқан үстінде жүрген жігіттерді өңінде емес, түсінде көріп тұрғандай. Аузын ашып, көздері жыпылықтап, былай да қызыл алмадай дөңгелек беті қыпқызыл боп кеткен. Даршылардың әрбір қимылына жан-тәнімен риза бола қараған ауыл баласы «Құлап кетер ме екен» деп дірілдеп, өзін-өзі қинап, қорқып та отыр. Кейде дауысы шығып кетуінен сақтанып, жеңін қатты тістеп алады. Кейде жұрт секілді езу тартып күлімсіреп те қояды.

	Бір кезде тамаша аяқталып, дар басынан жігіттер біртіндеп жерге түсті. Түскенде бірнеше терек бойы биіктен кендір жіпке асылып, аяқ-қолымен бірдей төмен сырғып кеп дар ағашы түбіне топ-топ ете қалысты. Осы кезде біреу:

	– Уа, халайық! Уа, жолдастар! – деп жар салды.

	Сейіт алаңдап тұрды. Қайдан сөйлеп жатыр? Сөйтсе, өзі қабырғасына жабысып тұрған кішкене үйшікте (оның адамдар шығып сөз сөйлейтін мінбе екенін Сейіт ол кезде білмейтін) екен. Сәл алға шығып қарады. Алыстағыларға есіттіру үшін әдейі жасаған темір труба-дауыс көтергішті аузына ұстап алған. Өзі де отыздар шамасына келген ірі жігіт екен.

	– Уа, ардақты халайық! Қазір дүние жүзі әйелдер күні сегізінші март мейрамы құрметіне арналған жиынымызды бастаймыз. Бұл күн әйелдердің бостандық алған күні. Еркектермен бірдей боп қатарға тұрған әйелдер күні сегізінші март жасасын! Бүгін біздің өзбек әйел-қыздары да қараңғы түнектен жарық дүниеге ұмтылып, теңдік алады. Беттерін бүркеп, жандарын жеп келген паранжы деген пәледен құтылады. Ол сұмды отқа лақтырады. Осы кезде грамафон ән шырқап кетті:



	Басыңызға бәле паранжы,

	Жаныңызға жапа паранжы!..

	. . . . . . . . . . . . . . . . . .

	. . . . . . . . . . . . . . . . . .



	Сол-ақ екен, әлгі мінбенің алдыңғы жағында, жүз қадамдай жерде үюлі тұрған құрғақ ағашқа әлдекім бір шелек керосин құйып жіберіп, жалғыз сіріңке тастап еді, от-жалын лап ете қалды. Мінбе үстінде адамдар көбейіп, паранжы жамылған бірнеше әйелдер де қатарға кеп тұрды. Ән тоқтады. Әлгі жігіт және сөйлеп кетті де, кенет арт жаққа бұрылды.

	– Дайынсыз ба? – деп паранжылы бір әйелге қарады.

	– Дайынмын. Қорықпай жариялай беріңіз!

	Әйел дауысы сыңғырлап шықты. Үн толқынына батылдық, еркіндік бар. Мінбеге жақын жерде тұрған тамашашы халық дүр етіп, әлгі дауыс иесінен шошынғандай, үрпиісіп жалт-жалт еткен көздерін сол жаққа қадай қарасты. Содан кейін әркім өзінің жанындағы адамға сұрақты кейіппен бұрылып, бастарын жақтырмаған түр білдіре шайқасты.

	– Уа, халайық! – деп сөйлеп кетті осы сәтте ең алғашқы мінбеге шықан жігіт. Содан соң ол әлгі: Дайынмын.., жариялай беріңіз! – деген әйелдің атын атады. Оның қазір бетін ашып, атам заманнан бері үлкен бір тажал боп келген паранжыны анау лапылдап тұрған от-жалынға тастап құтылатынын айтты. Ұп-ұзын, бірақ көк доғабадан тіккен, судыраған жаңа паранжы жамылған әйел мінбеге жақындады. Дереу паранжының бетіндегі жылқының қара қылынан тоқылған торын жұлып алды. Іле үстіндегі әлгі жеңсіз кебін сияқты киімін де шешіп лақтырып жіберді. Сол жерде тұрғандар оның екеуін де жерге түсірмей қағып алып, лаулаған от-жалынға апарып тастады. Қою қара түтінге оранған "Жанға жапа паранжы" лапылдай жанды.

	– Ах, падариңға лағынет! – деген біреудің ызалы үні естілді. Сейіт дауыс шыққан жаққа жалт бұрылды. Еңгезердей бір божбан қараның қолына жарты кездей пышағын жалаңаш ұстап тұрғанын көріп, шошып кетті. "Түрін-ай, ананың!" деді ішінен.

	Паранжы тастаған әйел бір қасық сумен жұтып қойғандай сүйкімді, сұлу адам екен. Ол еш нәрсеге қарамай жарқ-жұрқ етіп билей жөнелді. Үстіндегі ақ жібек көйлегі, көк барқыт қамзолы, құлақтарындағы алтын сырға және де әдемі киімдері өзіне жарасымды-ақ екен. Әйел үлкен үй орнындай кең мінбе үстінде құстай ұшып биледі.

	– Мен шораның – Советтің қызымын. Бетім ашылды. Жойылсын паранжы! – деп айғай салды сұлу.

	Сонан соң кеудесіне қос қолын бірдей қойып басын иіп, тәжім етті, әрі биледі. Бірақ, сүрініп кетті де, қалпақтай ұшып құлады.

	– Уай, сорым құрысын! – деп, шу етті арт жақта әлі паранжы жамылып тұрған әйелдер.

	– Һа, құладың ба, ақымақ жәл... Одан да бетер боласың әлі, – деп, көп ішінен біреу айғайлады. Есі ауып құлаған әйел қайтадан тұрды.

	– Паранжы пәледен құтылдым! – деп, бар даусымен айқай салды. – Әйел жолдастар, сіздер де лақтырыңыздар. Келіңдер апа, сіңлілерім. Бәріміз бір қатарда тұрып еркін өмір сүрейік!

	Соны айтты да, ол ойнақтап және биге басты.

	– Аты өшсін паранжының!

	Бірақ, бұрын-соңды болып көрмеген үлкен істің алғашқы қарлығашы өзін-өзі қанша ұстаймын дегенімен, ұстай алмады. Өзіне сұқтана, таңдана қараған сонша жұрттың сұсты басты ма, аяқ-қолы дірілдеп, жүрегі әдеттегідей тыс соғып кетті де, енді тіпті есі ауып құлады. Ол сұлап жатып қалды. Мінбеде тұрған адамдар дереу бір шетке көтеріп әкетті.

	– Падаріңе нағлат, жезөкше! – деген әлдекімнің ызалы даусы сыңқылдап шықты. Оны қуаттаған дауыстар тұс-тұстан естіліп жатты. Бірақ, жеке адамдардың былапыт сөздеріне жиынды басқарып жүргендердің ешқайсысы көңіл бөлмеді. Дәл бүгін осы думанда ондай ыза, ашулы сөздер болатынын бұрыннан біліп, соған өздерін дайындап келгендей, былқ етпеді, тіпті құлақ та салмады. Ал, Сейіт әрбір жаман сөзді естіген сайын әлгі пышақ ұстаған адамға көз қырын тастап тұрды. Тек соңғы рет қарағанында оны көре алмады. Әлдеқайда кетіп қапты. Алайда, ауыл баласының жанары алдында сол біреудің қорқынышты келбеті қалып койды. Мінбеге жақын жерде бір топ жастың жаңа ғана грамофонда айтылған: "Басыңызға бәле паранжы, жаныңызға жапа паранжы!" деген әнді қайталап тұрғаны оның көңілін басқа жаққа аударып әкетті.

	Енді бір кезде мінбе алдына шыға келіп жаңағы әйелдей үстіндегі паранжысын лақтырып тастап, өздері сахнада билегендей ойнақтап кеткен әйелдер көбейіп жатты. Бәрі де жаңа ғана паранжы жамылып тұрғанда аяқ-қолсыз, бірақ қозғалып жүрген жанды бөрене сияқты еді, енді қарасаң келбетіне көңіл тоярлық-ақ сұлулар екен. Бәрінің адамдық ұсқынын кетірген киімдері енді келмеске кетіп, отқа жағылып жатыр. Ал, лапылдаған от жалыны сөнер емес, қайта: Қане, қанша болса да әкеле беріңдер, сонау атам заманнан бері өзбек әйелдерін қараңғы қапаста ұстап, адамдық қасиеттен айырылып келген паранжыны бір-ақ жалмап берейін дегендей, бұрынғысынан да күшейіп, көкке шапшып лаулай түскен.

	Мінбедегілердің көңілдері көтеріңкі, жүздерінде күлкі ойнайды. Алғашқы кездегі үрейлі, әлденеден қауіптенген түрлері қазір қуанышқа бөленіп, ісіміз ойдағыдай өтіп жатыр, деп бойларын шаттық билеген. Қорқа соққан жүректер енді мақтанышқа толған. Жайнап-жадыраған басшылар бірі мен бірі әзілдесіп күлісіп тұрған. Осындай кезде гу еткен бір сұмдық үрейлі дауыстар шықты.

	– Өлтірді, уай дат!

	– Пышақтап кетті!

	– Ұстаңдар, әне қашып барады! – дейді.

	Мінбеде тұрғандар жамырай артқа бұрылды. Бірінің соңынан бірі жүгіріп, ойпаң-тойпаң боп жатқан жерге кетті. Біреу аспанға мылтық атты. Тарс еткен дауыс шошынған жұртты одан бетер шошытты. Сөйтіп, лездің арасында айналаны айғай-шу басты. Не боп жатқанын біліп болар емес. Сеңдей соғылысқан қалың топ сенделіп кеткен.

	– Жарып тастапты, пышақ салған!

	– Кім екен, ұстады ма?

	Жұрттың аузында осы бір сөздер. Тоқтар, бітер емес. Гу-гу. Лапылдап жанған өрттей өрши түскен. Сол өрт көптің үстінде қаңқылдап ұшқан қара қарға сияқты қанат қаққан. Әркімнің тіліне қонақтап, сол тұғырдан қайта ұшып жүр:" Жарып тастапты, пышақ салған!.."

	Бір жігіт ең алғаш бетін ашқан әйелді екі білегіне салып мінбеге көтеріп шықты. Өзінің көзінен аққан жас келіншектің бетіне тырстырс тамып келеді.

	– Нағлет бандит, кіспұрыштың баласы сені ме? – дейді ол тістеніп.

	– Бандит ұсталды. Адам соймақ болған кәзап қолға түсті! – дейді ентіге жүгіріп келген біреу. – Қалай, пышақ қай жерінен тиіпті.

	Тірі ме?

	– Тұра тұрсын ол қара шұбар жылан! – дейді әйел көтерген жігіт.

	Мінбе айналасы адамға тағы да лық толып кетті. Біреуді біреу басып-шаншып барады. Бәрінің де арманы паранжасын отқа тастап, ойнақ салған әйелді бір көріп қалғысы келгендей. Өмірінде бөтен еркекке бетін көрсетпеген өзбек әйелі ішінен қазір тарихта бірінші болып атылып шыққан келіншек расында қандай жан екен?

	Жұрттың көңіліндегі арман осы. Сондықтан да олар бірін-бірі итеріп, тіпті, өлген-тірілгеніне қарамай ұмтылады. Аяқ астында қалғандардың шыңғырған, құтқар деп зарлаған дауыстары естігеннің төбе шашын тік тұрғызып, тұла бойын түршіктіріп жіберді.

	– Милиция! – деп айғай салды мінбеде тұрған басшылар. – Қайдасындар!

	– Мұндамыз, мұндамыз, – дейді бірер дауыс. Бірақ, оның қай жерде жүргенін білу мүмкін емес.

	Сеңдей соғылысқан халық дереу қақ жарылып кетті. Бірнеше адам екі қолын артына қайырып ұстаған біреуді итермелеп сүйреп келе жатты.

	– Жеңешеме пышақ салған осы. Ах, падаріңе нәлет! – деп бір жас өспірім оның жанына жүгіріп барып бетіне қойып-қойып қалды. Бандиттың қасында келе жатқан милиция әлгі баланы шегіндіріп әкетті.

	Сейіт айнытпай таныды. Бағана қолына жарты кездей пышақ ұстап тұрғанның дәл өзі. Қазір қалың қара қасы түйіліп, көзі аларып кетіпті. Жан-жағына қолға түскен тағы, жабайы жыртқыштай ызалана алақтай қарайды. Кеудесі ашылып тұр. Қарақоңыр денесі ұйпалақтана ұйысқан қалың жүн екен. Оның түк басқан түсінен түңілген жұрт жанаса келіп бетіне түкіріп кетіп жатыр.

	– Жазықсыз жанның қаны сені жібермейді!

	– Хайуан, екі аяқты хайуан!

	Осы сияқты қарғыс, нәлет айтқан ащы, уытты сөздер селдей құйылып жатыр...

	Пышақталған әйел тірі екен. Сермеген пышақ жанай тисе керек. Қанқор қанша дегенмен адамның өлер жерін дәлдей алмапты. Оны хабарлаған жиын басшылары толқыған халықтың көңілін жай таптырды. Әйелді ауруханаға алып кетті. Халық оның ептеп жүріп бара жатқанын да көрді.

	Сейіттің есіне: "Жылан зәрі жайылғандай тәніне; ер қартаяр жары жаман жолықса" деген баяғы әкесінің ыңылдап айтып отыратын сөздері түсті."Ал, енді мынаны не деуге болады?" деп тұрды бала жігіт.

	Иә, мұны не деуге болар еді? Толқын атқан көптің арасында бара жатқан Сейіт өз ойына өзі жауап берді. Мұны тек қана: "Жылан зәрі" деу керек. Адам қалпындағы улы жылан, иә, дәл соның өзі.

	Тіспай әулеті де сондай улы жандар.





Он үшінші тарау


	Түйелі адам

	Жас жігіттің мазасын кетірген, қай-қайдағыны көз алдынан өткізіп, жанын түршіктіре түскен ой ұйқысын мүлде қашырып жіберді. "Қойшы, бәрін де ұмытайыншы" дейді Сейіт. Екінші жамбасына аунап түседі. Бәрібір, ұйқы жоқ. Есіне әкесі түседі. Ол көз алдында көлбеңдеп тұрып алады. Тіпті, кейде жаңағы бір әзірде аппақ түйеге ме, немесе, сондай ақ бұлтқа ма мініп алып, ұзақ бара жатқан елес сияқты нәрсенің өзі сол әке – Тоқатайға ұқсап та кетеді.

	Сейіттің жүрегін тызылдатып, кейде лүпілдетіп тұрған осындай бұрын-соңды өз бойында сезілмеген жағдай. Күн мен түннің қай уақытта болмасын жастыққа қисайса бітті, қор етіп рақат ұйқыға кететін Сейітке бүгін не болған?

	Ол енді Тәшмәт әкені лажсыз есіне қайта түсірді. Дар ойынынан кейін паранжы тастаған әйелдер кешін көрген Сейіт қайда кетіп бара жатқанын сезбеген. Әйтеуір, аяқтары қимылдап өзін әлдеқайда сүйрегенін біледі. Бірақ қайда бармақ? Белгісіз. Кеш те батып, көз байланып қалған. Ал, Сейіттің жанары алдында лапылдаған алау, онда жанған паранжылар, қолына жалаңаш пышақ ұстаған қара шұбар жылан сияқты түкті бет жігіт. Жаралы сұлу, гуілдеген, шулаған мың сан жан.

	Біреу қолынан шап беріп ұстай алды.

	– Сен өзің? – дейді ол адам. – Қайда қалып қойдың, ә?

	Сейіт жалт қарап, көзі шарасынан шығардай қуанып кетті, ұстап тұрған өзінің Тәшмәт әкесі екен.

	– Ағатай, мен сізден адасып қалдым ғой. Кешіріңіз, аңқау басым...

	– Бөтен сөз таба алмаған Сейіт осылай деп былдырлай берді.

	Тәшмәт аға күлімсіреп тұр.

	– Өзім де осы жерден бір қара көрсетпесе, табу қиын деп ойлап ем. Дұрыс болды. Ия, ойын көрдің бе?

	– Көрдім. Тіпті, бәрін де көрдім. Ағатай, кешіріңіз мені. Сізді көп әуре еттім.

	– Жарайды, оны қоя тұр. Қазір қайда барасың. Жатып тұратын жерің бар ма еді? – деп сұрады Тәшмәт аға.

	Бұл мәселеге Сейіт не деп жауап берерін білмей тұрды. Расында ол қайда бара жатыр? Кеше бір алаңда, қазір оның қайда екенін де білмейді, түн бойы отырып еді. Ағаш скамейка үстінде жатып оқтын-оқтын ұйықтап та алған. Бүгін қайтпек? Оны қойшы, шайхана деген Тәшкенде көп екен. Азырақ тамақтанып алса болғаны. Жату, алаңда түнеп шығу да еш нәрсе емес, кешегі сияқты бір лажы табылар. Ит жатыс, мырза тұрысқа үйренген адамдар артықша жағдай, жұрттан артық боп оқшау көрінуде ойламайды. Ал, жасынан көпті көріп, әбден пісіп өскен Сейіт үшін ондайларың шот емес.

	Тәшмәт ағаның «қайда барасың? Жатып тұратын жерің бар ма еді?» деген сұрағына не деп жауап берерін білмеген ауыл баласы сәл мүдіріп қалды.

	– Бәсе, өзім де солай ойлап ем. Көшеде қалып қоятын болды-ау, – деп зыр жүгіріп іздегенімде содан еді.

	– Көшеде дейсіз бе?

	– Немене, ол саған түк емес пе? – деп, Тәшмәт аға жымия күлді.

	– Маған ол түк емес, аға. Кеше де солай жатып тұрғаным. Маған тек оқу оқитын жер болса жетіп жатыр. Өзіңізді қайта тапқасын енді ол мақсатыма да жеттім бе, деп қуанғанымнан жүрегім сәл-ақ жарылмай тұр.

	Тәшмәт аға қатты толқып кетті. Мына тұрған жұдырықтай баланың талабы не деген зор еді. Жоқ, талап қана емес, не деген қайсар, сезімтал, ақылды еді? Ия, тек бейшара балаға қол ұшын беру керек.

	– Ал, кеттік, – деді Сейітке шырайлана қарап. – Бірақ, шарт мынадай болсын, ендігәрі бірімізден біріміз адасып қап жүрмейік!

	– Құп болады, аға. Енді қарсы алдымда қиямет-қайым боп жатса да сізден адасып қалмаймын.

	Мәз бола күлген Тәшмәт аға жол бастады. Кешкі кез, іңір қараңғысы. Көшелерде адамдар да сиреп қалған. Тас жолды тақыра тұқырлаған ың-жыңға толтырып бір-екі қоқан арба кетіп барады. Арбаға жеккен күжбендей жуан қазақ аттарының тағалы тұяқтары үлкен-ақ. Әр тұяқ әр тасқа тиген сайын тарс-тұрс, шақшұқ еткен дауыс тым ебедейсіз дөңкиген арбаның тарсылына қосылып, көшені басына көтере түскен. Кешкі қараңғылықта тасқа тиген ат тұяқтарынан шыққан ұшқын айналаға шашырап жарқ-жұрқ етеді.

	Біреу есек арбасын желдірте зырылдатып барады. Есегі қандай күйлі еді? Жүрісіне көз ілестірер емес. Әне-міне дегенше ат-арбаны басып озып, ұзап кетті. Тәшмәт аға мен Сейіттің соңын ала екі адам келе жатыр. Екеуі де бастарына үлкен-үлкен себет қойып алған. Асылы, сатушылар сықылды. Олар жақын келгенде себеттерінің іші бос болса да жаңа пісірген шырмай нанның иісі аңқып кетті. Сейіт екеуіне жалтақтай қарады. Қарыны ашқанын ол сонда білді. Нан иісі оның аузынан сілекейін шұбыртты. Тым болмаса күн бойы бір нан алып жеуге де мұрсаты болмапты-ау.

	Нан сатушылар өтіп кетісімен арттарынан тағы да біреулер жақындай берді. Сөздерінің түрі кісінің ойын әр саққа жүгірткендей.

	– Падарыңе нәлет жігіт екен де, е! Ақыр қолынан келіп, үде ете алмасы бар екен, бұл іске неге араласады!

	– Рас айтасыз. Оның қолына еркек деп берген пышақты қатынға берген дұрыс еді.

	– Қатындар енді құтырды дей беріңіз.

	– Һа, көрге көрсет те ғой, соқырға есіттер де ғой, деген. Енді қойныңыздағы қатыныңыз есітсе болды. Мен де паранжымды отқа жағам, бетімді ашам, деп шыға келеді. Егер әлгі жәлеп өліп кеткенде ме? Һа, онда әлгіндей дейтін қатындардың ауыздарына құм құйылар еді де, е! Қап, пәдәріңе нәлет аш бөрі! Жұртты бекерденбекер әуре етіп, қарашы енді! Өзі де кетті, басқаларды да құртты. Ех, тақия киген қатын.

	– Е, саспаңыз. Оның да бір лажы табылады. Ата-бабамыздың әруақтары жібермейді ешқайда. Ал, әлгі падаріңе нәлетті өлді деп айта беріңіз. Үйде отырған қатындар сенбегенде не истейді?

	Тәшмәт аға кілт тоқтады.

	– Мыналар не деп келеді? Қандай ақымақ адамдар, ә?

	Сейіт не дерін білмеді... Сондықтан жауап қайырмады.

	– Дүниені бүлдіретіндер, міне, осылар. Бұлар, әуелесе, өз ошақ бастарына ие бола алмайды. Еш нәрсенің үдесіне жете де бермейді. Әшейін бір жүрген тоғышар, бейпіл ауыздар. Ондайлар ең қауіпті жандар. Сөздерінің түрін қарашы өздерінің. Дүниеде еш нәрсенің мәніне түсінбей, бекерге үргеннен жек көрерім жоқ.

	Қара мұрт аға мұртын қайта-қайта сипап, жарқыраған кең маңдайын сипап, басын шайқады.

	– Ақымақ адамдар, – деді тағы да сөйлеп.

	Бұлар Шарсуға кеп тоқтаған екен. Бағана көрген трамвай шылдыр-шылдыр еткізіп кеп тоқтады. Дәл осы кезде мешіттің биік мұнарасына шығып алған сопының айғайлап азан айтқан даусы естілді.

	– Бүгін мыналар да шатасқан екен. Қараңғы түсіп кетті. Бұлар намаздыгер енді болды, деп жатыр.

	Тәшмәт аға сақылдап күлді.

	Көше бойларындағы аспалы панар шырақтар да бүгін енді ғана жағылып жатыр. Неге бүйтеді? Бәрі әлгі паранжының кесірі болмаса еді.

	Осылай ойлаған Тәшмәт аға алдарына кеп тоқтаған трамвайға отырды. Сейіттің жүрегі лүпілдеп кетті. "Қалай болар екен.

	Тәшмәт аға болмаса менің өзімді мінгізбес еді ғой" деп ойлапты.

	– Бұған бұрын отырыпа ең! – деп сұрады қара мұрт аға.

	– Жоқ, қалай болар екен?

	Сейіт өз жауабынан өзі ұялды.

	– Еш нәрсе де болмайды. Қазір осымен біздің үйге барамыз.

	Өзіңнің қарның да ашқан шығар, ә?

	Солайы солай еді. Бірақ, Сейіт сыр берген жоқ. Үндемеді.

	Трамвай жүріп кетті. Сонау алыстан келген ауыл баласы үшін бұл бір жаңалық еді. Ашқан қарын тойынар. Ал, мынау Сейіттің жалғыз өзі жүргенде қолы жетпейтін дүние.

	Ішінде адамы да көп емес трамвай әр жерге бір тоқтап барады. Тоқтаған сайын біреулер шығып, біреулер кетіп жатыр. Ең соңғы кірген адам есікті жабады. Содан кейін трамвай "уһ" деп қатты бір дем алады да, зырылдап ала жөнеледі. Ішінде жүрген жастау жігіт билетші екен. Жұрттың бәрінен мұндай көлікке мінгені ақысына ақша алып, қолдарына билет беріп жүр. Сейіт пен өзіне ақшаны Тәшмәт аға төледі. Билетті ағаның өзі ұстап келеді. Сейіт оған үңіле қарайды. Қолына алып көрсе қайтер еді? Тәшмәт ағадан сұрап алуға батылы жетер емес.

	Бұл кезде олар да түсті. Трамвай тағы да қатты тыныс алып жүріп кетті. Тегі, күн бойы тынымсыз жүрістен арып шаршаған да болса керек.

	Тәшмәт ағаның үйіне дейін де бұлар біраз жүрді. Тап-тар қараңғы көшелердің жан-жағы жыбырлаған үйлер екен. Қақпадан қақпа, есіктен есіктер қалып жатыр. Қара мұрт аға біріне де тоқтамай барады. Даланың кең төрінде туып, мұндай жын көшелерді көрмей өскен баланың ойында не жоқ дейсіз. Іштей қорқып та келеді. Оның үстіне қазір Тәшмәт аға да сөйлеуді қойды. Тым-тырыс көшеде тым-тырыс кетіп барады. Оның ізімен кейде сүріне, кейде тар көше бойындағы үй қабырғаларына қақтығып, тұмсығын бұза жаздап, елпеңдеген Сейітпен оның тіпті ісі де жоқ сияқты. Түу, енді қайтті? Өзін мына адам өлтіруге алып бара жатқан жоқ па екен. Алды-артына қарамай зытып кетсе қайтер еді? Иә, нар тәуекел! Әйтеуір өлім екен. Иә, мүмкін қашсам бір жерде таң атқызып, тірі қалармын. Ал, егер өле қалсам, онда оның олайы да, былайы да-бәрібір емес пе? Әттең, сорлы әкем, шешем-ай, жалғызыңның тым құрмаса қайда қалғанын да білмей құсамен өлетін болды-ау!

	Кілт тоқтаған Сейіт артына бұрыла берді. Оның сол бір кезін аңдып тұрғандай, Тәшмәт ағаның даусы шықты.

	– Міне, біздің үйге де жеттік, – деп ол әдемі қақпаны аша берді. – Қалай, шаршаған жоқсың ба?

	Сейіт екі-үш қадамдай артқа кетіп те қалған еді. Жалт бұрылып қара мұрттың қасына жақындады.

	– Аяғымды соғып алдым, – деді ол ақырын сыбырлап сөйлеп. Соғуы рас та болатын. Бірақ, ойының бөлек екенін жасырғаны еді бұл.

	– Абайлау керек еді. Мына тар көшеге үйренбеген адамдар солай о жер, бұ жерін ұрып алып жүреді. Мұндайды көрмеген адамдар ыңғай сөйтеді.

	Қара мұрт сылқ-сылқ күлді. Сейіт те жымиды. Ол әлі жаңа әзірдегі ойларынан айыға алмай тұр. Алайда, ауыл баласы қораға кірді.

	Иә, Тәшмәт ағаның үйі ғажап екен. Кең ауланың іші сыңсыған ағаш. Көбі гүлдеп тұрғанын да сампылдап ағаның өзі айтып жатыр.

	– Мынау хауіз, – дейді ол ауланың ортасындағы кішкене көлшікті көрсетіп, – Анау оның жағасындағы қазақтың отау үйіндей бос жер саябанның орыны. Енді бірер айда жүзімнің қалың жапырағы үстін жауып алғанда ертеден кешке дейін сап-салқын қою көлеңкеде отыра бересіз. Суыңыз алдыңызда, жүзіміңіз төбеңізде самсап тұрады. Және мұнда ана жерден мына жерге дейін үстінде он он бес адам отырып тамақ ішіп, дем алатын, биіктігі адамның белуарынан келетін тақта-керует болады. Жаз бойы бала-шағамызбен рақатын көреміз.

	Ауласына кірер-кірместен жатып аңқылдап сөйлеп кеткен Тәшмәт аға Сейітті қонақ үйіне ертіп кірді. Бұл кезде үйден шыққан балаларымен, әйелімен таныстырды. Балаларына оқу іздеп ауылдан келген азамат екенін, тіпті ежіктеп, бұл баланың бойында бір күш, талап бар екенін құлақтарына құйып-ақ жатыр.

	Сейіт өзін мақтаған сайын ұялып барады. Мұрнына тәтті тағамның иісі келіп тұр. Қарны аш баланың сілекейі шұбырып кете жаздап, әрең шыдап отыр. "Бәрі де жақсы екен. Тек бір тамақ берсе тәуір-ақ болар еді" дейді Сейіт ішінен.

	Ол күні Сейіт туып көрмеген жақсылығын сол үйден көрді. Неше түрлі тәтті тамаққа бірінші рет ерні тиген баланың таңдайы тақылдап, маңдайынан тер шығып, тіпті буын-буыны балқып босағандай еді. Бірақ, Сейіт өзін-өзі тежей білді. "Арыстан аш та болса тоқтығын қоймас, түлкі тоқ та болса сұқтығын қоймас" деп отыратын әкесі. Сол мақал тамақ жеп, азырақ әл жинаған баланың есіне түсті де, азға қанағат етіп, тоқшылық көрсетті. Тәшмәт ағаның әйелі жақсы адам екен. Сейітті өз баласындай күтті. "Ұялма, балам. Іше ғой, жей ғой" деп асты-үстіне түсіп бәйек боп жүр.

	Жылы жүзді, өзі де қалайы қасықтай аққұбаша келген ана Сейіттің бүгінге дейін көз алдында. Тәшкенге бара қалса ол үйге соқпай кетпейтін Сейіт Рабфакқа да Тәшмәт ағаның күшімен түсіп еді. Сонда оқыды, сол жерде комсомол қатарына кірді. Рабфакты бітіретін жылдары комсомол комитетінің секретары болды.

	Сейіт бір аунап түсті. Сол жамбасын басып жатқан оның жүрегі сыздап, лүпілдеп кетті. Қайта аунап жатты. Бәрібір. "Жоқ, бұл тегін емес. Менің сезімім алдап көрген емес. Әкеме анық бір кәдік болған екен!"

	Ойы осыған тоқтаған Сейіт тез-тез киініп далаға шықты.

	***

	Адам түгіл, бүкіл жер-көк жиіркенген қылмыстан сәл кешелдеп қалған ай тау асып, көтеріліп келеді. Оған бұл сырды жеткізер тірі пенде былай тұрсын, ежелден мыңқ етпес Қаратау да жібімей, кәдімгі сол түнерген күйі тұр. Қайғысыз, қапысыз тау асқан қаннен-қаперсіз сұлу ай, минут сайын көкке биіктей түскен.

	Аңқау ай ғана ма еді? Жоқ, өз басы аман тұрғанда аңқау, бейғам емес жан жоқ екен дүниеде. Қарттың қазіргі ең жақын досы қызыл қоспақ еді. Әне, сол қоспақ та бағана Тоқатайдың өзі шөгерген күйінде, ұзын мойнын соза түсіп, қалың өскен шөппен қоса бір түп жапырақты жырық ернімен орай қамтып, бытырлата үзіп күрт-күрт шайнап жатыр. Жаңа ғана көз алдында болып өткен оқиға оған ешбір кәр қылмағандай. Сабағынан үзілген алмадай, басы жерге домалап түскен Тоқатай теңселіп барып құлаған кезде құлағын елеңдей қадап, танадай көзі жалтырап, құлаш мойнын жоғары соза, не сұмдық дегендей шошына қараған ойсылқара енді бәрін ұмытқан тәрізді. Қазір о да сонау Қаратау сияқты түк білмегенсіп жер бетінде дөңбектей боп, күйсеп жатыр. Ал, қосақтай байлаған аттар ғана тыпыршып, пысқырынып біраз елеңдеп тұрды да, сәлден кейін олар да еш нәрсе көрмегендей жым болды.

	Дегенмен, адам жаны әр қилы ғой. Ол кейде жауыз, кейде нәзік. Кейде, тіпті, елжіреп те кететін айрықша еттен жаралған екені хақ! Мүмкін, адамдық қасиетке соның бәрі де тән шығар. Әйтеуір, осы бір сұмдық оқиғаға тап болған Тоқатай шөптей орылып құлағанда, әсіресе, бір жан қатты қиналды. Ол Кенжеғұл еді. Тұрып қалған орнында қимылдамай, немен тынарын білмей дал болған жас жігіт қылыш қатты сермелгенде селк етіп еді.

	– Жауыздар, не істедіңдер?! – деп айғай да салды ол.

	Құрбан оның қасына жүгіре жетті.

	– Нақұрыс балшайбек, өшір үніңді! Ендігәрі даусыңды шығарсаң осы соқырдың соңынан бірге жіберемін.

	Бірақ, Кенжеғұл ондай бопсадан қорыққан жоқ. Ол тіпті бұлай болар деп ойлаған да еместі. Зорлағанда қатты шошытып, колхоздың кейбір жасырын сырларын сұрар деген ойда болатын. Істің ақыры насырға шапқанын енді көзімен көрді. Басқа түссе баспақшыл деген осы екен ғой. Не істей алам, деп ойлады. Сөйтті де, анадай жерге бұрылып барып, атынан бейне есі ауып құлаған жандай жығылып түсті. Басы айналып, көзі бұлдырады. Жер бауырлай жата кеткен бойда жүрегі көтеріліп, лоқсып, құсып та жіберді. Тізгінін білегіне сала құлаған еді, жарау аты бірер ышқынды да, басылды. Иесінің қазіргі халін түсініп аяушылық жасағандай, ауыздығын қарш-қарш шайнаған жүйрік құлағын қайшыландыра, өткір көзі шатынап үрке қараған күйі көк майсаға аузын басты. Кенжеғұл азға дейін тұмсығымен жер тірегендей, үнсіз, былқ етпей жатты. "Түу, мен не істеп жүрмін?.. Жоқ, мен не көрдім? " деді ол өз-өзіне.

	Жыбырлап, өзінше әлдене деп жүгіріп жүрген Құрбан інісінің қасына және келді.

	– Кенжежан, немене, бұл қай жатыс? Ой жігіт болғаныңа болайын. Өзің әлі тіпті шикі екенсің ғой. Көтерші басыңды. Қорықпа, жаман болады, – деді.

	– Кет! – деп, Кенжеғұл ағасының кеудесінен итерді. – Апырай, сен осынша жауыз ба едің? Анау баскесер Қаранардан да жаман екенсің ғой!

	Құрбан тістеніп жарылып кетейін, деп зорға шыдап тұрды. Інісінің алқымына қолы барып-барып қайтты. "Осыны сығымдап буындыра салсам қайтеді", деп ойлады. Бірақ олай істей алған жоқ. Ит те болса бірге туған жалғыз бауырын өлімге қимады. Есіне алтын тапанша түсті. Кеше "Маған берші. Біраз күн ұстап жүрейін. Әкемнің дүниесі еді ғой" дегенінде бермеп еді. Қазір сол қаруды қалтасынан алды да, "Мә, алтын тапанша. Сен-ақ ала қойшы. Керек десең басымен бердім", деді.

	Кенжеғұл оған да қарамады. Құрбан тапаншаны інісінің сыртқы қалтасына салды да,орнынан тұрды. Қаранарға қарай кетті...

	Сол халде Кенжеғұл қанша жатқанын білмеді. Ол әйтеуір бір кезде басын сәл ғана көтерді. Жан-жағына құлағын салды. Атының ауыздығын қаршылдата көк шөпті күтір-күтір шайнап тұрғанын аңғарды. Жақын, тіпті құлағының түбінде ғана шырылдаған шегірткенің жіңішке үнін есітті. Тағы да тыңдаңқырап еді, мұндай шырылдар мүлде көп сияқты болып кетті. Күбір-күбір сөйлескен адам даусы да ара-кідік жетіп жатыр. Бұл күбірлер Құрбан мен Каранардікі екенінен Кенжеғұл шұбәланбады. Ол енді басын еркін көтеріп, оң шынтағымен жер тірей жанбастады да, серіктері отырған жаққа көз тікті. Жота жақта шашырай түскен ай жарығы бар екен. Сай іші әлі қап-қараңғы. Құрбан мен Қаранар күйбеңдеп, әлдене жасап жүр. Олардың сөзін тыңдады. Бірақ, анық еш нәрсе естімеді. Екі көзі туыстарында бола тұра, жас жігіт түн тынысына да көңіл аударды. Ғажап, әлгі әзірде ғана бар әлем басқаша қалыпта сияқты еді. Қапыда мерт болған жазықсыз жанның қазасынан демін ішіне тарта күткендей тұңғиық мылқау түн ең бір үнсіз маужырап тұрған. Бар әлем жым-жырт бола қалған-ды. Кенжеғұл тіпті елп еткен желді де сезбеген. Сол кезде мына шайқалған көкорай шалғынның қазіргі сыбдырын тұншықтырған нендей күш болды екен? Сансыз дала гүлдің жұпар иісін бір сәтке жұтып қойған не сонда?

	Ал қазір айналаның тас біткен тынысы қайтадан ашыла қалыпты. Шегірткенің шырылы ғана емес, әлдеқайдан жапалақтың өкси жылаған жас баланың мұңлы зарындай үні де жетіп тұр. Кісінің тұла бойын түршіктіретін бұл үнге адам түгіл, Кенжеғұлдың аты да қос құлағын түре елеңдейді. Әлде қан иісін сезген бе, ту алыстан, қара түнді қақ жара ұлыған қасқырдың үрейлі даусы естілді. Оған екінші бір тұстан жалғасқан сондай үн бұрынғыдан гөрі өктем, әрі қорқынышты-ақ. Бұл жолы аттардың құлағы елеңдеп-ақ қалды. Сірә, осы бір үндер көңіліне күдік әкелді ме, болмаса басына әлде бір жаңа ой түсті ме, әйтеуір, Кенжеғұл өзіне қарай жылдамдай басып келе жатқан Құрбанның қарасын таныды. Ол Кенжеғұлға тағы да жуықтай берді де, ақырмай, жай сөйледі.

	– Ей, тентек, мен сені оң қол, сол қолын танып, адам боп қалған шығар деп жүрсем, әлі шіп-шикі бала екенсің ғой. Бұл не қылық? Жауды аяған жарлы болар дегенді ұмытқан болдың, ә? Осылай деп әкем рахметтік айтып отырмайтын ба еді? Ой, сені қара, ә? Бұғанаң тым бос екен де әлі. Тұр, қазір жүреміз, – деді.

	Орнынан жәйімен көтеріліп жүресінен отырған Кенжеғұл ағасына қараған жоқ. Ол аспанға көз салды. Жұлдыздар жымыңдап, тіпті күндегі қалпынша жайнап тұр екен. Бір жұлдыз оқтай атылып, төмен қарай зымырай ағып барып, қайта жоқ боп кетті. Осы кезде алыстағы қасқыр және ұлыды. Жапалақтың үні тым жақыннан қайталанды. Тіпті бұлардың ту сыртына кеп зарлап, мұңлы даусымен өксіді. Іштей жылаған Кенжеғұлдың құлазыған көңілін және ойран-асыр етті. Түнек түн дүр сілкінгендей, қараңғы қапас сай да тіріліп бара жатқандай...

	– Мына дауысың өшкір не деп жүр өзі! Қандай зарлы еді! – деп, Құрбан жапалақ даусы келген арт жаққа бұрылды.

	– Жылап жүр. Естімейсің бе, жылап жүр. Жақсының жаны бекер қиылғанын о да сезеді. Жолдарыңа жуа бітсін деп қарғап тұр! – деді Кенжеғұл. Құрбан шыдамынан айрылды.

	– Жетесіз, намыссыз оңбаған, не соғып тұрсың? Жаның шын-ақ күйзелген екен. Онда сен де бірге жыла!

	– Өзім де сөйтіп отырмын.

	– Әкең өлгенде шықпаған көз жасың бүгін қас жауың мұрттай ұшқанда бұлақ боп аққан екен ғой. Жүрегің елжіреп, егіліп, езіліп кеткен екен ғой?!

	– Менің жауым Тоқатай емес.

	– Енді кім еді, бүкпей айтшы?

	– Оны ойлау керек. Бұл шалда тұрған не бар? Кімнің дос, кімнің қас екенін әуелі ажырата білген жөн еді.

	– Ажырата алмаған сен ғана. Ал, мен білемін. Білемін деген соң білемін! – деп зіркілдеді Құрбан.

	– Немене, қас боларлықтай бұл сорлы шалда сонша не күш бар еді?

	– Білмейсің бе?

	– Не білетіні бар. Совет өкіметін қолымен жасаған бұл емес. Оны Ленин, оның партиясы жасады. Өле-өлгенше есігіңде малай боп келген қауқарсыз, қаудыр шалда не тұр? Астындағы түйені де сенен ол өзі тартып алған жоқ. Оған алып берді. Ал, алып берген адамдар мұнда қазір жоқ. Сен мықты болсаң өшіңді солардан ал.

	Құрбан қайнап кетті. Сәл нәрсеге бая-шая болатын шырт етпе мінезі қозып кеткен ол Кенжеғұлды тілдей бастады.

	– Қағынды келгір қу мүйіз, сенен-ақ күйдім-ау. Ыңғай теріс бағасың да, жүресің. Жұлының үзілгір ит, осы не білгенің бар, ә?

	Кенжеғұл тыжырынып теріс қарады.

	– Неге үндемейсің?

	– Не деуім керек саған?

	– Дейтін нәрсе көп, – деп, Құрбан тістеніп тұрды.

	«Сейіттің бұл әкесі. Ал, ол ит бізге не көрсетпей жүр? Кешегі арқа сүйер айбатымыз болған атаманға ол не көрсетпеді?» демек еді. Бірақ сабыр етті. Бүгінге дейін інісінен жасырып келген сырын лақ еткізе жаздап барып, тілін тістей қойды. "Астапыралла, өзімнің де сырымды паш етіп қоя жаздадым-ау!" деп тұрды да, Тоқатайды даттап, оған кінә арта, сампылдап сөйлеп кетті.

	– Мүмкін, Тоқатайды досым десең, Қаранарды қасым дерсің сен коммунист. Мені де ұстап берер ақ жүрек өзің болғайсың, әлі? – деп өкпе артты.

	Кенжеғұл ағасына жалт қарады.

	– Не демексің, бөгелме, – деді ағасы кәдімгі тыз етпе мінезіне басып.

	– Оны да ойлау керек. Босқа ділмәрсініп, көп аптыға берме. Қаранардың мен кедейлігін, аты-жөнін, дәлірек айтсам, фамилиясын пайдаланып жүрген болсам, сен оның өзін, қара күшін пайдаланып жүрсің. Оны қасым дерліктей еш нәрсе бола қойған жоқ.

	– Бұл жағын біледі екенсің. Соған қарағанда.., – деп ағасы сөзінің ар жағын айтпай тоқтады.

	– Өзің не боп кеткенсің? Қазір қанқұйлы қасқыр секілдісің. Сенен бүгін тек сондай жауыздықты ғана көріп тұрмын.

	Құрбан не дерін білмей тыпырлады. Оның иегі иегіне тимей қалшылдады. Жаңағы жапалақ сол бір сарында күңірене берді. Бірде жапалақ жаққа, енді бірде інісіне қараған Құрбан:

	– Бор кемік, жасық бейшара! – деп кілт бұрылып кете жаздады да және бұрылды. – Ей коммунист, жүр былай. Ер менің соңымнан. Қолың бәрібір қанға малынды. Енді оны еш нәрсемен жуып кетіре алмайсың. Босқа уақыт өткізіп, көлденең қырсыққа тап келтіріп жүрме. Бол,тезірек аттанайық! – деді зәрлі өктем дауыспен.

	– Тоқатайды жерлеуге ме?

	– Жоқ, оны еліне апарып қайтамыз. Көзіңнен қан ағызып егілмей-ақ қой. Қазір одан күшті адам жоқ. Баласы Сейіт сұмдық боп кеткен. Осылай өздері егесіп тұрып алсақ, уақыт өтеді. Ол бізге бақыт емес, бақытсыздық әкеледі. Мына иттің әлгі құрыш болаттай мықты баласы жетіп кеп қалады. Ол келсе бітті дей бер шаруаң!

	Кенжеғұл соңғы сөздердің салмағын сезді. Рас, бұл сұмдықтан құтылу мүмкін емес. Ол орнынан сылбыр қозғалып, Құрбанның соңынан атын жетектеген қалпы еріп жүрді.

	Бірақ, Кенжеғұлдың алға басқан аяғы кейін тартқандай. Көңіліне мың түрлі ой үйіріледі. Басы мың-дың. Жаңағы үрей шақырған дауыстар осы сай ішін қаптап барады. Жыра-жыралардың, әрбір қуыстың бәрінен олар суық түсін жылмаң еткізетін сияқты. Жел де, жер де сыбырлап, күбірлеп тұр. Әлденелер бірде етегіне оралса, енді бірде аяғынан шалып қалғандай. Көрінген қурай – құбыжық. Бәрі алқымынан ала түсердей. Түнерген түн, ың-жың боп тұрған айнала, ұлыған қасқыр, жылаған жапалақ, ысылдап, ызыңдап кеткен айнала Кенжеғұлдың жан-жүйесін түршіктіріп, тітіркендіріп барады. Тынысы тарыла түскендей, қысылып келеді.

	Кенжеғұл оқиға болған жерге жақындаған сайын, бұл сезім асқына түсті. Құлағына:

	– Немене, өзі сау ма екен әйтеуір? Е, келе жатыр ғой. Мен жас баланың жүрегі жарылып кеткен шығар деп қалып едім, – деген Қаранардың ежелгі мысқылды даусы жетті.

	– Шүкір, тірі екен, – деді Құрбан да сондай ащы кескінді үнімен. – Бірақ, көзінен сорасын тәуір-ақ сорғалатқан көрінеді.

	Қаранар еңгезердей денесін селкілдете күлді. Бейне өз үйінде қаннен қаперсіз еркін отырған адам тәрізді. Оның күлкісінен, Құрбанның жауабынан Кенжеғұл өзінше қорытынды жасады. "Е, бұлар мені әбден мазақтаған екен ғой. Мейлі, еріктері білсін. Бірақ бұл сұмдық менің бар өмірімде есімде сақталар!" деп ойлады. Өзі де ширап, шыныға түсті.

	– Ботадай боздапты дейсің бе? Қайтсін, кісі жан ашырына жыламас па. Шалдың бағана Кенжеғұлды "шырағымдап" жатқанын естіп ең ғой. Ол түгілі, сол кезде менің де осалдығым басыңқырап кеткен-ді, – деп, Қаранар және сықылықтады.

	Кенжеғұл ләм деген жоқ. Сазарып тұра берді. Оның назары екінші бір сұмдыққа ауды. Бағанағы шөгерілген күйінде жатқан қызыл қоспақтың үстінде кәдімгі тірі адамдай біреу отыр. Жүрегі су етіп қалған Кенжеғұл әуелі аңырап тұрды да, замат оған қарай жақындады. Аузы жайнаңдап, жерден жұлып алған шөбін қомағайлана шайнаған қызыл қоспақ осы кезде өңешін қор еткізіп, мұрнын пышылдата Кенжеғұлға мойнын бұрды. Демінен көк шөп иісі бұрқыраған түйе "сенде келдің бе?" дегендей, бық етті. Аузында әлі шайнап жеп бітпеген шөбін де жемей тастай салды. Кенжеғұл еріксіз шегініп кетті... Қызыл қоспақ оған ұзын мойнын соза түсіп тұрды да: "Менің үстімдегі кім? Танимысың? "дегендей, шоқиып отырған біреуге кәдімгідей қайрылып қарады. Содан кейін екі құлағы қалқиып Кенжеғұлға тағы да бұрылды. Түн қараңғы болса да, бай баласы оның дөп-дөңгелек қара көзінен жарқ еткен бір ұшқынды көріп қалды. Жүрегі және дүр етті. Онсыз да ақылынан адасқан үрейлі жігіттің жетегіндегі аты әлденеден секем алып тартыншақтап, осқырына үрікті. Кенжеғұл атының дірілдеп, шошынып тұрғанын сезінді. Білегіне бос іле салған тізгін шығып та кете жаздады. Сонда да оны тартқылай тұра түйе үстіне шоқая қалған бейтаныс адамның кім екенін білгенше асықты.

	Өз көзіне өзі сенбеген жігіт бір сәт демін ішіне тартып, жансыз мүсіндей қалшиып қалды да, дереу жылан көргендей, тұла бойы түршіге шымырлап кейін шегіне берді. Тоқатай, иә, дәл соның өзі. Еңкіштеу жаурыны бұрынғысынан гөрі бүкшие имиіп, түйе үстіне қайта қоныпты. Тек басы жоқ. Тіпті, аяғын үзенгіге де салып алған. Екі қолы екі жанында салбырап тұр. Иә, әлгінде ғана қиылып түскен басы, одан соң қолына ұстаған шыбығы ғана жетпеді. Ашамайға арқанмен мықтап байланыпты.

	Ішінен мысқылдай күліп, Кенжеғұлдың қазіргі ұсқынына таң қала қараған Қаранар және мырс етті де:

	– Таныдың ба? – деп сұрады. Оның сөзін Құрбан бөлді.

	– Осылай барсын дедік үйіне. Далада қалғаннан гөрі бұл жақсы емес пе? Түйені ауыл тұсына дейін айдап апарып тастаймыз.

	Түсіндің бе? Қане, енді былқ-сылқ етуіңді қой?

	– Ауылының тұсына дейін?

	– Иә. Жотадан асырып жіберсек үйренген үйіне түйенің өзі барады.

	Көңілі сәл орнына түскен Кенжеғұл енді үнсіз басын изеді. Осқырынған жарау аты танауын қатты тартып жай тапты. Бай баласы ішінен ойлапты: «Шының да,– деді ол өз-өзін құптап. – Шалдың сүйегі далада қалмайды екен. Болар іс болды. Ауылға жетсе тым құрығанда жөн-жосықпен жерленеді ғой!»

	Жарайды, бәрін тәптіштей бермей-ақ қой. Мешітте бала оқытып тұрғандай тіпті... Оқыған адамға не дауа бар? Қалғанын қазір өзі-ақ ұғына жатар. Қане, одан да әлгі шаруаны істейік. Тезтез! – деп асықтырды Қаранар.

	Осы сәтте басшы Құрбан емес, Қаранардың өзі болып алыпты. Әшейінде шірене қалатын Құрбан қатал командирдің бұйрығын орындаған солдаттай зыр жүгіре бастады. Дереу бір құшақтай аппақ кездемелер де пайда болды.

	– Міне, өз мүлкімен өзін орайық деген едік қой. Ең абзалы осы, – деп тұр Құрбан.

	Екеуі замат маталарды жайып жіберіп, түйеде отырған Тоқатайды басынан аяғына дейін орай берді. Кей жерінен шандып байлап та жатыр.

	Тоқатай асылы базаршыл адам емес-ті. Ондай шаруалармен ісі де болмаған. Нағыз қызық дәурен өмір сүрем бе деген көп өмірі Тіспайдың малын бағумен өткен ол базар дегенді біле де бермейтін. Тіршілігінің осы соңғы жылдары ғана өз еркі өз қолына тиді де, алаңсыз ойлай бастады. Басынан өткен қилы-қилы өмір оны пісіріп, әбден ширатқан да еді. Содан ба, әйтеуір, ол үркіп, қорқуды келе-келе мүлде ұмытқан. Не болса да басын құптап, тағдырдың бұ да сыйлағаны шығар, деп көне салатын еді.

	Алайда, барлық тірі пенде сияқты Тоқатайдың да арманы зор еді. Ол кеш үйленді. Отыздың ортасына келгенде бір шүйке басқа қолы жетті де, бірінің бірі тілегін тіледі. Ұл деді, – ұлы да болды. Қыз деді, – қызы болды. Бірақ олардың ешқайсысы өмір сүрмеді. Көзге көрінді де, дүние сала берді. Тоқатай қуанды да, – қайғырды.

	Жылады да, – күлді. Солды да, – жайнады. Өртенді де, – гүлденді. Талды, шаршады, мұңлы кеудесін өмір салмағы баса түсті. Солай жүргенде осы Сейіт дүниеге келді де, өлмей өсті. Тоқатайдың шерлі, зарлы жүрегі содан бері қуанышты еді. Ол үнемі күлетін. Өзі біреуден қаншалық жапа шегіп тұрса да оны ренжітпейтін. Бар айыпты мойнына алатын да, жүре беретін.

	Ақыр Тіспайдан ол жазықсыздан жазықсыз сан рет таяқ жеген. Кейде қолы қышыған бай не болса соны желеу етіп, оны тепкілеп ұратын. Сол қорлықтың бәріне бір ғана Сейіті үшін көнетін. Әйтеуір, мен енді не болсам, ол болайын, тек жалғызым Сейіт аман боп, мен көрген қорлық пен азапты көрмесін. Жастайынан таланған күшіктей жалтақ болмай өссін, күнім, – деп ішінен тынып, өмір сүруші еді.

	Жалғызы туралы ойлаған ойы да, тілегі де сондай болған Тоқатай көзінен айырылып жатқанда да Сейітке жаны қиналып зар қаққан ауыр халін көрсеткен емес. Қой соңынан аяғын қиралаңдай ауыр басып кеткен баласы қара шайласынан ұзаған соң ғана шын ауруын және азап шегіп жатқанын сәл де болса ұмыту үшін ойбайлап, зарлап жылап алатын. Оған кемпірі Мейізгүл қосылып солқылдағанда екеуінің өксігінен қара шайланың төбесі біресе жоғары көтеріліп, біресе төмен түсіп тұрғандай боп та көрінетін. Тек сондай күрсінген әлсіз кеуделер кешке байдың қойын жайып қайтқан Сейіт келгесін ғана басылып, тіпті екеуі де күн бойы көнілді өмір сүрген қайғысыз жандар сияқты болып отырушы еді. Оң көзін орап байлап тастаған Тоқатай басын көтеріп, Сейіттің үстіндегі жараларын сипап қарап, сол жерлерді емірене сүйіп, баласының жігіт боп қалғанын айтып қуанып күлген боп жайраңдап отыратын.

	– Күн балам, жан балам! – деп, үйдегі барын Сейіттің алдына әкеліп "жеші жеден" бөтен сөзді ұмытқандай зыр жүгірген Мейізгүл ананың шығарға жаны бөтен болғандықтан ғана тірі жүргендей еді. Ата мен ананың осы бір мейір-шапқатын көріп, көңілі көтеріліп қалатын Сейіт те тыста жүргенде көрген азабының ешбіреуін айтып, олардың көңілдерін қабартқан емес. Тек жақсы нәрселерді ғана күлдіре сөйлеп, қарттарды бір сауықтырып қоюшы еді.

	Қара шайла ішінде тұрып Тіспайдың, оның өздерінен бөтенді адам демей өскен бала-шағаларының қатаңдығын күнде көріп өскен Сейіт те, еттері әбден үйренген оның әкесі мен анасы да сол өмірдің неше қилы ауырлығына біржола көнген, үйренген жандар еді. Содан ба, әйтеуір, соқыр Тоқатай соқырмын деп те күйінбеген. Сейітім тірі болса, – көрер көзім сол дейтін. Расында да оның оң жағында әрқашан Сейіт тұратын. Тоқатайға: «Ата, мынаны көрдің бе, абайламай қалма?» – деп ескертіп тұрғандай көрінетін. Тоқатай дүниеде мұның қамын жейтін адамы, Сейіті бар екеніне ішінен қандай қуанып, тоба етуші еді.

	Бүгін де сан рет тоба деп, сан рет шүкірлік еткен. Сейіт ел қатарына қосылып, өз үкіметі үшін істеп жүрген істерін мақтана есіне түсірген. Ал, базарда жүріп, әрбір метр кездемені өлшеткен сайын, әрбір қадақ өрік-мәуе, қант-шай алған сайын ең алдымен Сейітін, одан соң құлыншақтай сүйкімді болашақ келінін жалғыз көзінің алдына келтіріп жымиған, қуанған. Ішінен: «Игіліктеріңе болсын екі құлыным» деп талай рет күбірлеген. Сөйтіп, негізі Сейіттің айтуы бойынша жасаған саудасы қарттың өзіне де ұнаған-ды. «Әй, сірә, осындай мүліктер, бұйымдар алуды Сейіт емес, келінжанымның өзі ұйғарған шығар-ау. Біздің бала да, оның шешесі де мұндайды қайдан біле қойды дейсің. Шіркін, оқығанға не жетсін! Тегінде білімді әйел дегендер үй мүлкін де, қонақ алдына тартар дастарқан дәмдерін де жақсы аңғарады екен ғой» деп те келе жатқан. «Енді аз-ақ күнде, құдай қаласа, келін көрем, және біраз өлмей тұрсам немере де сүйем. Сонда менің де, әлгі жаман кемпірдің де.... Е, жаратқан, көрсеткеніңе құлдық. Тіпті, сол шақтарда біздің қырық жамау түскен ескі шекпендей, ыдырап кетуге ыңғайлы-ақ тұрған жүрегіміз жарылып өлсек те аллаға мың да бір ризамын» деп те қоятын.

	Қазір Құрбан мен Қаранардың қызыл қоспақтың қақ беліне таңылған Тоқатайды, одан соң түйені де орай бастаған кездеме қарттың бүгін базардан алған сол маталары еді. Аппақ сисасы да көп екен. Кейбір бөлектері шымқай ақ жібек болып шықты. Шаршы орамал, дәке дегендер толып жатыр. Бөтен түсті маталардың да саны едәуір болды. Құрбан ондайларды әрқилы жемістермен қоса өз қоржынына тықты.

	Өмірге соншалық ғашық, қуанышқа жақын адам еді Тоқатай. Оның үміті қазір орта жолда үзілді. Енді өлгенде көрген Сейітін де, келінін де көрмейді. Немере де сүйе алмайды. Өз қанжығасына байланған өз басы ақ коленкор ішінде жеке ілулі тұр. Ол бас енді ойлаудан қалған, жалғыз көз жарық дүниенің қызығы мен қырсығын байқап, миға хабар бере алмайды. Келінге дегені – кебіні, балама дегені – басқанікі болды. Тоқатай дәл қазір оны білуден, жақсы мен жаманды айырудан қалған.

	Бітті. Өмір дегеннің қолдан кетуі қиын емес екен. Өз істеріне масаттанған Құрбан мен Қаранар Тоқатайдың құр сүлдесін әшекейлеп болды да, түйені тұрғызып қарады.

	– Қалай, ұнай ма? – деді Қаранар, жота бастарына түскен ай жарығы әлі жетпеген, көрдей қараңғы Жындысай ішін күңгірлете және күліп. – Келіңдер, ешбір ашық жері қалмасын. Түйенің бауырын, аяқтарын да ақ матамен шандап тастайық.

	– Түйені де ме? – деп қайталап сұрады Құрбан.

	– Бағана солай келісіп едік кой. Сараңдығың ұстап тұр ма?

	– Төгілгенім мұнымен толмас. Керегінше жұмсай бер. Бірақ тілдемеші кісіні.

	– Әкел кездемені.

	Екеуі енді түйені ақ матамен орай бастады. Кейбір жерлерін шандып тігіп те жатыр. Құрбан масаттана сөйледі.

	– Сәрі, соқыр иттің сәніне енді келді ме деп тұрмын!

	– Келді сәніне. Қазір ай жарығында көресің әлі.

	– Әп бәрекелді. Әкем өзін шыңдалған болаттайсың, деп дандайсытатын. Алла бұйырса бүгін мұның сынығына да осылай қолымыз жетсе,.. – Құрбан сәл мүдіріп тұрды. – Я сәт. Тілегімді қабыл ете гөр!

	– Мыңқ етпе Құрбан, бәрі де болады. Сенің кесамалың да алдыңда осылай сызылып, басын иіп тұрады.

	Олар насаттана және күлісті.

	Жалғыз-ақ Кенжеғұл тісін басып мыңқ етпей тұр. Бұл не сұмдық дегендей, ағараңдап шыға келген түйені көріп және осқырына бастаған атының жанында мелшиіп қалған. Әріректе әлгінде айқастыра байланған күйінде қалған екі аттың қазір тыпыршып, пырылдап, шыр көбелек айналған дыбыстарын да сезінді. Тек Құрбан мен Қаранар оны қуаттаған сайын Құрбан таңқылдап мақтана түседі.

	– Әй, өзім-ай, өзім! – дейді ол қық -қық күліп. – Әттең, шіркін-ай, мына көңілді көрініс жарықтық атаман Әли мырза көрер ме еді, ә?

	– Е, қойшы! – деп зекіді Қаранар. – Құрысын, аты өшсін сол иттің!

	– Неге? – деп, Құрбан даусы дірілдей Қаранарға қарады. – Есіңде ме, анау «Қазан шұңқыр» оқиғасын ұмыттың ба?

	– Жоқ, ұмытпадым. Иә, онда не тұр. Мақтанғың келе ме?

	– Атаман сонда қандай риза боп еді, ә? Коммунистердің сазайы осылай берілуі керек, деп менің арқамнан қаққаны өтірік пе еді?

	– Шын. Енді менің жынымды келтіре берме? Турасын айтсам, қазір сол атаман Әлі мырзаң қолыма түссе, дәл өзінің үстіне сондай жермай құйып өртер едім.

	– Неге? – деп, Құрбан шаңқ етті. – Одан не зиян көрдің сонша? Жазығы бізді қорғағаны ма?

	– Біле білсең ол бізді емес, біз арқылы өзін қорғаған екен. Міне, ақыры не болды? Ішті, жеді, киді, артығын қалтасына басты да тайып отырды. Енді, біз соның бәріне жауап беруіміз керек.

	Бірақ ол еш нәрсе естімеп еді. Соны ұғынған Құрбан жым болды...

	Жындысай іші бұларға енді өштесе түскендей, тілге келгендей. Жан-жақ у-шуға және толып барады. Әр тұстан бір дауыс берген жалпақтың өксігі, қарны ашқан қасқырдың үрей ұялатқан ұзақ-ұзақ ұлуы ғана емес, жар басында отырып ап, шықылық атқан байғыздың да, сонау Қасқасу жақтағы кең жазық өңірінен таңдайы тақылдап бытпылдықтаған бөдененің шымыр даусы да көбейіп кетті. Бұларға жақын жердегі кішкене жар қабақ ішінен құрбақаның жан ұшыра бақылдаған даусы естігеннің денесін шымырлатқандай. Сірә, түн кезіп, өзіне азық іздеген сұр жыланның аузына ілекпеді ме екен?

	Сай іші сан қилы дауысқа байып кетті. Тіпті, ең әрісі шегірткенің шырылына дейін мүлгіген сай денесін дүр сілкіндіріп тұрғандай. Оның біріне де елеңдемеген Құрбанға кейде есі кіргендей айналада не боп жатқанын аңғарғысы келген. Кенжеғұл таң бола, тіпті іштей жиіркене қарайды. Құрбанның есті-дерті басқада. Ол бұл сәтте Қаранардың бар қимылын бағып, не дегенін сәл бір болар-болмас қозғалысынан ұғып, зар қағады. Молда Құрбанның қазір іші-сырты толған у тәрізді. Қаранардың жаңағы сөздерінен секем ап қорқып қалған ол сыр білгізбеуге өзінше ант еткендей. Енді мыңқылдауды қойып, әйтеуір, көңіліндегісін мына заңғарға істесіп алғысы кеп, бәйек боп жүр. Қаранар да сөзді қойған. Өзінің нендей жауыздыққа барғанын қазір ғана түсінгендей, кейде қатқан қара тас сияқты мелшиіп тұрып қалды. Қараке, ағажан, тез қимылдайық. Әйтпесе осында таң атырып алармыз. Онда құрыдық, – дейді Құрбан.

	Қаранар содан кейін ғана қимылдап Құрбан айтқандарды істей бастайды. Сырттан зер салған жан бұл екеуінің қолға соншалық сәтті түсірген қас дұшпанын мүсіндеуден бөтен қазір ойы да, мақсаты да жоқ екенін оңай-ақ түсінген болар еді. Мына Жындысайдың сыры бұларға ежелден үйреншікті, тіпті күндегі көріп жүрген жүз таныс нәрсесіндей секілді. Бір кезде Құрбан шыртылдап бұйыра сөйлеседі.

	– Атқа отырыңдар. Ел тегіс ұйқыға кіргенде біз де жетеміз.

	– Айғайлама. Ендігәрі солай шыртылдасаң ана қарттың арт жағына өзіңді де солай байлап қоямын, – деп бұрқ етті Қаранар.

	– Ой, ағатай-ай, – деп сылқ-сылқ күлген болған Құрбан қалтасында жатқан алтын тапаншасына қолын апарады. Есіне түсті. Жаңа әзірде оны Кенжеғұлға берген. Қолын қынында жатқан екінші қаруына созды. «Өзін қазір тырс еткізе салсам ба екен. Тегің құрғыр заңғарды қарашы. Табанына, тегіне тартып тұр. Түбінде бұл бізге дос болмайды екен!» – дегенмен Құрбан атқан жоқ. Қаранарға еркелегендей, жылы-жылы сөйледі. Кенжеғұлға күлген боп Қаранарды көңілдендіре түсті.

	***



	Түнерген үрейлі сай ішінде ирелеңдей жеңіл қалған қызыл қоспақ қазір аппақ боп, маңып барады. Өзі осы бір жүрісіне бейне әлдененің елесі сияқты. Бұйдасы түрілген ол ұзын мойнын көкке соза түскен. Үстінде жер ғана көтере алатын ауыр жүк бар екенін о да сезгендей ме, қалай, әйтеуір, осы сәтте бұрынғыдай жүріп бара жатып-ақ жан-жағындағы аузына ілінерді оңды-солды жайпап жеуінде қойған. Жайшылықта құшырлана асайтын дода-дода жапырақтарды, белінен кеп тұрған шалғынды жалпақ табанымен жаныша таптай түсіп, өзін қара жолдан бұра, қыр асыра айдаған үш аттың алдында тыңнан соқпақ сап келеді. Хайуан да болса, жер иесін, ауыл өрісін жақсы жобалайтын ойсылқара осы бетімен де елге жетерін байқайтын тәрізді. Бағана бір әзірде ғана, дәл белінде ұзын шыбығын оқта-текте көтере ұстап, «әйт, шүу!» деп сауырынан сипай қап, көп ұзамай өз ыңылымен өзі әуре болған қунақ шал отырған-ды. Кейде ол шыбығын сәл шошаңдата, ашамайды тебініп, бұйданы қағатын еді. Онысы апыр-ау, саған не болған? Шынымен-ақ шаршай қойдың ба, ә? Бұдан гөрі қаттырақ қозғалсаңшы, үйге тезірек жетейік те, сонда біржола тынығасың ғой, деген белгі еді де, оны қызыл қоспақ та түсініп, иесіне: «Жарайды ендешесін» жәй ғана «бық» дегенімен ұғыңдырып, балпаң басқан аяғын бұрынғыдан әлде қайда жылдамдата қозғайтын. Ал, қазір ше?...

	Қызыл қоспақ болған істің бәрін ішіне ғана сақтап, сыр білдірмей келе жатқан сықылды. Осы сәттерде ол өзінің жаттанды тілі «бық» деуді де ұмытып қалғандай. Артынан қуалап, жанаса беріп, қамшымен, әсіресе, көбірек тартып өтіп жүрген Құрбанға да әлі бір жауап қатқан жок. Тек оқта-текте: «Апырай, бүгін осы бір тықылдақтан-ақ күйдім-ау», дегендей оған тек өткір көзін қадап қарап қояды. Бағана дәл түсте осы адаммен өзінің қазірде үстінде отырған қожасы қандай шайқасып еді. Астындағы атын басыкөзіне сабап кеп жанаса берген сусар бөріктіні кіп-кішкене қонақ шал оңдырмаған. Қолындағы солқылдақ шыбықпен дәл басынан тырсылдатып-ақ еді. Сонда шабуылшының көзінің оты жарқжарқ еткен. Ал, енді... Қызыл қоспақ тәкәппар мойнын көкке соза түсіп, қақ белінде тап өзіндей, шымқай аққа оранып алып, қимылсыз мелшиіп отырған Тоқатайдың тынысын тындаумен келеді. Бірақ, құлағын қанша қадаса да өзіне ежелден мінезі мәлім иесінен қазірге дыбыс жоқ. Ашамай үстінде қаққан қазықтай қатып қалған қарт бейне бұл өнірдің жан-жағын осы сәтте қаптап алған жағымсыз үнді бассыз құр денесімен ғана тындап отырған тәрізді. Бүгінгі түн тынысы оның да мазасын кетіріп, демін буып тастаған жоқ па екен?

	Қызыл қоспақ дәл қазір осылай деп ойлап бара жатқандай. Оның тостағандай көзінен анда-санда домалап түскен жастың өзі есті хайуанның әлденені сезініп келе жатқаны емес пе екен?

	Жарықтық ойсылқара мінезі осылай күрт өзгерді. Оның қазір даусы да бұрынғыдай емес. Өзгерген. Әлдеқандай зарлы, тіпті ботасын іздеген боз інгендей ақырын ғана күңірене боздап келеді. Үнінде ыңырана күйзелген мұң, зар бар. Қабырғасы қайысып, белі майысып келе жатқандай. Кейде, тіпті, мың батпан жүкті көтере алмай бүгіле түскендей де боп кетеді...

	Бел асып жүрген сайын ауыл жақындай берді. Ай жарығында ирең-ирең қозғалған ақ түйе елеңсіз жатқан елдің желкесіндегі ең соңғы қыр басына да иек артты. Бұл жердің түні жаңағы Жындысай ішіндегідей емес, тынып, маужырап тұр. Құбыжығы мол дүлей шұңқыр маңындағы үрейлі үндердің мұнда бірі де жоқ. Жібек жел кейде жан-жақты болар-болмас сыбдырлата қозғап, дірілдете сипап өтеді. Сол бір сәл ғана тербеудің өзіне де сыңси тіреле біткен көк майса ырғала теңселіп, бейне мүлгіп бара жатқан ұйқысынан оянғандай, ауыр тартқан бойы жеңілдене елеңдеп сергігендей.

	Өз серіктерінен әлі де таяқ тастам артта келе жатқан Кенжеғұлды туған жердің осы тынысы шын-ақ тербеткен еді. Жұпар иісі аңқыған дала табиғатына мас болған оның ойы біртебірте шарықтай да берген. Жан дүниесі қайта тулап кеңейіп, ұмыт бола бастаған көп жәйттер кейде көз алдына келіп, ал, кейде алыстан елестеп те өтеді. Әсіресе, Жамал жайы көңілің қайта-қайта қобалжытады. Жас сұлу бұл күнде оның осы туған ауылында. Қаладан кеткеніне де көп болған жоқ. Тәшкеннің бір рабфагында оқитын қыз еді. Бітірді де, тайып отырды. Тым болмаса қош бол деп те айтпай кетті. О несі екен? Баяғы бір жылы жүзі қайда?

	Әлде...

	Кенжеғұл Жамалдың өмір тарихын есіне алды...

	Бірақ, жас жігіт қанша дегенмен өзіне ықылас білдіре қоймайтын қыз сырын сезетін. Сондықтан оған Құрбан сияқты өкінбейтін де. Несі бар, кезінде әке-шешеміздің көңілдері тату болған шығар да, жас күнімізден-ақ қазақтың ежелгі әдетімен екеумізді атастырған шығар? Ал, солай-ақ болсын. Сонда қалай, біздің қосылуымыз шарт па екен? Жоқ, шарт емес. Қазіргі заман басқа. Қарттардың ойлағаныңдай бола беретін уақыт әлдеқашан өтіп кеткен. Бұл заман әркім сүйгеніне, жаны жаратқанына қосылатын заман. Егер Жамал басқа біреуді сүйсе өз еркі. Сондай-ақ менің де оған емешегім езілген емес. Сейітпен көңілі жарасқан екен, барсын. Тіпті, бақытты болуларын тілеймін. Екеуі бір рабфакта оқыды. Ал мен болсам... Апырым-ау, көзі тірі кезінде әкемнің өзі ұмытып кеткен осы әңгімені Құрбан неге қоздыра береді? Қит етсе басқаны былай қойғанда, жесірімізден де айырылдық, деп соғатыны несі оның?

	– Әй, Кенжеғұл?

	Құрбанның өзіне жақындап келгенін сезген Кенжеғұлдың ойы шорт кесілді.

	– Иә, не дейсің? – деп ағасына түксие қарады ол.

	– Не ойлап келесің? Тіріл енді. Әкең бүгін өлген жоқ. Құдай қаласа бүгін түнде әке кегін толық аламыз. Жесіріміз де қолымыз да болады.

	– Оның Жамал ма?

	– Енді кім?– деп ең. О, жетесіз неме!

	– Кімге керек ол сияқты біреудің әйелі? Өзің аласың ба?

	– Е, сенші. Құдай қосқан өз қалыңдығың еді ғой. Ұмыттың ба?

	Ол үшін әкеміз қыздың әке-шешесіне қалың мал да берген.

	Құрбанның мұнысы шіп-шикі өтірік еді. Олардың әкесі Жамал үшін ешқашан тышқақ лақ шығын боп көрмеген. Қыздың әкесі де бұндай мәселе жайлы ырымға тіс жарған емес. Қайта жанындай жақсы көретін қызы Жамалдың басын ескі әдет бойынша малға теңеп, ойынды-шынды біреу-міреу әлдене дей қалса, ол адамды жерлеп сөгіп, тіпті, екінші рет аузын ашпастай етіп тастайтын. Бір кезде бұл әшейін балалар аман-сау боп өсе берсін, деген тілекпен айтыла салынған сөз еді. Енді, міне, заман өзгерді. Ұлдың да, қыздың да оқып білім алып, туған еліне қызмет етуіне мүмкіндік туды. Сондай заманынан айналдым жастардың. Жамалым енді малға сатылып барып, біреуге келін болмайды. Ол оқиды, сөйтіп өмірлік жолдасын өзі тауып алады, дейтін.

	Солай болды да. Жамал әуелі ауыл мектебінде, одан кейін Тәшкенде оқыды. Соның бәрінде әкесі өзі қамқоршы болды.

	– Жетесіз неме-ай, сен-ақ жүйкемді жеп біттің-ау! Тумай кеткір мен туған әкеден, қайдан-ақ туып ең! – деп кеп Құрбан інісіне қамшы үйірді.

	– Тәйт әрі! – деді Кенжеғұл. – Қанішер жауыз. Осы жолы мен сені әбден білдім. Қане, ұрып көрші? – деп атының басын тартып, ағасына қарсы қарап тұрды. Қалтасына қолын салып еді, алтын тапанша ілікті.

	– Енді тіліңді тый. Мен білмейтін сырың қалған жоқ.

	– Әй, оңбаған ит! – деді де, Құрбан түйе мен Қаранардың соңынан жүріп кетті.

	Қаранар ағайынды екеуінің арасында болған әңгімеге өте жақсы түсінді. Тоқатайға ет қызуымен істеген зорлығы есіне түскен сайын қара жерге қарыс кіріп кеткендей боп келе жатқан. Тісін қайрап, осы қылмысқа өзін итермелеген Құрбанды иттің етінен жек көріп, тіпті «осыны қайтсем екен», деп талай рет оқталып тұрған. Бірақ, өз фамилиясын жамылып, үлкен қалада оқу оқып жүрген Кенжеғұлдан именген. Егер Құрбан екеуі сөзге кеп, бірінің-бірі бетін тырнай бастаса барлық сырлары ашылады. Оны Кенжеғұл біледі. Одан кейін...

	Иә, одан кейін істің ақыры не боларына Қаранардың қазір ақылы жетіп келе жатқан жоқ. Сірә, жабулы қазан жабулы боп тұра бергені жақсы ма екен? Егер ондай болса осы түнде олар тағы да қолдарын қанға бояулары керек. Тыныш жатқан колхозды шауып, талайды қан қақсатуға тиісті. Тіпті, Тоқатайдың жалғызы Сейіттен өш алуға барады. Сонда...

	Ойы осылай деп келе жатқан Қаранар атының басын тартты.

	– Не болды, Қареке. Неге тоқтадыңыз? – деп, Құрбан жележортып қасына келді.

	Сұрланып алған Қаранар үнсіз тұрды.

	«Жарда ойнаған сайтандай жыбырлаған ессіз ағам-ай. Сен әлі осындай боп кеткен бе едің? Сірә, енді менің де институттағы өмірім бітуге жақын шығар. Мына қылмыс сол күйде жабылып қала қояр ма екен?»

	Кенжеғұл осы соңғы күндерде көп өзгерді. Бұрыңғы ерке бала емес. Еш нәрсеге мін бермей, тіпті өзінен бөтеннің бәрі қирап, қырылып жатса да пәруайына түк те кіріп шықпайтын, бейғам және мейірімсіз, қасиетсіз еді. Ол үшін бәрібір болатын. Өзі нені қаласа, сол ғана дүние, немесе адам еді де, ол сүймеген, көзіне ілінбеген нәрсенің бұты бір тиын есептелетін. Солай қатты, ата безер боп өскен.

	Сағат сайын өзгерген ойы Кенжеғұлды қайрап, дүниені, адамды түсінуді үйретіп жатқандай. Өзінен өзі ашылып, әр нәрсеге кешегіден мүлде басқа көзбен қаратқан бір күш оны билеп алған. «Сірә, менің теріс аударып киіп жүрген тонымның тозаңы осы шығар. Өзім емес, оны бітіретін өз ағам болды. Мен білсем Құрбан кешегі бүлікшілердің бірі. Егер солай екені рас болса, онда іс бітті. Әттең-ай....»

	Бай баласының күйзеліске толы ойын Қаранардың әмірлі даусы бөлді.

	– Құрбан, қане тоқтат түйені. Ай батқанша осында күтейік. Ау, Кенжеғұл мұнда кел? – деп, ол даусына сәл жыры-шырай бере сөйледі. Құрбан түйенің алдына шығып тұрды.

	Тау басынан әлгінде ғана әрең асып кеп жер бетіне жадырай қараған жарты ай біртіндеп және шегініп барады. Алыстан түксиген Қаратау оны шамалы бір уақытқа өзінің алып қолымен лақтырып жіберіп, енді демін ішіне тартып қайта жұта бастағандай. Әлсіреген айдың барған сайын нұры сөне берді.

	– Ал, міне, туған жерлерің. Сонау сай астында кіндіктеріңнің қаны тамған. Әкең өскен, шешең келін түскен алтын бесік осы. – Қаранар жыламсырап, даусы дірілдеп, алақанының сыртымен көзін сүртті. – Құдайым-ай, марқұм нағашыма тым болмаса екі метр жерінің топырағы да бұйырмады-ау!

	– Ой, аллай, десейші! – деп, Құрбанның да көзінен жас ыршып шықты.

	– Әкем арманда кетті. Жерін, там-тас, мал-мүлкін айта-айта дүние салды. Сонда әкеме әр тамған жасың үшін бір шөміш қанымды төгуге әзірмін деп едім. Я, аруақ, қолдай гөр! – деп алақанын жайды. Оған ерген Қаранар да бетін сипады. Жалғыз-ақ Кенжеғұл бұл екеуінің сиқына қарап, үнсіз тұрды. Қаранар бұйыра сөйледі.

	– Түйенің үстін қайта бір тексерші, Құрбан. Бәрі түгел ме екен? Ашылып, шешіліп кеткен жерлері болмасын! Жаңа нағашымды аузыма алдым. Бір ойым сендермен қазір біржола қоштасып кетсем бе, деп едім. Одан енді тағы да қайттым. Тек нағашым үшін қайттым.

	Аздан соң түйе және де үйреншікті ауылға қарай тартты. Қойқаңдап, аяғын анда-санда бір басып барады. Қазір де тәкаппар басын жоғары көтеріп алған. Үстінде адам.

	– Қара да тұр, бұл бір ақылды жануар еді ғой. Мына шалды үйіне тура апармаса маған айт, – деп тұр Құрбан сыбырлап. – Қане, біз де жайлап сайға түсейік.

	– Сайда қалған тағы да не шаруамыз бар. Осы жерден қатпаймыз ба? – деп, Кенжеғұл ағасына, онымен үзеңгі қағысып қатар тұрған Қаранарға жалтақтай қарады. Құрбан және дірілдеп кетті. Ол інісіне оқты көзін тұнжырай қадап, аз-кем тістеніп тұрды да, тым қатты жауап берді:

	– Кеткің келе ме, жігерсіз күшік! Мен бүгін бұл елді ойран қылмай, артыма бұрылмаймын. Жаңа Қаранар көкем аузына алған әкем Тіспайдың әруағын аттаймын десең, әне жатыр қара жол, түс те, тарта бер. Төрт құбылаң түгел ашық. Ал егер ант жұтып, қарғысқа жолыққың келмейді екен, онда көп мыңқылды тоқтат та, ер артымыздан.

	– Иә, Кенжеғұл, солай. Мен де қайттым. Енді Тіспай нағашым-ның тірісінде ойлаған ойын іске асыру үшін бәріне де басымды тіктім. Ескертіп қояйын, ендігі істеген зорлық-зомбылығым, қазіргі тілмен айтсақ – қылмысым бір ғана нағашымның әруағы үшін. Гүлпарша жеңгемнің әлі көзі тірі. Бір жағы тайып кетуге сол кісіден де ұялдым. Қане, осы сөзім сөз, бастаңдар. Жауларыңды мұқатып, жеңу үшін әуелі өздерің тату болыңдар. Сонда ғана дегендеріңе жетесіңдер.

	Кенжеғұл еріксіз қозғалды. Олар қазір өздерінен едәуір ұзап кеткен түйелі адам соңынан дыбыстарын білдірмей бара жатты. Тісін қайрап, іштей қатуланып алған Құрбан ғана кейде күбірлеп сөйлеп қояды. «Біріңді жайраттым, пәлем, Сейіт, енді сен де иманыңды айта бер. Бүгін әкең барған жерге сені де жіберем!» – дейді ол кіжініп.





Он төртінші тарау


	Жанталас

	Сейіт төсегіне қайта кеп жатқан. Оған да біраз уақыт болды. Бірақ, ұйықтар емес. Әлі дөңбекшіп жатыр. Төсек суық па, әлде соңғы сағаттарда көзі көріп сезінген әсер оның жанын мұздатып тастады ма. Жаңа да өз үйі айналасында жүріп жан-жаққа көп қарап тұрды. Үстіне комсомолкасын киіп алып, әлгінде ғана ақ елес кеткен тұсқа ұзақ үңілді. Әкесі келетін қара жолдан да көзін алмады. Міне, шешінбей қайта келіп жатты. Бірақ, жаны жай тауып, тыныштық көрер емес, тіпті тоңып, дірілдеп жатыр. Дәл бір аязды түнде алыстан суыт кеп салқын көрпе ішіне кірген адамдай қалшылдайды. Денесі ғана тоңса бір сәрі-ау, оның жаны да дірілдейтін сияқты. Алдында белгісіз бейне – елес тұр. Кірпігін кірпігіне тигізді дегенше қол былғайды. Ол: «Сен жаңа мені шақырып ең ғой, қане, айта бер, тыңдайын? Жолымнан қалдырмай, сырың болса жылдам ақтар. Босқа лағып жаңа қайдағыны есіңе түсірдің. Апырым-ау, оқуға қалай барғаның, Тәшкенге адасып жүргенің, жақсы адамдар саған қалай қол үшін бергені қазір неме керек? Қойшы болдың ба, биші болдың ба, дар ойынын тамашалап, жаңа заман әйелдерінің бетін ашып, паранжысын лақтырғанын көрдің бе, бүгін, тіпті дәл қазір оларың қажеті бола қалып па?» – деп сұрағандай.

	Жұмбақ ой Сейітті бұрынғыдан да мұздата түскен. Көрпесін қымтана аунақшиды. Жылынар, жұбанар түрі әзірге жоқ. Солай жатып, түн тынысына еріксіз құлақ түреді. Әрбір тықыр, сыбдыр әкесінен хабар әкелгендей, дереу дыбыс келген жаққа басын көтеріп ұзақ-ұзақ карайлайды.

	Жым-жырт түнде Сейіт елеңдей берді. Көп дөңбекшіді. Ақыр соңында осы мылқау түн жас жігіттің көз алдына екінші бір мүсінді тарта қойды. «Сейіт бір нәрсе айтқым келіп тұр тыңда. Меніңше бұл біз үшін жақсылық хабар шығар. Қыдыр да кісіге осылай жолығады дейтін еді ғой», – дейді ол мүсін.... Е-е, шырыным-тәттім менің! Қандай сенгішсің!»

	Осыдан кейін Сейіт ойынан Жамал кетпеді. Талдырмаш нәзік қыздың әрбір қылығы есіне оралды. Жаңа бір әзірде ғана үлкен шынар түбінде отырып екеуі талай сыр шертіскен еді. Небәрі бірер сағат қана таза ауа жұтып қайтамыз деп ойлаған-ды баста.

	Бірақ түн ауып, тіпті, ай батып кеткенге дейін жүріп қалды. Оның соңы....

	Сейіт сәл жымиды. Қалың қою қара шашын ақырын ғана сипаған кіп-кішкене жұмбақ алақанды және сезінгендей болды. Көзін жұма түсіп тұр. Қыбыр етсе ажырап қалатынынан шошынады. Жас баладай аңқау сенгіш Жамалдың батып бар жатқан аймен шағылысқан ақ жүзі жігіттің миына мөр боп басылған екен. Сол тұлға күле қараған қалпында кейде түсі, кейде өңі сияқты жанары алдынан кетпей-ақ қойды. «Жанымсың» деген сөз Жамалын құшақтап отырған Сейіттің аузынан осы бүгін қалай шыққанын өзі де аңғармап еді.

	– Не дедің демеші, Жамал? Осы бір сөз маған ұнап-ақ тұр. Тіпті қайта-қайта айта бер дегендей тіліме орала береді.

	– Жарайды, қарсы болмай-ақ қояйын. Тек сол сөзің баянды, мәңгілік болсын.

	Жамал тауып айтты. Алайда, ерлі-зайыпты адамдар арасындағы махаббат мәңгілік болуы үшін бір адам ғана емес, екеуінің де айтқан сөзге беріктігі, табандылылығы керек-ақ. Бүгінгі сөз олардың әрқайсысына да тәтті. Және қызық. Ал, ертең екеуі бас қосып тұра бастағанда қалай болар екен? Мәселе сонда. Жамал қазір «баянды, мәңгілік болсын» деп соны айтып еді. Ол үшін, әрине, ақыл керек. Бәрін шешетін сол бір көзге көрінбейтін, сұлу мүсін, сылдыраған тәтті тіл боп та, әдемі көйлек, алтын-күміс боп та тұрмайтын нәрсе кісінің қай жерінде жасырынып өмір сүреді екен?

	Басқамен жұмысы болмаған Сейіт қазір әлгі де сол жүрекке жылы, бірақ жігіт үшін өте жауапты сөзді ішінен қайталады. Сонда ол: Жанымсың, бақытымсың Жамалжан. Сен білесің бе, әйел еркекті қайткенде бақытты ететінін ойлағаның бар ма? деп те Жамалын мейірлене сүйіп еді. Жамал жігіт сұрағына бұл жолы да табанда жауап берген. Лып еткен ақ білек Сейіттің мойнына орала кетті де, оның бетіне елжірей қарап, кеудесіне басын сүйеді. Қыз сол шақта жігіт жүрегіне бойлап сіңіп бара жатқандай да еді...

	– Сейітім! – деген сонда қыз алқынған үні естілер естілмес қана сыбырлап.

	– Жамалым! – деп, Сейіт те оны бауырына баса түскен, қыса түскен.

	Қыз нәзік саусақтарымен жігіттің маңдайына төгілген шашын жоғары қайыра сипады. Әлдене ойлап кеткен Сейіт толқып отырып ауыр дем алғанын өзі де байқамай қалды.

	– Күнім-ай, күрсінбеші? Мені білмейді, аңғармайды ғой дейсің бе? Сездіргің келмегенімен сені де байқаймын. Жүрегің толған арман. Сұңқар боп көк өріне шарықтағың, тұлпар боп жер төсінде қалыңдағың келеді. Шіркін, армандай білген қандай жаксы. Мен өзіңді осы бір қасиетің үшін де жақсы көремін, – деп, Жамал бұрын ешқашан емеурін білдіріп көрмеген ойын сол жерде айтып еді. Сейіт оны да есіне алып жатыр.

	Жамал онымен тоқтаған жоқ. Ол жігітінің соңғы оқиғалы істерге қатысып, жеңіске жеткенін аудан көлемінде тәуір атанып жүрген комсомол қайраткері екенін атап-атап айтты. Сол табыстарыңа мен де масаттанамын, деп Сейіттің онсыз да қызып отырған бетінен шөп-шөп сүйді.

	– Өзің ше? Аудандық комсомолдар комитетінің сен де бір сенімді комсомолысың, – деп қызды Сейітте сүйген.

	– Сенің жақсы бір қасиетің – арманшылсың. Сол мінезіңді қатты ұнатам.

	Рас, жас кезінен-ақ Сейіт тым арманшыл болатын. Қолына түскен кітаптың бәрін оқып, көп ойлайтын еді. Көрген, оқыған нәрсесінің бәріне еліктеп, сондай болғысы келетін. Біреудің ойлап шығарған затын көрсе, өзі де содан аудармай жасап алуға құмарта түсетін. Кейде еш жерге сыймай жүретін кездері де аз емес. Сол шақта дүниені жаяу аралап кеткісі де келетін. Бірақ, әттең, қартайған ата-ана-ай, шіркін. Егер мен кетсем екеуі кәріп боп қалады ғой, деп өзін өзі тоқтататын.

	Сейіт көп қиыншылыққа шыдап оқыды. Қаражаты кем, кедей студент болды. Қыста пальто, жазда жарып көйлек кимеді. Тәшмәт ағаның күшімен рабфакқа кеп түскен жылы қыстың қатты болғаны есінде. Сол қысты бір қолына ақ, екінші қолына жамау-жасқау қоңыр қолғап киіп өткізгенін де ұмытқан жоқ. Ауылдан үстіне іліп келген қамзол, көне шалбарына кейбір сер қаржы студенттер мысқылдап күлетін де. Сейіт оған ешқашан мойыған емес. Ауқатты адамдардың балаларына үйінен тамақ, ақша, киім-кешек келіп жатқанын ол күнде дерлік көріп жүретін. Кейде Сейіт ішінен ғана ойлап мұңаюшы еді. Өз қатары сияқты оның да кино көргісі, театрға барғысы келетін. Әсіресе жоғарғы курс студенті болғанда ол қаражат тапшылығын талай-талай сезінген. Барғысы келген жерге бара алмай жатақханада қалып қоятын кездері көп болған.

	Бір күні өзімен бір курста оқитын бітік көз Пірімбай мұны әжуалап сайқы-мазақ еткені де бар. Қазір сол оқиға есіне келе қалды.

	– Әй, Сейіт саған ақша керек пе? – деді ол қасына жүгіріп келіп. Ақша деген сөз ұнап кетті де:

	– Керек, – дей салды.

	– Ендеше, мә онда ала ғой. Қажетіңе жұмса. Кейінірек қолыңа көбірек тиын-тебен түскен кезде берерсің. Доспыз ғой. Және тауып бере ғой деп ешқашан қыспаймын.

	– Рас айтасың ба?

	– Шыным. Мә, бақандай екі сом. Қызың бар ғой сүйетін. Сонымен бүгін бір киноға барып қайт. Қалғанына су ішіп, балмұздақ жеңдер. Мә!

	Сейіт сыры мәлім, өтірік айтатын Пірімбай сөзіне әуелі сенерін де, сенбесін де білмей тұрды. Алайын десе, алдап тұрған шығар, дейді ішінен. Алмайын ба десе ол қояр емес. Ақша Пірімбайдың алақанында жатыр. «Ала ғой?» деп тіпті емін-еркін-ақ ұсынатын сияқты. Сейіт алды.

	– Дұрыс. Қорықпай жұмсай бер, – деді де, Пірімбай қолындағы добын жатақхана алдындағы кең алаңға қарай теуіп ала жөнелді.

	Ойламаған жерден Сейітке бақыт қонғандай болды. Бірге оқитын Пірімбайға рақметті жаудырап айтты. Ақшасын қалтасына салып, ақырын аяндап қыздардың жатақханасына келді.

	– Жамал, бүгін бір кино көрейік те, – деді ол қызға әжептеуірақ батылдана сөйлеп. Ішінен: ақшаны қайдан алдың деп қалар ма екен дегендей қауіп те басына сап етті. Өйткені, сол рабфактың өзінде де ақшалы, ақшасыз да жігіттер бар. Кейбіреулердің қалтасы тола жүреді. Олар оқу оқудан гөрі көше қыдырып, көңілі сүйген қыздармен кино-театрларға барып жүргенді сән көреді. Сабақты, әйтеуір, емтихан кезінде шұрым-бұрым өткізіп, ендігі семестрдің сынақ кезіне дейін тағы да солай өмір сүреді. Ондай ақшалыларды жұрт біледі. Ал, Сейітті ше? Әрине, онда ақша бар деп ешкімде ойламайды. Бар білгені оқу, одан кейін комсомол ұйымының тапсырмаларын орындаумен жүретін жас жігітті қыз ертіп киноға барып жүргенін ешкім еш уақытта көрген емес. Өзі сияқты жігіттер жайында жұрттың сыртынан не дейтінін ол жақсы біледі. Қазір Жамалды киноға шақыра келгенінде, қыздың ойына ең алдымен, жаңағыдай пікір кеп қалар ма екен дегені әбден заңды да сияқты еді.

	Бірақ, Жамал олай деп сұраған жоқ. Сейіттің күлімдеген қызыл шырайлы дөңгелек жүзіне қарап тұрды да:

	– Бүгін бе? – деді.

	– Ия, қазір шығайық. Не деген кино бар екен? Жә, мейлі, бара көрерміз.

	Жамал тағы да жымиып, аласы мол әдемі қара көзін жігітке мейірлене қадай қарады.

	– Ендеше бүгін емес, ертең барсақ қайтеді. Бүгін мен бір кір жуып алайын деп, су ысытып жатыр едім. Кір орамал-порамалың болса бер қоса жуып берейін – деді Жамал. Оның порамал дегені көйлектеріңді тымсал еткенін жігіт түсінді. Қарсы келмей көне қойды.

	– Әрине, орамал порамал дегендер бар шығар. Бірақ....

	– Несі бар. Бірақты қой да, әкеп бер.

	– Жарайды, – деп Сейіт шығып кетті.

	Сонымен ол күні қыз бен жігіт киноға бара алмады. Ертеңіне Пірімбай Сейіттің қасындағы партаға қатар кеп отырды. Қызық бір сабақ еді. Құлағына сыбырлап:

	– Кеше қызыңмен киноға бардың ба? – деп сұрады.

	– Жоқ, – деді Сейіт сабақ кезінде жолдасының сондай бөгде сөзге айналып отырғанын жақтырмай.

	– Бүгін барасыңдар ма?

	– Иә, оның қазір не қажеті бар, сабақ тыңдайық та.

	Пірімбай қайтып үндемеді. Кәдімгі студент сияқты отыра берді.

	– Кеше кино көрдіңдер ме?! – деді қасына кеп отырған ол ертеңіне сыбырлап тағы да сабақ кезінде.

	– Көрдік, – деді Сейіт естілер-естілмес сыбырлап.

	– Ақшаларың қалмады ма?

	– Жоқ, бәрін жаратып қойдым.

	– Түу, қиын болған екен. Өзімнің бір қажетім бұрқ ете қалғаны.

	– Қазір керегі жоқ дегенің қайда?

	– Е, ол кеше ғой. Бүгін басқа күн емес пе.

	Сейіт үндемей қалды.

	– Ей, Сейіт – деді Пірімбай. – Ақшамды берші.

	– Не дейсің? – деп, Сейіт оған оқыс бұрылды.

	– Қарызыңды бер деймін?

	– Тоқташы, сабақ тыңдайық.

	– Жоқ, мен сенен өз дүниемді сұрап тұрмын.

	– Немене, естімедің бе? Жоқ дедім ғой, жұмсап жібердім. Және қоя тұр. Тыныштық бер. Сабақтан кейін сөйлесейік.

	– Жұмысым қанша сенің жұмсағаныңмен. Алдың, тауып бер. Қазір өзіме керек. Сабақтан кейін сөйлесетін түк те жоқ. Айттым ғой керек уақытында бересің деп.

	– Бірақ, бүгін-ертең емес, кейінірек деп едің ғой.

	Ыза болған Сейіт сәл қаттырақ сыбырлады.

	– Солай деп ем, өмір деген қызық нәрсе шырағым. Қазір қажет боп қалды.

	Сейіт жарылып кете жаздады. Ұйып тыңдап отырған сабағының не болып кеткенін де білген жоқ. Ішінен: «Қап, мынаны-ай!, Басында былай деген жоқ еді ғой. Мұнысы несі деп ренжіді». Жаман састы. Тыңдамай отырғанын мұғалімі сезіп қалар ма екен, деп қауіптенді де. Ал, Пірімбайға бәрібір сияқты. Сабақ тыңдау орнына, соны әдейі ермек еткендей, Сейіт қаламын ұстап конспектті жаза бастаса-ақ болды, оның бүйірінен нұқып қалып:

	– Әй, саған айтам. Ақшамды бер. Немене, менің дүниемде әкеңнің құны бар ма еді? – деп ежірейеді.

	– Сабақ бітсін. Үзіліске шығайық. Сонда сөйлесейік деді Сейіт өлердей қысыла. Беті дуылдап жанып кетті. «Ой, тобай, мынау сұмдық екен ғой. Жігіттер мұның ерекше қылықтары туралы жыр етіп бекер айтып жүрген жоқ екен ғой" деп отыр өкіне. Үндемей қалған Пірімбай енді мәміліге келген шығар деп дәптерінің бетіне қарайды. Мұғалімнің сөзіне құлақ салады.

	Қаламын сияға батырап жазбақ болады. Сол кезде Пірімбай оның бүйірінен тағы да нұқиды.

	– Ақшамды бер деймін ғой. Құлағың керең бе? – дейді бөтен сөзді ұмытып қалғандай, тек ақша деп нұқиды.

	– Қап, өзің адамсың ба?

	– Е, кім деп ең?

	– Едіреймей үзіліске дейін шыдашы?

	– Аузыңа қарап сөйле. Едіреңдейтің мен емес. Неменеге едірейетініңді білеміз. Осы тәртіпсіздігің үшін.

	– Иә, о не? – деп, Сейіт таң қалады. – Өзің сұмдық екенсің ғой.

	– Сұмдық! Ол не тағы? Сұмдық дейді. Адал ақшамды алып тұрып, өзімді және сұмдық деп сөгесің, ә?

	Осылай бір сабақ біткенше Сейіттің жанын қоймаған Пірімбай үзіліс кезінде көрінбей кетті. Сейіт кейбір жолдастарынан ақша сұрай жүре оны аласұрап іздеді. Өзімен сөйлесіп бір келісімге келіп алғысы келді. Бірақ Пірімбай таптырмады. Үзіліс аяқталды. Сабақ басталып балалар орындарына кеп отырды. Есіктен мұғалім кірді. Сол кезде Пірімбай онымен қабаттасып ішке енді. Сөйтіп, дәл Сейіттің қасына кеп отырды.

	– Иә, әкелдің ба, ақшамды? – деді сыбырлап.

	– Өзің жаңа қайда кетіп қалдың, іздеп таппадым ғой.

	– Міне, келдім қасыңа іздеген болсаң. Әкел!

	– Табылмай жатыр. Сабақ біткесін біреуден алып берем, тыныш отыр.

	Тыныш отыратын Пірімбай ма? Үзіліс кезінде Сейіттің әрбір студенттен қарыз сұрап жүргенін оның соңынан бойын жасыра сығалап жүріп көрген. Ішінен мәз бола күліп, рақатқа баткан. Енді әне, Сейітті шымшып, нұқып, құлағына әлденені құюмен отыр.

	Пірімбай үш жылда екінші курста, әйтеуір, әлтек-тәлтек оқып жүрген студент. Ол осы жақында ғана Сейіттердің курсына түсірілген. Егер мұнда да оқи алмасаң рабфактан шығарыласың деген қатты ескертумен келген. Бірақ, әлі де ондай ұятты кінәні ескеріп жүрген Пірімбай жоқ. Сабаққа дайындалған түрі де қызық. Лекциядан кейбір ойында қалған сөздерді бір дәптерден екінші дәптерге жәй әшейін қара қаламмен көшіреді де, бұл сабақты біржола жұтып қойдым, деп жүреді. Бірақ емтихан кезінде еш нәрсе сызып алмайды. Оған уайымдап қайғырған Пірімбайды ешкім көрген емес. Сабақтан шықты дегенше алаңға шығып алып, жалғыз өзі доп тебеді. Қызыққан студеттер барса добын ұстап алады да, бермейді. Немесе, балалар біраз теуіп енді ғана қызып келе жатқанда допты құйрығынын астына қысып отыра қалады да, ысқырған боп міз бақпай қояды. Жігіттер олай жалынады, бұлай жалынады. Бірақ, Пірімбай иілмейді. Оған жұрт қашанғы табына берсін, тарап кете бастайды. Олар жүз, жүз елу метрдей кеткесін Пірімбай жалғыз өзі тебе бастайды.

	Студенттер жүгіріп жетеді. Құйрығының астына добын тағы да басып алған Пірімбай сол міз бақпас қалпында отырып жеңеді. Ұрысып сөзге де келмейді.

	Қазір Сейіттің оң жағында сеп-семіз, доп-домалақ боп сол Пірімбай отыр. Бұлшық еттері бұлқ-бұлқ етеді. Тапалтақ денесі қорғасыннан әдейі құя салғандай. Қып-қызыл шиқандай быттиған беті, бітік көзі жылтырап Сейітке бедірейе қарап, темірдей саусағымен:

	– Сен өзің адал ақы, маңдай теріммен тапқан өз дүниеме зорлық етесің бе? – деп оның тізесін, бүйірін түртіп-түртіп қояды. Бәріне көніп үндемеген Сейітті бір-екі рет шымшып-шымшып та алды. Қарсы кеп ләм десең жағаласа түрегелуден де тайынар емес.

	«Сырын білмеген аттың сыртынан жүрме» деген осы екен ғой дейді Сейіт өкініп.

	Жоқ, Пірімбай туралы рабфак студенттері арасында аңыз аз емес еді. Соның біразын Сейітте естіген, көрген. Тіпті оған бір қыздың мазақтап, «Көзіңнен айналайын Пірімбайжан» деп жазған хатын оқып күлмеген студент жоқ. Ал, Пірімбайда оған күнде хат жазатын.



	Қалқам-ау,мен баяғы Пірімбаймын,

	Тасындай диірменнің зырылдаймын.

	Сағынып жаным сені жүрмін әрең,

	Қойныңда сенің қашан пырылдаймын.



	Бір қу жігіт Пірімбайға осы өлеңді жазып берген екен. Оны Пірімбай қызға жібереді. Сірә, қыз да сұм болу керек, аянбапты.



	О, менің бітік көзім, Пірімбайым,

	Қасымда арманым жоқ жүрсең дайым.

	Қайтемін өңге жұрттың қаршығасын

	Аңсаған жалғыз сенсің тұрымтайым!



	Кейде сабақ оқудың орнына Пірімбай осы өлеңдерді оқып жаттаумен жүретін. Әсіресе, «Көзіңнен айналайын Пірімбайжан» деген жолды оқығанда оның жылтыраған көздері быттиған табақтай бетінде бары-жоғы белгісіз боп кететін еді. Ал, сол қызды жазғы демалыс кезінде іздеп барса бөтен бір сүйген жігіті бар екен. Пірімбайды алдап, пәлен күні кел, сенімен кетемін, деп сендіріп жіберіпті де, ертеңіне әлгі жігітімен қол ұстасып қашып кетіпті.

	Әйтеуір бір кезде қоңырау соғылды. Сейіт жүгіріп жүріп Жамалды тапты. Екі сом сұрап алды. Класқа кірді. Пірімбайды іздеді. Ол қазір басқа жерге барып отырыпты. Сейітке бір жапырақ қағаз жазған. «Ақша іздеп әуре болмай-ақ қой. Керегі жоқ. Тапқан кезде берерсің, Пірімбай», депті.

	Оның қулағын Сейіт түсінді. Үнемі солай етіп жүретінін бір жігіттер жаңа әзірде айтқан. Қазіргісі ақша тапқан Сейітті әшейін тағы да алдау еді. Үзіліске дейін әрең шыдап отырған Сейіт жұрттан бұрынырақ шықты. Пірімбайды есік аузынан күтіп алды да, быттиған ұятсыз бетіне ақшамен салып қалып бұрылып жүре берді. Пірімбай ренжігенде, неге ұрасың деген де жоқ. Ақшаны ышқырының қалтасына сұға салып, кәдімгі әдетінше ыңылдай ысқырып, түк болмағандай ойнақтап бара жатты. Ол бұл кетісінде екінші біреудің мазасын алмаққа аттанғанын Сейіт білген жоқ.

	Оқуға, білімге қолын тым кеш созып, өз қатарынан кенжелеу қалған Сейіт бос уақытын сабақ әзірлеумен ғана өткізуші еді.

	Жамалын ескергенде оның ойына және мынадай бір кез оралады. Ауылдан кеп рабфактың бірінші семестріне Тәшмәт ағаның күшімен әрең дегенде түскен Сейіт іле-шала әкесінен сәлемдеме алды. Тәшкенге түйе тартып бара жатқан таныс шаруадан бір қалта талқан, құрт, бір шыны май беріп жіберіпті. Бала Сейіт сол сәтте қатты қуанды. Сөйте тұра әке-шешесін тым аяп кетті. Тапқан-таянғанын маған осылай жібере берсе өздерінің халі не болады деп ойлады. Содан кейін ата-анасы өзі туралы бұдан былай онша қам жемесін деп салем айтты. Хал-жайым жақсы деп хабарлады. Жолаушы кеткен соң қалтаның аузын ашты. Міне қызық, талқанның арасынан үш сом ақша шықты. Сейіт ішінен сол күнгідей бүгінге дейін қуанған емес. Іле-шала Пьян базарына барды да бір көйлек, белдік және тақия сатып алды. Қайтарында он бес тиынға тола кесе палау жеп тойды да, жатақханасына келді. Дереу көйлегін киіп, оның сыртынан белдігін байланды. Тақиясын шекесіне таман қисайта қондырып, қораға шықты. Бұрын денесіне мұндай таза ақ көйлек тиіп көрмеген еді. Маған енді бір қараңдаршы, дегендей Сейіт шалбарының қалтасына қолын салып алып, олай да, былай да жүрді. Рас, қазір оған жұрттың бәрі қарайтын сияқты. Тіпті, қызығып тұрғандай. Сейіт қорада жүре берді. Бір кезде:

	– Сейіт, маған қарашы? – деген қыз даусына ол жалт қарады, Жамал екен. О да биыл рабфакқа түскен. Сейіттен үш-төрт жас кіші болсада екеуі бірге оқиды. Бірақ, кейінгі жылы ауырып бір жыл дем алды да, рабфакты Сейіттен бір жыл кейін бітірді. Ауылдас болған соң екеуі өзгелерден гөрі жақындау жүретін.

	– Ә, Жамал сен бағана қайда болдың? – деді Сейіт тоқтай қап. – Білесің бе, маған бүгін үйден сәлем-сауқыт келді. Үш сом ақша жіберген екен, – деп үстіндегі көйлекке бір түрлі жылы, тіпті мақтанғандай қарады да, Жамалдың қолынан ұстап өтіне бастады. – Жүр, Жамал, елдің азығынан же. Құрт, май да бар.

	Жамал тартыншақтады.

	– Жүрейікші, – деп, Сейіт қыздың аршыған жұмыртқадай дөңгелек жүзіне тіке қарады. Жамалдың көзі ойнақшып, қиылған қасы керіле түсіп, күлімсіреп тұр екен. Маржандай ақ тістері не деген әдемі еді? Толқын атқан шашы да бүгін сондай жараса қалыпты. Кіп-кішкене Жамал қазір тоты құстай түрленіп кеткен. Сейіт қыздың жаңа ғана ашылған гүл сияқты келбетіне бірінші рет сол жерде аңтарыла қарады да, әлде кім абайсызда тырнап алғандай, жас жүрегі тыз етті. Қыз дереу жүре қоймаған соң, кісімсіп, шалбарының қалтасына салып тұрған қолын замат жұлып алды.

	– Қолың бос па?

	– Немене, тойға шақырайын деп пе ең?

	– Әнеу күнгі осында келген қара мұрт ағаны көріп ең ғой.

	– Көрдім. Қандай жақсы адам. Өзі мұғалім ғой деймін.

	– Мұғалім. Мен оның мектебін де білемін. Керек болса қазір тауып та бара аламын.

	– Тәшкенттік болып қалыпсын ғой өзің. Мен әлі еш жерін шамалай алмаймын.

	– Ендеше жүр. Сол ағанікіне ертіп апарайын. Үйіне дейін трамвай барады. Апай қандай жақсы адам. Көріп, танысып қайтасың.

	– Қайдам, – деп, Жамал жымиып тұрды. Ішінен әлде неге күліп немесе таң қалған адам сияқты. "Ой, қыз болмай кеткір. Сонша бұраңдап,.." дейді Сейіт ішінен. Бұл өзінің сөзі емес. Ауылда үлкен апалар, тіпті анасы да қылымсып, сызыла қалған жап-жас қыздарды көргенде осылай деп күліп мәз боп қалады. Жамалдың қазіргі тұрысы Сейіттің ойына сол адамдардың айтатынын түсірді.

	– Қайдамды қой, барайық. Ағаны танисын. Ол кісі маған әке сықылды боп кеткен. Ол адам болмаса, ехе, маған бұл оқу қайда еді?

	Осылай дерін дегенімен Сейіт қыздың қарасынан секем алды. Жақтырмай тұрған сияқты ма, қалай? Табан астында өз қимылынан, өз ойынан өзі шошып қызарып кетті. Қайтып Жамалға қарай алмады. Аяғымен жер шұқылап тұрып, ақырын, тіпті сыбырлағандай:

	– Бармайсың ба? Әуелі жатақханаға жүр .

	– Сәлем-сауқыт келді дейсің бе? – деп сұрады Жамал.

	– Иә, содан же... Одан кейін...

	– Ақша да салып жіберіп па?

	– Ия, үш сом дедім ғой.

	– Байып қалған екенсін ғой.

	Қыздың соңғы сөзі Сейіттің жүрегіне шық етті. Әлгі ойы дұрыс сияқты. Қыз өзін қағытып, кемістіп тұрғандай көрінді. Ол енді төмен салған басын жоғары көтеріп, Жамалға және қарады. Оның аппақ жүзі әлі жайнап тұр екен. Бірақ, сол бойда бір нәрсе деп өш алып қалуға жүрегі дуаламады. Көзін еркісіз бұрып әкетті. Аяғымен тағы да жер шұқылай бастап:

	– Дәм тат деп шақырып тұрғам жоқ па өзіңді, – деді сәл ентіккендей бәсең үнмен.

	– Жүре ғой, – деген Жамалдың жүзінен ақ жарқын жайдарылық байқалды.

	Екеуі Сейіттің жатақханасына келді. Жамал Сейітке қараған сайын күлімсіреп қояды. Ақыр ол шыдамады:

	– Бір нәрсе айтайын ренжіме, Сейіт. Мына көйлекті бұлай киме. Біреу-міреу көрсе ұят болар, – деп жымиды.

	Қызға жалт бұрылған Сейіт не дерін білмеді.

	– Рас айтам. Іш көйлекті кісі олай кимейді. Өңгелерге қарашы өзің-ақ.

	Сол жерде ғана не істегенін аңғараған Сейіт бұрынғыдан бетер ұялды. Жамалға не дерін білмей, тыпыршыды. Беті бір ысып, бір суыды. Соны сезген Жамал да көп аялдаған жоқ, шығып кетті. Сейіт оған Тәшмәт аға үйіне барайық дегенін де ұмытты. Сөйтіп, қыз кеткен соң көйлегін дереу шешіп тастап, керуетіне құлай кетті де, бетін жастықпен бүркеп алып, жатып қалды. Көпке дейін орнынан тұрған жоқ.

	Арада күндер, жылдар өтті. Екі жастың бойлары ғана емес, ойлары да өсті. Қолмен ұстап болмайтын, көзге де көрінбейтін әлдеқандай бір жіп қос жүректі қабыстырып тұрғанын бұлар сезетін де халге жетті. Қыз көңілі өзіне қашан түскенін Сейіт дәл білмейді, бірақ өз жүрегінің Жамал дегенде алғашқы қатты соққан кезін ол ұмытқан емес. Сол бір ант ұрған жаңа көйлекті киіп қорада жүрген күні, Жамалдың қасына кеп тұрған кезі, жатақханаға барған соң оның көйлек туралы айтқан сөзі бүгінгідей есінде.

	Енді, міне, сол Жамал қасында. Дәл осы сағат алыс та болса, жақын. Ол есіне түсіп еді, суық төсек те ысып кетті. Қыз өзіне қара көзі мөлдіреп, қиғаш қасын сәл кере түсіп қарайды.

	«Сейіт-ау, саған не болған? Бүгін өзіңді танымай тұрмын ғой. Шыдамды, қысылған жерде айла тапқыш ер жігіт емес пе едің? Мен емес, өзің ғой дірілдеген. Мына жүрегіңмен әлгі бүлікшелерге қарсы қалай күрестің? Тас үйді тесіп шыққан комсомолдың бірі емес пе едің? Жаудан қыз ажыратып алған өкіл жігіттің мына тұрысы...», деп бағана Жамалдың ойынды-шынды айтқаны рас. Қазір есіне түсті. Сол кезде бұл сөздерге онша мән беріп, көңіліне еш нәрсе алмаған Сейіт енді өкініп, ұялып жатыр. Қыздың осы бір сыпайы тілмен таққан кінәсі рас та сияқты. Мына жатысы, дызылдаған жүрегі сол сөздердің дұрыстығына дәлел-ақ боп тұр. "Апырым-ау!" деп, Сейіт тағыда бір аунап түсті.

	Қалай жатса да, не ойлап, не қойса да, Жамалсыз өткен бір сәті жоқ. Бәрі-бәріне о да қатысып, жылы шыраймен Сейітке қарайды. Ақ жүзі ай нұрымен шағылысқан бағана бір кездердегі мүсіні жігіт жүрегіне кетпестей таңба салған екен. Көзін жұмды дегенше көретіні сол мүсін, сол сұлу Жамал. Қыздың сүйкімді қылығы есіне түскен жігіт мырс етіп күлгенін сезбей де қалды... ***

	Шарқ еткен дауыс шыққандай болды да, дереу басылды. Өзі мен өзі болып жатқан Сейіт елең етті. Қаңқ етті ме, шаңқ етті

	ме? Ит даусы ма, әлде... деп құлағын тігіп көріп еді, қайтып еш қандай дыбыс етілмеді. Жігіт бір аунап түсіп жатты...

	Бірақ, Сейіттің сақ құлағы адаспап еді. Бұл шақта қора сыртында, жаңа әзірде ғана өзі түн қараңғысында белгісіз бейнеелес жасырынған сай жаққа, ұзақ қарап тұрған жерге Құрбан да жеткен еді. Ол қазір жаяу. Атын осы үйден алысырақ өскен ағаштардың біріне байлап келген. Қасындағы жолдастарына аса зор міндет жүктеді де, өзі мұнда тартты. Қаранар мен Кенжеғұл Жамал мен оның әкесін, тағы басқаларды қолға түсіруі керек. Ал Құрбан Сейітті жалғыз өзім-ақ жайратам да, тез жетем деп қалды. Дегенмен оған үй артында біраз аялдауға тура келген. Шәуілдеп пәле болғалы тұрған ала күшікті қолға түсіргенше уақыт өтті. Қойнына екі күлше нан тыға келген еді. Есік аузында жатқан күшікке Құрбан өзі көрінбей тұрып нанның бір жапырағын лақтырды. Ала күшік дәл алдына түскен азықты әуелі иіскелеп көрді де, азуға басты. Құрбан нанды өзіне жақындатыңқырап тастады. Сөйте-сөйте күшікті қораның сыртына шығарды. Солай алдай-алдай келе қолы жететін жерге дейін жақындата берді де, мойнынан шап беріп ұстап алды. Ала күшіктің шаңқ еткен даусы шықты да, бітті. Сейіттің құлағына жеткен сол үн еді. Құрбан күшіктің алқымынан сығымдап отырып, қайтып дымын шығармай, қара тұмсықтан қамшы сабымен періп-періп қалды. Ала күшік сеспей қатты. Құрбан оның тіріліп кетерінен қауіптеніп, қалтасындағы бір құлаштай шыжым жіппен мойнынан қылғындырып байлап тастады да, қораға еніп, Сейіт жатқан үйге қарай жүрді.

	Ашық тұрған терезе тұсынан әлдекім тысырлап өткендей болғанын Сейіт байқап қалған. Ол ауыр ойдан шаршаған көзін ашып қарап еді, түн қараңғысында ербеңдеп жүрген қап-қара бір нәрсенің олай-бұлай өткенін анық көрді. «Е, шал келген екен ғой. Жақсы болды. Түу, неге кешікті екен? Ата, келдің бе?» деп дауыстай жаздап тоқтады. «Тоқта, анығын білейін. Не деп болады!» деп сақтана басын көтерді. Ия, аяқ басысы, қимыл-қозғалысы бөтен жан. Сейіт демін ішіне тартып, жым болды. Орнынан атып тұра беріп тоқтады. Әлгі өткен адам тысырсыз еппен мысықша басып Сейіттің дәл терезесі тұсына келді, іштен дыбыс күткендей, мойнын созып құлақ салды. Жан-жағына алақ-жұлақ қарайлап алды да, дереу терезеден асып үй ішіне түсе бастады.

	Мына жүрген тегін адам емес екеніне Сейіттің енді күмәні қалмады. Ана бір күні ауданға барғанында алтыатарын: «Осының бұдан былай қажеті бола қоймас», деп тиісті орынға табыс етіп кетіп еді. Қап! Міне, ашық ауыздық! Бұдан оны сұраған да адам жоқ еді ау! Барды да, тапсыра салды. Сона кезде аудандық ГПУдің бастығы Әбдірахман Атақұлов өзіне қатты риза болып еді. Бір жерге қарауыл қойып, кім жақсы тигізер екен деп кезеккезек атқандарында бәрінен көп ұпай алған осы Сейіт еді. Сонда Әбдірахман мәз бола:

	– Сен баланы түбінде мергендер қауымын басқартып қойған жөн болар. Құралайды тіпті көзінен атасың екен! – деген еді.

	Сейіт те жымиып күлген болатын. Апырым-ау, сол үйренген қаруын жеңілтектеніп кеше несіне тапсыра салған еді? Әй, осы,.. – деп басын шайқап тістене өкінді.

	Екі көзін терезе алдындағы әрекет иесінен айырмай жатқан Сейіттің жүрегі тулап соғып кетті. «Бұл жай ұры емес, жол торып, ел тонаған бандиттер болды» – деп ойлады. Аяқ астында не шара істерін білмей, қатты ұйықтап жатқан адам сияқты ыңыранып, дыбыс беріп қойды. Құрбанның аяғы бұл кезде еденге жеткен еді. Ол селт етті де, терезе тұсынан жалт беріп, үйдің қараңғы бұрышына тығылды. Қабырғаға жабысып қалғандай, тынысын ішіне алып, бір сәт қыбыр етпей тұрды. Сәлден кейін ол және қозғалды. Қадамын бір-бірлеп аңдып басып, Сейіттің жазу столы алдында келіп жүресінен отырды. Бірақ, сол кезде оның да ет жүрегі дүрс-дүрс соғып, тас түйілген денесі қас қаққандай уақыт ішінде босаңсып, жүйкелері шымырлап кетті.

	«Кешіктім, әттең-ай, үйге кіргізбей әрекет жасауым керек еді. Енді қайттім?» деп сескенген Сейіт мұздай боп жатыр. Қыбыр етпей, белгісіз бейненің әрбір қимылын аңдып қалған. «Не болдым? Жау қолына өзімді өзім байлап бердім ғой!»

	Сейіт солай жатқан күйі кереуеттің арт жағына қолын созды. Демеу етер бір қару табыла қойса, шіркін! Бірақ, мұндайда не болатын еді? Қолына жөнді нәрсе ілінген жоқ. Әлдеқашан шешіп тастаған етігінің жалғыз сыңары жатыр екен. Сейіт «Жатып қалғанша, атып қал» деп ойлады да, етіктің қонышынан мықтап ұстап, кереуеттен басын көтерді, – Бұл кім? – деді ол өктем үн қатып.

	Жауап жоқ.

	– Саған айтам, кімсің?

	Құрбан орнынан тез көтерілді. Бұл кезде Сейіт те шапшаң тұрған еді.

	Қарсы алдында қарауытқан қараның кім екенін әлі жыға танымаған Сейіт оған тағы да бірдеме демек болып еді, бірақ, айта алмады. Тілі күрмеліп, орамына келмей, жағы тастай боп қатып қалған сияқтанды. Осы екі арада қатулы тұрған Құрбан дереу алға қарай басты да, наган ұстаған оң қолын жоғары көтеріп тұрып, мысқылдай сөйледі.

	– Енді қалайсың, өкімет жолдас! Ха-ха-ха!

	Сейітте үн жоқ. Қаққан қазықтай бір орында сілейіп тұр.

	– Неге үндемейсің, жолдас кемсамал. Жоқ, ә, «болаттың сынығы!» Есіңде болсын, сені солай атаған да менің әкем еді, әкем!

	Алайда, Сейіт өзінен екі қадамдай жерде қолына қару ұстап, мыңқ етпе, қыбырладың дегенше ісіңді бітірем дегендей, кезеніп, мұны мазақтай сайрап тұрған адамның кім екенін бірден-ақ білген еді. «Құрбан! Бәрінен осындай қапы кеткенім ұят-ау!» деп ойлады ішінен. Ал, Құрбан болса, Сейіттің сол ойын сезгендей, қаруының аузын оған туралап ұстаған күйінде масайрап, мақтана сөйлей берді.

	– Сейіт, – деді ол тамағын кенеп. – Мені күтпеген шығарсың, әрине. Сенің де талай жерлерде күтпеген кездерімде алдымнан шыға келгенің бар еді. Көптен бері-ақ екеуміз бір-бірімізді күндіз қолымызға шам алып іздеп жүрген адамдармыз ғой. Міне, ақыры кездестік. Қолыңнан енді еш нәрсе де келмейді. Ал, мен күштімін. Ұқтың ба? Ажалың ақыр өз қолымнан болатынына құдайдай сенуші едім. Айтқаным дәл келді де тұрды. Күндегі ізің, басқан жерің маған белгілі. Сен ақ жүрек ақымақ тіпті ГПУдің бастығына қолыңдағы қаруыңды да тапсырып қойғансың. Ха-ха-ха!

	Сейіт дір етіп толқып кетті. Үйдің іші шыр айналып жүре берді. Ауа жетіспей, қайранда аузын бір ашып, бір жұмып тыпыршып жатқан балық сияқты Сейіттің де тынысы тарылып барады. Айырмасы – Сейіт тек аяғын басып тұр. Бірақ, жер еден оны көтере алмай қайысып төмен түсіп бара жатқанға ұқсайды. Жас кезінен өзіне қожа болған, қаққанда қанын, соққанда сөлін алған бай баласы, әне, тағы да өктемдік жасап, жоғарыдан сөйлеп тұр. Иә, күні кеше ол және бүлікші болған. Ел тонап, кісі өлтірген. Тірі адамның үстіне жермай құйып отқа жаққан. Біреудің айы мен күніндей қызын, жас ұлын тартып әкетіп, баскесер атаманына сыйға тартқан. Мал-мүлік өз алдына. Бұларға қарсы келген талай жанның өмірі дар ағашы басында қиылды. Әй, шіркін-ай, «ісі алға басқанның иті оттайды, тасы өрге қарай домалайды» деген осы екен ғой. Әйтпесе, бұ не? Қарусыз еркек қатыннан да жаман дейтін еді, о да тегін айтылмаған екен ғой! Бірақ, бұл сұм менің ГПУ-ге қару тапсырғанымды қайдан білген? Демек, арамызға кіріп алған жаулар әлі көп болғаны да! Түу! Міне, масқара болу деген!

	Осының бәрі Сейіттің санасынан лезде қаздай қалқып өтті. Ал, Құрбан тіпті асығар емес. Ол рухы көтеріле сайрап тұр.

	– Ал, кемсамал дейтін бе еді, сені? Не болсаң о бол енді. Бәрібір маған. Өкімет өзім, үкім қолымда деп ойладың сен. Малы-мүлкі, там-тасы түгіл, жесіріне де иемін деп мақтандың сен шірік, ә? Сөйттің, әрине, сөйттің, онда күмән жоқ. Ал енді Тіспай әулетін оңайлықпен жоя салуға болмайтынына көзің жеткен шығар. Басмашы, бүлікші деп ат қойдыңдар бізге. Әли мырзаның, пайғамбарымның ақ туын қолына ұстай келген атаманды ақыры бұл жерден қуып тындың. Бірақ, өліп бара жатқан кезің болса да миыңа түйіп қой, мұның бәрі Тіспайды, оның әруағын сыйламағандық. Ал, бұл ата дуа дарыған, күн сөнгенше сөнбейтін мықты әулет. Бұл әулеттің сендей құл тұқымға не істегенін тағы да есіңе түсіріп қояйын. Тыңда кесамал мырза. Тыңда «болаттың сынығы!»

	Бүгін түнде әкеңді де көрдің ғой. Танымаған боларсың, мына жалған дүниеден оны да біліп кет. Сол бағанағы, жеті түнде өзің соңынан есің кете айғайлаған ақ елес, ақ түйелі адам – әкең еді. Оның жаны жоқ, тәні ғана солай түн кезіп, қаңғып жүрген. Өзің енді көрмессің, ал жанымен жаның ана дүниеде бүгін-ақ кездеседі.

	Құрбан бір қадам кейін шегінді. Сейітте үн жоқ. Қозғалмай, көзін Құрбаннан алмай тұр. Әкесінің хабарын естігенде талықсып өзінен-өзі-ақ құлап кете жаздады.

	– Сонымен, – деді Құрбан тағы да Сейіттің жанын жеп, оны мазақтай, масаттана тіл қатып. – Енді шыбын-шіркейіңнен күдеріңді үзе бер. Кеудені кернеген арман түйіні шешілді. О, жарықтық әулие аталарым. Ақ пайғамбар өкілі атаман Әли мырзам, кетеріңде менен сәл де болса ренжіп аттанып ең. Содан жолым болмас па екен, деп жүруші ем. Әділ атаның әулеті екеніңе қазір біржола сендім. Өйткені, міне, жатсам-тұрсам еткен арманыма жетіп, төбем ала бұлттың ар жағында тұр. Иә, солай, кесамал мырза. Кәне, зор болсаң сен қазір сол әлгі балшайбек сүйенішіңнен бір жәрдем алып көрші? Ал, мен өзің де көріп тұрсың ғой, міне алып мәз болып тұрмын. Демек, мен жалғыз емеспін. Сенен басқалардың да соңынан адамдар түскен. Жамал, оның әлгі оңбаған әкесі де енді құтыла алмайды. Менің жігіттерім оларды да қазір жылы орындарынан басып жатыр. Қарабет Жамалды қара есекке теріс мінгізіп алып кетем бұл жерден...

	– Дәл осы кезде сырттан атылған мылтық даусы тарс еті. Құрбан «әне, көрдің бе!» дегендей жалт қарады. Сол сәтте Сейіт бар пәрменімен Құрбанға оқша атылды. Оның наган ұстаған қолынан шап беріп ұстады. Соншалық жылдам қимылдаған ол екінші қолындағы етікпен дұшпанын қақ маңдайдан періп те жіберді. Наган атылды. Оқ үй қабырғасына қадалды. Сейіт етікті тастай салды да, босаған қолымен Құрбанның мылтық ұстаған қолын бұрап қалды. Наган әлдеқайда ұшып кетті. Сейіт, дереу бар күшін сол аяғына жинап, салмағын соған арта сәл шірене беріп оң тізесімен Құрбанды теуіп кеп жіберді. Тізе кіндіктен тиді. Ыңқ еткен Құрбанның қолы Сейіттің жағасынан босап кетті. Тәлтіректей беріп қайта жармасты. Сол кезде Сейіт оның қақ маңдайынан шыпырлата жұдырықпен періп-періп жіберді. Тағы да тәлтіректеп, бет-аузын қан жуып кеткен Құрбан қатты састы. Жан тері бұрқ еткен ол да асаудай тулап, абайсызда жау қолына іліккенін ойлауға да шамасы келмеді. Жан таласа кеп Сейіттің нақ алқымынан алды. Екеуі ұмар-жұмар алысып кетті.

	Дегенмен, әлгі соққыдан оңбай қалғанын Құрбан сезіне тұра жан таласа ұмтылды. Сейітті ескі әдісіне басып, аяғынан шалып қап, қалпақтай ұшырды. Дереу қолына іліккен бір аяғының жіліншегінен бұрай ұстап жоғары көтеріп, қас жауын тұрғызбай үсті-үстіне тебе бастады. Сейіт демін қатты бір тарта алып сынып бара жатқан аяғын ойлады. Құрбан тағы да бұрай түссе сарт етуі мүмкін. Жігіт жаны көзіне көрінгендей болды. Кешегі күндерде жаумен жалғаса қалғандай кездер басқа туа қалса есте болатын біраз әдістері, Әбдірахман Атақұловтың үйреткені бар еді. Соның бірі осындай бір аяғынан ұсталғанда не істеу керек екені есіне түсті. Онысы таяқ жеп жатып жауды мақтанып еркінси бастаған бейғам кезін пайдалану болатын. Ойынан сол әдіс назағайдай жалт етіп өткен Сейіттің тастай түйілген денесіндегі күш оның бос аяғының бүгілген тізесіне жиналды. Ұсталған аяққа аударыла және сәл көтеріле беріп, бар пәрменімен тізесімен соқты. Жаудың ішінен төменірек жерінен тарс етті. Сол кезде Сейіттің өзі де лып көтеріліп кетіп еді. Құрбанның шегедей батып, желімдей жабысып қалған қолы жіліншіктен ажырап қалды да, өзі соққы күшінен арт жаққа тәлтіректеп барып қабырғаға сүйене құлады. Жан таласып беліндегі қаруға қол салды, үлгере алмады. Сейіт жаңағы оның алдындағы әдісін қолданып, жауының бір қолын шап бере ұстап, екінші қолымен үсті-үстіне соққылады.

	Өзі орта бойлы, кеуделі, төртпақтау келген Сейіттің жұдырығы үлкен, әрі қатты, тіпті, салмақты да еді. Жасынан тауқыметін көп тартқан қара жұмыс, сайтандай секірген қозы-лақ, құлынтайларды ұстау үшін үнемі көз ілеспес тез қимыл жасамаса ажырап қалатын тіршіліктер кедей баласын пісіріп-ақ тастаған еді. Содан ба, оның бұлшық еттері де бұлт-бұлт етіп тұратын. Тіпті анау-мынауға жігіттің еш жері ауырмайтын да. Егер біреуміреуге тие қалса зар қақсататын темірдей қатты және салмақты да болатын. Содан да шығар, әйтеуір, Құрбанның бет-аузы қан жоса боп кетті. Мұрнынан да дерек-дерек ағып жүр.

	Алайда, Құрбан да бос келер жау емес екен. Алғашқы кезде ол екі рет қапыда алдырғанын сезді. Оған өзіне-зі кешірместей қатты ашуланды. Сөйтіп, Сейітті жемей тынбайтын жыртқыш тәрізді өршелене түсті. Жұлқа тартынған ол бір қолын босатып алды. Жас жігітке атыла ұмтылып кеп мойнына оралды. Замат сол қолы жұтқыншаққа ілікті. Сейіттің жаны көз алдына келді. Тынысы бітіп бара жатты. Оны сезген Құрбан кеудесімен де басып тұншықтыра түсті. Қырылдап, тіпті әлсірей бастаған Сейіт бұлқына ышқынып Құрбанның қолын қайырды. Тарамыс, сүйекті қол осы жерде есесін жібермеді. Құрбанның етті, майлы білегін қайыра бұрап, кейін серпіп тастады. Ажырағысы келмеген бай баласы шалыныса кеп екеуі бірдей құлады. Бірақ, олар және ажырасып кетті. Бар күшімен шегінген Сейіт қабырғаға барып басымен соғылды. Әйтеуір құламады. Құлағына даланың беймаза дыбысы жетті. Көзі шайдай ашылды...

	Бұл шақта ауыл іші у-шуға толып та үлгірген еді. Атылған мылтық дауысы жиі шыға бастаған. Тек Құрбан да, Сейіт те соншалық шудың бірін естісе, бірін естімеген. Қараңғы үйде жұлқысып жатты. Екі жағы бірдей ашылған терезеден сығалай жымындаған айсыз аспан жұлдыздарынан бөтен ешкімнің көзі бұларға әзірше түсер емес. Үй ішінде ентіккен, деміккен, ырсылдаған, қарлыға шыққан үндер ғана тұр. Бірін-бірі ығыстыра езгілей итермелеп, біресе қабырғаға, біресе столға соқтығысады. Аяқ астында қалып шарт та-шұрт қирап жатқан заттар сыңғыры екеуінің ырсылына оқта-текте қосылап қана тұрғандай.

	Айлалы Құрбан оңайлықпен алдырар жан емес екен. Бір емес, бірнеше рет жеген соққыдан кейін де бос келер түрі жоқ. Өлсем де түрегеп тұрып бір-ақ құриын дегендей жүн-жүні шықса да берілер емес. Не өліп, не өлтіріп тынуға әбден бел байлаған сияқты. Сейіттен жасы әлдеқайда үлкен болмағанымен, онымен күш сынасар түрі жоқтай еді. Ол қазір қарыстай жас жігітті ентіктіріп-ақ тастады. Олай да, бұлай да жұлқысуға дайын. Әне, біріне-бірі жабысып қалғандай қапсыра ұстасқан бойы екеу де кереуеттің үстіне барып жамбастай жығылды. Қолдары жоғары көтеріліп, бастары кереуетке жаншыла жатты. Бөкселерімен бірін-бірі басуға қанша әрекет етсе де тең түскен күштер екіншісін игеріп, кете алмады. Бетпен бет, дене мен дене қабыса айқасқан. Сейіттің жалаңаш алқымына Құрбанның саусақтары батып барады. Жас жігіттің демалысы тағы да жиіленді. Қырқыр етіп, аузынан сілекейі шұбырып және әлсірей бастады. Көзі қарауытып, денесі дірілдеді. Бойындағы бар күшін жинап, әрекет істеп жатыр. Кенет оның оң аяғы үстіне шықты. Аузына әлдене іліккендей болды. Oл нәрсе Құрбанының еріні екенін Сейіт білген де, талғаған да жоқ, тісін басып жіберді. Еріні үзіліп түскен Құрбанның ыңыранған даусы естілді. Бір сәт есеңгіреп жатты да, кенет жан таласа қатты ұшқынып, Сейітті іштен қаусата тепті. Көзі алақтап, аузын ашып ықылық атқан Сейіт ауыр-ауыр дем алды. Домаланған Құрбанда әлсіреп, қапсырып жатыр еді. Желімдей жабысқан Сейіттің сығымынан құтыла алмаған ол екінші рет соққы беруге шамасы келмеді. Екеуі де тыпырлап жан таласты. Бір кезде керуеттен домалап еденге құлады. Әбден шаршаған қолдардан күш кеткен. Сейіт бар мүмкіндігін жинап оң тізесімен тепті. Жарытпады. Әлсіз тиді. Жағаласа қайта тұрысты. Құрбан Сейітті басымен соқты. Абырой болған да бетаузына дарымады, Сейіт бұрылып кетті де, қайта ұстасты.

	Құрбанның қолын сәл де болса еркіне жіберуге болмайды. Тұла бойы толған қару екен. Өзінің қолы жетпей жүрген Құрбан Сейіттің қолын да беліне жуытар емес. Бірінің бірі саусағын білегін, қайырып, реті бір кеп қалғанда болмаса жұмырықтаса алмай жүргендері де содан. Қол орнына аяқтарымен тепкілесіп, бастарымен соққыласады.

	Кенет Сейіттің қолы Құрбанның бетіне шарт етті. Құрбан жерге қалпақтай ұшып түсті. Тілсіз тағы хайуанның өлер алдындағы ыңыранғанындай топас үн шықты. Бұл Сейіттің алақанының қырымен жауының жағынан тартып қалғанда азу тісі опырыла сынған Құрбанның даусы еді. Сейіт сол кезді өте ғажап пайдаланды. Құрбанның белдігінен ұстап қатты тартты. Белдік шарт үзіліп кетті. Салдыраған қару-маруымен терезеден асыра лақтырып жіберді.

	– Ал, қане, бойыңда өзің сенген тағы да нең бар? – деп тұрды Сейіт.

	Орнынан жанталаса көтерілген Құрбан оң жақ жан қалтасына қолын сала берді. Сейіт алақанының қырымен оның білегінен тағы да сарт еткізді. Ох! деген Құрбан кейін шегініп кетті. Осы сәтте сыртқы камзолын шешіп үлгерген бай баласы шапшып кеп Сейітке жармасты. Бір-екі рет жұдырығын басып-басып та қалды. Біреуі Сейіттің көзінің отын жарқ еткізді. Жас жігіт теңселіп барып, тағы да қабырғаға сүйенді. Қасына өршелене жүгіріп келген Құрбанды екі шаптың арасынан оңдырмай тепті. Құрбан жығылған жоқ. Шапшып кеп, Сейітті жүн сабағандай үстін-үстін шыпырлата қос қолдай соқты.

	Тиген жерін ойып түсетін Құрбанның қолы да қатты-ақ еді. Сейіттің бетінен де қан сорғалап кетті. Екеуі қайта айқасты.

	Жанталас енді ғана басталғандай. Алыс, тартыс, жұлқысу шегіне енді ғана жеткендей. Білектер қайта күш алып бірін-бірі соғып та, қағып та жатыр. Жұдырықтар сарт-сұрт тиеді. Сығымға түсіп қарлыға қырылдаған, алқынған дыбыстар шын мәніне дәл осы бір шақта жеткендей. Ес те, әл де қалмаған бұлар сүргілесе, тістесе барып, стол үстіне құлады. Сыңғырлап қирап жатқан пияла, шайнектің, шашылып жатқан кітап-газеттің даусы үй ішін және бір рет жаңғырықтырып барып басылды.

	Құрбан тырнағы ілінген жерге шегедей қадалады. Сейіттің үстіндегі киімдерінің пара-парасы шыққан. Ұстасқан, жағаласқан күйінде бұлар стол үстіне құлап еді. Енді одан да аунап кетісті. Және тіресе тұрысты. Қажыған, қалжыраған денелерден тер де, қан да сорғалап жүр. Буын-буындарында жан қалмағандай. Бір кезде есік жақтағы бұрышқа барып екеуі де жығылды. Сонда да тістесіп, шайнасып жатыр. Демдері кейде әбден бітіп, қимылдауға шамалары келмей кетеді де, бір сәт дыбыссыз қалды. Қазір олар солай сілелері қатып жатқан...

	Замат, даладан дабырлаған дауыс естіле бастады. Ол үндер лезде есік алдынан шықты.

	– Сейіт, а, Сейіт?

	Әлдекімнің терезе тұсынан өте бергенде шаңқ еткен үрейлі даусын Сейіт анық естіді. Жігіт көңілі шарқ ұрып, қуанып кетті. Бұл Жамал ғой жаным, Жамал. Тірі екенсің ғой? – деді ол кірелішығасы есі ауытқып жатып. Ажал аузынан сытылып шыққанына енді сенген сияқты. Дереу соншалық күтпеген серпінмен қатты бұлқынып күш алды да, сұлқ түсіп, қимылсыз қалған Құрбанның үстіне мініп алды. Мұнысы ойнап жүріп астына түскен баланың қақ беліне отырып, оны мазақтап түйекеш жасаған бала секілді еді. Бірақ, Сейіт жай отырған жоқ. Өліспей бітіспес жауын езе, жаныша түскен. Қолы жеткен жеріне жабысып, желімденіп қалғандай ажырар емес.

	– Сейіт, барсың ба, жаным!

	Жамалдың даусынан кейін іле-шала үйге кірген адамдардың сөздері құлағына бірінен соң бірі құйыла берді.

	– Бас ұста!

	– Байла!

	– Ай оңбаған қарақшы! – деген сөздер жамырай шығады. Құрбан бәрін де біліп жатыр еді. Енді біткенін мойындап, бұл дүниемен қоштасқандай, көзіне өлім елестеген. Осында ақ пайғамбардың атын жамылып келген атаман Әли мырзаның қармағына түсіп, ақымақ болғанын ойлауға да шамасы келмей созыла түскен. Келушілер Сейітті оның үстінен көтеріп алды. Бірақ, Құрбан қыбыр етпей жатып қалған. Жұрт оны жұлқыламай тоқтады.

	Шам жағылды. Апыр-топыр, у-ду!..

	Үйге Сейіттің анасы Мейізгүл кірді. Ол дәл осы көрінісінде тым кәрі адам еді. Не болғанын білмей, басы қалтаңдап, әркімге қараумен тұр. Етсіз, күшсіз тарамыстай қатқан қу сүйек қолдары дір-дір етеді. Әжім басқан бір уыс бет-аузында қимыл жоқ. Бейне өмір тіршілігі әлдеқашан біткен секілді. Тек көзі ғана жылтырайды. Көп жылдардың азапты ауыр салмағы еңсесін ерте басқаны айтпай-ақ сезілгендей.

	– Шырақтарым-ау, бұ несі? – деді ол тіпті болар-болмас қана үнмен сыбырлап. Сөйтті де, сөзіне жауап күтіп, жан-жағына қарады.

	Ешкім жауап қайырмады. Өйткені, оның не дегенін естіген адамда жоқ еді.

	Әлі де дабырлап, аптыға сөйлеп жатқандардың беттеріне тек жылтырағаны болмаса, нұры аз көзін кезек қадаған кәрия және бір сәт сілейіп тұрды.

	Ананың жанары Жамалға ауды. Қыз Сейітті аймалап, мөлтмөлт жылап отыр екен. Екі қолын қу сүйек кеудесіне қусыра ұстаған ана Жамалдың қасына келді. Қызбен қатар отырып баласын құшақтады. Жамал кәрі ананың өксігін естіді. «Құлыным, ботам, саған не болған? Жалғыз жарығым-ау, біреумен төбелескенбісің? Саған-ақ жұрт өшіге берді-ау» дейді ана көкірегі сырылдай сыбырлап. «Ой, аллам-ай, сенің-ақ соңынан түсушілер бітпеді-ау! Олар саған не дейді өздері. Сөйтіп жүріп бір күні майып қылмаса еді? О, тоба!»

	Онсыз да жаны шырылдап отырған Жамал шыдамады. Орнынан қалай тұрғанын білмеді. Жасты көзін қазір орнынан өлімсірей тұрып, отырған Құрбанға қадады. «Жауыз!» – деді ішінен. Осы кезде қыздың жанары өзінің бұрынғы орнынан сырылып кеткен кереуеттің астында жатқан наганды шалды.

	– Апырым-ау, анасы несі? – деп ол айғайлап жіберді.

	– Бәрі де аң-таң. Олар қазір әркім бір түртіп кетіп жүріп, ақыры орнынан тұрғызып екі қолы артына байланған Құрбанға үңіле қарасты. Оның тым өзгеріп кеткен түрінен әуелі ешкім еш нәрсе ұға алған жоқ. Астыңғы еріні кетиіп, аузынан аққан қан ұйып түсіп жатыр.

	– Ерін, ерінін қараңдар! – деді Жамал Құрбанға шошына түксие түсіп.

	Анасының құшағынан босанған Сейіт сәл күлімсіреді.

	– Болса, болар. Әйтеуір аузыма іліккен тәрізді еді.

	– Осы сөзден кейін Сейіттің ойына әкесі түсті. Өзін өзі бір сәт билей алмай тұрды. Талықсып, үзіліп бара жатқан жандай сезінді. Тәлтіректеп кетті де, басын қос қолымен сығымдай ұстаған күйі еденге сұлық отыра кетті. Түйін, жанталас! Ия, сол түйін жанталасқан осынша оқиғаның енді бір ұшы қайда? Ол шешілді ме, жоқ па, Сейіт бәрін бірдей ой елегінен өткізе алмады. Жамал Сейіттің қасына қалай жеткенін білген жоқ.

	– Не болды, не болды? – деді қыз сасқалақтап. Сейіт басын шайқады.

	– Әттең, әттең!..

	Жамал әлі еш нәрсе ұқпаған еді. Ол байлаулы тұрған Құрбанға қарады.

	– Дегенмен, есте болсын, – деді қыз қатуланып. – Қажет кезінде бүгін түнде құтылып үлгірген серіктерін тап мына Құрбанның өзі-ақ тауып береді!

	Жұрт қыз сөзін мақұлдап жатты. Тек Құрбан ғана Жамалға оқты көзін қадады. Бұл қарасында ол: «Саған сөз қалған жоқ еді ғой! Қап, алдамшы сұм дүние-ай, кеттің ғой солай». Осы бір шүйке басқа қатты қадалып ем, қолыма түсірмеді-ау! Қайтейін, дегенмен сен сұлу, өзің тым бақытты екенсің?» деп тұрғандай еді.

	***



	Таң атты. Колхоз ауыл азан-қазан. Үрейлі халық үйден-йге тарап та үлгірді.

	– Құрбан қолға түсті. Бірақ Тоқатайды ол да өлтіріп келген екен!

	– Жолда жолықтырыпты!

	– Түйеге байлап жіберген көрінеді!

	– Өздері үшеу болса керек. Құрбаннан басқасы қашып кетті!

	– Е, қуған өзіміз емес пе? Жамалдың әкесі айғай сап мылтық атпағанда қиын-ақ болатын екен!

	– Заңғар, найсаптар-ой!

	– Қап, оларды да ұстау керек еді де!...

	Хабар түрі осындай. Таңмен бірге тараған жаман лебіз құлашын лезде-ақ алысқа сермеді. Жан-жаққа тарап жатты. Осы алас-қапаста ақ түйені іздемек болған адамның жартысы колхозды ауылдан аттанып та кетті. Сейіттің үйінде жылау, у да шу. Кәрі ана дүниедегі сұмдықтың талайын көрген еді. Шыдап та үйренген болатын. Бірақ, шалының халін естігенде тура талып түсті. Белі сынған жандай Сейітте үн жоқ. Ол солқылдап жылаған анасын жұбатып, тап солай егіле берген Жамалдың қасында отырып қалған. Көзінен жас шықпай қойды. Тұла бойы сірескен мұзға айналып, қатып кеткен секілді.

	Бір кезде Сейіт орнынан көтерілді. Мығым денесін батпандаған жүк езіп бара жатқандай, шайқалып тұрды да, әрең игерді. Мас адамдай аяғын анда-санда бір басып, далаға шықты. Ауырмайтын жері жоқ сияқты. Әсіресе, түнде Құрбан бұраған жіліншік сырқырап, тіпті ұйып қалған. Өзі неге шайқалады? Сейіт ешқайсысына мән берген жоқ. Терең сай жаққа қарап, түндегі елес, белгісіз жанды ойлап кетті. «Ех, ғазиз әкем! Тағдырың солай біткен екен ғой!» – деп көкірегі қарс айырыла күрсінді. Бәсе, бәсе, қанша пәлені басымнан өткізіп жүріп түндегідей жүрегім ауырып, не шошып көрген емес еді. Осыған екен ғой. Қап, нәлеті жаулар-ай, ақыр бір осылай өштеріңді қайтарған екенсіңдер!»

	Сейіт ат сұратты. Міне сала өзі іздеу салмақ болды. Бір-ақ ол үлгірген жоқ. Кешегі терең сайдың күнгей бетінен шыға кеп ауылға қарай тартқан елеске назары ауды. Сейіттің көзі бұлдырап, орнынан бір сәтке қозғалмай тұрды да, бар пәрменімен елеске – ақ түйеге қарай жүгірді. Оқта-текте ақсаңдап, сылти басып та қояды.

	Бірте-бірте ауылға жақындай берген ақ түйе тәкәппар мойнын аспанға көтере түскен. Қазіргі жүрісі де түндегісінен аумайды екен. Арада аз уақыт өтпей-ақ ақ оранған Тоқатай, ақ жамылған қызыл қоспақ Сейітпен жолыға берді. Көзінен бұршақ-бұршақ ыстық жас сорғалаған Сейіт қызыл қоспақтың мойнына түріп байлаған бұйдасын ұстай бере шөкелей отыра қап, түйе үстіндегі әкесіне басын иіп, тәжім етті. «Кешір, жан әкем, кешір мені!» деді ол күбірлеп.

	Бұл кезде бүкіл ауыл адамының жанары осы бір сұмдық оқиға болып жатқан тұсқа үрейлене қадалған еді....

	Тоқтаған түйе үстінде отырған Тоқатай мыңқ етпей тұр. Ол баласына ғана емес, бейне өзі танымайтын бөтен бір ауылға келіп аң-таң болған жандай, бүкшиіп қана үстіндегі ақ кебіні астынан сығырая қарап тұрғандай бір жанталасқан сиқырлы қалыпта үн-түнсіз еді.





	Оглавление

	Бірінші тарау

	Екінші тарау

	Үшінші тарау

	Төртінші тарау

	Бесінші тарау

	Алтыншы тарау

	Жетінші тарау

	Тоғызыншы тарау

	Оныншы тарау

	Он бірінші тарау

	Он екінші тарау

	Он үшінші тарау

	Он төртінші тарау





