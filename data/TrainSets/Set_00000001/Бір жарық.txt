Өмірбаян


Есей ЖЕҢIСҰЛЫ 1978 жылдың 9 қаңтарында Алматы облысы, Райымбек ауданы, Кеген ауылында туған. Әл-Фараби атындағы Қазақ ұлттық университетi журналистика факультетiнiң бакалаврын 1998 жылы, магистратурасын 2000 жылы тәмамдады. 1998-2004 жылдар аралығында – республикалық «Жас Алаш» газетiнде тiлшi, 2005-2008 жылдар аралығында – республикалық «Жас қазақ» газетiнде бөлім меңгерушiсi, бас редактордың орынбасары, 2008 жылдың шілде-қазан айлары аралығында «Қазақстан» ҰТА спорттық бағдарламалар шығармашылық бірлестігінің жетекшісі қызметтерін атқарды. 2008 жылдың қараша айынан бері – балалар мен жасөспірімдерге арналған «Ұлан» республикалық газетінің бас редакторы.





Есей Жеңісұлы





БIР ЖАРЫҚ





«Бір жарық» – Есейдің алғашқы жинағы. Кітап үш бөлiмнен тұрады. «Жиырма бес» деп аталатын алғашқы бөлiм жастық, махаббат тақырыбындағы өлеңдердi қамтиды. Екiншi бөлiм – «Өмiрдi сүю». Мұнда өмір, сезім, қуаныш, мұң тақырыптарының аясындағы жырлар топталған. «Адамдарға наз» деп аталатын үшінші бөлімдегі өлеңдердің тақырыптары әр түрлі.



EPUB нұсқасын әзірлеген Әйгерім Бегімбет

Хат-хабарламалар үшін: otanqyzy@gmail.com





Тұңғыш жинағымды аяулы анам Әуесхан Сабазқызына арнаймын

I БӨЛIМ





Жиырма бес





Жиырма бес – дариға-жас менен де өттi,

Жастық шақ алаңдатты, елеңдеттi.

Қуаныш сыйлап менiң бойыма шақ,

Маған лайық мұң болып өлеңдеттi.





Бiлмеймiн оны қалай аңсарымды,

Әйтеуiр өткердiм ғой ән-шағымды.

Жастықтың тәттiсiнен татып жүрiп,

Көкiрек көтерiлдi, тау шағылды.





Жақсы iске ұмтылғанмен, тырысқанмен,

Көп жүрдiм қалқалармен, қуыстармен.

Әр күнiм ақылсыздау қате жасап,

Бар күнiм өттi соны дұрыстаумен.





Ұшырдым да балалық ақ арманын,

Мен де жандым, өртендiм, алауладым.

Өмiрiмнiң бағытын көп iздедiм,

Жiгiт-күннiң ерлiгiн таба алмадым.





Жиырма бес, көзiмдегi сағымды аштың,

Жолыма нұр төседiң, жалын шаштың.

Сен боп өткен күндердi аңсағанмен,

Өкiнiштi сен берген сағынбаспын...





х х х





Досқа


Сен кешiр менi...

Кешiре алмасаң өзiң бiл,

Басымды иiп, кiнәмдi бiлген сөзiм бұл.

Салмақтамастан ауыр сөз айтып жiбердiм,

Бiр ұят менiң тұла бойымды кезiп жүр.





Жүрмiз бiз қатар достықтың жүгiн арқалап,

Тұрам ба шыдап құласаң кенет шалқалап?..

Мен сақтандырам «тайып кетпесе екен» деп,

Жолыңнан сенiң кездеспесе деп жарқабақ.





Шақырса сенi бiр биiктен соң бiр биiк,

Көрiнбей көзге қалады, бәлкiм, ылди-ық.

Бүгiн ренжiсу, ертең табысу – өмiр сол,

Өмiрдiң сыры бiз ойлағаннан тұңғиық.





Сен кешiр менi...

Кiнә бар бiрақ сенде де,

Экспонат боп тұрған жоқпыз ғой көрмеде.

Қолыңды ұсын да, арқадан қағып жүре бер,

Бiр түйiн бекiп қалмаса болды кеудеге.





х х х


Тағы да саған жүгiнем,

Ей, менiң дана ақылшым.

Қол үзiп тiрлiк жiбiнен

Сен неге үнсiз жатырсың?





Көнердi жолым таңдаған,

Бастасам деймiн бiр iстi...

Екiншi «өзiм»,

сен маған

Жақсылап тұрып ұрысшы.





Сен маған қатал қара да,

«Салбырап, сасып жүрме» де.

Әйтпесе, тыныш жағаға,

Әкетiп барад бiр кеме.





Қолдарыңменен қарулы,

Сүйре теңiзге бұрқасын.

Марғау тәнiм мен жанымды,

Толқындар қақпақылдасын.





Оятып бойда сезiмдi,

Жимасам естi бүгiн дәл –

Өзгенi емес, өзiмдi,

Жалықтыратын сұрым бар.





Созылмас үшiн бұл қанша,

Сен маған қатты ұрысшы.

Iшiмнен сынап тұрғанша,

Сен өзiң iске кiрiсшi...

Ей, менiң «менiм»!





х х х


Жарастық па екен жастығыма тән –

Сағынышым да сарыуайым.

Көзіме тұнса, жасты да ұнатам,

Шарасыз қалған жандайын.





Еркімді уақыт шын-ақ ұрлады,

Білмеймін, өтті қанша ай-күн.

Жүрегімдегі, қиялымдағы,

Ертегі-күнді аңсаймын.





Жатқандай, сірә, барша қызығым,

Артылмай қалып бүгіннен.

Сыртымда әлем ашады гүлін,

Беймаза ішкі дүнием...





х х х


Бiр сәттiк қана торығу



Мәнiс кеттi.

Тiрлiктен мәнiс кеттi,

Мен аңсаған керемет алыс кеттi.

Бiрде қырға, бiрде ойға домалайды,

Менiң басым доп iспеттi.





Орындалмай жоспарым, ойлағаным,

Жiңiшкердiм,

күнде жүз қайраламын.

Бiр сәт әйтеу қояды алдандырып,

Қиялыммен ойнағаным.





Терiс тартып тiрлiгiм орамалын,

Киiп алған көзiне томаға күн.

Жалғыз жүрiп алыстап барлығынан,

Жалғыз жүрiп ораламын.





Сөйтсем-дағы жақсыдан үмiттiмiн,

Тек әзiрше бағымда сынық гүлiм.

Тәттi мұңға шомылып өтсiн мейлi,

Менiң жалын жiгiт күнiм.





Мың ойланып, берсе егер бiреу сыртын,

Тәлтiректеп, баса алмай жүр ем, шiркiн...

Кейiн осы мазасыз күндерiме

Аянышпен күлем, мүмкiн...





х х х


Сыбаға көрiп кеңдiгiн көптiң,



Құры кеудемдi тiреу ғып,

Әңгүдiктiгiмдi ерлiгiм деппiн,

...Неғылсын менi шын ерлiк.





Көзiмнiң алдын көре алмай тұрып,

Көкжиек жаққа үңiлгем.

Көлденең жұрттар таусылмас үмiт,

Байқаса дегем түрiмнен.





Ерекше болу iшiнде көптiң,

Өзгеше болу дұрыстай –

Басқалар менi түсiнсе деппiн,

Өзiм түсiнуге тырыспай.





Ей, шала басым, сезiншi, не бұл –

Бәрiне құлқым тойған шын...

Өзеуреп тұрған өзiмшiл көңiл

Өзгенi қайтiп ойларсың?..





х х х


Өмiрдi кiтап демес кiм,

Тағы бiр бетiн қайырдым.

Түкке де дайын емеспiн...

... Бәрiне-дағы дайынмын!





Болмасты кейде шүбә ғып,

Сөнемiн.

Қайта от өрем.

Өзiмдi жоққа шығарып,

Лезде көкке көтерем.





Әр күндi жұмбақ өткерiп,

Жаныма табам дауа мың.

Өзiмдi лезде жек көрiп,..

Лезде сүйiп қаламын.





Бәрiнен кейде безiнем,

Көңлiмнен шықпай көргенiм...

... Өзгеге емес, өзiме,

Қарама-қарсы пендемiн...





х х х


Қанағат қылмай түкке де қарысып отырмын,



Өзiммен-өзiм оңаша алысып отырмын.

Жаным – домбыра, күй болып қағысып отырмын,

Өзiмдi-өзiм жұлып жеп, тауысып отырмын.





Бiлмеймiн, тiптi, бiлмеймiн не керек маған?

Өртенiп, отқа түскендей ебелек қағам.

Қай тұстан, қайдан iздесем керемет табам,

Жанарымда шыр айналды-ау көбелек-ғалам.





Алаулап жанып тұр, әне, аспанда күнiм,

Керек пе таңғы тынық шақ ашқанда гүлiн,

Бiр сезiм менi жұбатар шашқанда нұрын... –

Бәрiнен бiрақ белгiлi бас тартатыным...





Дарақтай жалғыз дағдардым жол өтiндегi,

Айдың сәулесi, аулақ кет, өбетiн менi.

Қараптан-қарап көңiлiм неге кiрледi,

Жүрегiмдi дал-дал айырып көретiн бе едi?..





Өзгеше сәттi бұл көңiл күткенде қандай?

Сұмырай ойлар, санамнан шық төрге бармай!

Дәл қазiр бiреу кiрiп кеп, сөйлесер болса,

Әңгiмелесiп кетем-ау түк болмағандай...





х х х


Қамшылап...



қанға бөктiрдiм,

Сауырын мiнген жабымның.

Әттең-ай, соны текке ұрдым...

Тұлпар-ау дедiм.

...жаңылдым.





Тұлпар деп таңдап мiнгенiм –

Арқасы жауыр жабағы.

Сүйреткен құры сүлдерiн,

Күндерiм өтiп барады.





Арман ба?

Онда кеуде жоқ,

Жабының жағын қан қылып,

Атойын салмақ...

– сөнген от,

Ар жағы құры жаңғырық.





Қателеспесем керек-тi,

Аңсадым биiк.

Тым алыс.

Өткен күндерiм – тек өттi,

Келетiн күндер – қуаныш.





Алдымда тағы бiр бекет,

Алдымнан сыйын шақтаған.

Жабымен соған түнде кеп,

Арғымақ мiнiп аттанам!..





х х х


Бұл тiрлiкте сiз де, бiз де жолшымыз,



Жолда тұрмыз.

Қадам бассақ қалсын iз.

Сол бiр жолда кездейсоқтау кездескен,

Әдемiсiз, тамашасыз, көршi қыз.





Көңiлiмнiң тарқамай ма құмары –

Сiздi ылғи көргiм келiп тұрады.

Көрген жанның кеуде тұсын қозғайтын,

Сiздегi үнсiз бiр ұяңдық ұнады.





Қатар тұрып жүрем сiздi сағынып,

Аялайды алдандырып ақ үмiт.

Тұрады ылғи көршi есiкпен сiз ашқан

Кеуде тұсым бiрге ашылып, жабылып.





Көзiңiзде жалт еткенде тұнық нұр,

Әлемiмде қалар нәзiк тұнып жыр...

...«Көрiнер» деп бiр үмiтпен қарап ем,

Көршi қыздың есiгiнде құлып тұр...





х х х


Көңлiмде күн батып, кеш кiрдi,



Тәттi мұң тербесiн.

Жабықсын...

... Ар жақтан дауысың естiлдi,

Ауылдан сен келiп қалыпсың.





Сағыныш...

Арада сым ғана,

Басталды әдемi әңгiме.

Осылай сөзiмдi тыңда да,

Отыра бершi сен мәңгiге.





Сен тыңда, мен сөйлей берейiн,

Айтатын жаңалық көп менде.

Қиялға iлесiп жөнейiн,

Екеумiз кездескен көктемге.





Әзiл де табамын сен үшiн,

Жымиып, күлiп қой, қылықтым.

Сағынып қалыппын сенi шын,

Өзiмнен жасырып жүрiппiн.





Аққуым, қондың ба айдынға,

Жаныңа нұр сеуiп, күлсiн күн.

... «Жақсы» деп тұтқаны қойдым да,

Iшiмнен қатты бiр күрсiндiм...





х х х


Кешқұрым шақ. Күн батқан кезi жаңа.



Троллейбус. Сөз ада, сезiм ада.

Жалғыз келем, келедi аңсап жүрек,

Бiр нәрсенi – бiлетiн өзi ғана.





Баяғы жол... бұрылыс...

баяғы бақ.

Ойланғанға көлiктiң аяңы ұнап,

Ыңылдаймын жай ғана бiр әуендi,

Сыртқа қарап, жағымды таянып ап.





Аялдама.

Сол таныс мекен аман,

Ойларыммен тағы да жеке қалам.

Арқамдағы сөмкенi түзеп қойып,

Араласып жұртпенен кете барам.





Өзгерiс жоқ. Көңiлдiң әуенi – күз...

Түсiп қалдым...

Мiндi, әне, әдемi қыз.

Троллейбус жұлқынып жөнеп бердi.

... Пақыр, неткен бақытсыз жан едiңiз...





Бұлт бұлқынып, жаңбыр да жауып кеттi,

Найзағай жүр оңды-сол шауып көктi.

Троллейбус сүлдемдi қалдырды да,

Жүрегiмдi өзiмен алып кеттi.





х х х


Сен менiң тылсым әнiм ең,



Сағынып жүрiп тауып ем.

Жалығар ма екен сенен де,

Жалыққан жүрек бәрiнен...





Көктемiм еткен күзiмдi,

Көкорай еткен iзiмдi,

Сағыныш тұнған тылсым ән,

Сорғалап барып үзiлдi.





Өзiме болмай керегiм,

Бәрiнен жерiп келемiн.

Қоштасып кетпек, апыр-ай,

Ең соңғы жүрек медеуiм.





Тылсым да тылсым ән едiң,

Жанымның тапқан дәл емiн.

Сап-сары саз ғып айта жүр,

Сол шақтың айтқан сәлемiн.





Аз күндiк көңiл ардағым,

Несiне сенi таңдадым?

Сағыныш тұнған әлемге,

Сапарлас бола алмадым.





Сен менiң тылсым әнiм ең,

Сағынып жүрiп тауып ем.

Жалғызсыратып кеттiң ғой,

Жалықтырдың да бәрiнен...





х х х


Мен дей бер



Жалығып әбден жүрiстен мынау қаптаған,

Жантая түсiп, жатқанда тынып от-қалам.

Аялдамада тұрса егер бiреу қарамай,

Автобустарға ыңырсып келiп тоқтаған...





Күндiзгi барлық қуаныштарды жалғап бақ,

Алаңда, сыртта шырқалған кезде ән қаптап.

Би кештерiне, гүл-аруларға бас шайқап,

Бара жатса егер бiреу аяңдап, аулақтап...





Дос жүректердiң сәтi кеп нарқы өлшенер,

Қоштасар кезде жанардан құлап, тамшы өлер...

Қос ғашық жанды шығарып салып алысқа,

Сол бiреу жалғыз перронда тұрып қалса егер...





Ығына тартып беймаза мынау тiршiлiк,

Өрт болған жерге жатқанда қайта гүл шығып,

Сәкiде ыстық сүйiскендерге бiр қарап,

Егер сол бiреу баратса үнсiз күрсiнiп...

мен дей бер...





Өйткенi...

жалғыз жүргенiм батпас деймiсiң жаныма,

Жалғыз өрледiм өзiме биiк тауыма.

Күндердiң күнi жалғыздығымнан құтқарар,

Отырып менiң сезiмiме тән тағыма,

Сағыныштарға ғашықпын...





х х х


Ара – шалғай:



сiзде – күндiз, менде түн.

Бiздiң жақта түн қымтаған жер бетiн.

Сiздiң жақта қызып жыбыр тiршiлiк,

Әлдекiмдi алдап жатыр әлдекiм.





Ара – шалғай...

ойлап жүрмiн сiздi мен,

Сағыныш боп сыбырлайды күз күрең.

Арадағы алып мұхит өрiне,

Қалтылдаған қайығымды жүздiрем.





Ара – шалғай...

бiздiң қала ұйқыда,

Ән де тынған, қалған және күй тына.

Терезеден ай қарайды мазақтап,

Қиял кешкен бiр бейбақтың сиқына.





Ара – шалғай...

сiзде де күз, бiзде күз,

Екi жақта екi әлемге енгемiз.

Ұйқыдағы қала жақта бiр жүрек,

Сiз деп соғып жатыр десе сенбеңiз...





Ара – шалғай...

көрiспеспiз күн-айлап,

Сiз келгенше өзгерер-ау бұл аймақ.

Мен оянсам, сiз ұйықтайтын шақ туар,

Көз iлiңiз менi де сiз бiр ойлап...





х х х


Мына өмiр серуен десек те,

Дәл қазiр қызықтан алыспыз.

Купеде, үстiңгi төсекте,

Ұйықтап жатыр бiр орыс қыз.





Көздерiн кiрпiгi көмкерiп,

Пысылдап жатқаны сүйкiмдi.

Сан ойлар санамды төңкерiп,

Ұрлады менiң де ұйқымды.





Бұлт ауып, батысқа күн көшкен,

Уақыттың бiлiнбей дерегi.

Ал пойыз ештеңе бiлместен,

Сол қызды тербетiп келедi.





Осыдан дәл екi ай бұрын,

Өзiмдi түсiнбес шақта мен,

Жанымның жандырып ай-күнiн,

Сол жерде сен ұйықтап жатқан ең...





Сезiм кеп жанымды кеш өптi,

Сағыныш өзiңе iзгi анық.

Купенi, үстiңгi төсектi,

Келемiн сол қыздан қызғанып...





х х х





Мұхит


Жатпағасын күнде шайып iргенi,

Мұхит жайлы ойланбаппын әсте мен.

Құшағына алып тылсым түндегі,

Ендi осынау алып суға қашты өлең.





Қиялымнан қайық жасап мен бүгiн,

Сағат сайын сол мұхитқа жiберем.

Жүрегiмдi желкен еткен ерлiгiм,

Айлағыңда аялдар деп тiлегем.





Алып суда таң да атар, батар күн,

Толқын тұрса – бөтен бақыт, бөтен той.

Көкжиегi көз талдырып жататын,

Мұхит деген мың сағыныш екен ғой...





Ұшып өтер қанат қайсы, амал жоқ,

Қиял ғана құшағында тербейдi.

Сәлем айтып жiберер ем саған деп,

Бiздiң жаққа шағала да келмейдi.





...Алып мұхит, кеудемдегi дертiмдi ал,

Тынысыңды жаңалыққа жаршы етем.

... Сен демалған жағаны ұрған толқындар,

Бiздiң жаққа жауын болып жауса екен...





х х х





Балама сыр


I

Бiлмеймiн мен – кiм болады есiмiң,

Қашан өмiр ашар саған есiгiн?

Бiрте-бiрте әкелiкке жақындап,

Терiп келем талайымның несiбiн.





Бiр күнiмнiң қызығы асып бiр күннен,

Шақтарым көп босқа жүрiп, құр күлген.

Сен түгiлi, саған шеше болатын,

Жанға әлi кездесе алмай жүрмiн мен.





Қадам сайын мына өмiрдi танып мен,

Алға бастым жөн деп тапқан бағытпен.

Саған Ана болар жанның есiмi,

Жазылды екен маңдайға қай әрiппен?





Бақыт ала келетiндей таң маған,

Әр күнiме тәттi үмiт арнағам.

Кездестiре алмай жүрiп Анаңды,

Сен жайлы да ойлап қоям, жан балам...





Әзiрше тек қағазға айттым бар сырды,

Әр ұзақ түн жанарыма тамшы iлдi.

Саған Ана болатын сол адамда,

Мендегi жоқ қасиеттер бар сынды.





Қиялыма арманымды тең бөлеп,

Ойлар баста отырады төрге кеп.

Сырт адамға арқаланып қоямын –

«Жұбым жолда, бала деген белде» деп.





Өмiрiмде сыры өзгеше жай ма бұл,

Алыстаса ажарланар айда нұр.

Сонша ұзақ күттiргенi несi екен,

Айтшы, балам, әлгi шешең қайда жүр?..





II

Жасырып қайтем өзгеден,

Өзiм де бiлем, жасықпын.

Кезiнде бiлiп-сезбеген,

Армандар қалай қашық тым?





Мен ұл боп келдiм әкеге,

«Жалғасым» деп ол қуанған.

Өмiрiмнiң жүгiн көтере,

Өткiзер сынын құп алғам.





Әкемнiң бөлек жолынан,

Бағыма тағдыр жазылды –

Қуанышы да молынан,

Ой-шұқыры да көп қазулы.





Сәл уақыт салып араға,

Сағыныш болып қарайтын,

Менiң де ұлым болады, ә,

Менi еш қайталамайтын.





Маған сен, ұлым, ұқсама,

Алдыңнан арай таң күлсiн.

Тәнiмдi жарып шықсаң да,

Талайы бөлек тағдырсың.





Келесiң болып бiр Адам,

Жанымның шоғын мың үрлеп.

Қазiрден саған сұранам,

«Жұқпасын жасықтығым» деп.





Жөн ерек жол да тапқаның,

Соқпақтар iзде арайлы.

Әкеңнiң өткен шақтарын,

Түсiне бiлсең...

жарайды...





х х х


– Кездестiм, – дедiм, – көктеммен,

– Шақ осы, – дедiм, – таңғы уыз...

Алыстап менен кеткенмен,

Өлеңiм болып қалдыңыз.





«Сүйiншi!» дедiм абатқа,

Мелшиiп тұрды бұл әлем.

Тағы да аппақ параққа,

Аһ ұрып түстi бiр өлең.





Сезiм-ай мұнша қиын ба ең,

Келмейдi, сiрә, бақ тегiн...

– Осындай сенiң күйiңмен,

Таныспын, – дедi дәптерiм.





Тынышымды бекер кетiрген,

Сәттер-ай, сiзге не дермiз?..

Қалдыңыз дәптер бетiнде,

Тағдырым емес, өлең-қыз...





х х х


Мен сенi сағындым ғой...

бiлесiң бе?

Кездескен күн есiмде, түн есiмде.

Санамда қалған сенiң суретiңдi,

Елес қып, айналдым ғой түгесуге...





Беймаза шақтарыммен ере көшкен,

Жалықтым күндерден мен ерегескен.

Мөп-мөлдiр махаббатты тiлейсiң сен,

Менiң сол мөп-мөлдiрiм сен емес пе ең?





Сен әлi ерек, бөлек бақ ұстайсың,

Сол бақпен қауышқайсың, табысқайсың.

Мен саған әр хатыммен жақындаймын,

Сен менен әр хатыңмен алыстайсың.





Отырмын тағы, мiне, жанып iшiм,

Талпындым жүрегiңде от жағу үшiн...

... Бiр күнi шоқ боп барып сөнесiң-ау,

Сыңарсыз қайран менiң сағынышым...





х х х


Менде сенiң төрт суретiң бар...

Егер бiлсем, шын бақытты күнiң бұл,

Бiр суретте жанарыңда дiрiл тұр.

Терезеден жарық болып сүйедi,

Ай жүзiңдi шiлде күнi шiлiңгiр.





Қабағыңа кеп тығылған, тасулы,

Бiр күлкiңдi мына сурет жасырды.

Бетiңдегi шұңқырды сәл көрсетiп,

Алақанмен желпiп қапсың шашыңды.





Ендi отырсың терезеден алыстап,

Қара шашты ақ бiлегiң тағы ұстап.

Езуiңе өзiнiң бар сүйкiмiн,

Кеткендей-ақ әлем сыйлап, табыстап.





Соңғы сурет, берiлдiң бе сезiмге,

Бiртүрлi бiр мұң тұр сенiң көзiңде.

Қас-қағымда кiмдi ойлады екенсiң,

Объектив бiр шырт еткен кезiнде.





Төрт бейнеден көкiрегiме тұнды өлең,

Төртеу – сенсiң.

Бақытты екен кiм менен?

Фотограф төрт мезгiлдi сыйлады –

Дiрiл, күлкi, сүйкiм және...

мұң деген.





х х х


Кеудемдi тербетiп арман,

Ояттым ұйқыңнан сенi.

Дүние шаршаған, талған,

Жайнаған жаз кешi едi.





Ұялшақ бозбала сынды,

Нөмiрдi қорқақтай тердiм.

Жүрегiм алқынып тұрды.

Сен алатыныңа сендiм.





Ояттым ұйқыңнан сенi,

Мезгiлсiз қоңыраулатып.

Бүр жарып көңiл көктемi,

Жымиып тұрғандай бақыт.





Әдемi түсiңдi қиып,

Келдiң бе ерiне басып?

Даусыңа қалдым мен ұйып,

Ойлаған сөздерiм қашып.





Жайнаған жаздың кешiнде,

Ояттым.

Кiнәлi емен.

Санаңнан менi өшiрме,

Өшiрмейтiнiңе сенем.





Қиял ғып бейнеңдi елес,

Көруге боп тұрдым құмар.

Оятуға ғана емес,

Сүюге хақым бар шығар...





х х х


Жылап тұр Алматы көктемi,

Қайғысы көп пе едi?..

Бұл кеште бұйығып отырмын,

Сол үшiн сөк менi...





Ғашықтар табысып жолда тұр,

Қайың-тал – қолшатыр.

Арудың маңдайын сүйгiштеп,

Тамшы әуре боп жатыр.





Машина көз жасын сүртедi,

Аспан нұр бүркедi.

Жылаулы Алматы көктемi,

Сезiмдi түртедi.





Бiр толып, қуанып тас жылға,

Күлер су астында.

Алты ай хан Алатау ақ қары,

Сен шыңға қаштың ба?





Қу қыздар, жiгiт тұр гүл алып,

Тезiрек шығалық.

Бозбала көп күтiп қалмасын,

Мойнына су ағып.





Сұлу-ақ Алматы көктемi,

Қайғысы жоқ, тегi...

Тамшы боп терезең үстiне,

Тамғым кеп кеткенi...





х х х


Сен неге көзiме көрiндiң?

Жүрек бiр бұлқынып қалды, әнi...

Өзiм де түсiнбес өмiрмiн,

Бiтпейтiн қиялы, арманы.





Мен сенi ұмытып кеттiм деп,

Сендiрiп қойған ем санамды.

Кеттiң-ау қоламта отты үрлеп,

Шақтарды тiрiлтiп аяулы.





Мен сенi сүйгенмiн... сүймегем...

Анығын өзiм де бiле алман.

Өзiмнiң отыма күйген ем,

Толқынға тербелiп бiр алуан.





Бiрге өрлеп үнсiз, тар көшемен,

Айрылысып кеткенбiз екеумiз.

Мен үшiн сен, қалқа, кешеде ең,

Ал бүгiн басқамыз, бөтенбiз.





Таныдық. Сен күлдiң, мен күлдiм,

Көңiл де сол кездi кеттi аңсап.

Баяғы күнгiдей мен жүрмiн...

Бүгiннен тәттi екен өткен шақ...





х х х


Бәрi де өз еркiммен...

бәрi, бәрi,

Менсiз де шырқалады әнiң әлi.

Қайырылмай өткен шаққа жүрсем де мен,

Бiр жүрген күндi көңiл сағынады.





Ай ауып, күн де еркiмен дөңгеледi,

Ұмытып кеттiң, мүмкiн, сен де менi...

Аялдама тұсында тұратын ем,

Шамды аңдып сен отырған бөлмедегi.





Қиялды асқақтатып, желiктiрiп,

Арбайтын сендегi ерек көрiк, қылық.

Қасымнан өте берiп бұрылушы ең,

Әдейi көрмегенсiп көрiп тұрып.





Үзiлiп сосын кенет достық әнi,

Жетелеп кеттi бiздi жастық әрi.

Кешқұрым сабағыңнан шыққаныңда,

Қазiр сол аялдама бос тұрады.





Сезiмнiң бағы неге кеш гүлдейдi?

Бiр сәттер толқыныңды кештiм, мейлi...

Кешқұрым сенiң ерке, нәзiк даусың,

Тұтқаның ар жағынан естiлмейдi.





Екеумiз жан емеспiз сертiн үзген,

Ортақ ән шырқалмайды ендi бiзден.

Мүлде бөлек бағытқа бет алдық па? –

Бәрi де өзiмiздiң еркiмiзбен...





х х х


Сүйкiмдi еркесi даланың,

Сыртыңнан сүйсiне қарадым.

Бiлдiрмей ұнатып жүрем де,

Мен сенен көз жазып қаламын...

Қарағым...





Бүгiн де сенi ойлап ояндым,

Жабырқап жылжиды баяу күн.

Қонбаған бақытым, мен сенi,

Жоғалтып алуға таяумын...

Аяулым...





Жас жуды жанымның бiр төрiн,

Ешкiмге көрсетпей сүртемiн.

Лықсыған сезiм мен сөздi де,

Айта алмай, көрсетпей iркемiн...

Үркегiм...





Саяқтау жүретiн жан едiм,

Сен келдiң, жымиды әлемiм.

Шегiне жеткiзiп кетесiң,

Жүректiң мұңдылау әуенiн...

Әдемiм...





Осылай арнадым саған ән,

Алыстап кетесiң жағадан.

Мен болсам, қатты бiр күрсiнiп,

Баяғы күндерге оралам...

Шағалам...





х х х


Асыл тас тауып алып ем,

Қапыда қайта жоғалттым.

Өкiнiп қалдым тағы мен,

Апыр-ай, неткен олақпын?





Аялап оны көрсем деп,

Түсiрiп қалдым қолымнан.

Бақытым неткен өлшеулi ед,

Кездескен менiң жолымнан.





Тағдырым, қамшы үйiрме,

Түстi ме көктен жай кенет?

Асыл тас менiң үйiмде,

Жарқырап тұрса қайтер ед?





Сүйсiнген сансыз көздердiң,

Сақтайтын едiм сұғынан.

Асылды мендiк сезген кiм?

Кiмнен көремiн, ұрынам?





Қазынам едi, сақтамай,

Айырылдым, жүрiп тасынып.

Жүрегiме де, әттең-ай,

Үлгермей қалдым жасырып.





Шаттығым ұшты, басылдым,

Шараға мөлдiр жас тұнар...

Иесi барлық асылдың,

Бары да, мүмкiн, рас шығар...





х х х


Футбол ойнап жатырмыз...

Шуақ нұрлы.

Жанкүйерлер шуынан құлақ тұнды.

Жұртпен бiрге қолдарын шапалақтап,

Бiлдiрместен бiр сұлу жылап тұрды.





Қарсыласты қойдық бiз анық тұсап,

Қарсы қақпа алдында қауiптi сәт!

Қатты соққы!

Доп тидi маңдайшаға...

Жүгiретiн кез едi жайып құшақ.





Мұндай шақта әзiл мен күлкi мақұл...

Сол қақпаның таптық-ау кiлтiн ақыр.

Бiздер жеңдiк!

Қуанған тiлеулестер,

Шын ниетпен қолды алып, сiлкiп жатыр...





Қарамайтын жанбыз ғой шамасына,

Сiңiп кеттiк достардың арасына.

...Көзiлдiрiк киiп ап жылаған қыз...

Нелiктен жас толды екен шарасына?





Самал соқты, аймалап шуақ нұрлы.

Көкейiмде жалғыз-ақ сұрақ тұрды:

Көзiлдiрiк көздерiн жасырса да,

Сол сұлу қыз нелiктен жылап тұрды?





Сол сұлу қыз нелiктен алаңдады?

Жұмбақ болып барады маған бәрi.

... Арман қане, дариға-ай, сол бiр ару,

Жылап тұрса мен үшiн алаңдағы...





х х х


Жазғырмаймын жүректi сенгенi үшiн,

Ақыл емес, сезiммен сенделiсiн.

Күнде көрем сол қызды,

көрген сайын,

Бiр бұлқынып қалады кеуде тұсым.





Баяғыша сөзi де, қылығы да,

Әлi шолпы тақпайды бұрымына.

Тiк қарайды адамға бұрынғыша,

Мүмкiн емес көзiнен сыр ұғу да.





Қатар жүрiп, арамыз алыс қанша...

Селт етпеймiн iштегi дауысқа онша.

Сөйлесемiз достардай ашық-жарқын,

Әзiлдесiп қоямыз таныстарша.





Көремiн ғой кездессе алдан бәрiн,

Жүре берем аралап арман бағын.

Өкiнiш сол – сәт сайын сөнiп жатыр,

Көкiрегiмде сол жанға жанған жалын.





Аңдап қарап тiрлiктiң тербелiсiн,

Алға басам сырғымай, өрлеу үшiн...

Күнде көрем сол қызды,

көрген сайын,

Ақылыма көнбейдi кеуде тұсым...





х х х


Жасырып әуре болмашы,

Көзiңде тұр ғой бәрi де.

Сезiммен iштей жауласып,

Қатайып жүрсiң әлi де.





Ұнатар ерке елтудi,

Құштарлық бiрден неге өлсiн...

Көнгiсi келмес еркiңдi,

Билеуге сондай шеберсiң.





Келiп жүр болғың жатқа құт,

Аппақ күн туғай алдыңнан...

Өзiңнен артық бақ-бақыт,

Сұрамас едiм тағдырдан.





Өмiрдiң дәмiн татарсың,

Зәру боп ашық сырласқа.

Сыртыңнан маған қаталсың,

Iшiңде бiрақ үн басқа.





Арал ма өзге мекенiң...

Тыншымай тұр-ау безбенiң.

Жаныңның мендiк екенiн,

Айтып тұр, әнi, көздерiң...





х х х


Сенi ойлау – мұңға бату тұңғиық,

Шомып жүру еңсе басқан мұнарға.

Сенi көру – арман көру тым биiк,

Асығатын сезiм құшып құлауға.





Сенi ойлау – шектен асқан сыршылдық,

Күллi әлемнiң күйiн тыңдау ұнатып.

Сенi көру – жұмбақтық пен тылсымдық,

Ұмытылу өзiңдi iштей жұбатып.





Сенi ойлау – жерге түспей қалықтау,

Самғап жүру мәңгi мөлдiр аспанда.

Сенi көру – ешқашанда жалықпау,

Ұрлап қана көз қиығын тастауға.





Сенi ойлау – қиялға кеп таңылған,

Жаным сүймес жауаптардан арылу,

Қас қағым сәт алыстасаң жанымнан,

Сол мезетте-ақ сенi, қалқа, сағыну.





х х х


Сыртымнан жұртқа нұсқап, күлме бекер,

Мәнсiз де мағынасыз күндер өтер.

Беймаза, берекесiз шақтарым да,

Iлесiп сол күндермен бiрге кетер.





Сен жерден таба алмассың сонда менi,

Жан болам алқара аспан болған емi.

Шарықтап ұшып жүрем заңғар көкте,

Жолыма көзiң талдыр, қолда менi!





Сен менi еңбегi бос бала көрме,

Соңымнан тiлеу тiлеп қалады ел де.

Жалғанды түу биiктен шолып жүрем,

Табаным кейде тиiп қара жерге.





Таң болып атам әлi алауыртқан,

Сыр болып төгiлемiн жан ауыртқан.

Мен сонда сәлем жолдап жүрем саған,

Ақ бұлттан, қара бұлттан, ала бұлттан.





Жанымның оты лаулап жағылар шын,

Қанатыма бағынар, табынар шың.

Сонда ғана түсiнiп, сен де менi

Мен сенi сағынғандай сағынарсың...





х х х


Бүгiн сенiң туған күнiң...

Сыртта құйып тұр жауын.

Терезеге жақын келiп, жаңбыр үнiн тыңдадым.

Тамшы асығып, тырс-тырс тамып, салып жатыр есiме,

Өткен күндер ырғағын.





Ғұмыр кешiп жатырмыз бiз адам айтса сенгiсiз,

Бiр күнiңнiң алданышы бiр күнiңе бергiсiз...

Тасқа сiңген тамшы сынды iзi де жоқ сол күндер,

Қалай өттi, белгiсiз.





Бiрде сен де тауысып ең көңiлiмнiң тағатын,

Ақ таң күлiп сен деп атып, сағат сен деп соғатын.

Таяп тұрып, табыса алмай кеткен шақта екеумiз,

Ақ қар жатқан болатын.





Содан берi жүрек үнiн мылқау етiп, тiлсiз ғып,

Махаббат деп жазылатын кие сөздi бiр сыздық.

Содан бер сөндi бәрi, екеумiз де бөтенбiз,

Содан берi... үнсiздiк.





Сол шақтарды еске алуға ақылдың жоқ түк халi,

Бiз өмiрдi түсiнбедiк, өмiр бiздi ұқпады.

Бүгiн сенiң туған күнiң...

Мен құттықтап қояйын,

Өзiң көтер тұтқаны...





х х х





Хатқа жауап


Бәрін дұрыс аңғарғансыз,



Мен дәл сондай адаммын.

Таудай биік қорғандарсыз,

Бөлшегімін қоғамның.

Жазғырыңыз, кінәлаңыз – мен осылай жаралдым.

Жүрек жайын сұрамаңыз,

өрт боп іштей, жанармын.





Тыныш қана жүрген жанмын,

мейір күтіп өзгеден,

Арманыма күнде алдандым,

жери қалар тез менен.

Бір тағдырға қарауылмын, кірпік қақпай көздеген,

Ақыры оның не болады?

Оны біліп-сезбегем.





Сіз айтпақшы, жүрген шығар

көзім тұнып, ашылмай,

Жарқ ете қап бірден сынар

қалпым да жоқ жасындай.

Әрбір күнім мағынасыз...

мағыналы ғасырдай,

Алға қадам басып келем

тасынып та, тасынбай.





Қайғысы жоқ жан емеспін,

кеудесінде мұңы өлген,

Әр күніммен ерегестім,

әр түніммен түнерген.

Желкен сынып жатса-дағы,

көңлім қалып біреуден,

Тым ақымақ жан емеспін,

өлер жерім білем мен.





Түсіп жатыр маңдайыма тірлігімнің іздері,

Жармасамын шалғайына,

несібемді үзгелі.

Сүрінсе де құламаған

жағдай осы біздегі...

Өтінемін,

көрмей тұрып,

сынамаңыз сіз мені...





II БӨЛIМ





Өмiрдi сүю


«Құшсам» деген ғажап, үлде-бүлде нұр,

Көкiрегiмде баяғы арман бiрге жүр.

Қапылыста қағып қалды қылтамнан,

Қиқаң ете қалып едiм...

күлдi өмiр.





Тәттi үмiтпен аттанып ем ауылдан,

Өзiм ғана ыңылдайтын табылды ән.

Сынағынан қорғалап ем басымды,

Өмiр қатты тартып салды жағымнан.





Тағдырымнан ала алмастай ақымды,

Асықтым-ай талқанымды татуды.

Суға кетiп қалып едi қайығым,

Өмiр менi ескегiммен батырды.





Өмiр қызық: кешпесiмдi кешiрдi,

Түсiнбедiм, несi өнеге, несi үлгi?

Төрге ұмтылдым, лақтырды өмiр аямай,

Босағада бiр-ақ жидым есiмдi.





Орны бар ма жүрiп өткен iзiмнiң?

Тағдырыма қарауыл боп тiзiлдiм.

Құлап тұрып, мен де кеттiм батыр боп,

«Өмiр, саған көрсетем!» деп кiжiндiм.





Осы жауап өмiрiме ұнады,

О-һо, оның көзi сондай қырағы!

Минут сайын бөгетi әзiр өмiрдiң,

Сынағынан тағы өткiм кеп тұр әлi...





х х х


Аршаның иiсi, аршаның,



Шөлiркей жұттым, тамсадым.

Ұмыттырдың да жiбердiң,

Күнiмнiң әуре-сарсаңын.





Үйiме қайдан келгенсiң,

Қиядан, әлде өрденсiң?..

Аңқыған сенiң жұпарың

Кеудеме менiң дем берсiн.





Мiнеки, менiң тұрмысым,

Ешкiмге болмас үлгi шын.

Аядай менiң бөлмемдi,

Бәледен сақтап тұрмысың...





Тiрлiктiң тұтқан қармағын,

Адамдар толы жан-жағым.

Солардан менi адаспай

Жөн болған тауып алғаның.





Аршаның иiсi, аршаның,

Ұмытылды шын шаршауым...

Шоқтанып тұрып арша өскен,

Көк қия, сенi аңсадым...





х х х


Неге екен, неге?..

Өлеңiм қашып жүр менен,

Күндiз шақырам, iздеймiн оны түнде мен.

Тып-тыныш қана айдыным жатыр жел аңсап,

Жалыны сөнiп, шоққа ұмсынған құр денем.





Қашып жүр менен құрыққа көнбес асауым,

Үмiтпен күнде жолына арқан тосамын.

Бiлiп тұрамын жаныма бiр сәт жақындап,

Жалт берiп сосын кеудемнен бiр-ақ асарын.





Жатырқап қалды,

әлде ұмытты, жатсынды,

Тағдырын, бәлкiм, басқа тағдырға тапсырды.

Қашып жүр менен өлеңiм – бiр-ақ қонатын,

Ұстап ала алсам қайта ұшпайтын бақ сынды.





Жолаушы едiм, бекет те бекет, аты – лау,

Сапарым ұзақ, шын жолдас керек, батыр-ау...

Қашып жүр өлең – қия алмай менi жүр өлең,

Екеумiз қайта табысар күн де жақын-ау...





х х х


Бұл жолы көп қинады, ойланды Өлең,

Жатқан-ды жүрегiмде қайнауменен...

Желкенiн желге төсеп кеттi-ау жүзiп,

Мезгiлсiз қайырлатып қойған кемем.





Бей-жаймын, құрығандай бар амалым,

Күрсiнем, бәз қалпыма ораламын.

Ақ кемем қашанғы ұзақ мекен етсiн,

Жанымның құлазыған жағалауын...





Оған да ерке, ойнақы толқын керек,

Ол сүйген теңiзiнде серпiн де ерек.

Ол менi қалдыруға бекiндi ме,

Мен бiрақ жан емес ем сертiм бөлек.





Бостан-бос қаңтарыппын қайраңымда,

Басқаша бақ табам деп ойладым ба?

Кемемдi-өлеңiмдi, оралар деп,

Отырмын күтiп тағы айлағымда...





х х х


Достым-ай, уақытқа айтшы – «тоқташы» де,



Сыр бердiм шыдай алмай көп бәсiне.

Көшiнен қалмау үшiн жанталасып,

Жабымның теуiп келем өкпесiне.





Тоқташы, аял қылшы, арғымағым,

Көшiңе iлесем деп барлығамын.

Белгiсiз бағыттарға ала қашып,

Әрi-сәрi еттiң ғой жан құмарын.





Қайтесiң қайғы сыйлап, өкiндiрiп,

Өткенiм қалды өзiңнiң өтiңде ұлып.

«Бәрi де алда» деумен, алдарқатып,

Алдымнан жүгiртесiң кекiлдi үмiт.





«Алда» деп дәмеленген анық тойдан,

Еншiмдi алар екем тауып қайдан?

Түсiмде балалығым былдырлайды,

Томпаңдап керуенiңнен қалып қойған.





Бұл пенде аңсар дерсiң күндi қандай,

Шаршаймын да тамсаймын мұңды балдай.

Елмен бiрге емпеңдеп жүгiремiн,

Ойдағы iстiң бiрiн де тындыра алмай.





... Достым-ай, уақытқа айтшы – «аялда» де,

«Азырақ дем алайық саяңда» де.

Тағы да таң атады, күн батады...

Дариға-ай, өтедi өмір...

баян қане?..





х х х


Өлдi адам.



Өмiр немене?

Сөндi де тiрлiк көрiгi,

Топырақ өстi төбеде,

Адамдар бiрге кемiдi.





Жақынды салып қайғыға,

Ажал мұң сыйлап танысқа.

Тән кiрiп жердiң қойнына,

Жан ұшып кеттi ғарышқа.





Естелiк болып көңiлге,

Жүрiсi, сөзi, күлкiсi,

Тым суыт келген өлiмге,

Iлесiп кеттi бiр кiсi.





Теңселдi сыңсып бар ағаш,

Жақсылық iсi айтылды.

Төбеде тiлсiз қара тас,

Төрт тұстан қиық ай тұрды.





Тұрмайды уақыт, ағар күн,

Келедi кезек басқаға.

Болғанын мұндай адамның,

Есiңе салар тас қана.

Қалқайған құлпытас қана...





х х х


Былғанышпын, әттең-ай, былғанышпын,



Шошаңдатам найзасын кір намыстың.

Қою шаңға белшемнен батып тұрып,

Шыңға да ұшқым келеді, шыңға да ұшқым.





Сақтай алмай періште-ақтығымды,

Кешіп келем өзіме жат ғұмырды.

Іздеп тауып, басыма қонып тұрып,

Әні басқа арымнан бақ түңілді.





Алдағанмен өзімді тазамын деп,

Қатал ойдан шегетін азабым көп.

Дарытып ап қылды да, қыбырды да,

Соным үшін жанымды қажадым кеп.





Жаздан жадау нұр сіңіп, күзден – күрең,

Жалықтым-ай таптаурын ізден кілең.

Өзім қолдан ұшырып алғаннан соң,

Періштелік әркімнен іздеп жүрем.





Басқа мінез жамайды жылдар маған,

Дегенімде тырысып тұрған болам.

... Мені қайта сәби ғып әлдилеші,

Қойнауына тазалық тұнған ғалам!..





х х х


Қақпақыл болып, бiр сеңнен көшiп, бiр сеңге,



Осынау шақта өзiмдi таппай жүрсем де,

Көзiмнiң алдын жап-жарық етiп кетедi,

Жақындай алмай, алыстай алмай бiр сәуле.





Булығып кейде, қыстығып кейде, тұншығып,

Түнекте жүрсем, бiр батып барып, бiр шығып,

Жалқы сәулеге емiнтiп менiң жанымды,

Миықтан күлiп тұрады қарап тiршiлiк.





Барлық арманым, барлық мақсатым былай қап,

Мұңданып жүрсем, көңiлдiң көлiн лайлап,

Бiр сәуле ойнап көзiмнiң келiп алдына,

Еркiмдi менiң еңiретiп бiр сынайды-ақ.





Қалпыма мынау кетердей кенет нұр тамып,

Түсiмде жүрем кеудеме қызыл гүл тағып,

Ояна кетсем, өбектеп менi жатады,

Жақындап келген, алыстамайтын бiр жарық...





х х х


Есейдiм ғой, жiгiт болдым, Әке, мен,

Қадам бассам бас айналды қатеден.

Бұрынырақ ауырсынар ер жүгiн,

Бүгiн ендi мойынсұнып, көтерем.





Өмiр деген қызық екен, кiм бiлген?

Шу боп жатса – бақыт па сол – күнде iргең...

Есiмiңдi өшiрмейтiн бұл ұлың,

Көресiсiн көрiп жатыр бiр-бiрден.





Кейде жылап, кейде күлiп, түңiлiп,

Көрсеткiсi келiп кейде iрiлiк,

«Арғымақ боп шапсам» дейдi бұл ұлың,

Екi езуi қан боп тұрып жырылып.





Iлестiрiп керуенiне көш менi,

Күдер үзiп, балалық та «қош!» дедi.

Мен сыйындым қиналғанда өзiңе,

Қайығымның қалтылдаса ескегi.





Көкжиегi көрiнгенде ақылдың,

Сенi талай «көмектес» деп шақырдым.

Саған ұл боп келгенменен дүниеге,

Өзiм болып ғұмыр кешiп жатырмын.





Иә, Әке, мен де ендi жiгiтпiн,

Алға басып бiр ұтылдым, бiр ұттым.

Бiреулердiң шаужайына жармастым,

Бiреулердiң жақсылығын ұмыттым.





Әрбiр келген жаңа күнге бақ телiп,

Әрбiр таңда жаңартамын ат-көлiк.

Жүрiп келем адалдықты дос етiп,

Қажет жерде қулықты да шақ көрiп.





Өктем шығып, сөз асса егер басымнан,

Жасып қалам, оның несiн жасырам?..

Ондай сәтте оңашада ширығып,

Өзiмдi-өзiм қажап барып басылам.





Бiздiң көңiл кейде нәзiк шарайна,

Осы осал тұсым таныс талайға.

Солай, Әке, өмiр сүрiп келемiн,

Көппен бiрге құштар болып оңайға.





Осылайша жыл артынан жыл ауып,

Күндер өттi айлар жылжып, түн ағып.

Менi ұмытып кеттiң бе әлде жердегi,

Түсiме де енбедiң-ау бiр ауық...





х х х


Әттең, әттең...

бәрiн қиып кетер ем,

Өртенгенмен iшiм мың,

Баяны жоқ iсiм – мұң.

Ай-хай, өмiр, кеше ғана, төтеден,

Сенде ешбiр қызық жоғын түсiндiм.





Сенiм. Сезiм...

бәрi әншейiн әңгүдiк,

Бiрi кетсе, бiреуi,

Алдарқатып жүредi.

Ал айналаң өзiңдi де таң қылып,

Саусағыңды шошайтқанға күледi.





Күнә қалып әрбiр басқан iзiмде,

Аспанымнан күн көрмей,

Қап-қараңғы түнге өрлей.

Сәт сайынғы қара iсiмдi тiзуге,

Шайтан-екең жатыр мүлде үлгермей.





Өмiр мәнi ұрпақ қой деп ойлағам,

Билiгiңдi айт, уа, ғұмыр,

Әлде саған бәрiбiр...

Құр күлкiге бар тiрлiгiн байлаған,

Мендей бiреу келсе қайтем тағы бiр...





Әттең, әттең...

солай арнап өмiрге ән,

Айтып тiрлiк өсегiн,

Атып күнә кесегiн,

Өзiмдi алдап, қызық жасап қолымнан...

Сөйтiп ғұмыр кешемiн.





х х х


Таң атып тағы, әбiгер етiп халықты,

Тағы бiр күннiң түймесiн тiрлiк ағытты.

Таныс бiр жолмен аяңдап келем жұмысқа,

Осы жол менен жалықты, сiрә, жалықты.





Кеш батып тағы, әбiгер етiп баршаны,

Талған тiзелер тыныш ұйқыны аңсады.

Таныс бiр жолмен үйiме мен де асығам,

Осы жол менен шаршады, сiрә, шаршады.





Көзiмдi жұмсам, жатталып қалған көңiлге,

Адаспай табам: ылдиым мынау, өрiм де.

Таптаурын iзбен тепеңдеп тағы келемiн,

Құлқым жоқ мүлде тағдырды сынап көруге.





Көтеру үшiн мық деместен-ақ ер жүгiн,

Жетпей жатыр-ау жасықтау менiң ерлiгiм.

Жыбыр да жыбыр, өнбес тiрлiкке қол артқан,

Баяны кемшiн қайран да менiң кер күнiм...





Бұл үшiн кiмдi, бұл үшiн ненi сөгермiн,

Қуаныш көшiп, кеудемдi тырнап сөнер мұң.

Қалтылдап қалмай қадам аттасам қуанған,

Жастық шағым-ай...

Сен жайлы кейiн не дермiн?..





х х х


Басқаша едi аңсарым жүрегiмдегi,



Иеленiп алды да бiр өмiр менi,

«Оймен де, қырмен де жүре бiл» дедi.

Осылай өту тiрлiктен тiлегiм бе едi?..





Бiр пақыр болдым шайқалған миы,

Кеудемде жаным өзiме сайқал налиды.

Айналам – көзге көрiнбес шайтандар биi...

Дiңi бос менi олар қайдан таниды?





Әлсiз бұлқынып ар-намыс деген,

Өтiрiк сөзбен дос болдым, жалған iспенен.

«Тазарамын» деп ертеңдi алданыш көрем,

Бiр кезде аппақ парақ едiм ғой таңба түспеген...





Қызықтап жүрiп тәннiң құмарын,

Өзiмдi ұмыттым, қаңғырды қаным.

Бағынып жүрiп, бәрiн сынадым,

Бағынып бiттiм.

Ендi... бағындырамын.





х х х


Анда-санда ақыл кiрiп, ес кiрiп,

Ойлай қалсаң, санаң – сарсаң, iшiң – у.

Ең қиыны – шаршап келiп кешкiлiк,

Бiр күнiңнiң босқа өткенiн түсiну...





Пенде үшiн мынау тiрлiк – күнде өлiм,

Қиял орап қойса да үлде-бүлдеге.

Күнде ертемен арғымақ деп мiнгенiң,

Аяңы да iш ауыртар бiрдеңе.





Дәл өзiңдей мың мұңлықтың қолын ап,

Өмiр дейсiң, бостан-босқа жүрiп те.

Тойдырмайтын нәпсiде де жоқ ұят,

Жоқ ұят та таусылмайтын үмiтте.





Күнә құшып, қараясың, кiрлейсiң,

Сәттiк қызық – жаныңа жұп астана.

Қайда бара жатқаныңды бiлмейсiң,

Тек тәубеңе түсiредi кеш қана.





Қалжырап кеп табысасың төсекпен,

Бiр сарынды неше айлар, неше жыл.

Кешке қарай күнге өкiнсең бос өткен,

Амал қанша, ертең тағы осы өмiр...





Өкiнiшiң өзектi өртер, өткен күн,

Бұл тiрлiктiң шуағы әлсiз, сызы көп.

Анда-санда бiр жарқ еткен сәттердiң,

Тым құрыса жұлдыз құрлы iзi жоқ.





х х х


Шыбық-өмiр келе жатты бүр атып,

Күллi әлемнiң қуанышын сұратып.

Ерте есейiп, жылдам өскiм келгенмен,

Мен асықтым, асықпады уақыт...





Бала доспен бар қызыққа құмартып,

Ойын қудық жылатып та құлатып.

Бiрте-бiрте көңiлiмiздi суытып,

Жолдастықтың жiбiн үздi уақыт...





Жүрегiме сезiм орнап бiр ақық,

Бiр сұлуды жүрдiм сүйiп, ұнатып.

Арман болған ең бiр асыл нәрсеге,

Қара күйе жаға салды уақыт...





Тағдырымды талайыма сынатып,

Жолға түстiм шаңымды артта шұбатып.

Жайбарақат, жанға жайлы жер iздеп,

Асықпадым, ендi асықты уақыт...





Сонда ғана өкiнiштен жылатып,

Сонда ғана алдарқатып, жұбатып,

Өмiр-дария толқынына лақтырып,

Алға түсiп жүре бердi уақыт...





х х х


Бүгiн ай туды...

Қиық ай.

Бетiне сәуле де тұрақтай алмай.

Жайлы ай боларсың-ақ талайға...

Күбiрлей бердiм:

– Есiркеп едiң ескi айда,

Жарылқай гөр, – деп, – жаңа айда.





Өмiрiм менiң үмiтсiздiктен құралған,

Жаңа ай сынды жақсыдан уәде етедi.

Ей, қиық ай,

Сен толғанша бiр арман,

Менi әлдилеп, өбектеп жүрсе, жетедi.





Алданғышпын ғой...

өзiмдi-өзiм тағы алдап:

– Ай тiгiнен туды, жақсы ай болады, – деп тұрмын.

Несiне күрсiнем?

Тiрлiк боп қонған маған бақ,

Бәрiне көнем, бәрiне көнем тепкiңнiң.





Қиық ай – менiң қызық мiнездерiм секiлдi,

Өз уақытыңда сен де күлерсiң, жыларсың.

Мен де күндердi өткiзем бастан не түрлi...

Бос өткен күнге пенде несiне қуансын?..





Бүгiн ай туды...

Сәулесi аз оның, сәл өлеусiреп жанады,

Жаңалық күтiп қарау да бекер тамсанып.

Үмiтсiз өмiр ғой...

Ескi айда есiркегенi шамалы,

Жаңа айда жарылқай қояр дейсiң қаншалық...





х х х


Кешегi iзiн қайта басуға құмар күн,



Көлегейлетiп әлсiз сәулесiн мұнардың.

Өзiме-өзiм күн сайын берiп мың уәде,

Түк бiтiрместен мен қартаятын шығармын.





Кешегi күнiм қайталануға әуес-ақ,

Кешегi күннен айырмасы жоқ болашақ.

Уақытпен келген сабырым ғана – сүйiнiш,

Ертеңiм – тағы тұтанбай жатар жерошақ.





Осы бiр марғау шақтарға әбден жан шыдап,

Өзiмдi-өзiм ширата алмадым қамшылап.

Өзгемен бiрге өзектiң қамын ойладым,

Телмiрдiм көкке төпелесе деп тамшы бақ.





Кешегi нұрын қайта төгуге мақұл күн,

Кешегi қызық қайталанса деп қапылдым.

Бiрiнен-бiрi аумайтын күндерге iлесiп,

Тiршiлiк деген керуенде келе жатырмын...





х х х





Таңертең. Трамвайда


Әне, бiздiң трамвай жақындады,

Мен осылай қарсы алам күнде күндi.

Кондуктордың таңдай тақылдады,

Көрсетейiн жолақы-билетiмдi.





Жұрттың бәрi жұмысқа асығулы,

Жол сыңсыта шығарар баяғы үндi.

Бiр көлiкке мың тағдыр жасырынды,

Қарындас-ай, баспаңыз аяғымды.





Бұл қаланың талайға бесiгi – ырыс,

Қуанышы, мұңы да баяу ғана.

Түспейтiн ем, мен қазiр, кешiрiңiз,

Қандай едi келесi аялдама?





Бұл көлiктiң талай жан тосар толын,

Жаңа күнге жайменен бәрiн бастар...

Көзiмменен iздейiн, босады орын,

Отырсыншы аналар, қарындастар.





Өңiрлерiн түзеген, жөндеген боп,

Бозбалалар қыздарға жалт қарайды.

Бiр машина тұр, әне, көлденеңдеп,

Неге олар ереже сақтамайды?





Жүргiзушi, жолымды бөгемешi,

Мен уақтылы жетейiн жұмысыма.

Көңiлiме жалғыз-ақ медеу осы,

Ыстық мекен қаланың қуысында.





Тек сол жерде бәрiнен тұнып ойым,

Мен өмiрге қажеттi бола аламын.

Жұмыс iстеп моторша күнi бойы,

Трамваймен үйiме ораламын...





х х х


Қуанышқа тұр едiм жүгiргелi,

Кенет қара жер неге дiрiлдедi?

Кең көшеде зулаған бiр машина,

Қағып кете жаздады бүгiн менi...





Қасiреттi жүргем жоқ сұрап емге,

Қарайламай жүгiрдiм, кiнә менде.

Қас-қағымда кетуге сәл-ақ қалдым,

Өзiм сонша қорқатын бiр әлемге.





Төгiлместей кеудемнен қайта өлеңiм,

Өмiр, кенет үзiлсең қайтер едiм?

Қайтер едiм қопарып топырақты,

Құлап түссе бүр жарған бәйтерегiм?





Жасым жеткен қария болмасам да,

Ойлайтын ем өлiмдi анда-санда.

Өмiрге пенде дайын болмағанмен,

Өлiмге дайын екен әрқашанда.





Бас айналды, құлағым шыңылдады,

Бiр-ақ көрдiм көлiктiң бұрылғанын.

Тындырмаған iсiм көп, сен әзiрше,

Шырылдай тұр кеудемде, шыбын жаным...





х х х


Кiм бiледi?..

Табиғаттың өз заңы өктем шығар...

Бүгiн бiрақ сәуле жоқ көктен сынар –

Мезгiлсiздеу қонақ боп келсе-дағы,

Сүп-сүйкiмдi жауып тұр көктемгi қар.





Кiм бiледi?..

Табиғат та өзiнше жарым көңiл,

Сағат санап, күн санап ағуда өмiр.

Ерте көктем ақ қар боп амандасты,

Жас-жаңбырын жасырып ағыл-тегiл.





Кiм бiледi?..

Табиғатқа тән емес пендешiлiк,

Өз уағымен әр мезгiл төрге шығып...

Бiр толқытып көңiлдi көктемгi қар,

Тамшы болып кетедi жерге сiңiп.





Кiм бiледi?..

Табиғат та жаңылар ырғағынан,

Көктемгi қар... сыр емес, мұң жамылған.

Қыста – жауын, жаз күнi қар аңсайтын,

Бiздiң көңiл – бiр тамшы жылға қуған...





х х х


Өткен күндерден өшiру сенi – қасiрет,

Мейлi, сен менiң ақ жүрегiмдi басып өт.

Жаншып өт менiң шарасы мөлдiр жанымды,

Төгiле берсiн оның да үнсiз жасы көп.





Бiлгенiң дұрыс, емессiң елес өткеннен,

Сендей бақытты аңғарғаным жоқ, жоқ көргем.

Жүрегiм менiң ызаға тұнып, күлiп тұр,

Жасыл бағымды сен құлазытып кеткенмен.





Жазып алғам жоқ жанарыма да бейнеңдi,

Қуаныш емес, кеудемде мұң мен қайғы өлдi.

Сыртыңнан сенiң сүйсiну ендi жат маған,

Сен аққу болып мекендесең де қай көлдi.





Өткеннен қашу абырой емес пендеге,

Жыр-тұлпарымды байламан сенiң кермеңе.

Адами бақыт бар шығар маған жерде де...

деген ой тұнды күрсiнiс толы кеудеме.





х х х


Жазған-ай, осы күйден арылмадым,

Неге мен сөнер жерде жағылғамын?

Жатырқап отырысым мынау ендi,

Әлемдi, дүниенi...

бәрiн, бәрiн.





Жоқ едiм күйiмдi осы тiлеп алған,

Қай кезде шығып кеттiм күре жолдан?

Алдайды алабұртып бақыт менi,

Мысқылдап жымияды, күледi арман.





Сүйгемiн, сүйе берем өмiрдi мен,

Мың сұрақ болып шықсын жолым кiлең.

Бiр мұңды жүрегiме артып алып,

Өзiммен-өзiм әуре болып жүрем.





Көзiмнен кетпей қойды сағым қанша,

Мен алыс көрмеп едiм тауымды онша.

Жөн едi өрлегенiм, талпынғаным,

Белгiсiз әлдененi сағынғанша.





Жазған-ай, осы күйдi қайдан таптым?

Мен оның қазығында айналмақпын.

Өмiрдi сүйемiн мен...

өмiр менi,

Қажет деп бiле ме екен?

...ойланбаппын.





х х х


Мамыр бiттi,

маусым келдi.

Сезiлмейдi ақ таңнан сыз.

Мен естиiн даусыңды ендi,

Петербордан хат жазған қыз.





Қызықтырып тарттың менi –

Әлде дақпырт-атағы ма...

Петербордың ақ түндерi

Тұр ма орнап шаһарыңа?





Өлеусiреп жанған оттар...

Тынып барша жаратылыс...

Мүлгiп үйлер, ғимараттар,

Нева баяу...

қала тыныш...





Ай жоғалған...

Уақыт бөтен.

Шолпан да жоқ таңда туар.

Ақ түн деген –

...бақыт па екен?

Ақ түн деген –

...арман шығар.





Ал бiздiң түн тым қараңғы,

Көлiктiң көп көштi легi.

Көңiл шiркiн мұңға оранды,

Әуен талып естiледi.





Бiздiң қала от шашты мың,

Елегiзiп, бақтым да ерек –

Алатаудың ақ бас шыңын

Ай сүйгенiн ақ түн бе деп.





Құрбым, солай жыр арнағам,

Ұйықтағым жоқ елден кейiн.

Ақ түнiңдi жiбер маған,

Таңға дейiн серуендейiн...





х х х


Мен бәрiн де түсiндiм...

Сен деп тiккен туымды, келмеп едi түсiргiм.

Менiң аққу мүсiндiм,

Қош айттым да өткенге,

Өртенсе де от-кеуде,

Сенi көкке ұшырдым.





Жерге түспей қалықта,

Қанатыңды сермей бер бақ нұсқаған бағытқа.

Шарықтаудан жалықпа.

Шарла жетiп ай төсiн,

Сен де түсiп қайтесiң

Пенде сыяр қалыпқа?





Көкiректе арман көп.

Мойынсұнып жүрейiн алыс кетiп қалған деп.

Мынау өмiр – жалған деп.

Жаныңды әсем жырлатып,

Бақыт жетсiн түн қатып,

Аяласын таңнан кеп.





Түсiнгенмiн мен бәрiн.

Қиялыма құмартып, тағы өзiмдi алдадым.

Менiң мұңым – арда мұң.

Сен қайырылма, үңiлме,

Жүрегiмнiң түбiнде

Сен деп салған қалды әнiм...





х х х


Мен өзiм қарлығаш-өмiрмiн,

Ұшсам деп қатайтқан қанатын.

Желiгi желпiнткен көңiлдiң,

Самғаса аспан тар болатын.





Құлшына көз тiгiп қияға,

Мен көктi болжаймын ырыс деп.

Сәт сайын жып-жылы ұяма,

Тiстеп кеп төсеймiн сынық шөп.





Бөлендiм тiршiлiк ырқына,

Кейде мұң, кей шақта күлкi үйiр...

Тасып кеп, ұямның сыртына,

Саз балшық жағамын бiр түйiр.





Сеземiн, жаздың бiр таңында,

Ұяма орнайды құт бекем.

Алдырмас жауынға, дауылға,

Мен iздеп тапқамын ық мекен.





Сол ұям биiкке iлiнген,

Беймаза жаныма гүл бөлер.

Тағы бiр қарлығаш-ғұмырмен,

Тағдырым табысар күн келер.





Ұлы iстер күтiп тұр қанша сан,

Бақыт қой, келмейдi жаңылғым –

Жем тасып жүруден шаршасам,

Аузына балапандарымның.





Әзiрге бейнет те баяғы,

Әр қылын өремiн күн-түнi.

Қарлығаш-өмiрдiң баяны –

Ұямды бiтiрем бiр күнi.





ІІІ БӨЛІМ





Адамдарға наз


Өзгеге бақ қонса жайым жоқ күндер,

Ойға оранып өтiп жатыр көп күндер.

Қуанышы, шаттығы мол адамдар,

Неге менi жалғыз тастап кеттiңдер?





Ғұмыр қысқа, бақытыңды еселе,

Өкiнiштен көгермейдi көсеге.

Бәрiң маған қарайсыңдар жатырқап,

Автобуста, аялдама, көшеде.





Өмiр деген бiр сапарға шыққасын,

Көздерiңнен iздеп келем ықтасын...

Ешкiм сұрап жатпағасын халiмдi,

Шаң басып тұр телефонның тұтқасын.





Жан едiм ғой жүрегiме жыр құштар,

Бәрiңдi әлде биледi ме тұрмыс-хал?

Мен ауыр сөз айтпап едiм ешкiмге,

Және ешкiмге ренiшiм жоқ бiр мысқал.





Мезгiлсiз кеп кеудеме жүр түнеп мұң,

Сол бiр мұңды сағынышты сыр еттiм.

Адамдар деп аталатын теңiздiң,

Толқындары тарамдаған түбекпiн...





Сендер менi жақынырақ тартыңдар,

Бiр барайық болашаққа алтын жал.

Барлығыңа ырза болар көңлiм бар,

Барлығыңды ырза етерлiк қалпым бар.





Салмақтаңдар, ерге лайық бағам бар,

Адам ғана адам үшiн алаңдар.

Неге мен жалғыз тастап кеттiңдер,

Адамдар-ай, адамдар-ай, адамдар?..





х х х


Қыс жылжыды.

Көктем өттi.

Келдi жаз...

Мұң иектеп, күлкi қысып, ердi наз.

Келер күннен күтiп жүрiп керемет,

Өмiр кешiп тастаппын-ау мен бiраз.





Аялдағам анау шағын айлақта,

Ән шырқағам мынау ғажап аймақта.

Түу биiкке шыққым келiп ұмтылып,

Намыс шiркiн түсiп едi қайраққа.





Мына тұста қалтылдады қайығым,

Кей сапарда бос тартылды айылым.

Соңғы тиын санап берiп досыма,

Марқайдым да, көңiлiммен байыдым.





Ойдан шаршап, санаға оны күш қылып,

Өттi кейде босаған шақ қыстығып.

Қиялдан да медеу таппай жүргенде,

Көкiрегiмнен келер күнге ұшты үмiт.





Мына жерде көшке ергемiн даурығып,

Той тойлағам сауық жасап, сән құрып.

Қабағымнан өмiр көшiп барады,

Маңдайыма ғана iзiн қалдырып.





Танып қаппын уақыттың әз күшiн,

Жас деместен көрсетпептi аз қысым.

Өмiр кешiп тастаппын-ау мен бiраз...

Өкiнсем де... сүйiнсем де...

жазмышым.





х х х


Сызат тез сызылып сенімге,

Санаға жүк болып сөз бөтен,

Осынау ғұмырда, өмірде,

Көңілдің қалуы тез екен...





Ақжарқын күлкі жоқ кешегі,

Төнгендей кенеттен қара аспан,

Бейбақтай сор-мұңы бес елі,

Жандай боп қаласың адасқан.





Өзіңді дағдартып ісің кей,

Сиқыры тартпай еш елестің,

Өзің де ешкімді түсінбей,

Түсінбей қояды сені ешкім.





Бұртиып бекерге балаша,

Әлемді жаулардай өкпемен,

Қала алмай өзіңше, оңаша,

Жүре алмай жүресің көппенен.





Шайқайсың басыңды ой сіңген,

Іздейсің қайтадан жарасым.

«Бәрі де өтеді» дейсің де,

Бәрін де кешіре саласың...

Кешірмей сен қайда барасың?..





х х х





Мұң туралы екi өлең


I

Керуеншi сынды бос келген,

Сапардан алыс мың күнгi,

Тойлардан, сауық кештерден,

Мұңданып қайтам бiртүрлi.





Өзгермегенмен түр-өңiм,

Ойларға кетем тоналып,

Бiр уыс қана жүрегiм,

Бiр уыс мұңға оранып.





Жұртпенен бiрге шаттанып,

Қуанып тұрып тост айтам.

Жанымды түгел ақтарып,

Үйiме сосын бос қайтам.





Не дер ем көңiл-құсыма,

Оған бiр медеу жоқ, тәйiрi.

Такси де менiң тұсыма,

Мұңданып келiп тоқтайды.





Қарайып қалып көп кеңсе,

Ай нұры қашар жылғамен.

Жол бойы үйге жеткенше,

Барамын тыңдап мұңды әуен.





Керуеншi сынды бос қайтқан,

Сапардан алыс мың күнгi,

Кештердi қызық тост айтқан,

Сағынып жүрем бiртүрлi...





II

Өмiрге базаршылап барған ермiн,

Жай ғана алушы емес, саудагермiн.

Айқай сап, назарларын аударамын,

Айналама жиыла қалған елдiң:





– Халайық, мұң сатамын, мұң сатамын,

Мен емен шығарар жан құлша атағын.

Арда мұң менiкiндей таба алмассың,

Жер-көктiң араласаң мың шаһарын.





Мiнеки, мына мұңға ойлар әуес,

Мына мұң шақырады қайдағы елес.

Батпандап алыңыздар қоңыр мұңды,

Адамды ол еш бей-жай ғып қойған емес.





Жатыр ма жан-рухыңның байлығы өсiп,

Жүрмiсiң ақылыңа сай күресiп?

Өтiнем, жоқ нәрсенi сұрай көрме,

Мен мұңға сата алмаймын қайғы қосып.





Жүлгесi бағаланар қанша малға,

Мына мұң өте тәттi тамсағанға.

Ал мынау қылдай нәзiк, қимас мұңым,

Лайықты ақылына аңшы адамға.





Мұң сатып, өспесе де өрге бағам,

Қажет деп ұғынбасаң келме маған.

Тезiрек тiзiлiңдер кезек алып,

Менiңше, мұңсыз адам – өлген адам... –





... Базарға келген едiм, сенiм берiк,

Бәрiне «мұң алыңдар» дегiм келiп...

Апыр-ай, әпенде екем, мұнда адамдар

мұңды жүр бiр-бiрiне тегiн берiп...





х х х





Бiздiң шал


Тыйыла қалып тiршiлiк салған iзгi үн сәл,

Өмiрден мынау ертелеу өттi бiздiң шал.

Арсыздау ажал ар жаққа ала жөнелдi,

Қолынан оның босаған кезде тiзгiн сәл.





Қарт болар ма едi дуалы ауыз, баталы,

Иегiн қаптап өсер ме ед сары сақалы.

Алыптай арқа тұтатын ба едi немере,

Уақыт қана шөктiрген нағыз атаны.





Тиетiн едi оған да орын төрден де,

Сөйлейтiн едi үлкендер сөйлер жерлерде.

Тiкенек мұрты жыбырлап батып иiскер ед,

Сапардан алыс бiздер бiр шаршап келгенде.





Қанша есейсек те тыңдар ек оның ақылын,

Торы төбел ат тоздырар едi тақымын.

«Ашуы келiп қалыпты бiздiң шалдың» деп,

Аяқ ұшымен жүрер ек басып ақырын.





Қанымызда жүр сол шалдың қазiр қаны ойнап,

Тiршiлiк болса, қонар ед оған талай бақ.

Тұратын едiк тәуекел етсек бiр iске,

Рұқсат күтiп, қара шаңырақ жаққа қарайлап.





Алдында оның айтар ек сөздi жүйелеп,

Ақсақал болар едi ол әнi, күйi ерек.

Қапысын тауып, шыбыққа мiнген шалдуар,

Шалдың баласын шалға көрсетпей сүйер ек.





Ертелеу алып кеттi оны алыс, ақ сапар,

Қадамын әрбiр жұрт қазiр ылғи жақсы атар.

Қаншама жылдар өтсе де қырық төрттегi,

Қалпында қалды бiздiң шал,

бiздiң ақсақал...





х х х





«Жылама»


Жаздың таңы жаманатын әкелді,

Бір жүректі тоқтатуды ұйғарып.

Жылап тұрдым, шығарып сап әкемді,

«Жылама» деп кете барды қиналып.





Жылап тұрдым, тоғыздағы бала едім,

«Жазылады» деді көрші ағалар.

Ешкім таппай науқасының дәл емін,

Ажал келді, оған қандай бар амал?





Адам күні айықпайтын нала екен,

Бұл қайғыңа сірі жер де, сірі көк.

Кетерінде «қош» деді мен жан әкем,

Көз алдына жылап тұрған ұлы кеп?





Көз алдына келіп қара баласы,

Жұбатқысы келіп, мүмкін, талпынды.

Жасқа толып кеткен болар шарасы,

Жаны сонда жылап, мүмкін, шарқ ұрды.





Әкем кетті, жыл артынан жыл өтті,

Тіршілігін қаузамай ма тірі адам?

Бірақ сонда қозғап кеткен жүректі,

Баяғы мұң көкірегімде жүр аман.





Үмітпенен деп «биікке жетермін»,

Ұмтыламын, сындар неткен көп еді...

Дағдарғанда, көз алдыма әкемнің,

«Жылама» деп қиналғаны келеді.





х х х





Анама


Бола бермес уақыт та өктем ұдай,

Бәрін жайлап реттейді көкте Құдай.

Өміріңнің жазы тез өте шықты,

Күрең күзі көсіліп кеткенін-ай...





Тіршіліктің кім шырқар аз күн әнін?

Жылытады жанымды әз шуағың.

Қабағыңнан кірбіңді тағы байқап,

Қиналамын, өзімді жазғырамын.





Сеземін ғой, жарыңды сағынасың,

Оймен кезіп өткенді, сабыла шын.

Бір балаңның бүгілсе белі кенет,

Бәрін тастап, қасынан табыласың.





Бейнетін де бір тартып немеренің,

Бәрімізді бақытқа бөлегенің.

«Ана», «апа», «әже» деп жамыраймыз,

Қасиеттім, киелім, өнегелім.





Кешегіден тәтті күн бүгін кешкен,

Жүзіңді әжім торлады-ау білінбестен.

Жүре берші, Анашым, иілместен,

Жүре берші, Анашым, бүгілместен.





Аз көрмесем, көңілім сағынулы,

Әнің үлгі біздерге, арың үлгі.

Жапырағы жайқалған бәйтерегім,

Тереңдерге байлай бер тамырыңды.





х х х





Қарабұлақ


Әр тасы ән салатын,

Алыстан танылатын,

Таңды кеш қарсы алатын,

Түнді ерте жамылатын,

Киелі Қарабұлақ.





Орайды асқар шыңы,

Басына көк мұнарды.

Сыңғырлар тастан суы,

Тұп-тұнық ақ тұмаңды,

Сүйемін, Қарабұлақ.





Сұлулық тұрар тұнып,

Табиғат көрмесіне,

Тәңіртау тұмар қылып,

Қадаған кеудесіне,

Өзіңді, Қарабұлақ.





Шежіре – топырағың,

Қанша асыл басып өтті?!

Табынып отырамын,

Қартыңның қасиетті,

Сөзі үлгі, Қарабұлақ.





Ізім бар бөктеріңде,

Жанымның тамырысың.

Алыстап кеткенімде,

Өзіңе сағынышым,

Тәтті екен, Қарабұлақ.





Сен десе, жүрегімде,

Шаттық гүл атады екен.

Жайнай бер, түле, гүлде,

Ғажайып атамекен,

Ақ мекен, Қарабұлақ!





х х х





Көлбастау


Бозала таңның сығалағанда сәулесi,

Осы ауылдың басталар тiрлiк әуресi.

Бейнетке батып, зейнетiн тамсап жатса, да,

Дәл одан асқан қасиеттi мекен бар дешi!





Қылықты қыздар, жанары жанған от ұлдар,

Сендермен менiң мақтануға зор хақым бар.

Тұнық мейiр бар аналарымның жүзiнде,

Ақсақалдардың әжiмiнде де ақыл бар.





Тiрлiктiң кейде салмағы батып, жүдетсе,

Ауылға тартам ұясын тапқан түлекше.

Осы мекенде ұйыған керiм бiрлiк бар,

Қалқа бар қорғар маңдайдан күйiп күн өтсе.





Осы ауыл – менiң аяқталмайтын ертегiм,

Нұрлы үмiтпенен елестететiн ертеңiн.

Аппақ көңiлмен ардақтайтұғын асылын,

Қабағымен-ақ тиятын телi-тентегiн.





Замана желi соқса да кейде дауылдай,

Осы ауылдың ниетi тұрар тарылмай.

Қуаныш болса, жар салып күллi әлемге,

Көтере бiлер қайғыны қара нарыңдай.





Өлшеусiз татып сендегi ырыс шекерiн,

Оралып соғып, алыстап тағы кетемiн.

Қайда жүрсем де жылытар кеуде тұсымды,

Сенсiң, ауылым – қасиеттi менiң мекенiм!





Біздің ауылдың өлеңдерi


1. Құлағанжар

Бiр таудан ағып түскен құлап аңғар,

Ел оны атап кеткен «Құлағанжар».

Топталып тобылғы өскен маңайына,

Жан-жағы құба белдер...

құба адамдар...





Мұңлық тау не аңсады, не тiледi –

Бiр күнi жыртылыпты көкiрегi.

Әлде ол тек тау болып тұра алмайды,

Әлде ол өткенiне өкiнедi?..





Бұл да бiр таудың кешкен өмiрi едi,

Осы тау – жан дауасы, көңiл емi...

Иiр жол ауыл жаққа бұрылғанда,

Алдымен «Құлағанжар» көрiнедi.





Асығып, қауышпаққа қауымменен,

Бiр ысып, бiр суыйды тәнiң, денең.

Тау тұр ма, «Құлағанжар» орнында ма –

Ә, онда аман-сау ғой ауыл деген...





Шалы да, баласы да машықтанып,

Бұл таудан жатыр қанша асып халық...

Сол елдiң қасiретiн жатқан сынды,

«Құлағанжар» көшкiнi басып қалып.





Кие ғой «Құлағанжар», «Құлағанжар»,

Жан-жағы құба белдер...

құба адамдар...

Ей, тауым, естимiсiң? – мынау ұлың,

Бiртүрлi қимай жүрген бiр адам бар...

Не iстесем екен ендi, «Құлағанжар»?..





2. Көктем. Қой кезек

Маңымыз – таспа соқпақ, сайраған iз,

Шертiлiп қайдағы сыр, қайдағы аңыз,

Көктемде Рүстем ағам екеуiмiз,

«Құлағанжар» үстiнде қой бағамыз.





Кеуденi кернеп керiм көңiлдiлiк,

Жатады тас та балқып, өңiр күлiп.

Екеумiз әңгiмеге кiрiсемiз,

Қой кетер күнгей қырдың көгiн қуып.





Астына аткөрпенi төсеп алып,

Қос батыр бөстекi сөз бөседi анық.

Екеуi батырлықтың ауылына,

Келедi неше жетiп, неше барып.





Қарашы ендi мына масқараны,

Аз едi ауыл-үйдiң басқа дауы –

Қой алды қарағайға кiрiп қалған,

Бiттi ендi, ит-құс қазiр бас салады...





Жас төгiп, сыңсып жылай баста, мейлi,

Ит-құсың саяқ малды қашса жейдi!

Ыза боп, жыламсырап тұрған маған,

Рүстем «қорықпағын, саспа» дейдi.





Ағатайым қолына ойнатып ап,

Лақтырады аспанға, айға тұмақ,

Киiмнен, қиқулаған үннен үркiп,

Иiрiлiп қалатын қой да ақымақ...





Осылай өте шыққан бiр күн қандай,

Қалғандай ойын қанбай, күлкiң қанбай...

Кешке үйге сүйретiлiп ораламыз,

Күнiмен дүние iсiн тындырғандай.





Сәлден соң бұлттан шығар қамалып ай,

Мұндайда жылы анамның қабағы ұдай.

...Қыр үстiнде қой кезек бағып жүрген,

Мен сенi сағынамын, балалық-ай!..





3. Ән салып жүрген жеңешем

Бұзауды айдап ертемен,

Жотаға шықсам жаз күнi,

Естiлушi едi ерке әуен,

Көршi жеңгейдiң назды үнi.





Бар ауыл осы жеңгейдiң,

Ерекше даусын бiлетiн –

Күндiз де ән айтып жүретiн,

Түнде де ән айтып жүретiн.





Ән оның жүрек сыры ма,

Жанының әлде сол емi?

Көп едi оның мұңы да,

Бейнетi тiптi көп едi...





Өмiрiн әнмен өрнектер,

Жеңгейге кейде «обал-ақ» –

Жыл сайын жаңа жөргектер,

Жыл сайын қарадомалақ.





Тiршiлiгiнiң мәнi ме,

Мәңгi әуез және мәңгi әуен?..

Қағынған жүгермегiне,

Ұрсатын тiптi әнменен.





...Жолы алыс алып қаладан,

Ауылға жетсем кешiге,

Ауаға қалқып тараған,

Ән оралады есiме.





Бәрi де аман, ел есен,

Тiрлiгiн жатқан мәндi етiп.

Баяғы әншi жеңешем,

Сәлемiмдi алды әндетiп...





4. Асық

Сағынып, сыздап жүр кеудем,

Елес жоқ бала күндерден...

– Ойнайық омпы, үштапан!

– Шеңбер сыз, қане!

– Кiм мерген?





– Ал, иiр, иiр сақаңды!

– Алшы тұр, күнiң тақалды!

– Сен қарау баспа, әйтпесе,

Шақырып келем атамды.





– Жылатпа сараң неменi,

Ыңырси қалу – өнерi...

– Кел, сақа айырбастайық!

– Құлжа ғой маған керегi.





– Өлiктен асық жиятын,

Ұятың жоқ қой, ұятың!..

– Ұта алмай жүрмiн, сақама,

Қорғасын бар ма құятын?





...Сақаны сайлап, шымыр ғып,

Сөреден көздеп... жүгiрдiк.

Сәл кейiн өмiр жолына,

Бiз де асық болып тiгiлдiк.





Орнымыз мүлде өзгерiп,

Сыналар сәтке кез келiп,

Тағдырдың өткiр көзiмен,

Көзделiп тұрмыз, көзделiп.





Елес жоқ өткен күндерден,

Шеңберде тұрмыз түрленген.

– Жанай кеп тиiп, жығылтпа,

О, тағдыр-еке, сұрмерген!..





5. Кеш

Тәмам болып тағы да бiр сапары,

Таудан шығып, таудан тауып тұрағын,

Күн шоқтанып батып бара жатады...

Қыр үстiнде көлеңке боп тұрамын.





Өткен күннен өшер-өшпес iз қалып,

Ауыл жатар түн алдында таранып.

Күннiң соңғы шапағын да қызғанып,

Тауға апарып табыстайды қара бұлт.





Бiр тыныштық келе жатыр далалық,

Өткен күнге жоқ ешкiмде түк қыжыл...

– Ата, ауылдың үстi неге ала бұлт,

Ал, батыстың бұлты неге қып-қызыл?





– Бұлтың тұр ғой, балам, бiзге сыр ашып,

Жасыратын құпиясы жоқ, сiрә.

Алматының ертең болар күнi ашық...

Алматыда ашық болса бопты да...





...Алматының кешi мынау келiскен,

Мұнда бiрақ көздiң басқа көрерi –

Қозы емес, көлiк қайтып өрiстен,

Қидың емес, мотор иiсi келедi.





Тұтасып ап жер мен көктiң арасы,

Алматыда бәрi көнген ызыңға...

– Балконыңа шығып, достым, қарашы,

Ауыл жақтың бұлты қандай?

қызыл ма?..





6. Жанбақы

– Жүр, қарашы, кәрі қой өліп қапты...

– Түу, жанары не деген суық еді...

– Аяқтары байғұстың семіп қапты...

– Кеше ғана ақ қозы туып еді...





...Биылғы қыс мәңгі қыс секілді өзі,

Бұрын мұндай болмаған,

жұрт біледі.

Тұмсығымен ұмтылып жетім қозы,

Енесінің желінін түрткіледі...





...Жетім қозы енесін көп іздеді,

Титтей қарны тоюды тек тілейді.

Қанша қойға телідік, емізбеді,

Аямайды жазғандар, тепкілейді.





Өз жағдайын ол сорлы сезгені шын,

Білді ме әлде тағдыры сыналғанын –

Бір қой жатса емізіп өз қозысын,

Жабыса қап еметін сыңар жағын.





Иесінің оған да таныс әні,

Берсе жылдам бермей ме жемін енді...

Бөтелкеден сүтті де тауысады,

Қолымыздан нанды да жеп үйренді.





Көктем шыға отығып алса-дағы,

Түрткілейтін аяқты албаты кеп.

Балақайлар бір көріп қалса оны,

Құшақтайтын «бұл – біздің жанбақы» деп.





...Бақыт құсы басыңды таңдайтындай,

Үміт үзбе, еңсеңді көтере жүр.

Бір тоюды ойлаған Жанбақыдай,

Әр нәрсеге түртініп өтер өмір...





7. Күн райы

Қапырық ыстық қуырып жерді, ауаны,

Бала-шағаның аппақ шаң болып балағы,

Шілденің күні миыңды тесіп тұрғанда,

Әп-сәтте ауылым әбігер бола қалады.





- Ошақтың үстін, ойылған көңді жабалық!

- Көзін бітеңдер, кетпесін жырып дәу арық.

- Не болып қалды, шақырайып тұр ғой мына күн?

- Торайғыр үстін келеді қаптап қара бұлт...





Торайғыр тауы алыстау біздің ауылдан,

Сол заңғар биік еліме бақ боп танылған.

Бұлт қаптап кетсе Торайғыр-таудың төбесін,

Біздің ауылға хабар келеді жауыннан.





Бұл таудың көпке мәлім-ақ даңқы, атағы,

Аңқыған жусан, қыналы тастар – шапаны.

Соған қарайлап, шабысқа шалдар ұлдарын,

Шалғысын беріп, шығарып салып жатады.





Елдің ішінде күн райы үшін уайым көп,

Бір тамшы тамбай, өртейді аптап айың кеп.

Құдайдан тілеп, тасаттық беріп жатсаң да,

Торайғыр үстін бұлт қаптамаса, қайыр жоқ.





Сенесің бұған бәрі де тура келгесін,

Елім тілесе, ақ жауын жаусын, селдесін.

... Торайғыр, сені ораса орап қара бұлт,

Ауылымның көгін қара бұлт қаптай көрмесін...





8. Көкпар

Бері ауып қиқу бараққа қарсы беттегі,

Намыстың даусы жалындап қысар өкпені.

Жан-жаққа қарап, таба алмай атын ерттеулі,

Сырлыбай ағам додаға қойып кеткені...





Білекке сенсең, санаңда болмас аяу бір,

Қызынып алған, көк лақты тартып, жаяу жүр.

- Жынды ма өзі, кірісе кетті қайдан бұл?

- Намысым кетті! Тартыңдар өңшең қоян кіл!





Қымтап келеді бар маңды қою, қара түн,

Көршінің ұлы көлденең тартты көк атын.

Бұл кезде бірақ дәл аңдып сәтін сағатын,

Көкпарды қырғыз тақымдап алған болатын.





Белсеніп шығып жайлаудың жайсаң бір ұлы,

Жұлып алды да, жұлдыз боп ақты, құрыды!

Сырлыбай ағам жүзіне шаттық жүгірді,

Быт-шыт боп жатты ақ шыны көзілдірігі.





Ұмытқан мүлде манағы ыза, өкпесін,

Олжаны беріп, бола жаздады-ау көпке сын.

- Соқыр боп қалсам, қалайын мейлі, әттесін,

Көк лақпен бірге намысым жатқа кетпесін!





... Азамат болдық, қалды артта неше көктем, күз,

Арманға мініп, алысқа сапар шеккенбіз.

Көкпар-өмірдің сынынан талай өткен біз,

Додаларына жаяулап қойып кеткенбіз.





х х х





Көлсай


Асқар тау аймаласып ерке күнмен,

Айнала сыбырлайды ертегi-үнмен.

Бұлттары еркiн қалқып, шудаланып,

Төменде аспан жатыр төңкерiлген.





Атағы жерде де емес, айда жүрер,

Апыр-ай, Көлсай ма осы, сайдағы көл?

Ахахай, шалқы шабыт, серпiл көңiл,

Соқ жүрек, тасы қаным, қайна жiгер!





Қарағайын тербетiп, гүлiн тағып,

Көл жатыр самал желмен дiрiл қағып...

Тiрлiктiң таусылмайтын әуресiнен,

Мұндағы бiр-ақ сәттiк ғұмыр жарық...





Сәлден соң iңiр түсiп, түн келедi,

Асқар шың зораяды, түрленедi.

Көлсайдың бетiне кеп тiзiледi

Жұлдыздар жоғалтқандай бiрдеңенi.





Осындай жұмақ мекен қайда тағы?

Көлсайды құшып сүйiп ай батады.

Жағада қол ұстасқан ғашықтарға,

Осы шақ нұрлы өмiрдi ойлатады.





Шұғыла-арай сыйлап қабақтарға,

Еркелей, емiрене қарап тауға,

Түндегi ғашық сырын құпия етiп,

Көлсай көл оянады таң атқанда...





х х х


Бұл хабар жанымды налытты,

Жалған сөз емес-ті, анық-ты:

Томарсаз тартылып қалыпты...





Түскенін сездім де нарқыңның,

Балықтай қайраңдап, шарқ ұрдым.

Тәңіртау жанары секілді

Көлім-ау, сен неге тартылдың?

Көлім-ау, сен неге сарқылдың?





Сенде өтіп еді ғой бала күн,

Базары бітті ме жағаның?

Тәңіртау, айбыным, айбатым,

Айтшы сен, неге ақты жанарың?





Басыңнан тайды екен бақ қалай?

Баяғы бақытты шақтар-ай...

Көкпеңбек көгімдей Томарсаз,

Жылға боп жылап ол жатқаны-ай...





Айна көл, тұп-тұнық, дөңгелек,

Тағдырға тап болдың сен бөлек.

Барымды бағалай алмаған,

Өзіме сол керек, сол керек...





Суыңды сүйсіне кешкемін,

Қайтадан жана ма өшкенім?

Оралмай кеттің-ау мәңгіге,

Амал не, қош, көлім...

Қош, көлім...





х х х





Бұзылған үй


Құпиясын, қазынасын көп күннiң,

Кеш те болса сезiнгiм кеп, кеп бiлгiм,

Бұзылған үй,

бүгiн сенiң орныңа,

Мен есейген жiгiт болып кеп тұрмын.





Он-он бес жыл өте шықты арада,

Уақыт деген жұлдыздайын ағады, ә.

Ұя едiң iшiң толы балаға,

Қорғандары – жан әке мен жан ана.





Таң қалысып көрмегенге, көргенге,

Ойнайтынбыз сенiң кең-кең бөлмеңде.

Өлеусiреп өткен күннiң елесi,

Өксiк болып сөнiп жатыр кеудемде.





Бақытты едiк сол шақтарда бiз қандай!

Тұрғанын-ай содан жалқы iз қалмай...

Қатал жандар менiң сәби күнiмнiң,

Ең сәулеттi ақ сарайын бұзғандай.





Тiрлiк кештiк таласа да тармаса,

Жоққа жол сап, назар қоймай барға аса.

Орныңды да бүгiн сенiң таппас па ем,

Әкем құйған iргетасың қалмаса.





Жүрегiмдi мұң кернедi бiр ауыр,

Баяғыны аңсау шығар, сiрә, бұл.

Мүлде ұмытып бiздiң ғажап күндердi,

Тiршiлiгiн жалғап жатыр бұл ауыл.





Бұзылған үй...

сен биiк ең, еңселi ең,

Құр топырақ боп жатырсың белшеден.

Сол шақтағы өзiмдi де көре алмай,

Тағы алыстап кетiп барам мен сенен.





х х х


Жоқсың сен үйде де, тыста да,

Дедің бе: «Іздесін, ойласын».

Көңіл – күз, сағыныш. Қыс – дала,

Қайдасың, қалқа қыз, қайдасың?





Екеуміз еге едік сезімге,

Уақыттың сынымен екшелер.

Қайтесің, ойланған кезімде,

Жүрегім жарылып кетсе егер?





Жарылып кетсе егер жүрегім,

Іздейтін бе едің сен себебін?

Әлде сәл түнеріп реңің

Дейсің бе: «Кінәлі мен едім»...





Екеуміз сезіммен егіз бе ек,

Бақытын тапқандай жанымыз.

Қаладан, даладан сені іздеп,

Кеудемді тебеді сағыныш...





Әдемі сыр айтам өзіңе,

Уақыттың тізгіндеп көп көшін.

Қалқатай, көрінші көзіме,

Жүрегім жарылып кетпесін...





х х х


Пендең едiм мейiрiмге қаталаған,

Қандай тағы еншiң бар атамаған?

Естимiсiң, ей, әлем, түршi құлақ,

Естимiсiң, мен ендi әке болам!





Ұрпақпенен татымды ғұмыр дәмi,

Жабырқаған көңiлге шырыл – дәрi.

Таң алдында жан жарым оятты да,

Құрсағында нұр барын сыбырлады.





Қол ұстасып, шыққанбыз жолға қашық,

Арман, үмiт шақырған алға қашып.

Ей, әлемнiң мейiрi, бар жылуы,

Жүрегiме алшы сен орналасып.





Мен мынау алтын таңның нұрын сүйем,

Торғайыңның сайраған үнiн сүйем.

Ей, әлем, естимiсiң, әке болам,

Естимiсiң, ендеше, сүйiншi бер!





Шоқ үрлеп, жүрек қалай жанбас бұдан,

Мен өлi күндердi ендi алмастырам.

Бабамның, жан әкемнiң ұрпақ жолын,

Мен де ендi Әке болып жалғастырам.





Басы осы ма бақытқа жолығудың,

Тұрдым, қайта отырдым...

томырылдым.

...Жүрегiмнiң түбiнде осы күндi,

Қатты күткен екенмiн, соны бiлдiм...





х х х





ххх


Сiз бiлесiз,

бiр ай өте аз уақыт,

Татып тiптi үлгермейсiз мәз бақыт.

Бiр ай бұрын ашты өмiр есiгiн,

Менiң қызым жүрегiмдi маздатып.





Жақсылықты жүремiн мен мәңгi iздеп,

Қуанышым, мұңым менiң –

жалғыз... көп...

Сол бiр айда менiң гүлiм мөлдiреп,

Өсiп кеттi үлкен қыз боп, дәу қыз боп.





Ұйықтатпай, әке, ана, апаны,

Күн тез батып, таң да жылдам атады.

Қызығымның екi көзi тұп-тұнық,

Сол тұнықпен қарайды да жатады.





Бүршiгiме ұзақ ғұмыр сұрайын,

Әрбiр күнiн мәндi ете гөр, Құдайым!

Оянғанда үрпiнi iздеп ернiмен,

Балақаным қалдырды артта бiр айым.





Бiлген дұрыс,

бiр ай өте көп уақыт,

Ұрпақ сүю, әке болу – зор бақыт.

Бiр ай болды, көкiрегiме мен тағы,

Бiр жүректi алғандаймын орнатып.





х х х


Ауырмашы, жазылшы, бөпем, бөпем,

Ақ тілегім Аллама жетер ме екен?..

Дәрігерлер дәру-ем таба алмауда,

Бөпем неге қысылып жөтелді екен?..





Ұлым менің, жалғасым, қарашығым,

Сен әлемнің сыйладың бар асылын.

Тез сауықшы, келтірші отбасымның,

Берекеге ұйыған жарасымын.





Жаным бөлек емеспін, әнім бөлек,

Бар әлемнің берейін сәнін бөлеп.

Үміттендім телефон дауысына,

Терезеңе еміндім «тәуір ме?» деп...





Үміт деген бір сөніп, жағылады,

Сен қызықтың көресің бәрін әлі.

Түсінбеймін, көлденең кесел деген,

Сенің титтей тәніңді неғылады?..





Тез жазылшы, сергі, ұлым, құлыншағым,

Артта қалар ауырған күнің сағым.

Біз баратын сапарлар күтіп жатыр,

Сан көліктің шығарып ыңыршағын.





Сен кіресің өмірдің базарына,

Тамсанасың сұлулар ажарына.

Атажұрттың ауасын жұтамыз біз,

Тәу етеміз бабалар мазарына.





Атажұртың аты да, заты нұрлы,

Қасиетімен өзіңді шақырулы.

Тоқым салып, асау тай үйретесің,

Қысып ұста сол кезде тақымыңды.





Біз тірліктің сүйрейміз көшін алға,

Өмір деген – тасыған жосын арна.

Шөп шабасың шалғыңды сыртылдатып,

Қайрағанда қолыңды кесіп алма.





Мұнда болмас құр бекер жүріс мүлде,

Елігесің мақпалдай тыныш түнге.

Көк сиырды бададан күтіп алып,

Қойкезек те бағасың қыр үстінде.





Күндер жылжып, ай жылжып өтсін, ұлым,

Жақсылықтың бәріне жетші бұрын.

Кешке қарай ақ бұзау еміп қойып,

Апашыңның иіскейсің көк шыбығын.





Атажұртта дәмдірек, ыстық асың,

Сан былғанып, тазарар үсті-басың.

Сұранбастан сытылып шығып кетіп,

Сұлу- үйдің сыртынан ысқырасың.





Сен ауылдың қарсы алып ала таңын,

Мүйізденер еңбектен алақаның.

Азамат боп өсесің сен осылай,

Топшың солай бекиді, балапаным.





Көру үшін осыны ауырмағын,

Мен тіледім дәрудің табылғанын.

Ауырып та, сауығып көру керек,

Көру керек өмірде бәрін-бәрін.





Мен сенемін, алдыңнан тосады арай,

Адамға өмір болушы ед қашан оңай?..

Бөбегіме сәулелі ғұмыр беріп,

Сауықтыршы, жалынам, Жасаған- ай...





х х х


Бүгiн тағы көшемiн.

Көшпендiмiн...

Көшiп жүрсем, ол менiң өскендiгiм.

Қорап көлiк үстiнде көрпе-жастық,

Көкiрегiмде – мұңдылау ескен жырым.





Не көргенiң, көрмегiң – бұйрық iсi,

Тiреледi қай тұсқа тiрлiк ұшы?..

Бiр қуысы ұзатып Алматының,

Бiздi күтiп тұрады бiр бұрышы.





Бұл тiрлiгiм тұрса да пайда бермей,

Көшiп жүрмiн өркенiн жайған елдей.

Жайлау, қыстау, күзегiн жылда аралап,

Жайланбас-ау айтулы бай да мендей.





Көшiп жүрмiн,

кезiм жоқ дамылдаған,

Ұлан едiм тауы бiр шағылмаған...

Түюлi жүк үстiнде талқанын жеп,

Дайын отыр көшуге жарым, балам.





Бiздей жанға болмайды ақыл қайғы,

Мен не десем, жарым да мақұлдайды.

Отырықшы делiнген өркениет,

Қазiр бiздi өзiне шақырмайды.





Көкiрегiмде – мұңдылау ескен жырым,

Көшпендiнiң ұрпағы – көшпендiмiн.

Тiгiлетiн жердi iздеп қара қосым,

Мың үмiтпен сол болды кешкен күнiм...





х х х


Амстердам.

Әуежай абыр-сабыр.

Гу-гулескен әр тұста қалың шоғыр.

Алабұртып аспанға телміресің,

Алматыны жүрегің сағынса бір.





Бұл сезімді бір сәттік шалық деме,

Ұшпақ қазір бізді алып алып кеме.

Апыр-ай, жылжымайды уақыт қалай,

Дәл мендей асықпайды халық неге?





Алматымды сағындым, шын сағындым,

Жүрмін қазір ішінде мың сағымның.

Бір шаһардай керілген әуежайда,

Өткізе алмай күнімді, құр сабылдым.





Мен сағындым тау таңын, дала таңын,

Көзім жұмсап, шарықтап баратамын.

Ұйқысынан оянып жатыр ма екен,

Менің абат Алматым, Алатауым?





Сан әсерге бұл сапар бөледі көп,

Жұмақ болсын, жат өлке керегі жоқ.

Күтіп мені жатыр ма алма-қалам,

«Ұлым бүгін алыстан келеді» деп.





х х х


Әркімге ыстық өзінің шеккен мұңы,

Тағдырының қаталдық, өктемдігі.

Жанталасып, жарыққа ұмтылғанмен,

Мына өмірдің қызығы беп-белгілі.





Бұзыларсың, бір күні жөнделерсің,

Бұйырғанын бағына пенде көрсін.

Санаң мен адамдық келбетіңді,

Сынақ үшін киініп келген ерсің.





Маңдайыңда тұрғанды құп алғайсың,

Өзгені емес, өзіңді мың алдайсың...

Өз санаңнан бәрібір аса алмайсың,

Қалыбыңнан бәрібір шыға алмайсың.





Әр тәттіні құмартып, татып көріп,

Құшатындай күтесің бақыт келіп.

Біреудің ерте, біреуді сәл кешірек,

Ақиқатқа жеткізер уақыт желіп.





Бақыт, шаттық...

Бәрі де үзік елес,

Әжім келіп түспейді жүзіңе кеш.

Ақиқат сол: бұл өмір – ылғи сынақ,

Ақиқат сол: өмір еш қызық емес.





Тіршілікте бәрі де құрықтаулы,

Жалықтырмас жалғыз-ақ үміт мәңгі.

Ақиқатты ұққанша...

амал қані,

Болар болып, бояуы сіңіп қалды...





х х х





Абориген


Жармаспа бекер жағаға,

Азабым аз ба көрмеген?

Туғанмын осы далада,

Аборигенмiн мен деген.





Қосшысы емен айтақтың,

Сөзiмнiң осы жүйесi –

Дариға мынау байтақтың,

Мен болам нағыз иесi.





Төбеңе қара, қарағым,

Шаңырақ, деме, өрнек құр.

Жаңбырдың, желдiң, ауаның,

Иесi мұнда бар деп бiл.





Мың ғасыр қамсыз жайлағам,

Мен – күзi, жазы, көктемi.

Әр тасы үшiн ойланам,

Аборигенмiн, өйткенi.





Бар мұңын оның сезермiн,

Бәрiнiң құнды нарқы бар.

Азайса суы өзеннiң,

Тамырымда қаным тартылар.





Мұңайып қалам баладай,

Қалмастай бойда күш сенер –

Қартайған биiк қарағай,

Күрсiнiп құлап түссе егер.





Дәл мендей қамқор жоқ бөтен,

Есiңде ұста ұдайы!

Жасымды төгiп көктетем,

Қурап бiр қалса қурайы.





Бұл жерде менмiн дарабоз,

Тек маған бәрi жарасар.

Кием сол – мөлдiр қаракөз,

Ақ шашты ана, қара шал.





Заманның көргем талайын,

Жебем де тасқа кетiлген...

Оңымнан туды ақ айым,

Сүрiнiп жүрiп жетiлгем.





Құмар аранды құрықта,

Асқанның болар жазасы.

Ең үлкен наза, ұмытпа,

Аборигеннiң назасы.





Көрсем де мыңын азаптың,

Бұл күнде – биiк – ұшқаным.

Аборигенмiн, Қазақпын,

Отаным – Қазақстаным!





х х х


Уақыт деген құрықтың,

Арқаны түспес кей адам...

Отызға толған жігітпін,

Қалайша жаспын дей алам?





Салмақтан талып білегім,

Санамды қажап өткір ой,

Арпалыстардан жүрегім,

Қартайып әбден кетті ғой.





Ойсызға ғана бар тыным.

Артты да жүгін зілмауыр,

Жүзімнен жастық жарқылын,

Көшірді тез-ақ бұл дәуір.





Білемін тегім-жөнімді,

Ұятым үшін ар мекен.

Отызға келіп, өмірді

Танымайтындар бар ма екен?





Мен отыздамын.

Жаспын ба?

Жастықтық кештім өртін көп.

Қырық тұр қырдың астында,

Елу де келер елпілдеп.





Таныған өмір өрнегін,

Отызға келген «қартыңмын».

Көп шығар әлі көрмегім –

Дайынмын.

Сымдай тартылдым.





х х х





Құлын-ғұмыр


Құлын едім...

Ерке едім, ебі жел ем,

Үрпіге ауыз салғанмын еміне мен.

Тұмсығымен таңымнан түртіп қойып,

Еміреніп тұратын Өмір-енем.





Қуаныштан жазғандай бұйрығымды,

Көретінмін таусылмас сый ғұмырды.

Айхай, шіркін, андыздап кетуші едім,

Көкке шаншып күлтелі құйрығымды.





Тұлпармын деп құрсақтан жаратулы,

Тұяғымнан бар әлем ағатын-ды.

Құлағымның түбінен жел ысқырып,

Сайын дала қуырылып қалатын-ды.





Төгіп тұра берердей шапағын мың,

Қызық еді атар таң, бататын күн.

Көкке тойып, қызыққа әбден тойып,

Күн астында керіліп жататынмын.





Сауырыма тимеген таспа бұрын,

Жабағыдан тай шықтым.

Бас таныдым.

Маған сыртын беріп тұр Өмір-енем,

Бауырына жабысып басқа құлын.





Ілестіріп әкетті сүргін мені,

Қара жерді қар басты...

Қыр гүлдеді.

Тұрман қонды арқамды жауыр қылып,

Қамыт киіп алыппын бір күндері.





Етім өлді қамшыға бағынудан.

Баяғыдай аңсап ем тағы думан,

Өмір-енем жалымнан тістеп алып,

Қос аяқтап бір тепті бауырымнан.





Оралмасын түсіндім бұрынғының,

Ізін салды жүгенім, мұрындығым.

Бұл күндері түсіме жиі енеді,

Ештеңеге алаңсыз құлын күнім...





х х х


Ығы-жығы көліктер,

Ығы-жығы адамдар.

Басылмаған желіктер,

Жасалмаған қадамдар.





Таңданған да сұқтанған,

Ығы-жығы бастағы ой.

Ығы-жығы бұлттардан,

Арылмаған аспан-ай...





Тоғысады қуыста,

Жаманың да, жақсың да.

Ығы-жығы жұмыста,

Ығы-жығы тапсырма...





Тіршіліктің аралы,

Ығы-жығы өрнегі.

Бастап алып барады,

Ығы-жығы жол мені.





Ығы-жығы толқынды,

Көл бетіндей көгілдір –

Тірлік күйі шертулі,

Ығы-жығы өмір бұл...





х х х


Өмірге мынау жай келмей, тамсана келгін,

Байыз таппайды-ау бақытты аңсаған көңлің.

Ерлігі дұрыс бағасын ала алмай, бекер,

Қалды екен сайда қу басы қаншама ердің...





Армандар неге тез өлім құшады жиі?

Өмірдің сыйы көбірек құсалы, қилы.

Арқырап келген арынын су сепкендей ғып,

Қаншама ерді тірліктің тұсауы қиды...





Жауырлы жабы көретін ақтаңгер ұлды,

Еңбектен емес, ештен дер аққан теріңді...

Белсеніп түйіп беліңді, бекініп шықсаң,

Алдыңнан алты қабатты арқан керулі.





Намыста нұсқа қалмаған, ақылда – тұспал,

Мейірім түгіл, жылу жоқ жақынға мысқал.

Қара басыңды қаңсытып, билік айтуға,

Қазаннан бұрын қайнайтын қатын да құштар.





Өткенің үшін сұрама қайтадан сауға,

Айналаң бәрі – күн үшін қайнаған сауда.

Ей, қоғам!

Ердің ерлігін түсінбесең де,

Сенен өтінем, бекерге байбалам салма...





х х х





Жүрекке алғыс


Кешемін тірлік бір таңнан асып бір таңға,

Тырысып бағып етек-жеңімді қымтауға.

Адам боп туып, шыр еткенімде,

о, жүрек,

Кеудеме сені орнатқанына мың тәуба.





Білмей жүрсем де өмірдің мынау бағасын,

Келер күндерге үмітпен алып барасың.

Аттаған сайын әрбір ісімді безбендеп,

Әміршім менің, тынбастан бүлк-бүлк соғасың.





Алдамшы болар амал-айлаға көнген ар,

Өзінің құнын қайдан айырсын пенде дәл?

Өзгеден кейде таппайтын ізгі мейірім,

Нәзігім менің,

байқаймын, сезем, сенде бар.





Досты да кейде қалатын сәт бар ұға алмай,

Қалатын сәт бар әділет үшін бұға алмай.

Сол кезде менің қаныма дауыл тұрғызып,

Бұлқынасың кеп кеудемді жарып шығардай.





Қылыққа салар, көлденең көрсе, бала дер,

Ерлікке жұмсар еркімнен бөлек бар өнер.

Сенің мейіріңмен махаббат толы көк аспан,

Сенің пейіліңмен ғазиз да ғажап қара жер.





Кей-кейде болам ақылы кемел атадай,

Еркемін кейде ақылды тентек ботадай.

Пыш-пыш сөздерді, сен қаламасаң, дегдарым,

Құлақ түбінен өткізе салам оп-оңай.





Өзің сыйладың дариға сезім, тұмса мұң,

Санама кейде перде тұтасың мың сағым.

Кеудеме сені орнатқанына мың шүкір,

Қатал уақытта бүлкілдеп тұрған жұмсағым...





х х х


Ертең бiздiң өлкенi қар басады...

Бар тiршiлiк аппақ боп жалғасады.

Алатаудың басында қара бұлт,

Түнерiп, отыр құрып малдас, әнi...





Көктемгiдей жоқ мүлде ұшпа желiк,

Қалтырап тұр дүние құштары өлiп.

Терезенiң сыртында жылайды күз,

Мезгiл тағын қаһарлы қысқа берiп.





Қыстың осы нелiктен тар қабағы?

Сап тыйылып торғайдың таңдағы әнi,

Күздiң жасын – қыз жасын бүркемекке,

Ертең бiздiң өлкеге қар жауады.





Күнде жылу қалмаған, айда – шырақ,

Қыс келедi қар болып жаймашуақ.

Ертең бiздiң өлкенi қар басады,

Алты ай бойы жатпақшы жайласып ап.





Қара жолды қалдырып панасына,

Қасарысып бағады ағашы да.

Мойындайды... ұлпаны төге салып,

Өтiп жатқан жандардың жағасына.





Ертең бiздiң өлкенi қар құшады,

Басқа әлем боп оянып таңғы сәрi.

Бар айнала бүрiсiп, дiрдектейдi,

Қирап, сынып қалғандай мәңгi сағы....

Ертең бiздiң өлкеге қар жауады...





х х х


Естiлiп қыстың зар әнi,



Төбеден билеп жауар қар.

Бүрiсiп кетiп барады,

Жағасы патша жарандар.





Табиғат-Ана пәрменi-ай,

Түйiп тұр аспан қабағын.

Сәнге бай дала, әнге бай,

Жамылған аппақ жамалын.





Ұялшақ үй тұр көзiне,

Пәрәнжi жауып сүңгiден.

Арудың әппақ жүзiне,

Ұялап қапты мұң кiлең.





Тыныштық тұнған аулаққа,

Тартады кейде көңiлдi.

Жалма-жан сүйiп алмаққа,

Аңдиды аяз демiңдi.





Ашу бар ала таңында,

Адуын жатыр қаншама!..

Қыс отыр шiреп тағында,

Көктемдi әзiр аңсама...





х х х


Санаулы сағаттардан соң,

Ескi жыл,

демiң бiтедi.

Үмiтпен дос боп арман шын,

Жаңаша күндер күтедi.





Ескi жыл, саған разымын,

Ұсындың қызық алдан көп.

Айналып тiрлiк қазығын,

Орнымды шаң ғып қалғам жоқ.





Шырқап та биiк кетпедiм,

Қалмадым және төменде.

Жастықтың сендiк көктемiн,

Жыр етiп қостым өлеңге.





Мың түрлi адым аттадым,

Сан рет жандым, өртендiм.

Бәрiбiр атып ақ таңым,

Шақырып тұрды ертеңiм.





Ескi жыл, қош бол, амал не,

Сен қалдың...

алда күнiм бар.

Саламын мүлде жаңа әнге,

Қуаныш бер де,

мұңымды ал.





Ескi жыл, естi үнiмдi,

Разымын шын-ақ мен саған.

Кеп қалған Жаңа Жылымды,

Қараша ғана қарсы алам...





х х х





Өмір фәлсафасы


Адамдар іздейді сыңарын,

Жол кешіп қым-қуыт, нешеме.

Таппайды жүректен тұрағын,

Оқылмай тұрғанда пешене.





Күмәнсіз бағына балайды,

Бір сұлу жолықса гүл өңді.

Кейде өзін тым биік санайды,

Байқамай сүйсінген біреуді.





Бір күні соғады сағаты,

Тағдыры сыналар уақыт кеп.

Қалмайды төзімі, тағаты,

Біледі оны шын бақыт деп.





Содан соң суынып жүрегі,

Болғандай бақытқа тар маңдай,

Өз-өзін түсінбей жүреді,

Мәңгіге адасып қалғандай.





Белгілі екі рет келмесі,

Бақытты қайталап күтпесі...

Махаббат – өмірдің пердесі,

Парасат – өмірдің нүктесі.





х х х


Сары ала таңда сарылып,

Сағыныштарға бағынып,

Санамды жаулап сүме мұң,

Сарытап күннен жалығып,

Сенімім ғана сауығып,

Саяқсып жүрген ұл едім...





Еншімнен ада қалардай,

Есірік оттай жана алмай,

Еңіреп топқа түспедім.

Ентігіп босқа борандай,

Езумен отап шөп алмай,

Ернімнен ғана тістедім.





Болжауға халді ел шебер,

Босаса айыл, теңселер,

Бойкүйез тірлік осы ма?

Болмысы мұндай болса егер,

Босбелбеулерге қонса егер,

Бақыттың ұрдым басына.





Жалғанға мынау кім ие?

Желпінген тірлік күйіне,

Жақын да, жат та сенер шын.

Жәркештенбедім биіңе,

Жайнаған жарық, дүние,

Жалп етіп сен де сөнерсің...





