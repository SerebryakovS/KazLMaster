	Бабалар сөзі

	3 – ТОМ



	«Бабалар сөзі» сериясының үшінші томына «Қисса Шеризат», «Қарқабат», «Құлқаныс—Зеберше», «Қисса Гүлшаһра дохтари сұлтан Кашмир» атты хикаялық дастандар енді.





ҚҰРАСТЫРУШЫДАН


	М.О.Әуезов атындағы Әдебиет және өнер институты мемлекеттiк «Мәдени мұра» бағдарламасы шеңберiнде жарияланатын «Бабалар сөзi» атты жүз томдық басылымды дайындап, жариялау жұмысын жалғастыруда.

	«Бабалар сөзi» сериясы—ғылыми басылым. Оның негiзгi принципi—шығарманың табылған нұсқаларын жүйелеп, өзара салыстыра зерттеп, фольклорлық шығарманың сюжетi мен жанрлық белгiлерi туралы толық көрiнiс беретiн мәтiндi оқырманға ұсыну. Керек болған жағдайда бiрнеше варианттары жарияланады.

	Әрбiр том ғылыми қосымшалармен толығып отырады. Ғылыми қосымшалар томға енген мәтiндерге жазылған түсiнiктемелердi және олардың табылған варианттары жөнiнде мәлiметтердi қамтиды. Сондай-ақ бұған сөздiк, жер-су атаулары, мәтiндерде кездесетiн тарихи тұлғалар мен дiни есiмдерге арналған түсiнiктер, дастанның жинаушылары мен оның жырлаушылары туралы деректер, пайдаланылған әдебиеттер тiзімi, орыс және ағылшын тiлдерiнде жазылған түйін кiредi.

	 «Бабалар сөзi» атты серияның үшiншi томы алғашқылары тәрiздi хикаялық дастандарға арналған, олар: «Қисса Шеризат», «Қарқабат», «Құлқаныс—Зеберше», «Қисса Гүлшаһра дохтари сұлтан Кашмир».

	Дастандық эпостың маңызды, көлемдi, бай бөлшегiн құрайтын, оқиғасы қызықты болып келетiн хикаялық дастандар тақырып жағынан сан алуан. Мысалы, әйелдiң аярлығы, даналығы мен адалдығы туралы, асқан ақыл мен айланы дәрiптейтiн, достық пен даналық, алдауыштар мен аярлар туралы, тарихи кейiпкерлердiң кеңдiгiн, зейiндiлiгiн, жомарттығын, қайырымдылығын және басқа да тұлғалық қасиеттерiн суреттейтiн дастандар, т.с.с.

	Сонымен бiрге бiраз хикаялық дастандардың негiзгi сарыны—махаббат тақырыбы. Мұнда да екi жас ғашықтық аңсары үшiн күреседi, көп қиындық көредi, әр түрлi ситуацияға түседi. Бiрақта кейiпкерлердiң осы жолдағы iс-әрекеттерi мiндеттi түрде хикаялық сипатта болады; олар кедергi-қиындықтарды ақылайла, өмiрлiк тәжiрибе, тапқырлық, зейiндiлiк арқасында жеңедi. Бұл шығармалар күлкiлi, нанымсыз эпизод, мотивтерге толы. Томда жарияланып отырған дастандар негiзiнен сол үлгiде.

	Хикаялық дастандардың сюжеттерi көбiнесе шығыстық болып келетiнi белгiлi. Мысалы, томға ұсынылып отырған, тақырыбы бiр болғанымен арасында айтарлықтай айырмашылығы бар «Қисса Шеризат» пен «Қарқабат» және «Қисса Гүлшаһра дохтари сұлтан Кашмир» дастандарының дүниеге келуiне орта ғасырларда өте кең тараған, көбінесе қара сөз үлгiсiнде әңгiмеленген парсылық қисса, хикаяттар себепшi болған. Ал «Құлқаныс—Зеберше» дастанында ұлттық эпосымызға тән құдалық салтына негiзделген архаикалық сюжет новеллалық үлгiде дамып, дастан фабуласы көптеген хикаялық мотив, оқиға, эпизод, көрiнiстермен байыған.

	Томды дайындау барысында ХIХ ғасырда араб әрпiнде жазылған қолжазбалар мен Қазан төңкерiсiне дейiн кiтап болып шыққан дүниелердi дұрыс тану үшiн мәтiндерге мұқият талдаулар мен сараптау жұмыстары жүргiзiлдi. Түпнұсқада қате жазылған сөздер қазақ тiлiнiң жалпыға ортақ жазу нормаларына және контекске сәйкес түзетiлiп отырды, ал кейбiр шумақтарда жекелеген сөздер мен жалғаулар түсiп қалған жағдайда қажеттi сөздер жақшаға алынып берiлдi.

	Жарияланып отырған мәтiндерде байырғы жалпытүркiлiк сөздер мен грамматикалық формалардың, қазiр қолданыстан шығып ұмытыла бастаған көне қазақ сөздерi мен жергiлiктi [диалект] сөздердiң жиi ұшырасатынын атап айтқан жөн. Олар түпнұсқалық түрiнде берiлдi, демек шығармалардың сөз қолданысы толық сақталады. Ал бiр топ парсы, араб тiлiнен ауысқан сөздер қазақ тiлiне аударылып, томның соңында арнайы сөздiкте топтастырылды.

	«Қарқабат» пен «Құлқаныс—Зеберше» мәтiндерi Кеңес дәуiрiнде бiр рет ғылыми-көпшiлiкке арналған жинақта бiраз түзетулермен, редакцияға ұшырап жарияланған. Томда ол мәтiндер түпнұсқадан дайындалып, еш өзгерiссiз берiлiп отыр.

	«Қисса Шеризат» дастаны 1870 жылғы қолжазбадан еш өзгерiссiз дайындалып, қалың оқырманға алғаш рет ұсынылып отыр.

	«Қисса Гүлшаһра дохтари сұлтан Кашмир» 1901 жылы Қазан қаласында араб әрпiнде басылып шыққан кiтаптан дайындалды. Мәтiн бiрiншi рет оқырманға ұсынылып отыр.





МӘТІНДЕР





Қисса Шеризат




	Болыпты бұрынғыда бiр бай патша,

	Бек әдiл, есiмi оның Көркiн патша.

	Нәсiлi Киян руы, өзi көркем,

	Жүзi гүл, бойсын бойлы ағзи патша.

	Биназир әдiлеттi, сияһ көрген,

	Құп жiгiт саясында және ерген.

	Шын, Машын шаһарында мекенi едi,

	Өтiптi солардан да дүние шiркiн.

	Жетi жұрт болып тұрды фарманында,

	Ғейiш-ғишрат миллатлар әуладында.

	Сөйтсе де перзентi жоқ, қаралы екен,

	Зарланды отырып бiр күн тақытында.

	Сөйттi де жұртын жиды зар-зар жылап,

	Қайыр берiп, құрбандық тағы шалып.

	Патшаға арыз бiрлән халайықтар

	Жыласты бiр Құдайдан перзент сұрап.

	Тiлегi пақырлардың қабыл болды,

	Тiлеген тiлеулерiн Құдай бердi.

	Иләһим жарылқаса құдiретi үлкен,

	Қатыны падишаның буаз болды.

	Буаздығы падишаға болды аян,

	Халқына қуанышты еттi баян.

	Үшбуның шаттығына қуанысып,

	Той қылып, қайыр берiп, қылды сайран.

	Шашу шашты сонда лағыл, жауһар,

	Қызыққа қанық болды һәрбiр шаһар.

	Ұлық-кiшiк баршасы қызмет етiп,

	Ғамләрiнiң күндерi болды шадлар.

	Күндерде бiр күн патша ой ойлайды,

	Құрайын сейiлдiктi деп ойлайды.

	Қасына нөкерлерiн ертiп алып,

	Баршасы сахараға жөнелдi ендi.

	Жөнелдi көп сепаһи жолдас илән,

	Кез болды алдарынан қалың орман.

	Ағаштан шығып ұмтылды падишаға,

	Патшаға қастық қылып бiр арыслан.

	Падиша семсерiмен басқа ұрды,

	Аты үркiп, патша жығылып жаман састы.

	Ақырып-бақырып арыслан падишаға,

	Жығылған падишаға болды қасты.

	Патшаға салды үлкен бiр жарақат,

	Жарасы қатты болды бек қабағат.

	Семсерiнiң ұруынан өлдi арыслан,

	Мұндай күн душар қылды Хақ Құдiрет.

	Патшаның қанын сүрттi жолдастары,

	Жиылды көп шаһардың жарандары.

	«Құдайым, қайыр бер» деп есенлiгiн

	Шаһының тiлеп тұрды жанның бәрi.

	Шаһыны дәргаһына алып барды,

	Зарланып көп нөкерi хабар бердi.

	Патша өлер халге ерүшкен соң,

	Әдiлдiк жұрттарынан сонда сұрды.

	—Мен қалдым құтылмастай мехнатқа,

	Бұ жанды даярладым ахиратқа.

	Кiм өлмей дүнияда кiм қалады,

	Қайтейiн, аһ, дариға, мен де арманда.

	Арманда болғандығым: перзентiм жоқ,

	Қапалы мен байғұста уайым көп.

	Иләһим мұндай халге ерүштiрдi,

	Ойлаушы ем атым жаһаннан кетпейдi деп.

	Көп жұрттар зар-зар жылап нала қылды,

	Зарлығы жетi аспанға есiтiлдi.

	Аспандағы қызметкер—перiштелер,

	Қамығып олар дағы зар еңiрейдi.

	Жұртына патша айтты: –Жыламаңыз,

	Көл қылып көздiң жасын бұламаңыз.

	Пайда жоқ жылағаннан, уай, достарым,

	Айтайын арызымды, құп тыңласаңыз.

	Арызым—зағифамыз хамла тұрұр,

	Ұғыл ма, қыз ба туар Алла бiлүр,

	Ұғыл болса тақтымды анға сақта,

	Сiздердi ренжiтпей билеп тұрұр.

	Рухым разы болар сiзге сонда,

	Қайтейiн, қайғы бердi Құдауанда.

	Менен сонда халас сiз боларсыз,

	Өсиет ақылымды жақсы тыңда.

	Сонда дұшпан қаптар һәр тараптан,

	Алыңыз сiздер ұғып мұны әбден.

	... халайықтар қабыл қылды,

	Тiлекке ерүштiрсiн …* Ханнан.

	Бiр уәзiрi бар, аты—Фарұхзат,

	Ол тұтты сол заманда көп әдiлет.

	Патша оған тағы көп сөз айтты,

	Бұл сөздi қабыл көрдi көп жамағат.

	—Сен Фарұхзат, тұтқайсың тақытымды,

	Әдiлдiкпен ұстап тұр тақытымды.

	Менен ұғыл дүнияға келмегенше,

	Тұрғайсың шадыман қылып уақытыңды.

	Дүнияға ұл келген соң оған берсең,

	Оң қолы ұлық уәзiр өзiң болсаң.

	Иншалла, ұғылым жаман болмас,

	Ата орнына ата боп нақыл қылсаң.

	Фарұхзат бiр бас ұрып тағзым қылды,

	Жиылған халайықтар қабыл көрдi.

	Әр күнше аманат деп ер Көркiн шаһ,

	Тақтыны Фарұхзатқа сонда бердi.

	Тапсырды көп мүлкiн, қазынасын,

	Алтынды сарай менен дафинасын.

	Сөйттi де жан тәсiлiм қылды патша,

	Қайғырып жұрты кептi падишасын.

	Зарласты «аһ, дариға» деп ендi жұртлар,

	Жоқтады падишаны көп ғауратлар.

	Аспанға бұ зарлықтар есiтiлдi,

	Қырық күн азаматтар қылды зарлар.

	Қырық күннен соң патшаның асын бердi,

	Жиылған жамағаттар көп қайғырды.

	Бұйрығын падишаның тәрiк етпей,

	Сол заман Фарұхзатты хан көтердi.

	Фарұхзат патша сонда дәурен сүрдi,

	Жетi ықылым үстiнен патша болды.

	Әдiлет, өсиет бiлгенiнше,

	Фарұхзат һәр тарапқа бұйрық қылды.

	Сонда бiр күн Фарұхзат ой ойлайды,

	Түбiне ойдың сонда жете алмайды.

	Саудасына бiр шайтан кiргеннен соң,

	Ой түбiне жетпес iс болмайды.

	Ойлайды: «Патша болдым қиянатсыз,

	Атыспай, шабыспайын һеш ...

	Ұғылы падишаның туа қалса,

	Халайық алып берер ықтиярсыз.

	Онан да хайланы мен қылайын,

	Бала тумай ханымын өлтiрейiн.

	Өзiм түгiл, әулетiм патша болар,

	Биiктенiп ғұмырым мен тұрайын».

	Бiр уәзiрi бар едi Фарұс атты,

	Данышпан, өзi әдiл, ер сипатты.

	Фарұхзат соныменен сөйлеспекке

	Тәуекел деп ойлайды бiр ниеттi.

	Фарұсқа сонда бердi көп инғамдар,

	—Айтайын арызым бар, құп тыңласаңдар.

	Бұл инғам бiлән кескенiм тiлiңiздi,

	Бiлмесiн бұл сырымды һеш адамдар.

	Фарұс сонда бас ұрды құллық даю:

	—Лазым емес бiздерге жұртқа жаю.

	Не ерiк бар менде, тақсыр, құлмын,—дедi,

	Байлауда ойын үйренген мен бiр аю.

	Сөйлейдi патша сонда әндишәсiн:

	—Әй, Фарұс, келтiр,—дедi,—көңiл нәшiн.

	Келтiрсең бұ бұйрықты бажайыңа,

	Түседi сонда саған ықыласым.

	Iс дегенiм бiр ғаурат хамла тұрұр,

	Хатуны Көркiн шаһ өзi едүр.

	Егер де ұғыл туса Құдай берiп,

	Хандығын халайықтар оған берүр.

	Мен сонда бос қалғаным зар-зар жылап,

	Қылсаңыз бiр жақсылық өзiң аңлап.

	Сiздi мен де қояйын уәзiр ағзам,

	Әдейi жұрттан алдым сiздi таңлап.

	Болмаса өзiңiз де өкпелеме,

	Артынан кешiрiңiз деп опық жеме.

	Сөзiмдi менiң айтқан ұнастырып,

	Уәзiр ағзам болсаң көп бола ма?

	Ойлайды Фарұс байғұс ғажап мүшкүл,

	Iстерге мұнан жаман өзi түшкүл.

	«Егерде бұйрықтарын келтiрмесем,

	Падиша қаһарланып менi өлтiрүр».

	Сонда уәзiр үйiне қайтып барды,

	Қасына он қара бас құлын алды.

	Үйiне падишаның барды дағы,

	Ханымның қол-аяғын байлап алды.

	Ханымның қол-аяғын байлап алды,

	Iшiне қалың орман алып барды.

	—Ханымды өлтiрсеңiз, әй, құлдарым,

	Сiздердi азат етем,—деп бұйрық қылды.

	—Ханымды өңештен өлтiрiңiз,

	Хабардар азаттықтан сiз болыңыз.

	Әмiрiн падишаның тәрiк етпей,

	Ханымның басын кесiп келтiрiңiз.

	Сонда құлдар ханымды өлтiредi,

	Көңiлiн Фарұхзаттың тындырады.

	Бастарын азат қылам дегеннен соң,

	Ханымның басын кесiп келтiредi.

	Ханымның басын көрдi Фарұс сонда,

	Бұндай iс басқа түстi, Құдауанда.

	—Таһарат алып уәзiр келем дедi,

	Құлдарға тұра тұр деп айтты сонда.

	Бұған таман уәзiр жетiп келген,

	Өлiп жатқан ханымды көзi көрген.

	Бiр ұл бала ханымнан туып жатқан,

	Кеудесiне шешесiнiң өрмелеген.

	Мұны көрiп ер Фарұс зар жылайды,

	Мейiрi түсiп ер Фарұс қолына алды.

	Бiр бөзге бiткен малдың бәрiн салып,

	Қалта қып iшiне он гауһар салды.

	Тұмар қылып мойнына тақты сонда,

	«Сақтай көр бұ байғұсты, Құдауанда».

	Құлдарға зар-зар жылап жетiп келсе,

	Құлдарды бiр арыслан жеген сонда.

	Уәзiрi сол арада жаман састы,

	Сөйттi де үйге қарай қадам басты.

	Ханымды өлтiргенiн барып айтып,

	Патшаны шаттандырды, ақылдасты.

	Сонда бұған көп инғам патша бердi,

	Сөйлеген һәрбiр сөзiн қабыл көрдi.

	Өзiне уәзiр ағзам оны қылып,

	Ғейiш-ғишрат, салтанатқа мәшғұл болды.

	Сөйтiп олар дәурен сүрдi дейдi,

	Һәр түрлi қызық илән тұрды дейдi.

	Ханымнан туып қалған жас баланы

	Асырап бiр арыслан тұрды дейдi.

	Емiзiп бiр арыслан тұрды дейдi,

	Бала боп арысланға жүрдi дейдi.

	Шер деген сөз арабша арыслан екен,

	Шеризат деп оның атын қойды дейдi.

	Ханымын Көркiн шаһтың патша өлтiрттi,

	Көңiлi тынып жетi жұртқа хүкiм йүрттi.

	Сол кезде падишаның перзентi жоқ,

	Құдайым бiр қыз бала рұзи қылды.

	Онан соң хош хал болды шаһы, ханым,

	Он күн ойын, қырық күндей қылды тойын.

	Борышты шерлiлерiн азат етiп,

	Босатты дарқан қылып жанның бәрiн.

	Бiлiстi бұ қуанышты Құдайдан деп,

	Ғұлама, молда, ишан, жиылған көп.

	Қайырлы сағатында халайықтар

	Балаға ат қояды Күлшатхан деп.

	Құп болды атасының тәрбиесi,

	Сүйiндi қуанғаннан ата-анасы.

	Он бесте туған айдай жүзi көркем,

	Данышпан болды патшаның бұл баласы.

	Патша сонда бiр күнi түс көрiптi,

	Һәрбiр түрлi себептi iс көрiптi.

	Түсiнде бiр ақсақал бұған келiп,

	Һәр түрлi жұмыс илән ақыл берiптi.

	Сөз айтты бiр ақсақал бұған келiп,

	Бұл сөздi қабыл алды көңiл қойып:

	—Жақсылық Күлшатханнан сен көрерсiң,

	Һәр басқан қадамдары құтлұқ болып.

	Сол үшiн сен жасатсаң бiр үлкен үй,

	Құдайым оған берер бiр жақсы күй.

	Құданың әмiрi-дүр саған берген,

	Жарлығым үшбу айтқан көңiлге қой.

	Ұйқыдан сонда патша түрегелдi,

	«Келсiн» деп уәзiрiне хабар бердi.

	Патшаның әмiрiн тәрiк етпек қайда,

	Патшаға Фарұс уәзiр жетiп келдi.

	Екеуi уәзiрiмен ақылдасты,

	Қандай үй саламыз деп көп кеңестi.

	Сөздерiн бiр орынға қойды дағы,

	Алтын үй салдырмаққа шебер жиды.

	Iздесiп һеш үйшi таба алмайды,

	Һеш адам алтын үйдi сала алмайды.

	Бiр келген Қытай, Хотан шаһарынан

	Саудагер падишаға жетiп келдi.

	Саудагер падишамен ақылдасқан:

	—Қытайда үйшi бар,—деп,—жұрттан асқан.

	Сол салар сiздiң үйдi, ей, падиша,

	Аты Тифур, һәр iске араласқан.

	Тифурға сонда патша хабар салды,

	Хабарды естiп ер Тифур қабыл алды.

	Һәр түрлi саймандарын тегiс алып,

	Шын, Машын шаһарына жетiп барды.

	Келiп Тифур падишаға сәлем бердi,

	Сәлемiн Фарұхзат патша қабыл алды.

	Үй салуға бiр жақсы жер таппаққа

	«Келсiн» деп көп әскерге хабар салды.

	Жер таппай iздеп-iздеп көп жер барды,

	Бiр жерге ақырында сонда келдi.

	Хош һауалы мұндай жер жаһанда жоқ,

	Сол жерге үй салмаққа белгi қылды.

	Алтын бiлән күмiстен салды үйiн,

	Қорғаны өрт келмеске салды шойын.

	Жаһанда оның тек үй һеш болмаған,

	Падиша қырық күндей қылды тойын.

	Безеттi гауһар тастан тағы шарбақ,

	Һәрқашан оның iшiнде ойын болмақ.

	Һәр түрлi гүлдерi бар бейiшке ұқсас,

	Бiр шетi дәрет үшiн салған шарбақ.

	Фердауси деп қойған оның атын,

	Алтын, күмiс, гауһардан қылды затын.

	Ұжмақтың бақшасына бекзас екен,

	Жалғанда айтып болмас һеш сипатын.

	Күлшатқа мекен қылды сонда мұны,

	Жамағат, құлақ салып тыңда мұны.

	Күлшат кiрдi үйiне қырық қызбенен,

	Жолдастыққа қойыпты уағданы.

	Қырық қызбен Күлшат жүрдi ойнап-күлiп,

	Өзiне дәл алпыс қыз жолдас қылып.

	Күндерде бiр күн қызға Күлшат жауап айтты,

	«Келелiк бақша барып сейiл құрып».

	Атлас лабас киiптi, хале тонын,

	Шығыпты айға теңеп жарық жүзiн.

	Бұралып тал шыбықтай Күлшат сұлу,

	Бәрiнен сол қыздардың бойы ұзын.

	Киiскен алтын, жауһар бiлезiгiн,

	Күлшаттан есiтермiз сөз нәзiгiн.

	Жаһанда ондай сұлу жан көрмессiз,

	Шығады жарқыратып алтын жүзiн.

	Iшiне Фердаус бақша келдi дейдi,

	Баршасы ойнап сонда жүрдi дейдi.

	Жүздерi толық айдай жарқыраған,

	Жiгiттер бiр топ көркем ендi келдi.

	Iшiнде бiр жiгiт бар шырын сөздi,

	Он бестегi туған айдай жүзi нұрлы.

	Құдайым ондай асыл жанды жаратпаған,

	Жарасқан һәрбiр түрлi ақыл ойлы.

	Күлшат қыз бұл жiгiтке ғашық болды,

	Есi ауып сол арада биһұш болды.

	Құданың құдiретiне шара бар ма,

	Аздан соң есiн жиып ақыл кiрдi.

	Күлшаттың бiр жолдасы қасында бар,

	Қожа сарай есiмдi ол адамлар.

	Есi кiрiп сөйлескен Күлшат оған:

	—Кiм болды бұл жерлерде, әй, ағалар.

	Ай жүздi жiгiттер кiмдер бұлар,

	Бәрi бiрдей жас жiгiт қайда барар?

	Жаңа жерлiк жiгiт екен және олар,

	Патша ма, баласы ма, қайда тұрар?

	Iшiнде бiр жiгiт бар түрi бөлек,

	Жүздерi қараңғы үйдi қылып жарық.

	Кiм екен сол жiгiттiң есiмi, заты,

	Кiм екенiн, әй, қожа, кел анық бiлiп.

	Қожа сарай бұл сөзiн қабыл алды,

	Қасына жiгiттердiң жетiп келдi.

	Падиша жүзi жарық жiгiт екен,

	Алдына тағзым бiлән сәлем бердi.

	Сәлемiн ол ақсақал қабыл алды,

	Сонда ақсақал бұларға сөйленедi:

	—Барасыз, әй, жiгiттер, қайсы жерге,

	Келесiз қайдан шығып, қайсы жаққа?

	Ұқсайды падишаға айдай көркiң,

	Белгiсiз бiзге тағы не жерлiксiң?

	Нағылып бұ сапарда сiздер жүрсiз,

	Болар ма мүмкiн болса атыңыз кiм?

	Сонда жiгiт сөйлейдi сөзiн айтып:

	—Шаһарым тұрған менiң Бағдат,—деп.

	Саудаменен жүр едiк бұл сапарда,

	Атын тағы бiлдiрдi Шеризат деп.

	Өзiм жетiм, әкем жоқ, серi емеспiн,

	Бай дәулеттi елiмдемiн, төре емеспiн.

	Әлiм жоқ, Құдай деген бейшарамын,

	Тобынан асып жүрген ер емеспiн.

	Сұралық ендi сiзден бiздер жауап,

	Сауалға жауап берсең болар сауап.

	Сiздер де кiм боласыз, не жерлiксiз,

	Не себептi бұл жерде қылдың сауық?

	Сонда қожа сөйлейдi:—Шеризатым,

	Қызы едi сейiл құрған Фарұхзаттың.

	Есiмi оның Күлшатхан, жұрттан асқан,

	Көрдiң бе әне тұрған үй сипатын.

	Үйiнiң түрi мәнзар-ау, алтын-күмiс,

	Шойыннан қорғандары бәрi тегiс.

	Көрген жан iшiнен шыға алмайды,

	 Ғаламнан асып тұрған есiмi Фердаус.

	Сондай бар оңдылығы бағы Ирам,

	Көрген жан таңға қалып болар қайран.

	Бұларды есiткен соң батыр Шеризат,

	О дағы Күлшат қызға ғашық болған.

	Күлшаттың сарайына бұлар келдi,

	Жолығып екi ғашық ойнап-күлдi.

	Қасында жолдастары қайтып кеттi,

	Бiрiгiп Шеризатпенен Күлшат тұрды.

	Дүнияның мiне осындай жалғаны бар,

	Өзгенiң бiр Құдайдан арманы бар.

	Iшiнде үй шарбақтың төре болған,

	Қасында Күлшатжанның бағбаны бар.

	О дағы Күлшат қызға ғашық болған,

	Сарғайып зағыпырандай жүзi солған.

	О дағы Күлшат қызбен бiрге жүрiп,

	Бұл iстiң мазмұнына қайран болған.

	Сөйттi де Күлшат қызға қаһар қылды,

	Шеризатқа қосылғанын анық бiлдi.

	Бейшараға бiр iстi қылайын деп,

	Келдi де падишаға арыз қылды.

	—Қызыңның үйiнде бар бiр адамзат,

	Бiлмеймiн кiм екенiн, аты Шеризат.

	Қатысып күндiз-түнi бiр жатады,

	Ашына болып кеттi бек қабағат.

	Патша есiтiп бұларға ашуланды,

	Қайғыдан жүректерi от боп жанды.

	Бар едi Алмас, Қоймас екi алып,

	«Келсiн» деп баршасына хабар салды.

	Келедi Алмас, Қоймас қаһарланып,

	Төрт көзi сегiз болып оттай жанып.

	Қасына тағы жүз батыр бердi,

	—Кел,—дедi,—Шеризатты ұстап алып.

	Жазасын өзiм берем келгеннен соң,

	Кiм екен оның затын бiлгеннен соң.

	Не жұмыспен бұлар мұнда келген екен,

	Сипатын анық бiлем көргеннен соң.

	Келедi Алмас, Қоймас күркiресiп,

	Үйiне кiре алмайды есiк ашып.

	Түбiнде алтын қақпа тұрды дағы,

	Шақырды «кiсi бар ма?» деп айғайласып.

	Шығады сөйлескелi сонда бiр қыз,

	Жүрегi қорыққаннан болады мұз.

	Сипатын Алмас, Қоймас көргеннен соң,

	Дiрiлдеп айта алмайды бiр ауыз сөз.

	Бұл қызға Алмас, Қоймас айғайлайды,

	Айғайын қаһарланған һеш қоймайды.

	—Патша «алып кел» деп бұйрық қылды,

	Шеризатты жылдам мұнда шығар,—дейдi.

	Күлшатқа байғұс бала жетiп келдi,

	Болғанын мұндай халдiң айтып келдi.

	Алыптан Алмас, Қоймас қауiптенiп,

	Қыз Күлшат Шеризатқа сөйлейдi ендi.

	—Атам сiзден хабардар болған екен,

	Хабарды бағбаннан алған екен.

	Сiз сонда тасаланып отыра тұр,

	Атама мен бармасам болмайды екен.

	Зираки бiр зияны тиер сiзге,

	Сiз мұнда жоқ боларсыз, ойбай, бiзге.

	Атама өзiм барып жалынамын,

	Салыңыз бұл сөздердi зейiнiңiзге.

	Сонда Шеризат күледi үшбу сөзге:

	—Неге Шеризат атандым осы кезде,

	Бұларды баһадүр деп ойламаймын,

	Бiр қызық көрсетейiн бүгiн сiзге.

	Қасыма олар менiң келе алмайды,

	Менi жылдам байлап ала алмайды.

	Қуанышым, көзiм нұры, көңiлiм-ай,

	Еш қайрат бұлар маған қыла алмайды.

	Шеризат найза, қалқан даярлады,

	Бiр зиян тигiзер деп ойламады.

	Қыз Күлшат алтын кесе қолға бердi,

	Шеризат ас iшуге оңтайланды.

	Шеризат қызға сөйледi:—Әй, перизат,

	Қабыл көрсең, алдыңда айтамын дат.

	Тамаша қып соғысқа шығар болсаң,

	Бiр соғыс болғалы тұр бек қабағат.

	Көп қызбенен Күлшат шықты айдалаға,

	Тамаша қып қарайды марданаға.

	Сол кезде Алмас, Қоймас айқайлайды:

	—Нағылып шықпайды,—деп,—бұл майданға.

	Шеризат жауап бұған һеш айтпайды,

	Шарабына асықпай-ақ тойып алды.

	Тұр екен iшкерiрек Қоймас батыр,

	Алмас та қаһарланып Қоймасқа айтты:

	—Нағып тұрсың iшкерi, Қоймас, барсаң,

	Шеризаттың қол-аяғын байлап алсаң.

	Өзiң алып қарасың бiр кiсiге,

	Күркiреп көктей оған қаһар қылсаң.

	Сонда Қоймас Шеризатқа жетiп барды,

	Шеризат бала қолына қылыш алды.

	Екеуi бiрiн-бiрi салғанында,

	Қоймастың тау денесi қақ жарылды.

	Құдайым қуат берген Шеризат ерге,

	Көп қыздар тамаша қып мұны көрдi.

	Қоймасты екi пара қылды дағы,

	Шығады әсемдетiп майдан жерге.

	Шеризат шықты Алмасқа қаһарланып,

	Алмас бұған келедi һайбаттанып.

	Қаруларын тастасып бұлар жерге,

	Бiр-бiрiн көтерiстi белден алып.

	Бiрiн-бiрi белдесiп жыға алмады,

	Күрес тастап қаруларын қолға алды.

	Алмас Шеризатты шапқанында,

	«Иә, Алла» деп басына қалқан салды.

	Басына «иә, Алла» деп қалқан салды,

	Құдайым сақтап мұны аман қалды.

	Қаһарланып ер Шеризат салғанында,

	Алмасты қақ басынан екi бөлдi.

	Шаттанып Күлшат бұған қарап тұрды,

	Шеризаттың қайратына таңға қалды.

	Аш бөрi қойға кiрсе қандай қылар,

	Әскерiн Фарұхзаттың сондай қырды.

	Әскерiн бәрiн қырып үйге қайтты,

	Шаттанып арғымағын бек ойнатты.

	Көңiлi Шеризат ердiң ашылсын деп,

	Ғазалды бұ йазылмыш қыздар айтты.

	—Бұ жаһан ғаламда сендей әдiл сұлтан болмағай,

	Сұнмаған бексiң һәр кез мұсылман болмағай.

	Жетi ықылым үстiнде патша көп болар,

	Болғушы бәрi де жер жүзiнде хан болмағай.

	Дүнияда бустандар көп болар,

	Мұндай бустан һеш әлемде болмағай.

	Әй, жамағат, көп оқыдық түрлi-түрлi қиссалар,

	Қисса Күлшаттай әлемде дастан болмағай.

	Екi кiсi әскерден қалған екен,

	Қашып Фарұхзат патшаға барған екен.

	Батырлығын Шеризаттың баян етiп,

	Қайғыны падишаға салған екен.

	Сонда патша Фарұспен ақылдасты,

	Екеуi ақылдасып көп кеңестi.

	«Нақақтан әскер қанын төкпейiк»,—деп,

	Ашуын ашуланған бұлар басты.

	«Қандай ер балуан-ау бiздiң Алмас,

	Қоймас пен жүз батыр бәрi де бас.

	Соларды бiр шыбындай көрмей қырды,

	Бұл бала соғыссақ та бiздi қоймас.

	Онан да бiз өзiне жалыналық,

	Не мұрады бар екен сұраналық.

	Қыз түгiл, дүния малын сұраса да,

	Бiз содан құтылуға аямалық».

	Сонда Фарұс Шеризатқа жетiп барды,

	Бұралып жас балаға сәлем бердi.

	Бiр ақсақал Шеризаттың қасында отыр,

	Сәлемiн Фарұс уәзiр әлiк алды.

	Атын сұрасаң, ақсақал қожа Сайад,

	Шеризатты орман iшiнен алған асырап.

	Бала қылған Шеризатты сол ақсақал

	Фарұсқа «кiмсiң?» дедi жөнiн сұрап.

	Фарұс айтты:—Патшаның уәзiрi едiм,

	Елшi болып елiмнен мұнда келдiм.

	Жетi жұртқа әдiлдiк атым шыққан,

	Қайырылған ғарiп-пақырға Фарұс ермiн.

	Сонда ақсақал кисәсiн қолға алды,

	Екi гауһар ораған қағаз алды.

	«Үшбу қағаз, гауһарды танырсың»,—деп,

	Гауһар менен қағазды бұған бердi.

	Уәзiр Фарұс со жерде жаман састы,

	Отырып өзiменен ақылдасты.

	«Қағаз жазып гауһарды жазып кеткен,

	Әуелде мен қылғанмын бұл бiр iстi».

	Фарұспенен көрiстi Шеризат сонда,

	Екеуiн жолықтырды Құдауанда.

	Зарласып көрiседi екi ғарiп,

	Зар илейдi екен қуанғаннан.

	Амандасып уәзiрi үйге қайтты,

	Бұл ахуалдың баршасын патшаға айтты.

	Анық Шеризат екенiн бiлгеннен соң,

	Қайғысы Фарұхзаттың болды қатты.

	Сонда Фарұхзат келедi Шеризат ерге,

	Боларын бiр сұмдықтың ендi бiлдi.

	—Қанымды бiр қасықтай кешiңiз,—деп,

	Хан басын құллық даю жерге қойды.

	—Алыңыз, мiне, менен патшалығың,

	Халайық, һәрбiр түрлi қазыналығың.

	Алтын тақ атаң берген тұр аманат,

	Алтын тәж және мiне алтын тағың.

	—Тегiс пе атам берген аманатым,

	Жоқ па екен аманатқа қиянатың?

	Аманат атам берген анам қайда?

	Һеш қабыл болмас менде айтқан датың.

	Дедi де патша Шеризат ашуланды,

	Төрт болып екi көзi оттай жанды.

	—Мың түрлi азап илән өлтiрейiн,

	Жаһаннам күйсiн,—дедi,—шыбын жаны.

	Бәлеге ендi Фарұхзат қалды дейдi,

	Жендетке Шеризат әмiр қылды дейдi.

	Дарға асып Фарұхзатты өлтiрмекке

	Зынданға сол күн түнде салды дейдi.

	Бiр қайғы сонда түстi Күлшатына,

	Ақылы жұрттан асқан данышпанға.

	«Атамды өлтiрме» деп жалбарынып,

	Сөйлейдi медет арыз Шеризатқа.

	Айтады Шеризат сонда:—Әй, Күлшатым,

	Гүлiм нұры, перизат, шекер бәндiм.

	Сұрама ашуымды, шекер бәндiм,

	Болмайды бұл жағынан һешбiр датың.

	—Жарайды, ашуыңды берме,—дептi,

	Ақылмен қисса сөйлеп алдайды ендi.

	Өлтiрем деп атасын келгенiнде,

	Хайламен қисса сөйлеп алдайды ендi.

	Фарұхзат өзi тапты пейiлiнен,

	Күлшат қыз сөйлейдi ерiнбеген.

	Күн сайын бiр қиссадан оған сөйлеп,

	Ашуын шығарады көңiлiнен.

	Тоқтатты хайламенен дәл отыз күн,

	Есiттi хайламенен хикаятын.

	Екеуi сахарада жүрдi дағы, Iшiне

	Фердаус бақша келдi бiр күн.

	Отырды сауық қылып шарап iшiп,

	Һәр түрлi ғазал сөйлеп ойнап-күлiп.

	Жер бауырлап жылайды Шеризат бала,

	Өлгенi анасының еске түсiп.

	Жылап сөйлейдi Шеризат Күлшатханға:

	—Сен дағы қапаландың аһ ұрғанға.

	Не себептен өлтiрдi анамды атаң,

	Лайық-ау қандай жаза антұрғанға.

	—Шариғат хүкiмi бiлән обалы жоқ,

	Көзiм қиып берейiн сiзге не деп.

	Бiр қасықтай атам қанына қызыққанша,

	Айтайын сiз тыңдасаңыз бiр жақсы кеп.

	Сонда Күлшат сөйлейдi,

	Бұлбұл дауысын күйлейдi.

	Күйлегенде бүй дейдi,

	«Өлтiрме,—деп,—атамды»,

	Зар илеп еңiрейдi.

	Шығарар деп көңiлiнен

	Еске түскен анасын,

	Күлшат бұған жырлайды.

	—Туып қалдың анаңнан,

	Айырылдың-ау панаңнан.

	Мехнат көрмей, опа жоқ,

	Мына дәурен айналған.

	Бәрi Құданың құдiретi,

	Ауыр келген бiр заман.

	Өлсең өзiң өлер ең,

	Пәсте қалған жас бала,

	Ашуға күйген жас бала,

	Сен дағы қалдың дiн аман.

	Бендеде һешбiр күнә жоқ,

	Не жақсылық берсе де,

	Жаратқушы Құдадан.

	Және қалдың орманда,

	Қанағат Құдай бергенде,

	Арымадың, ашмадың,

	О дағы Құданың құдiретi.

	Арыслан асырап жүргенде,

	Бес жасыңа келгенде,

	Құдайды бiр бiлгенде,

	Қожа Сайад алғанда,

	Жылы қойнына салғанда,

	Бала болып тұрғанда,

	Ғылым дүкенiн құрғанда,

	Дәл он алты жас болғанда,

	Сiз Фердаусқа барғанда,

	Менiң саған тигенiм,

	Жүзiңнен өбiп сүйгенiм.

	Хабардар атам болғанда,

	Жұртына хабар салғанда,

	Намыс қылып баршасы,

	Жүз батырды ертiп ап,

	Алмас, Қоймас келгенде,

	Майдан жерде жүргенде,

	Көзiм қорыққан көргенде,

	Қуанғанмын сол жерде,

	Жиылған әскер өлгенде.

	Һеш мүйiзiң болмаған,

	Сондай қолды қырғанда.

	Жақсылық та Құдайдан,

	Жамандық та Құдайдан.

	Кәне, екi болғаның,

	Жақсылық Құдай бергенде.

	Атекемде жазық жоқ,

	Құдай әмiр қылғанда,

	Қатесiз бенде бола ма,

	Себепкер Құда болғанда.

	Сойып жеген жоқ әкем,

	Сатып келген жоқ әкем

	Анаңыздың дүниясын.

	Құдай өзi алғанда,

	Өлмейтұғын жан бар ма?!

	Аманатын Құданың

	Бермейтұғын жан бар ма?!

	Өзiмiз де өлермiз,

	Шолақ дүния жалғанда.

	Жетiм қалған жас бала,

	Аңмен өскен пәс бала,

	Сен дағы болдың падиша

	Құдiретiмен Құданың.

	Бұ дағы берген заманда

	Ата орнына атамын,

	Ана орнына анамын.

	Халалда жұфұтың және мен,

	Атекемдi өлтiрiп,

	Менi де қылма арманда.

	Сарғайып тұрған жүзiмдi,

	Зарлап тұрған сөзiмдi,

	Қаны аққан көрдiң бе

	Екi ғана көзiмдi.

	Мен байғұсты сөйлетiп,

	Зарландырып еңiретiп,

	Бiр хикаят сөйлетiп,

	Шат қылайын өзiңдi.

	Күлшатқа Шеризат қылды бiр ғифаят:

	—Сөйлейiн деп едiң ғой бiр хикаят.

	Кем көңiлiм ашылғандай болсаңыз,

	Айтайын сонда атаңа бiр жақсы ниет.

	Тұрып Күлшат ендi айтты бұлбұл әуез,

	Айтты Шеризатқа бұл қисса сөз.

	Такаллам тотыдай ғұнчә-да ...

	Бисмилла бiрлә кел асып чамандан.

	Дейдi Рұм елiнде бiр патшаһи,

	Ниһаятсыз оның ләшкер сепаһи.

	Бар едi бiр қызы Маһимәнзар,

	Жүзi гүл, бойы сүмбiлi … ... .

	Шеризатқа Күлшат қыз һәр сөз жақтар,

	Құдайым һәр бендесiн тек өзi сақтар.

	Жаһанда жоқ оның тек жүзi нұрлы,

	Анға да ғашық екен ғаяр Ахтар.

	Бiр патша қызы екен Маһимәнзар,

	Алтын, гауһар салдырған патша үйлер.

	О жаһанда болмаған мұндай афзал,

	Көрген адам бәрi де бұған таңлар.

	Сол үйде тұрады екен осы бала,

	Артық өнер берген Хақ Тағала.

	Сыртынан ғашық болған ханзадалар

	Безiптi жандарынан боп пәруана.

	Көп қыздар жүредi екен жолдас болып,

	Бiрiгiп алтынды үйде ойнап-күлiп.

	Қыздары қасындағы бәрi әйбат,

	Сипатын бiтiре алман айтып болып.

	Маһ руи, сүнбiлi, шырын зебан,

	Болмайды қосылған соң соған арман.

	Алтынды үйдiң iшiнде Маһимәнзар

	Һәр күнде сейiл құрып ойын қылған.

	Күндерде бiр күн қыздар сейiл құрды,

	Үстiнде алтын үйдiң ойнап-күлдi.

	Он бесте туған айдай тұрғанында

	Сол уақытта Ахтар ғаяр көзi көрдi.

	Мәнзарға сонда ғаяр ғашық болды,

	Өртенiп жүректерi биһұш болды.

	Һеш опа хор ғашыққа таба алмады,

	Айналып алтынды үйдi босқа жүрдi.

	Қасында жолдасына сөйленедi,

	Жолдасы сөйлегенмен не бұл бiледi.

	Болған соң өзi ғаяр аясын ба,

	Бiр хайла қылайын деп ойланады.

	Күн сайын ой ойланып аңдып жүрдi,

	Iшкерi қарауылшы жiбермедi.

	Алушы[ны] аңдушы жеңедi-ай деп,

	Азғана Ахтар ғаяр хабар қылды.

	Сол күнде бiр падиша тағы болған,

	Тебриз уәлаятын билеп тұрған.

	Бар едi жалғыз ұғылы падишаның,

	Бiр күнi Маһимәнзардан хабар алған.

	Сұрасаң аты оның Миһiрасар,

	Бала едi дәл [сол] кезде он бес жасар.

	Есiтiп Маһимәнзарға ғашық болып,

	Жүрмекке ләшкер тартып сайман жасар.

	Екi жүз нар түйесiн алды дейдi,

	Қазына алтын тамам болды дейдi.

	Жер жүзiн тұрғандай алтын алып,

	Рұмның шаһарына жүрдi дейдi.

	Қасында бiр ақсақал басшысы бар,

	Екi жүз дәл өзiндей қосшысы бар.

	Салтанат саймандары жаһанда жоқ,

	Жүз қазан, һәр қазанда жүз кiсi бар.

	Баршасы падишаға болды мейман,

	Iздеген жұмысының бәрi аян.

	Бойлап Миһiрасар басшысыменен,

	Бермекке Маһимәнзарды қабыл қылған.

	Той қылуға падиша оңтайланды,

	Халқына жиылсын деп хабар салды.

	Әйнектен күйеуiн Мәнзар көрiп,

	Бұ дағы Миһiрасарға ғашық болды.

	Зарланды көрiскенше екi ғашық,

	Бiр күлiп ойнамады мауқын басып.

	Тимекшi бiр-бiрiне болғаннан соң,

	Жүздерi айдай болды көңiлдесiп.

	Той қылған шартараптың бәрiн жиып,

	Iштiлер шәрбат, боза сауық қылып.

	Үйiне Маһимәнзардың ғаяр келдi,

	Жатқанын шәрбат iшiп анық бiлiп.

	Келсе, құлдар баршасы мас боп жатыр,

	Мастықпен бiр-бiрiне қас боп жатыр.

	Құлдардың басын кесiп қызға келсе,

	Iшiнде құрулы отыр алтын шатыр.

	Сонда ғаяр жанына қолын салды,

	Ораулы бiр қағазға заһар алды.

	Тұтатып қыз мұрнына иiскеткенде,

	Биһұш боп Маһимәнзар талып қалды.

	Киiмiн үстiндегi бәрiн шештi,

	Қуанып шаттықпенен шәрбат iштi.

	Һәр түрлi жаман киiм киiндiрiп,

	Шаһардан жапан түзге алып шықты.

	Бiр жерге үш күннен соң бұлар келдi,

	Сол жерде асын iшiп демiн алды.

	Түн ортасы болғанда, Пәруардигар,

	Маһимәнзар есiн жиып өзiн бiлдi.

	Бұл жерге алып келдi Жаппар, Кәрiм,

	Сағынды Маһимәнзар ынтызарын.

	Үйiмде жатырмын деп ойына алды,

	Шақырды дауыс берiп қызметкерiн.

	Шақырса үндемейдi һешбiр адам,

	Маһимәнзар баршасына ашуланған.

	Ертең бәрiңнiң жазаңды берейiн деп,

	Ойына салды алып сабыр қылған.

	Бiр себептен ойлайды түсiм бе деп,

	Көзiн ашып қарайды өңiм бе деп.

	Көзiн ашып көредi бiр адамды,

	Шақырды өзiмнiң бер киiмiмдi деп.

	Шақырғанда келедi Ахтар ғаяр,

	Бетiнен сүйемiн деп аузы даяр.

	Бәленiң болғандығын бiлiп Мәнзар,

	Жылайды «сақтай көр,—деп,—Пәруардигар.

	Болғанын бiр бәленiң бiлдi ендi,

	Бiр хайла қылайын деп оңтайланды.

	Бiлгеннен соң құтылмасын бұл бәледен,

	Амалмен Маһимәнзар сөйленедi.

	—Айырылдым ата-анамнан, ел-жұртымнан,

	Тiлегiң жұфұтлық қой сенiң менден.

	Сенi мен сахарадан тез көремiн,

	Құдайым айырмасын сенi менен.

	Мен бұрын замандардан ғашық ердүм,

	Сырымды бiлдiрмедiм сасып ердүм.

	Жеткiздi ақырында менi Құдай,

	Мен сiзге әуел бастан ғашық ердүм.

	Нанады алдағанға Ахтар ғаяр,

	Бiрiгiп алдап жүрдi Маһимәнзар.

	Һәр жерден сөйленедi ғаярын көп,

	Бередi күннен-күнге Мәнзар жауап.

	Сол уақытта ойланып Ахтар айтты:

	—Хилаф шаһарын келейiк бiр аралап.

	Мәнзар айтты:—Жарайды, барайын,—деп,

	Құданың не салғанын көрейiн,—деп.

	Бiлмесiн менiң әйел екенiмдi,

	Киiмiн еркек адам киейiн,—деп.

	Жүргiзбей қызды жаяу, арқалады,

	Жаяулап күндiз-түнi көп жер барды.

	Демалмай бұл сапарда екi жаяу,

	Бiр үйге ақырында сонда келдi.

	Еркек жоқ, әлгi үйде бiр кемпiр бар,

	Талығып ұйықтап қалды Ахтар ғаяр.

	Қарыны ашып жүдеген соң, кемпiрге

	Жылап сөйленедi Маһимәнзар.

	—Жол жүрiп жүдеп келдiм, жан шешеке,

	Дәм татпаған дәл бес күн, жан шешеке.

	Қарыным ашып барады, көңiлiм бей-жай,

	Ас берсең Құдай үшiн, әй, шешеке.

	—Базарға ерiм кеттi ұн алам деп,

	Бiр жерге жұмыс қылып қиналам деп.

	Қазiрде дәмiм бiтiп қалып едi,

	Келтiрсе,—кемпiр айтты: берейiн,—деп.

	Мәнзардың қарны ашқанын ғаяр бiлдi,

	Өзiне-өзi сөйлеп қайран болды:

	«Бұл патшаның қызы едi, өзiм ғаяр,

	Қойғаным мұны аштыққа жарамайды».

	Сөйлейдi Маһимәнзарға Ахтар ғаяр:

	—Бiр қосты екеуiмiздi Пәруардигар.

	Келейiн Хилаф шаһарын бiр аралап,

	Тағамдар болмас па екен бiзге даяр.

	Патшасы шаһарын кезiп жүргенiнде,

	Бiр адам қастық қылған жандарына.

	Кетiптi падишаны бауыздасып,

	Қалыпты қарауылшы дауыстасып.

	Көшеде келедi екен Ахтар ғаяр,

	Алады «сен кiмсiң?» деп мұны ұстап.

	Ұрыны iздеп-iздеп таба алмаған,

	Һеш хайла табуға қыла алмаған.

	Өлтiргенiн Ахтардың көрмесе де,

	Жала қып бұ байғұсқа қасад қылған.

	Бiр адам жаһан кезiп бұған келдi,

	Айналдырып Ахтарға қарап көрдi.

	Талай жерде ол мұны көрген екен,

	«Қарақшы—мынау ғаяр Ахтар»,—дедi.

	Зынданға жасауылдар мұны салды,

	Бәлеге құтылмастай ендi қалды.

	Қыз түгiл, шыбын жаннан бұл түңiлiп,

	Iшiнде зындан үйдiң зар еңiрейдi.

	Бұл жалғанда қандай жан зарланбаған,

	Не зарлық болса дағы Құдай қылған.

	Арманда боп дүниядан патша өткен,

	Артында тағын ұстар ұл болмаған.

	Падиша бiлген екен өлетiнiн,

	Құданың аманатын беретiнiн.

	Өзiнен туып қалған перзентi жоқ,

	Халқына айтып кеткен өсиетiн.

	—Далаға жұрттың [бәрiн] жисын,—деген,

	Ұрғашы, еркек, кәрi, жас болсын,—деген.

	Жақсы, жаман болса да бәрi бенде,

	Сап тұтып қатар бәрi тұрсын,—деген.

	Құдайдан жақсылық та, сiздер бiлсең,

	Шариғаттың хүкiмiн қабыл қылсаң.

	Алтын зәнжiр атымды бисмилла деп

	Майданға алып барып қоя берсең.

	Майданға бисмилла деп қоя берсең,

	Құдайдан тауфиқ тiлеп бәрiң тұрсаң.

	Бiр адамды өреклеп ендi иiскейдi,

	Дәл осы кiм де болса патша қойсаң.

	Өсиетiн билерi қабыл алған,

	Жиылсын деп халқына хабар салған.

	Ұрғашы, еркектерi бәрi сонда,

	Адамға сары дала әбден толған.

	Мұндай халдiң болғанын бiлген екен,

	Қалаға қарай Маһимәнзар жүрген екен.

	Кешiгiп Ахтар ғаяр келмеген соң,

	Майданға бұл байғұс та келген екен.

	Алтын зәнжiр сүйреткен бiр арғымақ,

	Ойнақтап Маһимәнзарды қылды жақтап.

	Келдi де мойнын салып тұра қалды

	Етегiн Маһимәнзардың ендi иiскелеп.

	Сонда жұрттар жиылып бұған келдi,

	Алдында тағзым етiп қызмет қылды.

	Мұның да қыз екенiн адам бiлмес,

	Үстiнде алтын тақтың патша болды.

	Алтын тақтың үстiнде патша болды,

	Алтын тәжiн басына тағы кидi.

	Құдай артық жаратқан Маһимәнзар,

	Үстiнен жетi жұрттың хүкiм иүрттi.

	Мехнат, машақатсыз патша болды,

	Тiлеуiн Маһимәнзардың Құдай бердi.

	Үшбуның шаттығына шүкiр қылып,

	Зынданнан тұтқындарды азат қылды.

	Зынданнан азат болды өңкей ғарiп,

	Қуанды Ахтар ғаяр жүрек жарып.

	Асығып Мәнзарды көрейiн деп,

	Барады мекенiне тамақ алып.

	Келсе, Маһимәнзар көзiне көрiнбейдi,

	Кемпiрден көрдiң бе деп көп сұрайды.

	Һәр жерден зар еңiреп қарап жүрiп,

	Һеш жерде Маһимәнзар көрiнбейдi.

	Iзденiп Ахтар ғаяр көп жер барды,

	Һеш жерден Маһимәнзарды таба алмады.

	Пида қып шыбын жанын соның үшiн,

	Жапанда үйге қайтпай қарап жүрдi.

	Патшаның сауық илән тойы болған,

	Мәнзардан той бiткен соң хабар алған.

	Маһимәнзар ғайып болды дегеннен соң,

	Миһiрасар есi ауып талып қалған.

	Қайғырып қапаланды «иә, Алла» деп,

	«Иләһим, бере көр өзiң медет».

	Қайғылы қапасынан ғашық жарының

	Кетедi Миһiрасар диуана боп.

	Жидырды бақсы менен балгерлердi,

	Бiр жас бала iшiнде сөйленедi.

	Балдамасын көтерiп ол жас бала:

	 «Әкеткен мұны Ахтар ғаяр»,—дейдi.

	Миһiрасар әлi келмес сөйлемекке,

	Тiрi қалар жар болған оларға еп пе.

	Баһадүр жүз жiгiтiн ертiп алып,

	Жөнелдi тәуекел деп iздемекке.

	Аттанды жүз жiгiтпен Миһiрасар,

	Алдынан жалғыз киiк болды душар.

	Жақындап бұлар бұған келгенiнде,

	Зарланып байғұс киiк сонда қашар.

	Сол жерде Миһiрасар ырым қылды,

	Тәжiрибе бұл ырымды бұрын бiлдi.

	—Егерде қуып жетiп мұны тұтсам,

	Қолыма Маһимәнзар пайда болды.

	Аяңдап, жолдастарым, сiз барыңыз,

	Тұтсам соны Алладан ырым қылыңыз.

	Бұрыннан бiлiп жүрген бар тәжiрибем,

	Қуайын бұл киiктi өзiм жалғыз.

	Жапанда жалғыз киiк қуып кеттi,

	Басына бiр бұлақтың келiп жеттi.

	Құданың берген бағы кем бола ма,

	Миһiрасар сол киiктi сонда тұтты.

	Тыңдасаң, Миһiрасардан сөз келедi,

	Көңiл бiлiп жақсыны көз көредi.

	Бұлақтан оралып Миһiрасар келе жатса,

	Алдынан бiр бейшара кез келедi.

	Бiр адам отыр екен дәруiш болып,

	Сөйлестi Миһiрасар бұған келiп.

	Қасына сол дәруiштiң келедi ендi,

	Жүрейiн деп ойланды демiн алып.

	Сөйттi де ұйықтап қалды ол бейшара,

	Iсiне Құдiреттiң не-дүр шара.

	Миһiрасар байғұс оны бiлмейдi екен,

	Ғаяр екен дәруiш болған жүзiқара.

	Сонда ғаяр жанына қолын салды,

	Ораулы бiр қағазға заһар алды.

	Мұрнына Миһiрасар тұтқанда,

	Бейшара дәруiш болып талып қалды.

	Ойлайды бауыздайын мұны жылдам,

	Қолына сұмдықпенен пышақ алды.

	Тағы ойлайды нақақтан қан төкпектi,

	Жақтырмас Жаратқушы өзi мұны.

	Келгеннен киiк атып маған бердi,

	Бейшара ғарiпсiң деп тұтып тұрды.

	Нақақтан бұл байғұсты өлтiргенше,

	Ағашқа Миһiрасарды байлап кеттi.

	Сөйттi де киiмдерiн мұның кидi,

	Сәнденiп киiмiн киiп атын мiндi.

	Орнына Миһiрасар патша болып,

	Айдалада құба жонға жөнелдi ендi.

	Бiрқатар ғаярынан сөз келедi,

	Хайлалы оның сөзi тез келедi.

	Сәнденiп атқа мiнiп келе жатса,

	Жолдасы Миһiрасардың кез келедi.

	Таныды Миһiрасардың аты мен тонын,

	Сұрайды және ғаярдың бұлар жөнiн.

	Сұрайды бұлар сонда:—Қайдан алдың,

	Иесi қайда,—дедi тағы,—мұның?

	Бiрқатар таяқ жедi сонда ғаяр,

	Қысылған соң шығады ғаярдан тер:

	—Мен байлап оны ағашқа кетiп едiм,

	Өзiң бiл не қылсаң да, әй, ағалар.

	Көрсет деп ғаярын да алып жүрдi,

	Ағашқа Ахтар ғаяр алып келдi.

	Ағашқа келсе—жылап байлаулы тұр,

	Миһiрасар бұл қылыққа қайран қалды.

	Сөйттi де рауа болды сапарына,

	Байлаулы Ахтар ғаяр ол да бiрге.

	Жар салып талай жерге iздеп-iздеп,

	Маһимәнзар жақындады шаһарына.

	Сол кезде Маһимәнзар сейiл құрған,

	Жапанда бектерi бiлән ойын қылған.

	Жапанда сауық етiп жүргенiнде,

	Алыстан көп кiсiнiң шаңын көрген.

	Қасында бегiне айтты:—Барыңыз,—деп,

	Кiмдер-дүр сұрап жөнiн бiлiңiз,—деп,

	Не себептен бұл жақта жүрген адам,

	Тезiрек мұнда бiлiп келiңiз,—деп.

	Миһiрасар әскерiне бұл бек кеттi,

	Көп жастар ақсақалға сәлем бердi.

	—Кiмсiздер, қайсы жерге барасыз?—деп,

	Ақсақал Миһiрасарға сөйлейдi ендi.

	—Рұм шаһарынан шықтық бiзлер,

	Жоқ iздеп һәрбiр жерге салдық iзлер.

	Жоқшымыз ғарiп болған дүнияда,

	Айтайын арызымды, құп тыңласаңлар...





Қарқабат




	Бұрынғы өткен заманда,

	Iлгерi өткен адамда

	Шаһарында Үрiмнiң

	Патша өткен Қарқабат.

	Әдiлдеп үкiм жүргiзген,

	Болмаған ешкiм заразат.

	Жетiм, жесiр, мiскiнге

	Көп қылған екен мархабат.

	Бiр перзенттiң зарынан,

	Қапалы болды қабағат.

	Жас иiсiн көре алмай,

	Болмады құрсан, көңiл шат.

	Бiр күн патша түс көрiп,

	Жинады жұртын сол замат.

	—Айтайын түстiң мазмұнын,

	Тыңлағын,—дедi,—жамағат.

	Әлқисса, патша түс көрiп, түсiнде түрлi iс көрiп, жұртын жинап алып айтып жатқан жерi едi.

	—Құлақ сал, жұртым, уәзiрiм,

	Бiр түрлi бүгiн түс көрдiм.

	Бәрiңе баян қыламын.

	Көп жылдан берi қураған,

	Есiгiмнiң алдында

	Байлапты мәуе шынарым.

	Бiреуiн алып жейiн деп,

	Мен ғарiп әуес қылғаным.

	Көтерiлдi жоғары,

	Болмады ила шығарым.

	Жеткiзбей кеттi аспанға,

	Құрыды шөлдеп дәрменiм.

	Бiреуiн алып жей алмай,

	Тарқамай қалды құмарым.

	Жақсылыққа жорыңдар,

	Арт жағын қайғы қыламын.

	Әлқисса, патшаның екi уәзiрi болады, бiрiнiң аты Дана, екiншiсiнiң аты Зұлмат едi. Дана уәзiрi оң жағында тұрушы едi. Бұл Дана патшаның сенiмдi уәзiрi едi. Екiншi уәзiрi Зұлмат патшаны жаман көрушi едi. Патша өлсе, мен тағына ие боламын деп тiлеу тiлеп жүрiп едi. Дана Зұлматтан бұрын мен жориын деп, Дананың патшаның түсiн жорып тұрған жерi едi.

	—Рас па, тақсыр, белгiңiз,

	Жорылық мұны ендi бiз.

	Байласа мәуе шынарың,

	Бiр ұл табар қатының,

	Сүйiншi, шаһым, берiңiз.

	Әуелгiңнен сүйiнiп,

	Кейiнгiңнен күйiнiп,

	Қапалы боп тұр көңлiмiз.

	Мәуенi қалсаң жей алмай,

	Бола ма қысқа өмiрiңiз.

	Тәуелдер болып залымға,

	Тартармыз жапа көбiмiз.

	Мәуеңiз пiссе түсiңде,

	Ер жетер өсiп ұлыңыз.

	Ұзап кетсе алысқа,

	Ажырар ұлдан шегiңiз.

	Перзентiң қашан өскенше,

	Сандалар мекен-елiңiз.

	Зарығып жүрiп ақыры,

	Ұлыңа тиер орныңыз.

	Өз балаң сұрар орныңды,

	Осыған келдi жөнiңiз.

	Осылай деп патшаға,

	Дананың айтқан нақылы.

	Жалғыз-ақ патша өзi едi,

	Жанашыр жоқ жақыны.

	Халыққа патша боп едi,

	Болған соң басым ақылы.

	Тiлеуi сол әркiмнiң,

	Бәнденiң болсын ақыры.

	Тiлеуiн берiп патшаның,

	Болыпты жүктi қатыны.

	Жылап жүрген кезiнде,

	Көз жасын Алла көредi,

	Тiлеуiн берiп патшаның,

	Қатыны жүктi боп едi.

	Екiқабат қатынды,

	Патшаның көзi көредi.

	Қуаныш кiрiп iшiне,

	Кеулiне шаттық енедi.

	Iштегi жатқан нәресте

	Патшаның жалғыз көзi едi.

	Жанашыр жоқ жақыны,

	Жалғыз-ақ патша өзi едi.

	Жоруы келiп Дананың,

	Патшаға ауру кегенi.

	Кеселiнен шошынып,

	Данаға хабар бередi.

	Шақыртқан соң патшаның

	Алдына Дана кеп едi,

	Дананы көрiп патшаның

	Тапсырып айтқан сөзi едi:

	—Сенен басқа кiсiге Сенбеймiн,

	Дана,—деп едi.

	Жылап тұрып патшаның

	Данаға айтқан сөзi едi:

	«Көре алмай кеттiм ұлды»,—деп,

	Осыны айтып еңiредi.

	«Кетпедiм,—деп,—иiскеп»,

	Көзiнiң жасын төгедi.

	«Ұл тапса мұны таққын»,—деп,

	Бес мысқал гауһар бередi.

	—Патша болдым Үрiмге,

	Тиген жоқ жанға залалым.

	Мен болсам ендi дүниеден,

	Данажан, қайтып барамын.

	Өзiм болсам жалғыз ем,

	Қызығын көрмей ағаның.

	Не iнiм жоқ артымда,

	Көрмедiм рәтiн баланың.

	Данажан, сен де жалғыз ең,

	Уәзiр маған боғаның.

	Көре алмай сен де бiр перзент,

	Қайғысын тарттың жараның.

	Зұлмат болса қас едi,

	Iстей ме қайдам залалын.

	Перзентiмдi көре алмай,

	Iшiмде кеттi арманым.

	Аймалап иiскеп сүйе алмай,

	Тiстеулi кеттi бармағым.

	Көзiңнiң қырын сала жүр,

	Көрмесiн қорлық алалым.

	Данажан, саған тапсырдым,

	Жетiмнен босын хабарың.

	Көз түрткi боп жүрмесiн

	Шешесi мен қарағым.

	Осылайша дегенде,

	Дананың көңiлi бұзылды.

	Көзiнiң жасы сорғалап,

	Етегiне шұбырды.

	Осыны айтып патшаның

	Жалғаннан көзi жұмылды.

	Әлқисса, Қарқабат патшаның орнына патша сайлауға Үрiм шаһарының халқы тегiс жиналды. Қарқабат патша басқа жақтан келiп, Үрiм шаһарына ақылының данышпандығымен жалғыз басты болса да халыққа патша болған едi. Дана да Үрiмге басқа елден ауып келген едi. Сөйтiп Дананың да перзентi жоқ едi. Жанашыр туысқандары да жоқ, жалғыз басы едi. Ағайынның көптiгiмен Зұлмат патша болды. Дананың қолы жете алмай қалды. Зұлмат зорлықпен патша болып алған соң, халыққа былай деп жарлық таратады:

	—Бәрiңе жарлық етемiн,

	Үлкен-кiшi теңдесiм.

	Басыңды қосып бәрiңнiң,

	Ортаға салған кеңесiм.

	Амалдарлар қол қойып,

	Мөрiңдi басып бересiң.

	Қатынның сөзiн сөйлесең,

	Кiмде-кiм босаң өлесiң.

	Өлген патша әйелi

	Ұл бала тауып жүрмесiн.

	Баласы өсiп бiр күнi,

	Жүрмесiн iстеп егесiн.

	Ата-мұрас тағымды

	Өзiме бергiн демесiн.

	Екiқабат қатынды

	Өлтiрiп маған бересiң.

	Өлтiрсем деймiн, халайық,

	Мұнымды қалай көресiң.

	Осылайша дегенде,

	Дананың көңiлi бұзылды.

	Қабыртқасы сөгiлiп,

	Омыртқасы бүгiлдi.

	Ренжiп, қапа боп,

	Дананың жүнi жығылды.

	«Өлтiргiн,—деп,—қатынды»,

	Зәңгiлерге бұйырды.

	Зәңгiлер ұрып төбелеп,

	Көрсеттi жаман қиынды.

	Шарасы жоқ, зар еңiреп

	Бейшара қатын күйiндi.

	Зарын айтып жалынып,

	Қойнына жасы құйылды.

	Артынан iздеп бармаққа,

	Өлiмнен алып қалмаққа,

	Тiлләнi берiп өлiмнен

	Ажыратып алмаққа,

	Сол уақта ер Дана

	Санады тiллә, тиынды.

	Зәңгiлер ұрып қатынның

	Екi қолын байлады.

	Арт жағынан тепкiлеп,

	Алдына салып айдады.

	Жанынан шошып жалтақтап,

	Қатынның көзi жайнады.

	Ұрып, соғып төбелеп,

	Аулаққа алып барылды.

	Сонда қатын зарланып,

	Зәңгiлерге жалынды.

	—Айналайын, зәңгiлер,

	Айтайын, тоқта, зарымды.

	Бiр жылша ғана күтсеңшi

	Қарқабат патша жарымды.

	Еш айыбым жоқ едi,

	Жүктеме босқа қанымды.

	Сiздерден сауға сұраймын

	Шыбындай жалғыз жанымды.

	Осыны айтып өтiндi,

	Бұны естiп зәңгiлер,

	Ашуланып есiрдi.

	Тұншықтырып қатынның

	Жоғалтып үнiн өшiрдi.

	Пышақпен жарып тастады,

	Кiнәсiз әйелдi өлтiрдi.

	Болысар бұған адам жоқ,

	Қорлықпен кеткен секiлдi.

	Әлқисса, зәңгiлер әйелдiң iшiн жарып, жапанға тастап кеттi. Дана барайын деп, әйелдi өлiмнен ажыратып алайын деп, зәңгiлерге тiллә берiп, жалынып қарайын деп артынан келiп қараса, әйелдi жарып зәңгiлер өлтiрiп кетiптi. Дана бейшара патшаның қаһарынан қорқып әйелдi көме алмай лажсыз жылап-жылап үйiне қайтып кеттi. Сол күнi түсiне енiп, әйел[дiң] Данаға мына сөздi айтып тұрған жерi едi:

	Данаға аян бердi қатын келiп,

	Жүрушi ед тiрiсiнде жақын көрiп:

	«Ә, Дана, шыныменен көмбедiң бе?

	Ерiмнiң жолдас болған ақыл берiп.

	Жүзiмдi жасыруға жарамадың,

	Қолымнан тұз татқыздым, тағам берiп».

	Оянса Дана шошып, түсi екен,

	Көмбекке көңiлiне алды мақұл көрiп.

	Қатынды көмейiн деп сонда Дана,

	Қасына қарап тұрды жақын келiп.

	Әйелдiң өлiп қалған бауырында

	Емшегiн бiр нәресте жатыр емiп.

	Дана баланы көрiп, мынаны айтып жатқан жерi екен:

	Ханша, сiзден айырылып,

	Қапалы болдым қабағат.

	Өзiңдi қайтып көргенше,

	Жасырып жүзiң көмгенше,

	Қыла алмай жүрдiм еш тағат.

	Ақ iсi қара болмайды,

	Тауыпсың бiр ұл саламат.

	Перзентiңдi көрген соң,

	Болып тұр құрсан, көңiл шат.

	Аман болсаң нәресте,

	Табарсың дедi дәражат.

	Осыны айтып ер Дана,

	Бiр жарды кеулеп ләззат

	Бауырына салды баланы,

	Тапсырдым деп аманат.

	Емшегiнен аққан сүт

	Сорғалап жатыр қабағат.

	Аққан сүттi көрген соң,

	Боларсың дедi саламат.

	Үңгiрден тесiк iстедi,

	Көрсiн деп жарық аламат.

	Әлқисса, баланың аман-есен қалуына мынау себеп екен: сол күнi айы бiтiп, күнi бiтiп, толғағы жетiп, туатұғын сағаттың мезгiлi екен. Зәңгiлер қатынның iшiн жарып тастағанда, баланың денесiне пышақ дарымастан анасынан туғандай болып бала саусаламат қала берген екен, тырбанып емшегiн емiп жатыр екен.

	Бала туылған күнi Зұлмат түс көрiп, түсiнде өзiне қауiп iс көрiп, түсiн айтып жатқан жерi едi:

	Түсiн айтып падиша,

	Халыққа қарап отырып.

	—Жиылып келген халайық,

	Ояндым бүгiн шошынып.

	Түсiмде бала жолбарыс

	Қалама кiрдi зорсынып,

	Әскердi жинап ұрыспаққа,

	Алдынан шықтым тосынып.

	Ұрысуға әскер жарамай,

	Айбатына шыдамай,

	Шаһардан қашты жосылып.

	Қолымда мада жолбарыс

	Ұмтылды соған талпынып.

	Ұрысар деп босаттым,

	Тұрған соң күшпен жұлқынып.

	Аузын сүйiп аймалап,

	Қуанды оған қосылып.

	Әлгi бала жолбарыс

	Өзiме қайта ұмтылды,

	Әскерiмдi қомсынып.

	Қолымда мада жолбарыс,

	Көлденең тұрды ол шығып.

	Араға түскен ұқсады,

	Көзiнiң жасы жосылып.

	Сыйлады соны шамада,

	Тұрып ем жаман қорқынып,

	Дақ салмай кеттi жайына,

	Ойлап ем белдi опырар.

	Жақсылыққа жорыңдар,

	Көрмесем едi қоршылық.

	Әлқисса, Дана халыққа: «Патша ашуланбаса, мен жоримын»,—дедi. Сонда халық шу ете қалды: «Дана, көңiлiңе тура келген жерiн жоры»,— дедi. Жұрт Данаға сенiп, патшаның түсiн тура жорып тұрған жерi едi:

	—Рас па, тақсыр, шыныңыз,

	Жориық ендi мұны бiз.

	Жолбарыс көрсең түсiңде,

	Болмайды жақсы түбiңiз.

	Бiр бала сiзбен соғысар,

	Сiзге айтқан, патша, сырымыз.

	Сол бала сұрар орныңды,

	Осыған келдi түрiңiз.

	Әскерiң қашса жосылып,

	Жау болар сiзбен жұртыңыз.

	Араға түссе түсiңде,

	Жолбарыс мада гүлiңiз,

	Аузын сүйсе аймалап,

	Қосылар соған қызыңыз.

	Өлiмнен қызың ап қалар,

	Ойланып мұны жүрiңiз.

	Айыпқа, патша, бұйырма,

	Кетпесiн ұстап жыныңыз.

	Әлқисса, жар үңгiрде жатқан өлген әйелдiң бауырындағы баладан хабар алайық. Бiр-екi жолбарыс—бiрi мада, бiрi арлан үңгiршеде жатқан баланы көрiп, мұны жеп бiз ауқаттанайық деп балаға төнiп тұрған уақытта мада жолбарыс арлан жолбарысқа былай деп тұрған сөзi едi:

	—Перзент iздеп екеумiз,

	Көңiлiмiз жүрдi бұзылып,

	Күндiз-түнi тиыш таппай,

	Тау мен тасты қыдырып.

	Ап кетелiк үңгiрге,

	Балаға тұрмын қызығып.

	Арланы да ұнатты,

	Түксиген жүнi жығылып.

	Ала жөнелдi арқалап,

	Тұрмады тоқтап кiдiрiп.

	Қуанып кетiп барады,

	Неше түрлi құбылып.

	Аяғы жерге тиместен,

	Ұмтыла басып жүгiрдi.

	Жас баланы арқалап,

	Үңгiрге алып барады.

	Дүние тәттi мәуеден

	Алдына төгiп салады.

	Ата-анадан он есе

	Тәрбие етiп бағады.

	Баланы бағып шерiлер,

	Жата тұрсын үңгiрде,

	Айтайын Мысыр қаланы.

	Шаһарында Мысырдың

	Мүшкүлат деген бар едi.

	Дүниесi қисапсыз,

	Патша қатар жан едi.

	Дүниемен iсi жоқ,

	Ойлағаны бала едi.

	Жылауменен қамығып,

	Бiр перзентке зар едi.

	Қайғысымен перзенттiң,

	Мүгедек боп қап едi.

	Үрiмге бiр күн шықпаққа

	Көңiлiне қиял ап едi.

	Бiр мың түйе шығарып,

	Бәрiне басшы боп едi.

	Жүз жiгiттi қасына ап,

	Үрiмге қарап жүредi.

	Бiрнеше күндей жол жүрiп,

	Аз ғана емес, мол жүрiп,

	Үрiмге жетiп келедi.

	Бұрынғы өткен Қарқабат,

	Мүшкүлдiң досы сол едi.

	Мүшкүлат пен Қарқабат

	Жан қимастай досты ер едi.

	Бiрiн-бiрi көрмесе,

	Дүниенiң жоқ керегi.

	Татулығы соншалық

	Жанын да қиып бередi.

	Қарқабат патша өлгелi,

	Мұның да осы-ақ келгенi.

	Моланың келiп қасына,

	Құран оқып басына,

	Көзiнiң жасын төгедi.

	Алтын, зер алып, сауда қып,

	Үрiмнен қайта жөнедi.

	Дүниеде қисап жоқ,

	Артқаны алтын, зер едi.

	Доғаба, шәйi, атлас,

	Қымқаптан мақпал көп едi.

	Ашып-арып сусады,

	Биабан дала шөл едi.

	Ерiндерi кезерiп,

	Көздерi әбден көгерiп,

	Бiр тауға жақын келедi.

	Өзi биiк құзар тау,

	Көк ала тау дер едi.

	Көк ала тауды қақ жарып,

	Сарқырап аққан өзенi.

	Титығы құрып керуендер

	Келе жатқан жерi едi.

	Суы мөлдiр күмiстей

	Бұл өзендi көредi.

	Сусыны қанып су iшiп,

	«Аллаға шүкiр» дер едi.

	Майсаңға жүгiн түсiрiп,

	Жатуға көңiл бөледi.

	Бұлар жатсын демалып,

	Шерiден хабар берелi.

	Шерiлердiң қолында

	Қарқабат ердiң көдегi.

	Баланы қандай бақты екен,

	Шерiнiң жайын көрелi.

	Жолбарысқа жас бала

	Дәл бiр жаста кезiктi.

	Аузына салды емшегiн,

	Тартынбай бала емiптi.

	Сұсы басым болсын деп,

	Айдаһар өтiн берiптi.

	Жүректi, күштi болсын деп,

	Аузына шашты көбiктi.

	Жүзi сұлу болсын деп,

	Алтынға булап көмiптi.

	Еркелетiп баланы,

	Өзiне бердi ерiктi.

	Алма, алша, жүзiмдi,

	Алдына қойды өрiктi.

	Дүние түрлi миуадан

	Балаға терiп берiптi.

	Денесiнен шыққандай,

	Баланың көңiлi сенiптi.

	Күн ыстық боп сол күнi,

	Екi шер сусап зерiктi.

	Тынық су тауып iшпекке,

	Көңiлдерi желiктi.

	Жас баланы арқалап,

	Атша жортып желiптi.

	Үстiнде—адам баласы

	Жаһанда асқан көрiктi,

	Керуен жатқан өзенге

	Екi шер жетiп келiптi.

	Саудагердi байқамай,

	Су жаққа көңiл бөлiптi.

	Су iшiп жатқан шерiнi

	Саудагерлер көрiптi.

	Үстiнде адам баласы,

	Керуендер байқаса.

	Сегiз бен тоғыз шамасы,

	Реңi жас баланың,

	Жиырмадан үлкен қарасы.

	«Арқан кер» дедi Мүшкүлат,

	Солардың үлкен ағасы.

	Бiр ауыз ғана жол едi,

	Тас өзеннiң жағасы.

	Қуанып кеттi Мүшкүлат,

	Кеткендей қайғы-сәнасы.

	Арқан кердi жол тосып,

	Адамдар шулап баршасы.

	Жаңғырып кеттi дауыспен

	Тау мен тастың даласы.

	Арқанды керiп жүз кiсi,

	Қашатын жолын шамалап.

	Жан қамын ғып екi шер,

	Жөнелдi тасты паналап.

	Балаға арқан соқтықты,

	Түсiрдi жерге орап ап.

	Ұстатпай жүр шырқырап,

	Тұтқынға алды қамалап.

	Теуiп бала аяқпен,

	Екi қолмен сабалап.

	Шыңғырып жүр айқайлап,

	Бiресе жұлып тырмалап,

	Киiмдерiн талқандап,

	Бет-аузын қойды жаралап.

	Ата-анадан ажырап,

	Қайғырып бала еңiредi.

	Шерiнi жоқтап зар еңiреп,

	Көзiнiң жасын төгедi.

	Қол-аяғын бекiтiп,

	Керуендер алып жөнедi.

	Бала қылып алғын деп,

	Мүшкүлатқа бередi.

	Қарқабат пен Мүшкүлат

	Жан қимас тату ер едi,

	Мүшкүлатқа кезiктi

	Қарқабат ердiң көдегi.

	Досының ұлы жолығып,

	Мүшкүлдiң болды дегенi.

	Керуендер қуанып,

	Ортаға алып келедi.

	Мысырға келiп Мүшкүлат,

	Халқына той ғып бередi.

	Бұрында той ғып Мысырда

	Озғаны бұдан жоқ едi.

	Дүние түрлi жемiс пен

	Палауды жұртқа төгедi.

	Халықтың бәрiн жинап ап,

	Түрлi ауқат берiп бөгедi.

	Патша қатар Мүшкүлат

	Адам едi мард ойлы.

	Қой, сиырдан қисап жоқ,

	Ту бие, құр ат сойды.

	Ырза болып тойына,

	Кәрiп-қасар халық тойды.

	Балаға атты қоюға

	Жиналды жас пен қарт ойлы.

	Шерiнiң сүтiн емген деп,

	Шерқуат деген ат қойды.

	Әлқисса, Мүшкүлаттың Шерқуаты тоғыз жасқа кезiктi. Алтынсары деген биесi Ақкекiл құлын туды. Мұны да Шерқуатқа бәсiре етiп, ен сап бердi. Арада төрт жыл өттi, баланың жасы он үшке келдi. Ақкекiл дөнен болды. Сол уақта бала атасына барып: «Е, ата, аң аулап, құс салып тамаша еткiм келдi»,—дедi.

	Атасы: «Болады, шырағым»,—деп, сауыт-сайманын, ер-тұрманын тұлдап, қасына қырық жiгiт қосып жөнелтiп тұрған жерi екен:

	Баланы тұлдап жасады,

	Ақкекiл тұлпар мiнгiзiп.

	Су жүргiзiп гауһардан,

	Тiлләдан жабдық тұрғызып.

	Оқ өтпесiн дедi де,

	Болаттан сауыт кигiздi.

	Семсердi бердi қолына,

	Алмастан қылыш iлгiзiп.

	Қырық жiгiт қосты қасына,

	Сәулетпенен жүргiзiп.

	Әр шаһарды танытты,

	Бiлмегендi бiлгiзiп.

	Ит қосты арқар, елiкке,

	Ұйтқытып бөкен қуғызып.

	Дуадақ, қаз, үйрекке

	Салды құсын қуғызып.

	Қыз, жiгiт аймаласқандай,

	Бәрiнен болды бұл қызық.

	Құрсан қылды жолдасын,

	Қызық сөз айтып күлгiзiп.

	Жолықты бiр топ керуенге,

	Сөзге алды бала тұрғызып.

	—Ассалаумағалейкүм,

	Ағалар, болсын жолыңыз,

	Алыс емес ауылға,

	Меймандар, жүрiп қоныңыз.

	Әңгiмеңдi айта кет,

	Көремiз жақсы соны бiз.

	Өтiнемiз сiздерден,

	Бiр күнше бiзбен болыңыз.

	Керуендер айтты:

	—Шырағым, Асығыспыз көбiмiз.

	Мейман бол деп өтiндiң,

	Жақсы ғой тiптi оныңыз.

	Қона алмаймыз үйiңе,

	Ұзақта әлi жолымыз.

	Рахмет, жан балам,

	Көңiл қойып бiздерге,

	Құлағыңды сал, балам.

	Үрiмнен шығып келемiз,

	Сөзiме айтқан қан, балам.

	Шаһарында Үрiмнiң

	Зұлмат деген бар, балам.

	Тоздырыпты өз жұртын,

	Iстеген iсi жап-жаман.

	Соны көрiп таңырқап,

	Ақылым айран, дал, балам.

	Бұрынғы өткен патшасы

	Қайырлы екен Қарқабат.

	Жетiм-жесiр мiскiнге

	Көп қылған екен мархабат.

	Соны айтып жұрты шулайды,

	Болмаған екен заразат.

	Дүниеден көшiптi,

	Қарқабат тауып зор опат.

	Қалыпты жүктi қатыны,

	Тапсырған екен аманат.

	Өлтiрiптi Зұлмат,

	Бекерге iстеп қиянат.

	Залым екен патшасы,

	Зар еңiреп отыр жамағат.

	Зұлматтың бұл күнде

	Бiр перзентi бар екен.

	Айыбы қыз демесең,

	Артықша туған жан екен.

	Оймақ ауыз, күлiм көз,

	Нәзiк белдi, шырын сөз,

	Жұрт мақтаудай-ақ бар екен.

	Қыздың аты—Құндызша,

	Нөкерi бар көрiндi,

	Ойнап жүр бауда қырық қызша.

	Алтындай, жақұт, гауһардай,

	Жалтылдап отыр жұлдызша.

	Жазық маңдай, ақ қабақ,

	Толықсып отыр үр қызша.

	Кеулiңде титтей шер қалмас,

	Жалғанда соны кiм құшса.

	Дүниенi тәрк етер,

	Өзiңдей жiгiт бiр тұрса.

	Кейiнгi тұрған бiрiмiз

	Езуiнен су ағып

	Ыржаңдап кеттi жындыша,

	Бiр түйе зердi жоғалтты

	Көргендей таныс құрбыша.

	Теп-тегiс сұлу көрiндi

	Сайрайды ән сап бұлбұлша.

	Әлқисса, қырық жiгiтке қоштасып Үрiмге баруға бала талаптанып, қырық жiгiттен әкесiне сәлем айтып жатқан жерi едi:

	—Қасымда нөкер қырық жiгiт,

	Жоқ едi ешбiр жаманың.

	Бiраз күн болды менiң де,

	Сiздермен жолдас болғаным.

	Риза бол жолдас ақыңа,

	Ешқайсың қапа болмағын.

	Үрiмнен шыққан керуеннен

	Есiттiм залым хабарын.

	Ашуым келiп өзiмдi

	Тоқтата алмай барамын.

	Зорлықшыл екен есiттiм,

	Залымға ойран саламын.

	Алла нәсiп әйласа,

	Қызы мен тағын аламын.

	Тағдырым бiтсе егер де,

	Сол жерден келмей қаламын.

	Атама дұғай сәлем де,

	Сол үшiн туған баламын.

	Бiр барсын iздеп әскермен,

	Болады қандай заманым.

	Көңiлiме қайғы етемiн,

	Атамның жалғыз қалғанын.

	Осыны айтып Шерқуат,

	Үрiмге қарап жөнедi.

	Түйеменен жүргенге

	Отыз күндiк жол едi.

	Салт атты тынбай жүргенде,

	Жиырма күндiк жол едi.

	Ақкекiлге қамшы ұрады,

	Қолтығын созып кередi.

	Тұлпарға қамшы басады,

	Сүйегi тұлпар Ақкекiл

	Есiнеп аузын ашады.

	Тұяғына тас тисе,

	Артына оқтай атады.

	Екпiнiмен тұлпардың

	Ұша алмай құстар жатады.

	Қос танауы желбiреп,

	Аузынан көбiк шашады.

	Жақындап қалды Үрiмге,

	Ағарып таң да атады.

	Келе жатыр тұлпары

	Аяқтары тарсылдап,

	Тұяғынан шыққан от

	Шақпақ тастай жарқылдап.

	Ақкекiл тұлпар ойнақтап,

	Нақышты сулық сақылдап,

	Орнатқан гауһар құйысқан

	Сауырына сартылдап.

	Алмас қылыш жанында,

	Сауытқа соғып шақылдап.

	Бауда жүрген қырық қызға

	Шерқуат келдi жақындап.

	Қырық қыз көрiп байқамай,

	Нағып жүр дейдi жалпылдап.

	Толықсып бала бұралып,

	Қыздарға келдi жарқылдап.

	Қырық қыз сонда тамсанып,

	«Бала екен,—дейдi,—татымды-ақ».

	Құндызша айтты қырық қызға:

	—Шулама сiздер саңқылдап.

	Қасына таман барайық,

	Сәулетi бар бала екен,

	Аңғарып сөзiн қарайық.

	Тасаға атын байлаңдар,

	Көрмесiн ешбiр халайық.

	Жақтырсақ егер қырқымыз,

	Бiреумiз ер қып алайық.

	Кiм айтса егер басқаға,

	Желкесiн қиып алайық.

	Тiсiңнен сөз шығарма,

	Бiр ауыз ғана болайық.

	Сонда қырық қыз айтты:

	—Құндызша, бала емес бiзге лайық,

	Өзiңiз ер ғып ала бер,

	Сөзiңде айтқан тұрайық.

	Тiлләдан ою бастырған

	Шұға көрпе жабайық.

	Екi асылды бiр қосып,

	Тамашаңа қарайық.

	Осылай қырық қыз деп едi,

	Балаға Құндыз келедi,

	Келген соң былай деп едi:

	—Бекзадам, болсын жолыңыз,

	Ордаға кiрдiң сұрамай,

	Көрмелiк айып оны бiз.

	Сiз сықылды жұлдызға

	Жетер ме созсақ қолымыз.

	Сауыт-сайман жарағың,

	Қалайша келген порымыңыз.

	Сұраймыз, айып көрмеңiз,

	Қай шаһардан келдiңiз?

	Сүйегiң таза бала екен,

	Патшаға ұқсас белгiңiз.

	Келе жатып бет алып,

	Баудағы бiздi көрдiңiз.

	Аңсарың ауып көрген соң,

	Бiз жаққа тартты көңлiңiз.

	Ата-анаң кiм болар,

	Қалайша, қалқам, жөнiңiз?

	—Мысырдан шығып келемiн,

	Бiр жақсы қыз iзденiп.

	Күндiз-түнi ұйқы жоқ,

	Биабан дала түз көрiп.

	Тынбастан күн-түн жол жүрiп,

	Дәл түсте тұрмын кез келiп.

	Аттың басын бұрып ем,

	Баулардан сiздi мен көрiп.

	Жай-мәнiсiм осындай,

	Жүр едiм жұрттан қыз көрiп.

	Теңiмдi тауып берсеңiз,

	Ықтияр және сiзде ерiк.

	Теңiмiз егер болмаса,

	Әуре боп босқа жүрмелiк.

	Менi лайық көрмесең,

	Басқа елден тағы iзделiк.

	Осылай деп Шерқуат,

	Қылықсып назбен бұралды.

	«Шiркiн-ай» деп қыздардың

	Аузынан суы шұбады.

	Бiр мақсатты ойланып,

	Құндызша сөздi шығарды:

	—Қырық қыз отыр алдыңда,

	Жақтырмай тұрсыз бұларды.

	Бiреуiн де менсiнбей,

	Боп отыр көзiң мұнарлы.

	Жастық дәуiр аз-ақ күн,

	Ешкiм де тоқтап тұрмады.

	Тiлiмдi алсаң, бекзадам,

	Құмармын сiзбен тұрғалы.

	Ордада бүгiн бiр жатып,

	Тарқатсам деймiн құмарды.

	Ақкекiл атты көрсетпей,

	Сарайға таса қамады.

	Жем iлдi кiлем дорбамен,

	Жоңыршқа таза салады.

	Ертiп жүрдi ордаға

	Шерқуат сынды баланы.

	Бiр iлгерi, бiр кейiн

	Қылықсып басып қадамы.

	Күйеулерше сызылып,

	Толықсып кетiп барады.

	Бiреудi бiреу көрмейтiн,

	Боп едi құптан қараңы.

	Жiбек кiлем, атлас,

	Шәйi көрпелер салады.

	Аспазы ауқат дайындап,

	Алдына әкеп қояды.

	Әзiлдесiп дәм жесiп,

	Баланың мейiрi қанады.

	Сол уақта Шерқуат

	Құндызға назар салады.

	Сыпайы сөзбен әзiлдеп,

	Күлiмсiреп қарады.

	«Құндызша, берi келшi»,—деп,

	Қолынан тартып алады.

	«Не айтасыз, жаным»,—деп,

	Қасына Құндыз барады.

	Құндызша келдi қылықсып,

	Мойнына қолды салады.

	Буыны босап балбырап,

	Толықсып кетiп барады.

	Аймаласып, иiскесiп,

	Мейiрi таза қанады.

	Ұйқының қамын iстеуге

	Жайына қырық қыз тарады.

	Қымбатты асыл шәйiден,

	Шұға көрпе жабады.

	Мәпия деген сақау қыз

	Көрiнбей бұғып қалады.

	Қырық қыздардың iшiнде

	Ұрысқақ осы жаманы.

	Қутыңдаған қу тiлдi,

	Күлдiргi едi шамалы.

	Орнынан тұрды жұлқынып,

	Тас-талқан болып қалады.

	«Патшаға барып айтайын»,

	– Деп айқайды салады.

	Ашуланып, бұрқылдап,

	Патшаға жетiп барады.

	Алдына келiп патшаға,

	Былай деп айтқан хабары.

	Оқиғасын қызының

	Алдына келiп салады.

	—Әдейi келдiм, тақсыр-ау,

	Алдыңызда болғалы.

	Бiр жiгiт келдi Мысырдан,

	Шырайлы екен ажары.

	Бiр күннен асты, ей, шаһым,

	Қызыңмен бiрге болғалы.

	Жүгiрiп келдiм ашумен,

	Қызыңа тидi залалы.

	Қырық қыз да құрметтеп,

	Қызыңа қосты баланы.

	Ұйықтамай аңдып жатып ем,

	Қызыңыз жылап қалғаны.

	Үлкен емес, кiшi емес,

	Орта ғана бойлы екен.

	Жылатып қойды қызыңды,

	Адыраңдаған сорлы екен.

	Нәзiк белдi қызыңның

	Қандай ғып жанын қойды екен.

	Әлпештеп баққан қыз едi,

	Қай жерiн, тақсыр, ойды екен?

	Мұны есiтiп падиша,

	Көңiлi қапа болады,

	Қайғыға iшi толады.

	«Балаға қосып құртайын,

	Жоқ,—дейдi,—қыздың обалы».

	Екi зәңгi босатты,

	—Бала мен қызды жегiн,—деп.

	Денесiн жеп той,—дедi,

	Кәлласын алып келгiн,—деп.

	Далаға басын тастама,

	Қолыма ап кеп бергiн,—деп.

	Өлтiрген белгiң сол болсын,

	Көз көрiп көңiлiм сенсiн,—деп.

	Бағып жатқан патшаның

	Зәңгiлерi көп едi.

	Әсiресе, iшiнде

	Алтауы оның зор едi.

	Қарқабаттың зайыбын

	Өлтiрген алтау сол едi.

	Босатты патша екеуiн,

	Шерқуат, қызға жөнелдi.

	Ордасына Құндыздың

	Зәңгiлер жетiп келедi.

	Келе жатыр ақырып,

	—Қайдасың, бала, өлдiң,—деп.

	Ажал айдап, жүгермек,

	Бұл жерге нағып келдiң,—деп.

	Қарсы жүрдi Шерқуат,

	—Келсең кел, мен де ермiн,—деп.

	Ақырғанмен айбат қып,

	Жүрегiм үрiкпес менiң,—деп.

	Қорқатұғын адамың

	Мен емес, зәңгi, сенiң,—деп,

	«Сөйлеме» деп балаға,

	Зәңгiлер жетiп барады.

	Албастыдай екi дәу

	Ортаға алды баланы.

	Жас баланың басына

	Зәңгiлер гүрзi салады.

	Гүрзiсiн қағып жiбердi,

	Шерқуат ердiң амалы.

	Жiбердi атып садақты,

	Семсерiн тартып қалады.

	Қылышпен шауып жiбердi,

	Зәңгiлер тапты қазаны.

	Менменсiп келген екi дәу

	Сол жерде опат табады.

	Екi дәудi жайратып,

	Шерқуат құрсан болады.

	Екеуi өлдi алтаудың,

	Төрт дәуден хабар алалы.

	Мәпия сақау жүгiрiп,

	Патшаға жетiп барады.

	Осы бойы Мәпия

	Патшаға келдi жүгiрiп.

	Апырақтап асығып,

	Тоқтамады кiдiрiп.

	—Қу баланың күшiне,

	Жанымнан кеттiм түңiлiп.

	Жiберген екi дәуiңнiң

	Ап қойды мойнын суырып.

	Сөйлерге әлi келген жоқ,

	Апшысын қойды қуырып.

	Кеудемде жаным қалмады,

	Қарады маған бұрылып.

	Қу баладан шошындым,

	Жолбарыс шерi порымды.

	Бүйте берсе бұл бала,

	Бөгейдi сiздiң жолыңды.

	Қызыңызды қылжитып,

	Қайнатып қойды сорыңды.

	Әлпештеп баққан қызыңа

	Ойласпай iстед тойыңды.

	Несiне тақта отырсың,

	Аяулы жерiң ойылды.

	Мәпия осылай дегенде,

	Патша қапа болады.

	Сақаудың сөзiн есiтiп,

	Есiнен патша танады.

	Сасқалақтап Зұлмат,

	Болмады сабыр-қарары.

	Екi дәу нашар едi деп,

	Төрт дәудi таңдап салады.

	Үлкендiгi төрт дәудiң

	Төбеден үлкен қарамы.

	Пiл сияқты терiсi,

	Үңгiрге ұқсас қабағы.

	Қомды түйе сыйғандай

	Кеңдiгiнiң тамағы.

	Жарлық етiп Зұлмат,

	Төрт дәуге барғын деп едi.

	Мұны есiтiп зәңгiлер,

	Шерқуатты iздеп жөнедi.

	Жер-жаһанды жаңғыртып,

	Бала мен қызға келедi.

	Сұсы жаман айбатты

	Төрт дәудi бала көредi.

	Көмегi жоқ баланың,

	Жалғыз-ақ қуат өзi едi.

	Он үш жасар бала ем деп,

	Көңiлiне қайғы енедi.

	Есiне түсiп жалғыздық,

	Көзiнiң жасын төгедi.

	Бармағын тiстеп қайғырып,

	Ертпедiм жолдас деп едi.

	Айыбы бала жастығы,

	Күшiне бiрақ сенедi.

	Құндызша қыз зарланып

	«Сақтай көр, Алла»,—дер едi.

	—Баланы, Егем, сақтай көр,

	Толмаған жасы кем едi.

	Кесiрiм менiң тиер ме,

	Бiреудiң жалғыз көдегi.

	Естушi ем Мүшкүл де

	Перзентке зарлы неме едi.

	Қайырлы жетiм-мiскiнге,

	Қайыры тиген ер едi.

	Жолбарыстан айырып,

	Асырап алды деп едi.

	Мысырдан шығып бiр өзi,

	Үрiмге жалғыз кеп едi.

	Өтiрiк пе, рас па?

	Менiмен жұпты боп едi.

	Мұхаммед, жәрдем етпесең,

	Бейшара жетiм өледi.

	Батырлардың пiрi едi,

	Әлидiң тигей көмегi.

	Егер жәрдем етпесең,

	Құндыздан өлу себебi.

	Осылай деп зарланып,

	Айтты жылап наланы.

	Зәңгiлер сонда ақырып,

	Қақпаға жетiп барады.

	«Дарбазаны ашқын»,—деп,

	Айқай-сүрең салады.

	Ашпады Құндыз есiктi,

	Талқандап кiрдi қақпаны.

	«Жүгермек, нағып жүрсiң?»—деп,

	Ортаға алды баланы.

	Төрт жақтан тиiп зәңгiлер,

	Шерқуат ердi қамады.

	Алмас қылыш, семсердi

	Шерқуат қолға алады.

	Толмаған жасқа Қуатты

	Жабылып төрт ит талады.

	Найзамен түйреп Шерқуат,

	Қылышпен сермеп шабады.

	Ыңғайына кеп қалса,

	Семсердi тартып қалады.

	Жас балаға төрт төбет

	Бой беретiн болмады.

	Әлсiредi Шерқуат,

	Титықтап шаршап шамалы.

	Жас бала ендi шаршады,

	Бойында қуат қалмады.

	Тұла бойы дiрiлдеп,

	Буындары талады.

	Сыр бермей жүр сонда да,

	Зәңгiлермен алысып.

	Шошқаға тиген бүркiттей,

	Зәңгiлерге жабысып.

	Ар-намысты ойланып,

	Денесiн ұстап қарысып.

	Омыртқа талды ойысып,

	Қабыртқасы қайысып.

	Тiзеге тiзе соғысты,

	Бақайшағы майысып.

	Құлауға бала айланды,

	Екi аяғы шалысып.

	Әлқисса, Құндызша баланың жығылатынын байқап, палуандарды ақымақ қылып мақтап тұрған жерi едi. Бұл төрт балуандардың аты: Қопал, Қопалмен бiр туған екiншiсi—Сапал едi, үшiншiсi—Айпар, төртiншiсi—Айпармен бiр туған Жайпар едi.

	Құндызша сұлу сол уақта

	Бiр ақыл тапты ойланып.

	 «Құртайын,—дедi,—төртеуiн,

	Есебiн тауып айла қып».

	Киiндi асыл киiмiн,

	Үр қызындай сайланып.

	Бетiне тұтып пердесiн,

	Бұрала басып толғанып.

	Зәңгiлерге айтты Құндызша:

	—Күшiңе тұрмын таңғалып.

	Үрiстем, Дастан, Әлi де

	Пар келмес, аға, сiзге анық.

	Олар да шыдап тұра алмас,

	Болса да Салсал, ер Мәлiк.

	Жамандай бердi баланы,

	Өтiрiк жылап зарланып.

	Үш күн болды келгелi,

	Кет десем кетпей сандалып.

	Етер деп залал қорқамын,

	Ашуы келсе шамданып.

	Аштан өлсiн қорлықпен,

	Зынданға таста апарып.

	Пердесiн алып Құндызша,

	Көрсеттi жүзiн сонда анық.

	Ақылын алдап алмаққа,

	Құндызша бетiн ашады.

	Iреңiн көрiп зәңгiлер,

	Есi кетiп сасады.

	Ақылдан мүлде адасып,

	Бұлардан дегбiр қашады.

	Гауһардай көзi жарқырап,

	Құндызша нұрын шашады.

	Қиғаш қасы сызылып,

	Тартқандай сымға жасады.

	Қара көз, кiрпiк сүрмедей,

	Нұрына нұрын қосады.

	Адамзаттан бөлекше,

	Үрi мен перi болмаса.

	Ақылдан адам адасар,

	Бетiне күлiп қараса.

	Үлбiреген тамағы,

	Бұғағы аппақ тамаша.

	Екi иығы тақтайдай,

	Қып-қызыл бетi алмаша.

	Салалы мойны жұп-жұмыр,

	Тұлғасы бiткен жараса.

	Меруерттей тiстерi,

	Пiшiмi келген рас, ә!

	Оймақ ауыз, күлiм көз,

	Нәзiк белдi, шырын сөз,

	Бәрi де ғашық ұнаса.

	Ойласады зәңгiлер:

	—Алайық,—дедi,—қаласа.

	Құндызша, болсын айтқаның,

	Десең де бiзге араша.

	Зынданға өзiң тастай ғой,

	Қолыңа бердiк болмаса.

	Өлтiрдi деп өзiң айт,

	Әгарда атаң сұраса.

	Бiреумiздi таңдап ал

	Күйеу деп, атаңа ұнаса.

	Құндызша тапты ақылмен

	Зәңгiлердiң айласын.

	—Палуан, сiздер көрiңдер,

	Мазақтап қырық қыз байласын.

	Текешiктi бақыртып,

	Құйқасын қырық қыз шайнасын.

	Аямас қыздар өшiккен,

	Шықпайтын етiп жайласын.

	Бақылдаған текешiк,

	Есiне түсiп ойласын.

	Арт жағына тепкiлеп,

	Өздерi қыздар айдасын.

	Төрт батырдың күштерiн

	Құтырған жетiм байқасын.

	Құндызшаның сөзiне

	Мақтанып дәулер күледi.

	Құндызшаның әдiсiн

	Теп-тегiс қыздар бiледi.

	Ортаға алып ұрғансып,

	Зынданға қарай жөнедi.

	Теп-тегiс халық ұйқыда,

	Ортасы түннiң кезi едi.

	Ишаратпен Құндызша

	Былайша бұйрық бередi:

	—Зынданға барған жерiнде

	Бекiтiп байла,—деп едi.

	«Байлағын» деген бұл сөзi

	– «Бос қойғын оны» дегенi.

	Зеберлес деген бiр қызға,

	Құндызша соған сенедi.

	Бекiтiп байла дегенiн

	Зеберлес қыз да сезедi.

	Сол қырық қыздың iшiнде

	Зеберлес едi зерегi.

	Құндызша мен екеуi

	Достасып тату боп едi.

	Шерқуатты босатып,

	Жайына қырық қыз жөнедi.

	Бекiтiп байлап салдық деп,

	Дәулерге хабар бередi.

	—Құрсаулап темiр шегемен,

	Қалады-ау өлiп,—деп едi.

	Құндызшаға ыржақтап,

	Басылмай дәулер елеңi.

	Көзiн қысты Зеберлес,

	Құндызша мұны бiледi.

	Шерқуат қайтып бiлдiрмей

	Сарайға келiп кiредi.

	Тесiктен қарап паналап,

	Дәулердi көрiп тұр едi.

	Құндызша сөзге сап отыр,

	Түсiнiп бала бiледi.

	Зәңгiлер айтты сұлуға:

	—Бiлiңiз бiздер кiм,—дейдi.

	Төртеумiз де палуан,

	Жөнiмiздi бiл,—дейдi.

	Айбаттанып ақырсақ,

	Қыламыз талқан-күл,—дейдi.

	Құндызша, бiр сөз айтамыз,

	Жалған емес шын,—дейдi.

	Төртеумiздi ұнатсаң,

	Бiреумiзге таңдап ти,—дейдi.

	Құндызша айтты:—Мақұл-ақ,

	Шартыма айтқан тұр,—дейдi.

	Ортадан әйел етуiң,

	Батырлар, ұят бұл,—дейдi.

	Сыпайылап сөз айтсаң,

	Ақымақ, надан бiлмейдi.

	Мұныңды атам естiсе,

	Сiздердi жақсы көрмейдi.

	Бәрiң де асқан шерiсiң,

	Қандай қыз, сiрә, тимейдi.

	Бiреуiң арнап алыңдар,

	Таласқаның сын,—дейдi.

	Күресiп жығып алыңдар,

	Тиейiн соған мен,—дейдi.

	Жыққаның байла бекiтiп,

	Сендерге шартым сол,—дейдi.

	Жығылған жатсын байланып,

	Бұзбаған шартты ер,—дейдi.

	Осындай шарт iстесу,

	Бұрыннан қалған жол,—дейдi.

	Ұнатты сонда зәңгiлер:

	—Осы айтқан сөзiң жөн,—дейдi.

	Кiм жығар екен байқап тұр,

	Көзiңмен, айым, көр,—дейдi.

	Әлқисса, Қопал мен Сапал бiр туған, Айпар мен Жайпар бiр туған едi. Қопал мен Айпар, Сапал мен Жайпар күресiп тұрған жерi едi.

	Құндызша сұлу бұларға,

	Қалыс боп сынап тұрады.

	Сол мезгiлде шамасы

	Жарым түн ауған уағы.

	Екi жұптан сайланып,

	Күреске дәулер шығады.

	Айпарды Қопал көтерiп,

	Астына басып ұрады.

	Сапалды Жайпар серейтiп,

	Шоқпардай атып жығады.

	Бiреуiнiң ағасы, бiреуiнiң iнiсi,

	Екеуi намыс қылады.

	Шарт бойынша бекiтiп,

	Аяқ пен қолын буады.

	Байланған көрiп Айпарды,

	Намыс қып Жайпар қызарды.

	Сапалды көрiп Қопал да

	Реңi қашып қуарды.

	Егеске түстi палуандар,

	Сабыры шыдап тұрмады.

	Ыза кернеп денесiн,

	Iштерiн ашу тырнады.

	«Дәу арсалаң» деген сол,

	Арт жағын пайым қылмады.

	Ұстаса түстi белдесiп,

	Қопалды Жайпар сығады.

	Жайпар мiндi үстiне,

	Зорсынған Қопал құлады.

	Қол-аяғын тас байлап,

	Аузына сабан тығады.

	Үшеуi тас боп байланды,

	Жалғыз-ақ Жайпар қалады.

	Өздi-өзiн ептеп құрттым деп,

	Құндызша iштен қуанды.

	Кiргiзiп iшке Жайпарды,

	Сұлу қыз маймыл қылады.

	Әлқисса, Жайпарды iшке кiргiзiп Құндызшаның Жайпарды мақтағаны:

	Құндызша айтты Жайпарға:

	—Табылды сiздей қатарым,

	Жер жүзiне жайылды

	Балуан Жайпар атағың.

	Бұлар да сiзден жығылды,

	Зорсынған Қопал, Сапалың.

	Астыңа басып екеуiн,

	Бiр өзiң байлап-матадың.

	Сiз сықылды ер тұрғанда,

	Басқамен қайтып жатамын.

	Текешiк өңкей балаға

	Басымды қалай шатамын.

	Төсенсем төсек болады,

	Жүнделек қалың сақалың.

	Аузыңа сүйсең сиямын,

	Даласындай апанның.

	Езу қалай келiскен,

	Жағасындай шапанның.

	Мұрныңа сондай құмармын,

	Қырындай сүңгi жотаның.

	Сақал-мұртың келiскен,

	Қамысындай ну қопаның.

	Танауың жақсы таңқиған,

	Айналайын ботамның.

	Аспаз да мұндай соқпайды

	Асатын қазан-ошағын.

	Тiсiң де iрi айқасқан,

	Пар келмес тiсi шошқаның.

	Ернiң де үлкен көрнектi,

	Қақпағындай тоспаның.

	Сiздiң белiң жiңiшке,

	Қопал, Сапал боқ қарын.

	Үш күнде неке қиялық,

	Рұқсатын алып атамның.

	Атадан рұқсат болмаса,

	Таяғы тиер батаның.

	Үш күнге шыда, батырым,

	Некелеп сiзбен жатамын.

	Қылықсып назбен бұралып,

	Осылай Құндыз деп едi.

	Арсалақтап Жайпар ер

	Қасына қыздың келедi.

	—Құндызша, сенiң жолыңа,

	Бiр жаным құрбан,—дер едi.

	Сен сүйсең, мен де сүйемiн,

	– Деп үстiне төнедi.

	Шақ келмес маған еш бәнде,

	Қарсылық қылса өледi.

	Осы да маған жетер деп,

	Шашының ұшын өбедi.

	Жақындатпай айламен,

	Құндыздың айтқан өлеңi:

	—Тұлғасы келiспес ер бола ма,

	Ерлердi түсiнбейтiн дер бола ма?

	Езбелер ердiң iсiн iстей алмас,

	Төбешiк асқар таумен тең болар ма?

	Iшiне жайын балық жүзе алмаса,

	Тоқтау су шұқырдағы көл болар ма?

	Деушi едi батыр адам ел қорғаны,

	Батырсыз еш уақта ел болар ма?

	Ар да бар, батырларда ұят та бар,

	Ойлаудан ондай кiсi кем болар ма?

	Қосылсақ асығыспен некеленбей,

	Есiткен елге, батыр, жөн болар ма?

	«Асыққан—шайтан iсi» деген сөз бар,

	Ешқандай шайтан жүрмес жер болар ма?

	Үш күнге, сүйген жарым, шыдай тұрғын,

	Есiтсе басқаларға сөз болар ма?

	Осылай Құндыз дегенде,

	Мәпия жетiп келедi.

	Мәпия сақау Жайпар мен

	Құндызшаны көредi.

	—Сорлы Жайпар, ыржақтап,

	Отырсың несiн,—дер едi.

	Бұл сияқты арсалаң

	Алдауға тез-ақ көнедi.

	Бiлiп қой, ақымақ,

	Тұзаққа түсiп өледi.

	Осыны айтып сақау қыз,

	Тыраңдап қаша жөнедi.

	Құндызша қыз: «Сақауды

	Ұстаңдар, қырық қыз»,—деп едi.

	Осылайша дегенде,

	Қырық қыз жапты қақпаны.

	Қырқы да тегiс жүгiрiп,

	Қашатын жолын ап қалды.

	Жайпар да жеттi ұмтылып,

	Сақауды бүрiп бас салды.

	Құйрығына шапақтап,

	Сау жерiн қоймай дақ салды.

	Құндызшаның алдына

	Сақауды сүйреп апарды.

	Патшаға айтып қояр деп,

	Оны да байлап тастады.

	Әлқисса, Құндызша Жайпар дәуге: «Сiздiң күшiңiзге ырза болдым, мына дәулердi қалай байладыңыз, менiң де аяққолымды байлаңызшы, көрейiн. Осы уаққа дейiн бiреудiң аяққолын байлап көрмедiм, болмаса қол-аяғымды байлатып та көрмеппiн»,—деп Құндызша Жайпарға қарап күлiмдеп, бiр өлең айтып тұрған кезi едi:

	Ашығын ашық жары сағынады,

	Сiздей жар қайдан маған табылады.

	Әйелден алтын басты еркек артық,

	Ерiне әйел кiсi бағынады.

	Бет келсе қатын адам ер пiрiне,

	Тозаққа ақыретте салынады.

	Тамаша оңашада етейiк деп,

	Күлiмдеп палуанға жалынады.

	Көрмеушi ем қол-аяғы байланғанды,

	Қалайша байланғандар таңылады.

	Байлаңыз, менiң қол мен аяғымды,

	Дақ түсер азар болса не қылады.

	Әлқисса, Жайпардың есi кетiп есiнеп: «Е, сәулем, аяққолыңа дақ түссе және үш күнге жiберiп сiлемдi қатырарсың. Сенiң қол-аяғыңа дақ түскенше, менiң бетiме дақ түссiн»,—деп қалбырақтап арсалақтап тұрады.

	Құндызша айтты:—Ерiмсiз,

	Асқар тау биiк белiмсiз.

	Шын жүрегiм сүйетiн,

	Арыстан туған шерiмсiз.

	Байламаймын қолыңды,

	Болады күнә, пiрiмсiз.

	Басқа қыз келiп байласа,

	Көредi қандай көңлiңiз.

	Балдыздарың байласын,

	Қызығын ойнап көрiңiз.

	Көтерiлiп қалмай ма,

	Қыздармен ойнап белiңiз.

	Қайбiрiн ойнап сүйсең де,

	Бiлерсiз, ерiм, өзiңiз.

	Әлқисса, Жайпар зәңгi арсалақтап Құндызшаға қарап: «Ақыл-iзетiңе әзiр өлсем де ырзамын, қыздардың бәрi де келсiн, жездесiн көрсiн»,—деп қолын созып, аяғын бүгiп, «байлай берiңдер» деп, байлатуға ықтиярын берiп жата бердi. Құндызша қырық қызға: «Жездеңнiң қасына келiп, қол байласу ойнап құмарларыңды тарқат»,—деп, қырық қызды жездесiне жапты. Сонда Зеберлес қыз Шерқуатқа қыздың киiмiн кигiзiп қырық қыздың iшiне қосып қойған едi. Отыз тоғыз қызды қасына қосып, Шерқуатпен қырық қыз етiп, палуанның қол-аяғын байлатуға жiберiп тұрған кезi едi.

	Зеберлес қыздың амалы,

	Өнерi асқан көп едi.

	Ақылы артық қырық қыздан,

	Бiлiмдi және зерегi.

	Қырық қызды бастап Зеберлес,

	Жездеге қарай жөнедi.

	Киiмiн киiп қыздардың,

	Шерқуат бiрге келедi.

	Сақал-мұрттан белгi жоқ,

	Бойжеткен қыздай реңi.

	Араласып қыздармен,

	Iшкерi бала кiредi.

	Қып-қызыл бетi алмадай,

	Қыздан да артық көрнегi.

	Қыздарға қарап ыржақтап,

	Жездесi Жайпар күледi.

	Сөзi қопал, сиқы жоқ,

	Ақылсыз, есi кем едi.

	Қыз түгiл, қатын көрмеген,

	Жабайы өскен неме едi.

	Кiсiлiк иiсiн сезбейдi,

	Қырық қыз байқап бiледi.

	Әзiлдестi Жайпармен,

	Қызық сөз айтып не түрлi.

	—Сөйлемей неғып отырсың,

	Шығарғын, жезде, дертiңдi.

	Дәулердi байлап тастапсыз,

	Орындап, жезде, сертiңдi.

	Құмарланып кеп тұрмыз,

	Көрмекшi болып көркiңдi.

	Әзiлдесiп Жайпармен,

	Ортаға алған секiлдi.

	Жездемiз, сiзбен ойнаймыз,

	Тыңдамаймыз кепiңдi.

	Жабылды қырық қыз жұлмалап,

	Жездеге салды топырды.

	Құлағын дәудiң созғылап,

	Мойнына шығып секiрдi.

	Құндызша айтты Жайпарға:

	—Тұлғаңыз шерi порымды,

	Бiрдей қып Алла жаратқан

	Алды-артың, оң мен солыңды.

	Айтайын бiр сөз сiзге, ерiм,

	Көрмеңiз айып онымды.

	Уәде сiзбен етiп ек,

	Десеңiз егер орынды.

	Мен де қызық көрейiн,

	Қыздырды қыздар көзiмдi.

	Болмаса айып сiзге, ерiм,

	Байласын аяқ-қолыңды.

	Жайпар айтты:—Айымжан,

	Қылмаймын екi сөзiңдi.

	Әсiресе, қырық қыздың

	Бiреуi жаман көрiндi.

	Белiмдi ойнап қысқанда,

	Көрсеттi жанға көзiмдi.

	Ойнауынан шошыдым,

	Жiберме, қалқам, соныңды.

	Сынды ма, қайдам, жаны жоқ,

	Ойнады қысып қолымды.

	Егер оған байлатсаң,

	Тыңдамас бары-жоғыңды.

	Сiзден менi айырып,

	Қайнатар, жарым, сорымды.

	Әлқисса, Құндызша Шерқуатқа қарап: «Әй, қыз, сен тәртiпсiз екенсiң, бұзық ойнағанша, қызық ойна, жездеңнiң есiнен шықпайтын етiп ойна, бүлдiрiп ойнағанша, жездеңдi шек-сiлесiн қатырып, күлдiрiп ойна. Ендi осы ойын ақырғы ойын, бұратала мен қуанатындай тындырып ойна»,—дедi. Бала түсiнiп: «Мақұл, жездеме көрмеген қызықты көрсетiп ойнаймын»,—деп күлдi. Құндызша да түсiнiп бiлдi.

	Осылай деп сол уақта,

	Орнына қырық қыз тұрады.

	Опыр-топыр жездемен

	Тамашаны iстеп құрады.

	Әсiресе, бiр балдыз

	Жезденiң жанын шығарды.

	—Қандай қыз күшi мол,—дейдi,

	Менен де бұл қыз зор,—дейдi,

	Қыздардан Жайпар сұрады.

	Күштi балдыз жездесiн

	Көтерiп жерге ұрады.

	—Ойының жаман екен,—деп,

	Тоңқая жезде құлады.

	Қырық қыздар қалды жайына,

	Жалғыз-ақ балдыз жығады.

	 «Жездежан, жайың қалай?»—деп,

	Қол-аяғын буады.

	«Әзiлдеймiн, жезде,—деп,

	Құмартып қапсың сен де»,—деп,

	Сiлкiлеп мұртын бұрады.

	«Жас жiгiт болғын, жезде»,—деп,

	Сақалын түтiп жұлады.

	—Балдыздың ойыны құрысын,

	Құндызша, кел,—деп жылады.

	Мұндай балдыз құрысын,

	Қыздардың iсiн қылмады.

	Қой десем де қоймайды,

	Керең бе, қайдам, құлағы.

	Қыз да болса күштi екен,

	Жолбарыстай сияғы.

	Алалым, өзiң келмесең,

	Мынау қыз жазым қылады.

	Таңға таяу боп едi,

	Сабах садық уағы.

	«Әзiлiм ғой, жезде»,—деп,

	Өкпесiн қысып сығады.

	Ойнаймыз деп «түйебас»,

	Үстiне қыздар шығады.

	Қол-аяғы байлаулы,

	Көтеру қайда бұларды.

	Опырылып омыртқа,

	Қабыртқа қирап сынады.

	Ойынның арты шын болып,

	Жайпар дәу көзiн жұмады.

	Балдыздардың ойнынан

	«Жездесi» өлiп тынады.

	Тастады қырық қыз шұқырға,

	Үш дәуден баян қылалы.

	Қопал, Сапал байлаулы,

	Айпар да жатыр қысылып.

	«Қызбенен Жайпар кеттi»,—деп,

	Қапа жеп, қайғы шегiп.

	Бiр жарым күн байланып,

	Бәрi де кеткен iсiнiп.

	Қырық қыз келдi топырлап,

	Бiлмекке көрiп жүгiрiп.

	Бiр-бiр қылыш қолында,

	Келдi қыздар жұтынып.

	Өлтiрмекке үш дәудi

	Сайланып келген күтiнiп.

	Шерқуат бала iшiнде,

	Әскерше басып құтырып.

	Шерқуат еркек порымда,

	Зәресiн қойды ұшырып.

	—Өлтiрме, жанды қалдыр,—деп,

	Бас изей бердi өтiнiп.

	Сiзге, ерiм, бiздi айдаған

	Зұлмат патша тықсырып.

	Бармаймыз десек қоймады,

	Айдаһардай ысқырып.

	Құндызға Жайпар айланып,

	Қарамай кеттi пысқырып.

	Шынжырмен байлап тастады,

	Үзе алмай қойдық ышқынып.

	Құндызшаға таластық,

	Тер қысып бiздi ұшынып.

	Құндызша бiзге шарт қойды,

	«Жыққаның ал,—деп,—iс қылып».

	Несiне айта беремiз,

	Өзiң де тұрсың түсiнiп.

	Өлгенше сiзге бiз серiк,

	Жалындық қолды қусырып.

	Егер бiзге нанбасаң,

	Зынданға қойғын түсiрiп.

	Жанымыз қалса болады,

	Өлгеннен жақсы тiршiлiк.

	Мейiрi түстi баланың,

	Еткен соң жылап мұңшылық.

	«Байланған дәудi өлтiрсем,

	Болмайды,—дедi,—кiсiлiк».

	Дәулердi бала босатты,

	Уайым қылмай тiксiнiп.

	—Өздерiң бiлгiн, дәулерiм,

	Дұшпандық етсең күш кiрiп.

	Осыны айтып тұрғанда,

	Таң атып қалды күн шығып.

	Әлқисса, зәңгiлер сонда Шерқуатқа шын көңiлмен ырза болып: «Патшаны көрмеймiз, айтқанына көнбеймiз, сенiмен бiрге патшаға қарсы соғысқа шығамыз»,—деп, Шерқуаттың қасында жата бередi. Таудағы ата-анасы—екi жолбарыс баладан ажырап, қапаланып қайғы жеп, жылауда болады. Сол баланы iздеп тауып алалық деп, екеуi Үрiмге қарай бет қойып кетiп бара жатқан жерi едi:

	Ата-анасы—екi шер

	Баланы ойлап еңiредi.

	Ойланса iшi өртенiп,

	Көзiнiң жасын төгедi.

	Жинады күшiн жолбарыс,

	Арыстан, қабылан, шер едi.

	Ауыздары он қарыс,

	Қайтпайтын жаудан ер едi.

	Ата шерi жол бастап,

	Үрiмге тартып жөнедi.

	Жер-жаһанды жаңғыртып,

	Үрiмдi басып кiредi.

	Келедi екi жолбарыс,

	Көзiнiң жасын төгедi.

	Оқтын-оқтын өкiрiп,

	«Перзентiм қайда?» дер едi.

	Сүтiн емген Шерқуат

	Түсiнiп сөзiн бiледi.

	Сүт емiзген анасын,

	Атасын бала көредi.

	Тағаты тоқтап тұра алмай,

	Сабыры бала шыдамай,

	Шерқуат жетiп келедi.

	Құрметтеп ата-ананы,

	Қол қусырып иiлiп,

	Шерқуат жетiп барады.

	Ата-анасы—шерiлер

	Көзiн ашып қарады.

	Ақырып келiп арсаңдап,

	Аймалай бердi баланы.

	Жарыла жаздап жүрегi,

	Қуанды өте шамалы.

	Мекiренiп ыңырсып,

	Үстiне түсiп барады.

	Бетiне басын сүйкелеп,

	Қалмады сабыр-қарары.

	Адасқан қой мен қозыдай

	Жамырасып қалады.

	Жолбарыс жатсын табысып,

	Мүшкүлден хабар қылалы.

	Әлқисса, Мүшкүлат Мырзалық деген бiр жiгiттi жүз жiгiтке бастық етiп, мың түйенi Мысырдан Үрiмге шығарып, Шерқуаттың хабарын сұрастыра кел деп жұмсаған едi. Жолбарыстармен Шерқуат табысып жатқан кезде, Мырзалық керуенiмен қасынан өтiп бара жатқанын Шерқуат көрiп қалып, «тоқта» деп шақырып тұрған жерi едi:

	Қасынан өтiп барады

	Сол уақта Мырзалық.

	Жүгiне кiлем жаптырған,

	Асыл мал таза ыңыранып.

	Артқаны—алтын, гауһар тас,

	Нарлары аруан қызбалық.

	Шерқуат сонда шақырды:

	—Тоқтағын, мырза, сұралық.

	Ол жiгiт айтты Қуатқа:

	—Қайттым,—деп,—алтын, зер алып.

	Көрген заман алғашта-ақ

	Шерқуат қалған бұл танып.

	Жолдас болған бұрынғы

	Қырық жiгiттiң бiрi екен,

	Құшақтай алды бұл барып.

	Мырзалық айтты:—Шерқуат,

	Атаңнан баян қылалық.

	Үрiмге балам кеттi,—деп,

	Зар еңiреп атаң жыланып.

	Iздеймiн деп баламды,

	Жинады әскер қамданып.

	Есепсiз әскер патшадан,

	Даяр боп қалған қолға алып.

	Кеп қалған шығар жақындап,

	Қап едi шықпақ боп жиналып.

	Осыны айтып болғанша,

	Кеп қалды Мүшкүл сонда анық.

	Екi жүз мың әскермен

	Аспанға шаңы шұбалып.

	Баланы қорғап шерiлер,

	Айлана қоршап ыңыранып.

	Аузын ашып есiнеп,

	Көрсетiп күшiн қырланып.

	Қапал, Сапал, Айпар да

	Демалып қалды тыңланып.

	Патшаменен ұрыспаққа,

	Қапал мен Сапал сұрланып.

	Жайпардан Айпар айрылып,

	Бұ да ашулы жынданып.

	Әлқисса, Мүшкүлат пен Шерқуаттың табысып жылап жатқаны едi:

	Шерқуат жетiп барады,

	—Атажан, көзiң ашқын,—деп.

	Iздеген балаң мен,—дедi,

	Күдер үзiп қапсың,—деп.

	Құшақтай алды Мүшкүлат,

	—Адасқан қозым таптым,—деп.

	Жылап жатыр шағынып,

	Ойламай менi жаттың,—деп.

	Қартайғанда атаңды

	Бiр қызға бола саттың,—деп.

	Айтатұғын сақтаған,

	Iшiмде арман-дертiм көп.

	Ойыңа тiптi алмадың,

	Қайғыда қалды қартым деп.

	Ата-анаң болса меңдеген,

	Не болар екен артым деп?

	Жастығыңды ойға алмай,

	Iстеймiн батыр салтын,—деп.

	Келмедi ме ойыңа,

	Сарсаң боп қалар халқым деп.

	Бара жатқан керуеннен

	Есiттiң қыздың дерегiн.

	Ашықтықтың дертiнен,

	Сол қызды iздеп жөнелдiң.

	Жалғыз, он үш жаста ем деп,

	Уайым-қайғы жемедiң.

	Жасың жетсе ер жетiп,

	Мұнша уайым жер ме едiм.

	«Жүргенде де» дейтұғын

	Перзентi көп шал мен бе едiм.

	Бiр баланың дертiнен,

	Қайғысы асқан шерлi едiм.

	Жаным қайтiп шыдасын,

	Ағайыны сайлы сен бе едiң.

	Өзiңмен туған бала жоқ,

	Соны ойлап шаршап меңдедiм.

	Бетiңнен сүйiп алайын,

	Мауқымды басып қанайын.

	Қасыма жақын кел,—дедi,

	Болмады сабыр-шыдамым.

	Бетiңдi, қалқам, бер,—дейдi,

	Атасы ашты қойынын.

	Еркелеп келiп Шерқуат,

	Құшақтап алды мойынын.

	Сағынып көрген құшақтап,

	Аймалап жатыр ай-күнiн.

	Үйiрiнен адасқан

	Табысқандай тай-құлын.

	Мүшкүлат жатсын табысып,

	Данадан хабар берелi.

	Сағынып жүрген ер Дана,

	Iшiнен қайғы жер едi.

	Баланың қайда кеткенiн,

	Бiле алмай еңiреп жүредi.

	Жас иiстi көре алмай,

	Зарыққан ердiң бiрi едi.

	Әлқисса, Дана уәзiр баланы қойған жерден жоғалтып, таба алмай зарлап жүр едi. Қайда кеткенiн бiлмей, зарлап таба алмай жүргенде, «қалаға бiр жас палуан бала келiптi» деген хабар естидi. «Сол менiң адасып қалған көрдегi Қарқабаттың баласы шығар» деп, Зұлматқа көрiнбей балаға келiп, Қарқабатқа ұқсатып, ақиқат баланы танып, сонда Дана[ның] баладан атыжөнiн, «кiмнiң баласысың?» деп сұрап тұрған жерi едi:

	—Адасып қайдан жүрсiң, жаным балам,

	Ынтызар болып келдiм мен де саған.

	Жүзiме жылы жүздi көрiнесiң,

	Кiм болар сенi өсiрген ата-анаң.

	—Кiсiнiң сiз сияқты баласымын,

	Көзiнiң ағы менен қарасымын.

	Бiлмеймiн ата-анамның кiм екенiн,

	Жетiм қап жас кезiмде адасыппын.

	Үлкейдiм жолбарыстың сүтiн емiп,

	Ер жетiп дұшпандармен таласыппын.

	Сiз де, ата, жөнiңiздi түсiндiргiн,

	Бас қосып сiзге бүгiн жанасыппын.

	—Шырағым, мен атаңның Данасы едiм,

	Сасқанда ақыл қосқан һәм есi едiм.

	Қарқабат сенiң атаң әдiлеттi,

	Жұмысын жүргiзетiн кiсiсi едiм.

	Патша боп сенiң атаң өткен едi,

	Жалғаннан опат тауып кеткен едi.

	Қолыма бiр гауһарды өзi берiп,

	Тапсырып аманат деп кеткен едi.

	Қатыным бiр ұл тапса, таққын,—дедi,

	Ай-күнi шешеңнiң де жеткен едi.

	Орнына залым Зұлмат патша болып,

	Өлiмге анаңды үкiм еткен едi.

	Өлтiрдi анаңызды зақым берiп,

	Өлiмнен алсам деп ем алтын берiп.

	Артынан жеткенiмше жарып тастап,

	Көме алмай қорыққанымнан кеткем жылап.

	Кетiппiн жылап жатып ұйқыға енiп,

	Жатыр ем шырт ұйқыда қапаланып,

	Сөйлестi менiменен қарт анаң келiп.

	«Е, Дана, шыныменен көмбедiң бе,

	Жүрушi ем тiрi күнде жақын көрiп.

	Жүзiмдi жасыруға жарамадың,

	Ерiме жолдас боп ең ақыл берiп».

	Оянсам сонда шошып, түсiм екен,

	Көмудi ойыма алдым мақұл көрiп.

	Анаңды көмейiн деп сол уақытта,

	Қасына қарап тұрдым жақын келiп.

	Анаңның өлiп қалған ақ төсiнде

	Емшегiн бiр нәресте жатыр емiп.

	Сен едiң емшек емген, көрдiм,—дейдi,

	Қасыңа жақынырақ келдiм,—дейдi.

	Тапсырған атаңыздың аманатын,

	Мойныңа гауһар тағып бердiм,—дейдi.

	Бес мысқал мойныңдағы жарқыраған

	Гауһарың—менiң таққан белгiм,—дейдi.

	Құлыным, ендi өлсем арманым жоқ,

	Таба алмай жүрген едiм, көрдiм,—дейдi.

	Басайын жүрегiмдi бiр құшақтап,

	Аңсадым беттен сүйгiз, келгiн,—дейдi.

	Құшақтап жатыр аймалап,

	Перзентсiз едi бұл ғарiп.

	Мұны естiп Шерқуат,

	Бұзылды көңiлi сұрланып.

	Топтап әскер майданға,

	Зұлмат жатыр шығарып.

	Қайратқа мiндi Шерқуат,

	Асынып жарақ қолға алып.

	Жер-жаһанды жаңғыртып,

	Шерлер шықты ыңыранып.

	Арыстандар ақырып,

	Қайратын жиды қырланып.

	Мүшкүлат айтты қолына:

	—Шығыңдар, тоқтап тұрмалық.

	Құндызша қыз баланың

	Өмiрiн шындап сұранып.

	Не болар деп заманым,

	Көз жасын төгiп бұл ғарiп.

	Шерқуат мiндi тұлпарға,

	Найза мен қылыш қолға алып.

	Мүшкүлаттың әскерi

	Бұлар да шықты қамданып.

	Қасына алды Шерқуат,

	Жолбарыстарын шақырып.

	Шерқуат сонда жөнедi,

	Ақкекiл атқа қамшы ұрып.

	Шерқуаттың соңынан

	Шерiлер кеттi зар ұрып.

	Шерқуаттың соңында,

	Кеткен жоқ босқа қаңғырып.

	Шерқуат айғай салғанда,

	Жолбарыстар да ақырып.

	Шерқуат кiмге ұмтылса,

	Бұлар да соған қарсы ұрып.

	Талқандап кетiп барады,

	Қиратып жауды жапырып.

	Лақтырса бiр тiстеп,

	Қадаған тастай атылып.

	Қапал, Сапал, Айпар да,

	Бұлар да шықты ақырып.

	Мүшкүлаттың әскерi,

	Тұрған жоқ бұлар тартынып.

	Зұлматтың әскерiн

	Үрiмнен қуды қашырып.

	Мұны көрiп Зұлмат,

	Қарсы жүрдi жылап аһ ұрып.

	Шерқуаттың алдына

	Зұлмат келдi бас ұрып.

	Әлқисса, Зұлматтың Шерқуат балаға жалынып, бiр сөз айтып тұрған жерi едi.

	—Айналайын, шырағым,

	Алдыңа келiп жыладым.

	Аяғыңа жығылып,

	Алдыңа келiп құладым.

	Өтiптi менен бiлместiк,

	Айтқаныңа тұрамын.

	Тағым да, бағым сенiкi,

	Жанымды сiзден сұрадым.

	Әлқисса, патшаның айыбын бетiне басып, Шерқуаттың сондағы сөзi:

	—Алдыма нағып келдiң, келмес патша,

	Дүниеден өз ойыңша өлмес патша.

	Жыласа жайын айтып жүктi қатын,

	Көз жасын шыбын құрлы, көрмес патша.

	Не себеп, жақсы көрдiң менi нағып,

	Не жайлы өлтiрмеймiн сенi нағып.

	Жалынса жүктi қатын аямап ең,

	Жетiмге жалынасың ендi нағып?!

	Менiң атам бұрынғы

	Қайырлы екен Қарқабат.

	Жетiм-жесiр, мiскiнге,

	Көп еткен екен мархабат.

	Дүниеден кетiптi,

	Сол атам тауып зор опат.

	Қалыпты жүктi анамыз,

	Тапсырған екен аманат.

	Жүктi анамды өлтiрiп,

	Iстепсiң, зұлым, қиянат.

	Өлген анам iшiнен

	Туыппын тiрi, саламат.

	Өлтiрмекке бұйырдың,

	Тумаған күндеп баласын.

	Залымдықты iстедiң,

	Ойланбай ақ пен қарасын.

	Жолықпас ең бұл күнге,

	Iстесең iстiң сарасын.

	Жолбарыс бақты жасымнан,

	Көрмедiм ажал қазасын.

	Мүшкүлат бақты бала ғып,

	Мысырдың көрдiм қаласын.

	Мiнгiздi тұлпар саймандап,

	Жабдықтың сайлап тазасын.

	Тiллә сауыт кигiздi,

	Алтыннан салып жағасын.

	Ит жүгiртiп, құс салып,

	Дүниенiң шақтым мазасын.

	Сол күндеген жетiм—мен,

	Келмесiн, патша, зейiлiң.

	Тумаған күндеп баланы,

	Тар болды неге пейiлiң?

	Мүсәпiр әйел жалынса,

	Түспедi қалай мейiрiң?!

	Осылайша дегенде,

	Құндызша жетiп келедi,

	Келiп сөйлей бередi.

	Жорығаны Дананың,

	Осындай анық келедi.

	Өмiрiн сұрап зұлымның,

	Құндызша былай дегенi:

	—Айналайын, Шер,—дейдi,

	Өкiнгенмен өткен iс

	Орнына қайтып келмейдi.

	Ұстап алған олжаңды

	Бiр сапар, жарым, бер,—дейдi.

	Жылап тұрған зарланып

	Шерқуат көрдi Құндызды.

	Көзi түсiп кеткен соң,

	Қимайды тағы құрғырды.

	Лажы жоқ ешқандай,

	Әйелсiз, сiрә, кiм жүрдi.

	Өлтiрер едi зұлымды,

	Қимайтын нәрсе бүлдiрдi.

	Сонда Шерқуат Құндызшаға қарап:

	—Сен үшiн, Құндыз, кешiрдiм,

	Етпейiн тарлық мен,—дейдi.





Құлқаныс–Зеберше




	Бисмилла сөздi бастадым,

	Һәр мақұлық ойлар бас қамын.

	Қауiп-қатерi көп болар

	Бiр Құдайдан басқаның.

	Әзиз қып Алла жаратқан

	Әр түрлi жанның бастарын.

	Қадiрi бiрдей жанының

	Маса мен тышқан, арыстанның.

	Әр мақұлықты көресiз,

	Өлiмнен, бiлсе, қашқанын.

	Бiреудi алып жасынан,

	Бiреудi етек астынан,

	Бiреудiң өмiрiн ұзақ қып,

	Асырып жүзден жастарын.

	Уақтымен күндi шығарып,

	Әлемге нұрын шашқанын.

	Шапшытып бұлақ ағызып,

	Қақ жарып таудың тастарын,

	Қаласа жазды қыс қылып,

	Таң қаларлық iс қылып,

	Қолынан бұл iс келе ме

	Құдайдан жалғыз басқаның!

	Қарында жатқан балаға,

	Тұрғанда шықпай далаға,

	Есебiн тауып дем берiп,

	Жеткiзген ауқат-астарын.

	Жауынды бұлттан жауғызып,

	Сүт қылып қаннан сауғызып,

	Ризығын берген баршаның

	Құдiреттiң көргiн данышпанын,

	Қамқоры жалғыз Құдайды

	Халқының жер мен аспанның.

	Ұлық аты—бисмилла

	Жаратқан жалғыз Патшаның,

	Бейбисмилла аузымды

	Сол себептен ашпадым.

	Жақсылар, егер ұнатсаң,

	Көңiл қойып тыңласаң,

	Аз хикая қылайын

	Құлқаныс-Зебер дастанын.

	Құбыл деген шаһарда

	Бiр падиша бар едi,

	Әдiл едi артықша,

	Өтенше атын дер едi.

	Ордалы деген бiр шаһар

	Апталық бұған жол едi,

	Падишасы Әппақша

	Әдiлетi мол едi.

	Өтен мен Әппақ бiр-бiрiн

	Жанындай жақсы көредi,

	Тату өскен тең едi,

	Һеш перзентi жоқ едi.

	Бiр перзенттiң зарпынан

	Көңлiнде қайғы көп едi,

	«Перзент көрер күн болса,

	Болайық құда»,—дер едi.

	Жасы елуден асқанда,

	Қайғымен жүдеп сасқанда,

	Қабыл болып тiлегi,

	Екеуiнiң бiр жылда

	Болыпты жүктi әйелi.

	Сүйiнiп күнiн санады,

	Тоғыз ай, тоғыз күн өтiп

	Әйелдерi туады.

	Әппақшаның әйелi

	Туыпты еркек баланы,

	Қырық күн ұдай той берiп,

	Зеберше атын қояды.

	Әйелiнiң Өтеннiң

	Қыз болыпты туғаны,

	Өзгеше сұлу жамалы.

	Атын қойды Құлқаныс,

	Той берiп қырық күн бұ дағы.

	Көдектердiң күн сайын

	Құлпырды гүлдей шырайы.

	Әлпештеп өте бағады,

	Бiр жыл өтiп арадан,

	Екi жасқа шығады.

	Бiр күндерi Әппақша

	Өтенге жаушы салады

	Қызына құда болғалы,

	Өтен де мұны ұнады.

	Сән-салтанат, сыйлықпен

	Құда болды екеуi,

	Сертiмен айтқан баяғы,

	Барша халық бiледi.

	Жерi шалғай жол едi,

	Қатынасы кем едi.

	Арада неше жыл өтiп,

	Еңбектеуден ер жетiп,

	Құлқаныс пен Зебердiң

	Он үшке жасы келедi.

	Сұлу болды артықша,

	Тандырып естен көргендi.

	Алыстағы жерiнiң,

	Қатынасы болмай елiнiң,

	Құлқаныс, Зебер бiр-бiрiн

	Есiтiп һешбiр бiлмедi.

	Жайсан дейтiн шаһардың

	Падишасы Қауас дер едi,

	Бiр мақтаншақ неме едi.

	Төлен дейтiн оның да

	Жалғыз ұлы бар едi.

	Өтен мен Әппақ патшаның

	Есiтiп жайын бiледi.

	Бiр күнi қызды көредi,

	Құлқанысқа таңданды,

	Байқамай бұрын жүр едi.

	«Осы қызды әперiп,

	Үйлентсем,—деп,—Төлендi»,

	Қауас ханның бiр күнi

	Көңiлiне қиял келедi,

	Әппақшаны жамандап,

	Айнытсам деп Өтендi.

	Құлқанысқа жаушы ғып

	Жiбердi Қауас бiреудi.

	Сөзге шешен неме едi,

	Өтеншеге Қауастың

	Сонда жазған сәлемi:

	«Өтенше, аман жүрмiсiң,

	Жайлы ма, қалай тұрмысың?

	Саулығыңа Құдайдан

	Тiлеймiн тiлек сiз үшiн.

	Һарон Рашид патшадай,

	Әдiл ердiң бiрiсiң.

	Сырттан тату болсақ та,

	Түспеп едi жұмысым.

	Қайт қылмас деп ойлаймын,

	Түсiп тұр сiзге бiр iсiм.

	Қымбатты патша Өтенiм,

	Қадiрiңе жетемiн!

	Шырағы дейдi перзенттi

	Әке менен шешенiң.

	Бағасына жетпейдi

	Татпаған дәмiн шекердiң.

	Бастамай тұрып әр iстi,

	Ойлаған жақсы не екенiн.

	Жазым қылар ақыры,

	Алмасаң алдын жөтелдiң.

	Зерек ерлер табады

	Әр iстiң ойлап есебiн.

	Әппақшаның ұлына

	Қызыңның бiлдiм кетерiн.

	Ақылдың диқан кенi едiң,

	Бiлетiн парқын нешенiң.

	Қылмақшы күйеу болыпсың

	Әппақшаның тентегiн.

	Ойлағын, оған қыз берсең,

	Жылаумен күнi өтерiн.

	Жаным ашып айтамын,

	Деп ойлама әзiлi.

	Жарамас аңға деушi едi

	Жетектеп жүрген тазыны.

	Әппақтың ұлы нақұрыс,

	Жаман едi тәрiзi.

	Ұлдан зият қызың бар,

	Өтеннiң дейтiн жалғызы,

	Бiр жаманға таңатын

	Бар едi қандай жазығы?!

	Кедейлерше үнемсiз

	Таусылып тұрған азығы,

	Қыз бермесең болмайтын

	Бар ма едi сiзде қарызы.

	Зебершеге баруға

	Қызың да өте наразы.

	Ұялғаннан әрең жүр,

	Айта алмай сiзге арызды.

	Көре тұра жылатсаң,

	Қыздың да ұрар жазыры.

	Ойлағын өзiң пайымдап,

	Мақсатым емес айырмақ.

	Әппақша жегжат болмайды,

	Қойғанмен сiзге шайырлап.

	Атасы да ұры едi,

	Қай iстен өзi тайынбақ!

	Өзiң бiл бiрақ, Өтенiм,

	Сүймеушi ем өзiн жайында-ақ.

	Туысқаннан артықша

	Көрушi ем жақсы өзiңдi.

	Болуға құда ынтық боп,

	Өссiн деп жүр ем қызыңды.

	Қызыңа Төлен лайық

	Ақыл мен ойға сезiмдi,

	Жiбердiм жаушы, жаманға

	Килiгiп қалған кезiңде.

	Зебердi қызың қаламай,

	Жүргенi жылап сезiлдi.

	Ұялып бiрақ айтпайды,

	Қыла алмай төмен жүзiңдi.

	Әдiлеттi патша едiң,

	Жайылған атың бүгiнде.

	Теңiне бермей қызыңды,

	Жылатқаның өлiм-дi!

	Төлен мен қызың бiр-бiрiн

	Сүйетұғын көрiндi.

	Құдалықтың кәдесiн

	Iстелiк жылдам тезiнде.

	Жаушымнан барған хабар бер,

	Жөн көрсең осы сөзiмдi».

	Қағазын алып Қауастың

	Елшiсi жүрiп кетедi,

	Өтеншенiң елiне

	Аман-есен жетедi.

	 Сәлемiн берiп Қауастың

	Мән-жайын баян етедi.

	Өтенше бұған нанады,

	Жаушыны күтiп алады.

	«Болайын құда, мақұл»,—деп,

	Қауасқа қағаз жазады,

	«Өтiрiк патша айтпас»,—деп,

	Қызына ақыл салмады.

	Тездеп жүрiп жаушысы

	Елiне қайтып барады.

	Өтеншенiң қағазын

	Қауасқа келiп бередi.

	Тоғыз үйiр жылқымен,

	Таралғы-тарту мүлкiмен,

	Тамаша ойын-күлкiмен,

	Көшкендей елi-жұртымен

	Iздеп келiп Қауас хан,

	Өтенге құда болады.

	Екi құда сүйiсiп,

	Бiрiне-бiрi ұнады.

	Тұлпар мен зерден киiт қып,

	Мәртебесiн биiк қып,

	Iзетiн жұрттан асырып,

	Қайтарды Өтен құданы.

	Бiлсе де Әппақ есiтiп,

	Болмады дұшпан өшiгiп,

	Зеберге де, елге де

	Бiлдiрмедi бұларды.

	Аман болса Зебершем,

	Алар деп ақыр бiреудi,

	Көңлiне қастық алмады.

	Құлқаныстың сол кезде

	Он төртке жасы шығады.

	Ашылған гүлдей жайнаған,

	Көргеннiң ауды құмары.

	Оймақ ауыз, күлiм көз,

	Нәзiк белдi, шырын сөз,

	Пiсте мұрын, қалам қас,

	Ақ тамақ балғын, сүмбiл шаш,

	Тоты құстай сыланған,

	Қылығына жан тоймас.

	Әйелде ондай сұлу жоқ

	Есiткен жерде шамалы.

	Ақыл, өнер, есiне

	Көрген жан қайран қалады.

	Iштегiсiн адамның

	Айттырмай оймен табады.

	Сол уақытта Құлқаныс

	Он төртiншi айдай толады,

	Дәулетiмен атаның

	Көңлiнде қаяу болмады.

	Зебердi бұрын есiткен,

	Есiттi және Төлендi,

	Зебер менен Төленнiң

	Бiлдiрмей жайын сұрады.

	Бәрiн де бiлдi анықтап,

	Астыртын жұмсап адамды,

	Қарсы болды Төленге,

	Зеберше өте ұнады.

	Қырық қызға тегiс бұйырып,

	Еркек порма киiнiп,

	Тұлпардан таңлап ат мiнiп,

	Жол жабдығын шақ қылып,

	Зебершенi көруге

	Бiр күнi аңға шығады.

	Құлқаныс ертiп нөкерiн,

	Зебердiң кеттi елiне.

	Келiп жеттi Әппақтың

	Киiктi деген көлiне.

	Зебершедей шаһзаттың

	Аң аулап шығар жерiне,

	Шығатын аңға Зебердiң

	Келген екен кезiнде.

	«Жолықсам» деп Зеберге

	Аң аулап жүрген жерiнде,

	Қарауылдап көл жақты

	Алыстан қыздар жүр едi.

	Бiр уәзiрiн Әппақтың

	Атын Кәмiл дер едi.

	Патшадан артық ақылы,

	Парасатты ер едi.

	Ойға жетiк, сөзге ұста,

	Әр өнерi көп едi.

	Аң аулауға ұқыпты,

	Қолынан әр iс келедi.

	Аңға шықса Зеберше,

	Басшы ғып соған ередi.

	Қырық нөкерi қасында,

	Өңкей тұлпар астында,

	Басшы қылып Кәмiлдi,

	Зеберше аңға кеп едi.

	Алыстан келген бұларды

	Қыздардың көзi көредi.

	Зебершенi Құлқаныс

	Ақылмен танып бiледi.

	Бәрi де қыз боп киiнiп,

	Пормасына енедi.

	Жақындап келiп оларға,

	Иiлiп сәлем бередi.

	Құлқаныстың Зеберге

	Сондағы айтқан өлеңi:

	—Шаһзада, жүрсiз бе аман, сәлем бердiк,

	Естушi ек атағыңды, бүгiн көрдiк.

	«Түңiлме түсi игiден» дегендей-ақ,

	Шаттандық бiр қуаныш көңiлге енiп.

	Зәрурат бiр жұмыспен келiп едiк,

	Сiзге бiр қайту үшiн белгi берiп.

	Түнерiп тiлсiз жандай жүрген жөн бе,

	Тұрғанда дәурен баста, қолда ерiк!

	Қызығы дүниенiң бар ма, сiрә,

	Тең тауып қосылғаннан өмiр серiк.

	Сыртыңнан атағыңды естушi едiк,

	Әрдайым жүрмесек те бұрын көрiп.

	Өтенше—атам аты, шаһарым—Құбыл,

	Болғалы атам патша бiрнеше жыл.

	Құлқаныс—өзiм атым, атамызда

	Болмапты менен басқа қыз бен ұл.

	Не пайда хан мен патша болғанменен,

	Көңiлге қаяу түсiп, шалынса кiр.

	Iлгергi жас кездегi болған iстен

	Бiр нәрсе құлағыма шалынып жүр.

	Перiште әуелгi iстi бастар деген,

	Келiп ем алдыңыздан өтуге бiр,

	Бұл жерде сөйлесудiң ретi жоқ,

	Арада бар болса да бiр терең сыр.

	Мәрт адам сүйгенi үшiн отқа түсер,

	Сөзiмде қата болса кешiрiм қыл.

	Дүниеде жақсы да көп, жаман да көп,

	Не демес көз көргенше бұл қызыл тiл.

	Тiстiге шайнап берген ас болмайды,

	Шаһзада, ендiгiсiн өзiңiз бiл.

	Ашықтық бар мен жоққа қарата ма,

	Бiлiнбей саналы адам тек жата ма!

	Арғымақ қашан болса бiр қалыпта,

	Семiрсе жабы жанды жолата ма?

	Сайрайды бұлбұл құс та гүлге қонып,

	Сасыр мен тiкенекке тiл қата ма?

	Қырымнан қанат қағып қыран шабар,

	Жапалақ жардан шықпас бұратала.

	Түсiнер естi кiсi ишаратқа,

	Жөн сөздi жаман адам жарата ма!

	Жақсының жалғыз сөзi дертке дауа,

	Жаманмен жолдас болып таң атар ма?!

	Осыны айтып Құлқаныс,

	Атының басын тартады.

	«Қайыр, қош» деп айтады,

	Бөлiнiп кейiн қайтады.

	Бұл сөздi Зебер байқады,

	Кәмiлге Зебер сөйлейдi:

	—Осы қыздың мәнiсiн

	Бiлесiз, көке, сiз,—дейдi.

	Әлгi айтқан сөзiнiң

	Мәнiсiн айтып бер,—дейдi.

	Кәмiл айтты:—Қарағым,

	Қатардан артық талабың.

	Ашық боп iздеп келгенi,

	Көрсеткелi жамалын.

	Соңына сенi ертпекшi,

	Байқадым қыздың амалын.

	Балауса өскен манабым,

	Алды-артыңа қарағын.

	Сол қыздың айтқан сөзiнен

	Қалмады сабыр-қарарың.

	Бейтәртiп болар осындай

	Қыздары Дәштi даланың.

	Өнерi қыздың көп едi,

	Шынымен айтқан жоқ едi.

	Аңғырттар сөзге ередi,

	Айтқанды рас көредi.

	Тәртiбiнiң жоқтығы

	– Өзiнiң iздеп келмегi.

	Кәмiлдiң айтқан бұл сөзiн

	Зеберше ауыр көредi.

	Қамшы ұрып атқа жөнедi,

	Қыздарға жақын келедi.

	Құлқанысқа жақындап

	Сондағы айтқан өлеңi:

	—Екi ашық бiрiн-бiрi сұрайтұғын,

	Болса да қандай жұмыс ұнайтұғын.

	Бiр ауыз жүрегiме от тастадың,

	Қалмады сабыр-тағат шыдайтұғын.

	Құлқаныс, арызым бар, тоқтағын тез,

	Кәмiлге бiр-екi ауыз сөйлеңiз сөз.

	Сөйлесiп, ақылдасып ажыралық,

	Қаңбақтай жел аударған келгенде кез.

	Арбамен асықпаған қоян алар,

	Не демес ауыз батыр, көргенше көз.

	Киiнiп өңкей порма топтанған қыз,

	Күмiске, алтынменен шоқтанған қыз.

	Сырыңның бастан-аяқ мәнiсiн айт,

	Көңiлге келедi деп ап қалмаңыз.

	Қашық жер шаһар Құбыл оқпандыңыз,

	Пiкiрмен қандай жедел аттандыңыз.

	Сөзiңдi әлгi айтқан анықтап айт,

	Ауызға [келген] сөздi қайтармаңыз.

	Қылмайды ақты қара Жаппар Кәрiм,

	Бiрақ та жалған айтып мақтанбаңыз.

	Не жайлы сонша жерден сапар шегiп,

	Жұмысқа қайсы түрлi қайттың келiп.

	Жұмысың менде болса сұрап қалғын,

	Кетейiн керек болсам соңыңа ерiп.

	Әуелi ашық болып iздеп келсең,

	Ақыры не себептен қайттың жерiп!

	Сұрайтын өзiңiзден сұрауым сол,

	Көңiлдiң пәрiн ашқын жауап берiп.

	Зеберше солай деп едi,

	Сөйледi сонда Құлқаныс:

	—Сөзiмде жоқ-ты бұлтарыс,

	Мұратқа жанды жеткiзер

	Сабырменен қылған iс.

	Сабыр қылмай асығып,

	Бiткенге қайрат тасынып,

	Сындырған екен аяғын,

	Айға шауып жолбарыс.

	Бiр зәрурат iсiм бар,

	Болмаймын бекер құр таныс.

	Мақсатты кейiн шешермiз,

	Жас болсақ толып өсермiз,

	Болайық әзiр бiр таныс.

	Жақсылықтың белгiсi

	– Сөзiнiң айтқан жөндiсi.

	Тұлпар да түбiн табады,

	Иесi күдер үзбесе.

	Бейхабар мейлiң жата бер,

	Сiз үшiн бiреу iздесе.

	Әкеңнiң қылғын өрнегiн,

	Сөзiмдi айып көрмегiн,

	Танысқалы сiздермен

	Қиял етiп келгенiм.

	Тұрайын мұнда несiне,

	Алмасаң өзiң есiңе.

	Жақсыларға қарыз деп,

	Iздедiм бiрақ кешiге,

	Болатұғын жұмыстың

	Ертесi не, кешi не?!

	Жүгiргенмен болмайды,

	Қылмаса Құдай несiбе.

	Құлқаныс солай деп едi,

	Жақындап Зебер келедi.

	Танысудың алды деп,

	Қолының ұшын бередi.

	Дидарласып екi ашық,

	Бiрiн-бiрi көредi.

	«Жүрейiк, қайыр, мырза»,—деп,

	«Қош боп тұр ендi ырза»,—деп,

	Сөйлесе алмай күрделi,

	Ендi қыздар жөнедi.

	Зеберге қайта бұрылып,

	Құлқаныс сонда сөйлейдi:

	—Iздеген адам табады,

	Шыққанды қуса дерегi.

	Бейнетсiз қайда рахат,

	Көп сөздiң не,—деп,—керегi.

	Шетке шығып Қаныстың

	Зеберге айтқан өлеңi:

	—Басқаның бәрi жұп-ай,

	Құдай сыңар,

	Ақылмен ойлағанға солай шығар.

	Атамыз әзiрет Адам салған жолы

	– Әр уақыт еркек iздеп әйелдi алар.

	Кемесiз дарияны кешкенменен,

	Жаманға өнерлi деп болма құмар.

	Азаптан ат жақсысы ап қалады,

	Кiсiнi ат жаманы жарға жығар.

	Баққанмен тәрбиялап ат бола ма,

	Есекке тағып қойып алтын тұмар.

	Талпынып нұсқа көрер кезген адам,

	Табады деректiнi сезген адам.

	Түбiнде дарияның гауһар шам бар,

	Жанынан оны да алар безген адам.

	Сөзiмде осы айтқан жалған бар ма,

	Бейнетсiз рахатты алған бар ма?!

	Түсiнер естi кiсi ишаратқа,

	Сезбейдi қанша айтсаң да надандарға!

	Патшаның қыдырғанмен қазынасын,

	Керегiн ессiз кiсi таба алар ма?

	Соңына лашын құстың түскенменен,

	Жемтiгiн қара қарға ала алар ма?

	Алыстан дәме қылып жүрген түлкi

	Шерiнiң жемтiгiне бара алар ма?

	Көңiлде қаяу болса хан болғанмен,

	Мұратқа жеткен болып саналар ма?!

	Бермейдi жыламаса анасы емшек

	Қарны ашқан құндақтағы балаға да.

	Айрылған төл атынан ерге намыс,

	Болмайды бит шыққандай жамандарға.

	Дүниенiң қызығының бiр белгiсi,

	Бiлмейдi өз пайдасын жаман кiсi.

	Жол тауып жаман адам ала алмайды,

	Бiреуге зап-зайыр боп кетсе ақысы.

	Әр уақта бейқам ұйқы, арсыз тамақ,

	Жаманның бар өнерi болар сол-ақ!

	Сырыңды түсiне алмай көпке жаяр,

	Сөйлесiп бiр-екi ауыз кетсең жолап.

	Түсiнген дұрыс сөздi жала дей ме,

	Асығып ер тамағын шала жей ме?

	Жабының жалы бар деп жауға мiнбес,

	Қоғаны тоғайдағы пана дей ме.

	Ақылды өзi ойлар мiнәсарын,

	Жамандар үлгi сөздi сана дей ме.

	Көредi оғын қымбат жаман мерген,

	Алдына аңды ата алмас қарсы келген.

	Жаманға оттың басы үш айлық жол,

	Табады Меккенi де iздей берген.

	Зәрурат бiр жұмыспен шығып едiм,

	Ерiгiп жүргенiм жоқ құрып серуен.

	Күңдерше бұта түбi сөйлеспеймiн

	Құлменен кездескендей тезек терген.

	Ордама iздеп бар да сонда сөйлес,

	Шынымен шаһзат болсаң үлгi көрген.

	Осыны айтып Құлқаныс,

	«Қайыр, қош!» деп жөнедi.

	Қапа болып Зеберше

	Нөкерiне келедi.

	Тағат қылып тұра алмай,

	Келе сөйлей бередi:

	—Айтқан тiлдi алмаса,

	Нөкердi ертiп не керек!

	Сiлтеген аңды алмаса,

	Тұйғынды салып не керек?!

	Жабыдан озып шықпаса,

	Арғымақ мiнiп не керек.

	Болғанда жiгiт желiгiп,

	Қыз сөзiнен жеңiлiп,

	Көңiлге қаяу түсiрiп,

	Тiрi боп жүру не керек!

	Қыз сөзi кеттi қыздырып,

	Дүниеден үмiт үздiрiп.

	Қырық жiгiт, қалай көресiң,

	Iздесек соны бiз жүрiп?!

	Қиын-қыстау тар жерде

	Көрсетер ерлер өнерiн,

	Тағдырда жазған жұмыстың

	Көрмейдi пенде нелерiн!

	Ойда жоқ жерде кез қылып,

	Таңғаларлық сөз қылып,

	Түс көргендей қып қойды,

	Құдiреттiң көргiн шеберiн!

	Болсам да жалғыз кетемiн,

	«Барасың қайда?» демегiн,

	Құлқанысты iздеймiн

	Есiткен бүгiн дерегiн.

	Атасы дұшпан болса да,

	Сөйлесiп қызбен көремiн.

	Таусылған болса несiбем,

	Жатсам да үйде өлемiн!

	Күтпеймiн жаннан жақсылық,

	Құдайға жалғыз сенемiн.

	Адамға қиын жалғыздық,

	Өзiне лайық Егенiң.

	Жолдас қылсам деп едiм,

	Тимесе де көмегiң.

	Не болса [да] ашып айт,

	Қалады көңлi демегiн!

	Қинамаймын ешкiмдi,

	Болмаса өзiм жөнейiн!

	Зебер солай деп едi,

	Ешбiрi пәлен демедi.

	Жалғыздық түсiп Зебердiң

	Көңлiне әр ой келедi.

	Кететiн болды бiр өзi,

	Әппақтың жалғыз көдегi.

	Сүйеу болған туысқан,

	Аға-iнiсi жоқ едi.

	Нөкерiмен қоштасып,

	Сондағы айтқан өлеңi:

	—Аман бол көргенiмше, iнi-аға,

	Сiздердi дос көрушi ем iшiнара.

	Күн жақсы көрiскенше, құрбыларым,

	Сақтасын панаһында Алла Тағала.

	Достықтың ешкiм жетпес қадiрiне,

	Iс болды опасыздай, әттегене!

	Бастасаң егер бiрiң ерер едiм,

	Болса да қандай iске көнер едiм.

	Себептен жолдас болған жастайымнан,

	Жолыңда басымды да берер едiм.

	Көрмесем ата-анама қиын болды,

	Ерке өскен жалғыз ғана көдегi едiм.

	Сұранып осыншама өтiнсем де,

	Ешбiрiң пәлен-түген демегенiң.

	Соғыссам әскер жиып Өтеншемен,

	Жазықсыз көптiң қанын төгер едiм.

	Сауапты обал менен бiлу керек,

	Қылмаймын арсыз iсiн өлерменнiң.

	Өмiрi әрбiр жанның өзiмiздей,

	Деп жүрмiн мен де үмiт қып көгерермiн.

	Жазықсыз бекер төксем көптiң қанын,

	Пендемiн мен де ақыры не көремiн.

	Айтып ем зорлық емес, жолдастықпен,

	Құрбылар, үлкен аға, елемедiң!

	Артынан Құлқаныстың көп кешiкпей,

	Дұрысы ендi менiң жөнемегiм.

	Ешкiмге айтпаңыздар кеткенiмдi,

	Көремiн аман келсем беттерiңдi.

	Атамның көңлiн ашып қызметiн қып,

	Басқаға аудармаңдар ниеттерiңдi.

	Балаңның шығып кетiп қолдан құсы,

	Сұраса, қудық деңдер барлық кiсi.

	Болған соң аты жүйрiк кеттi озып,

	Бiз қалдық көрiне алмай бiр белгiсi.

	Үш күндей көп iздедiк, дерегi жоқ,

	Лажсыз келгенiмiз деңдер осы!

	Ай күтер атам менi, апта күтер,

	Жар салып барлық жаққа хабар етер.

	Оңдаса барған жерден Құдай iстi,

	Менiң де қайтып келер уақтым жетер.

	Алдына аман-есен келсем қайтып,

	Күнәмнiң бейәдептiк бәрiн де өтер.

	Осындай амалменен бармасаңдар,

	Падишадан бәрiңе де зиян жетер.

	Осыны айтып Зеберше,

	Мықтап тартып тартпасын,

	Тәуекел деп Құдайға,

	Сапарға бұрды ат басын.

	Бiр ердiң жалғыз көдегi,

	Патша Құдай сақтасын!

	Ашық болды Зеберше,

	Құлқанысқа қайғырып.

	«Барсам,—деп,—қызға ертерек»

	Бөлiндi топтан айырылып.

	Дұшпаннан зиян жетер деп,

	Қайтпады серттен қаймығып.

	Қия алмай қатар құрбысын,

	Тоқтады және жай жүрiп.

	Тағы да айтқан өлеңi,

	Артына қарап қайырылып:

	Сiздерден бiлдiм жалғыз кетерiмдi-ай,

	Сау болсам Құлқанысқа жетерiмдi-ай!

	Болып ек жастан жолдас, ажырастық,

	Тұз-дәмдi патша Құдай көтерiп-ай!

	Үлкендi аға, кiшiңдi iнi деушi ем,

	Дариға-ай, бүгiн бiлдiм бөтенiңдi-ай!

	Бiр туған бауыр болса өстер ме едi,

	Ұрысып кектескенмен неше бiр-ай!

	Қуанар әркiм жолдас табылғанда,

	Жолдас табар ердiң ерi жаңылғанда.

	Сөзiмдi бiрiң қабыл етпедiңдер,

	Сiздерге жазып едiм не қылғанда?!

	Кешiңдер жақсы-жаман қатам болса,

	Кетпесiн арман iште сағынғанда!

	Осыны айтып Зеберше,

	Атына қамшы басады.

	Артынан ешкiм ермедi,

	Бiр кезеңнен асады.

	Зебердi кетпес деп едi,

	Ендi Кәмiл сасады.

	Нөкерлерiн жиып ап,

	Тез мәслихат жасады.

	Ақыл айтып оларға,

	Былай деп сөздi бастады:

	—Жалғыз кеттi жас бала,

	Қайтпайтынға ұқсады.

	Зеберге мен ерейiн,

	Салғанын Хақтың көрейiн.

	Шаһзададан айрылып,

	Патшаға барып не дейiн!

	Бәрiмiзге әбүйiр

	Болар едi өте бiр,

	Сол қызды алып Зеберше,

	Үстем қылса мерейiн.

	Қырық жiгiт, маған рұқсат бер,

	Соңынан мен де жетейiн!

	Тiлектес болып тұрыңдар,

	Ермедiң сендер демейiн.

	Естерiңнен шығармай,

	Сақтаңдар бiрақ сөзiмдi.

	Аузыңа бәрiң ие боп,

	Ұстаңдар бекем өзiңдi.

	Мұны бiлсе падиша,

	Сағынған бiздi кезiнде,

	«Ермепсiң,—деп,—соңынан»

	Бәрiңнiң ояр көзiңдi.

	Патша Құдай сақтаса,

	Келермiз үш ай кезiнде,

	Сақтықпен iсте iсiңдi,

	Қылмаңдар төмен түсiңдi.

	Сейiл қып жүр дегейсiң,

	Бiлмесiн патша бұ сырды.

	Әскер жиып аттанып,

	Жердiң жүзiн ақтарып,

	Қаһарланса падиша,

	Көрсетер елге қысымды.

	Ауызыңа ие бол,

	Өлерсiң найза ұшында.

	Осылай Кәмiл деп едi,

	«Мақұл» дедi нөкерi.

	—Сiзден хабар болғанша,

	Басқаға айтып нетелi!

	Қол алысып қоштасып,

	Шаһарға бұлар кетедi.

	Кәлендерлiк киiмнен

	Артына Кәмiл бөктердi.

	Бiр тұлпарды жетелеп,

	Зеберге қуып жетедi.

	Қасына жақын келедi,

	Келе сөйлей бередi:

	—Бұйрық берсең, бiз түгiл,

	Соңыңнан жұртың ередi.

	Қысылған жерде жiгiттiң

	Бiр Құдай болсын көмегi!

	Ел-жұртың мен атаңның

	Күш-қуаты сен едi.

	Алдына барып атаңның,

	Алғаның рұқсат жөн едi.

	Бiр өзi түзден кетпес деп,

	Ермегенiм сол едi.

	Не де болса өзiң бiл,

	Ақылың терең мол едi.

	Талап қылдың бiр iске,

	Тәуекел, ендi жөнелi!

	Сiздерменен қосылып,

	Үш атаға келiп ем.

	Жастайымнан патшаға

	Ар-намысқа серiк ем!

	Ұмытайын қандай ғып,

	Көп жақсылық көрiп ем.

	Патшаны қайтiп көрейiн,

	Жiберiп жалғыз сенi мен!

	Бұл күнде атаң жау едi

	Өтеншенiң елiмен.

	Әуелде атаң құда боп,

	Со қызды саған телiген.

	Қауаспен де өштестiк,

	Таласқан қызға жөнiнен.

	Зерек екен Құлқаныс

	Қатар-құрбы, теңiнен.

	Көруге сенi келгенi,

	Күдерiн үзбей өзiңнен.

	Осылай едi баяны,

	Ол қыздың келген сияғы.

	Бұрын айтпай жүр едiм,

	Көңiлге осы аяны.

	Ишаратпен айтпаса,

	Қыз сырын қайтiп жаяды.

	Байқасам деген сырласып,

	Сол шығар қыздың қиялы,

	Әдейi iздеп келгенi

	Даңқымен ата баяғы.

	Тәуекел, ендi жөнейiк,

	Бiр Құдайдан тiлелiк!

	Еш адамға бiлдiрмей,

	Қыздың сырын бiлелiк,

	Өзiмiз жатып аулақта,

	Астыртын адам жiберiп.

	Осылай деп екеуi,

	Атының басын төгедi.

	Ынтызары—Құлқаныс,

	Күн-түн қатып жөнедi.

	Аспанменен таласқан

	Неше күдер бел едi,

	Бiрнеше күн жол жүрiп,

	Көп бейнеттi көредi.

	Шаһар Құбыл қалаға

	Бiр күн жақын келедi.

	Осы Кәмiл уәзiр

	Ақылдың диқан кенi едi.

	«Шырағым Зебер, тыңла»,—деп,

	Сондағы айтқан өлеңi:

	Зебержан, сабыр қылып ақыл ойла,

	Ел қалды қанша жерде, келдiк қайда!

	Иншалла, нәсiп болса, жолығармыз

	Құлқаныс Өтен қызы осы жайда.

	Әбүйiр берсе Құдай, түсер қолға,

	Жем болған бөденедей тұрымтайға.

	Амалмен артын ойлап iс қылмасақ,

	Жанашыр бiзге адам жоқ бұл маңайда.

	Ел кезiп, бiр қыз үшiн пенде болдық,

	Жан едiк шалқып жүрген кең сарайда.

	Бiр үйге саудагер боп бiздер түсiп,

	Қылалық тәуекелдi бiр Құдайға.

	Сонда Зебердiң айтқаны:

	—Қамқорым, сүйенiшiм, жаным аға,

	Қош көрдiм айтқаныңды сенiң, аға.

	Бұл жерде не қылсаң да ерiк өзiңде,

	Ерiктi сiзге бердiм сенiп, аға.

	Жүргенде арып-ашып бiз ғарiптi

	Бастағай оң жолына Алла Тағала!

	Қанысты тым болмаса бiр көрсетшi,

	Көңiлiм осы күнде бiтеу жара.

	Осынша жау iшiнде келдiк қаңғып,

	Болғай да бiз ғарiпке Құдай пана!

	Әр қалай сiзде ерiк, бiзде сөз жоқ,

	Ерiктi сiзге бердiм сенiп, аға!

	Осы сөздi айтысып,

	Шаһарға бұлар келедi,

	Бұрын келiп көрмеген,

	Бiр шетiне енедi.

	Сол уақта Зебердiң

	Дүрсiлдеп кеттi жүрегi,

	Шаһардың халқы көп едi,

	Күнде базар жер едi.

	Әкелген аты сатылып,

	Дайындалды керегi.

	Бiр үйге кешке келедi,

	«Сөйлес!» деп дауыс бередi.

	Бiр кемпiр шықты далаға,

	Аз күтiп сабыр қып едi.

	—Түсiңдер,—дедi,—шырағым,

	—Қонақпыз, шеше!—деп едi.

	Сөздерiн кемпiр ұғады,

	Мейман қылды бұларды.

	—Жүрсiңдер қайдан, балам?—деп,

	Мәнi-жайын сұрады.

	—Келдiк,—деп,—Әппақ елiнен,

	Саудагерлiк жөнiмен.

	Осылай деп жай ғана

	Сонда Кәмiл жай бәзiр

	Кемпiрге баян қылады.

	Еркiн жатып дем алып,

	Сахармен ерте тұрады.

	Кәмiл айтты:—Жан шеше-ау,

	Бiр сұрауым бар, шеше!

	Құлқаныс қыздың ордасы

	Қайсы шенде болады?

	Кемпiр айтты:—Шырағым,

	Не үшiн оны сұрадың?

	Қандай iсiң бар едi,

	Ордасы жақын шамалы.

	Кәмiл айтты:—Жан шеше,

	Сөзiме құлақ сал, шеше.

	Бiр әжеттi шығарып,

	Құлқанысқа бар, шеше!

	Алты тiллә берейiн,

	Оны өзiң ал, шеше.

	Көп кешiгiп жүрмеңiз,

	Жауабын алып қайтып кел.

	Әр қилы асыл бұйым бар,

	Аламын десе айтып кел.

	Әппақшаның елiнен

	Келдi де екi саудагер.

	Ерттеп жатыр аттарын,

	Асығыс деп хабар бер.

	Сонда кемпiр қуанды,

	Алты тiллә пұл алды.

	Ордаға қарай жөнелдi,

	Қалдырып үйде бұларды.

	Жүгiре басып жөнедi,

	Ордаға жетiп келедi.

	Анадайдан кемпiрдi

	Қыздардың көзi көредi.

	Кемпiрге қыздар қарады,

	Жауапқа алды маманы.

	Қалжыңдап қыздар күледi,

	—Құлпыруын қара!– деп,

	– Көргендей жортпаш баланы.

	Кемпiр айтты:—Қыздарым,

	Ентiктiм шаршап шамалы.

	Саудагердiң сәлемiн

	Келiп ем баяндағалы.

	Әкелген екен саудагер

	Торғын мен мақпал, алтын зер,

	Сұрап едiм, нәсiлi

	– Әппақшаның адамы.

	Қамқа мен зер—кигенi,

	Алтыннан қару-жарағы,

	Тазадан өңкей киiмi,

	Патша мен ханның қалауы,

	Сымбалдап атқа артқаны

	Өңкей қымбат бағалы.

	Бөлекше жұрттан түрлерi,

	Көрмедiм ондай пенденi.

	Саудасы бар ма қыздардың,

	Хабар бергiн деп едi.

	Патша мен бектер болмаса,

	Басқаның әлi келмейдi.

	Өмiрiмше көрмеп ем,

	Көрнектi екен түрлерi.

	Алтын мен жақұт, асыл тек,

	Дүрi, гауһар, меруерт,

	Сипаттау қиын сөзбенен,

	Өзiң барып көр,—дедi.

	Жылдам бар—дедi,—кешiкпей,

	Жүргелi атын ерледi.

	Асығып жылдам барсын деп,

	Тағы да кемпiр сөйледi:

	—Гауһар шамнан орнатқан

	Алтын мен күмiс бiлезiк.

	Лағыл-жақұт көздерi

	Сақина мен көп жүзiк.

	Бағасы да арзан,

	Тұрған жоқ сарттай сiресiп.

	Керегiңдi, Құлқаныс,

	Алып қал сатып үлесiп.

	Тез асығып бармасаң,

	Менсiнбей затын жүргенсiп,

	Кетедi жүрiп саудагер,

	Бармасаң маған iлесiп.

	Осылай кемпiр деп едi,

	Құлқаныс пәлен демедi.

	Сиясатпен бұйырып,

	Нөкерiне сөйледi:

	—Намыс болды кемпiрдiң

	Үстiмдi басып келгенi.

	Жамандардың осындай

	Болдық па, қыздар, ермегi.

	Дарбазаның аузына

	Бекiтiп, байлап кел,—дедi,

	Таң атқанша босатпа,

	Өлiгiн өлсе көм,—дедi,

	Қоя берсек зиянсыз,

	Күлкi қылар ел,—дедi.

	Бұйрықты қыздар ұғады,

	Орнынан бәрi тұрады.

	Ерiгiп тұрған қырық қыз

	Кемпiрдi тұра қуады.

	Қыздар қуды жүгiрiп,

	Жөнелдi кемпiр түрiнiп,

	Есi-түсi қалмады,

	Жанынан кемпiр түңiлiп.

	Түсiп кеттi дамбалы,

	Әбүйiрi көрiнiп.

	Киюге қайта шама жоқ,

	Құлады кемпiр сүрiнiп.

	Есiнен кемпiр танған соң,

	Таңқайып көтi қалған соң,

	Баруға қыздар ұялып,

	Тоқтады кейiн шегiнiп.

	Кейiгенсiп Құлқаныс,

	Шошыды жаны түршiгiп.

	Тыпырлап құлап жатқанда,

	Көйлек те кеттi жыртылып.

	Шегiнiп қыздар қалғанда,

	Жөнелдi кемпiр ыршынып.

	«Ал, ұста» деп қырық қыз,

	Тағы да түстi соңына.

	Сасқаннан кемпiр көйлегiн

	Жұлып алды қолына,

	Әбүйiрiн басуға

	Пана қылды оны да.

	Таңданды қыздар кемпiрдiң

	Ұятының жоғына,

	Шапақтап кетiп барады

	Қолымен екi қоңына.

	Ұялғаннан қырық қыз

	Қуғанды қойды соңында.

	Қашып шықты сытылып,

	Қала жаздап тұтылып.

	Қатты қуды кемпiрдi,

	Ерiккен қыздар құтырып.

	Әрең жеттi үйiне,

	Ентiгiп зорға жұтынып.

	Киiмiн әлi киген жоқ,

	Алғандай бiреу сыпырып.

	Есi шығып кетiптi,

	Қарайып өңi түтiгiп.

	Әрең жеттi үйiне,

	Өлiп-талып құтылып,

	Аузынан көбiк шашылып,

	Әбүйiрi ашылып.

	—Жаман екен қу қыздар,

	Қорлады,—дедi,—басынып.

	Зебер мен айтты Кәмiлге:

	—Барып келдiм қыздарға,

	Көкпар бола жаздадым,

	Құтырған өңкей қу қарға!

	Мас болған өңкей шұнақ қар,

	Айтқанымды тыңлар ма!

	Айтып едiм, ұмтылды.

	 «Саудагерiң қайда?»—деп,

	Бұйрық бердi Құлқаныс:

	«Қарамаңдар жайға»,—деп,

	Дарбазаның аузына

	Ұрып-соғып байла,—деп.

	Байлаулы жатсын түнiмен,

	Сырыңды халыққа жайма,—деп.

	Таң атқан соң кемпiрдi

	Ордаға қарай айда,—деп.

	Тұра қашып замғадым,

	Түршiктi қорқып жандарым.

	Дос адамнан бiреу жоқ,

	Қарасам, дұшпан жан-жағым.

	Пәрменiмше жүгiрiп,

	Түсiп кеттi дамбалым.

	Келмедi шамам жиюға,

	«Өлдiм ғой» деп ойладым.

	Аяғыма оралып,

	Етпетiмнен құладым.

	Ары-берi тырмысып,

	Тұрайын деп қамдандым.

	Домалап жүрiп байқадым

	Көйлектiң боршаланғанын,

	Ауыр көрдiм денемде

	Көйлектiң де салмағын.

	Жеңiлденiп қашуға

	Оны да қолға алғаным.

	Киiмi құрсын, құдайы,

	Айтсаңшы жанның қалғанын!

	Мас болған өңшең шұнақ қар,

	Ай-шайыңа қарамас.

	Қыздардың түссем қолына,

	Айырып ешкiм ала алмас!

	Тәттi екен қу жан бәрiнен,

	Құтылдым қашып жалаңаш!

	Жан қысылған кезiнде

	Ойыма түстi әрнеме.

	Өлiп қала жаздадым,

	Екiншi оған бар деме.

	Бiр мүсәпiр кiсiмiн,

	Қыздарға менi теңеме!

	Оларды алма аузыңа,

	Барайын айтсаң өңгеңе.

	Кемпiрдiң сөзiн есiтiп,

	Зеберше қатты тарықты.

	Айласын қыздың есiтiп,

	Қуанып Кәмiл қалыпты.

	«Бүгiнше мейман болсақ»,—деп,

	Кемпiрге қолқа салыпты.

	Кемпiр айтты:—Шырағым,

	Қайт болмасын сұрағың.

	Желiккен қыздар сезбесiн,

	Даусыңды пәсең шығарғын.

	Тас жарады—үкiмi

	Құтырған шұнақ қу қардың.

	Зеберше қалды аңырып,

	Ақылынан жаңылып.

	Кемпiрден мұны есiтiп,

	Келгенiне налынып.

	Алдаған екен Құлқаныс,

	Келiппiз босқа сабылып.

	Болармыз күлкi деп,

	Бiр жаман ат тағылып.

	Кәмiлге қарап айтқаны,

	Қайтсақ деп елге жалынып.

	—Қыздардан қорқып қашып мама келдi,

	Пейiлi Құлқаныстың жаман келдi.

	Тұрмайық ендi мұнда, Кәмiл аға,

	Бiр қиял қайтсақ деген маған келдi.

	 Сонда Кәмiлдiң айтқаны:

	—Бересiң не сүйiншi, Зебер, маған?

	Ақылмен данышпан қыз хабарлаған.

	Кемпiрдi дарбазаға байла дептi,

	Ақылмен түсiнер деп шаһизадам.

	Қарағым, ел жатқан соң сонда барғын,

	Айтқаным келмейдi деп болма алаң!

	Айтқаны дарбазаны ишарат қып,

	Нөкерiм сезбесiн деп амалдаған.

	Алдында дарбазаның күтiп тұрсаң,

	Құлқаныс жолығады шығып саған!

	Кәмiл дана Зебердiң

	Осылай деп көңiлiн жуатты.

	Ас-су iшiп ел жатты,

	Уәденiң болды уақыты.

	Ендi Зебер жөнелдi,

	Кәмiлден сұрап жауапты.

	Кемпiр де ұйықтап қап едi,

	Бiлмедi ешкiм бұ кәптi.

	Iс бiтпей күрделi,

	Жатса да ұйқы келмедi.

	Құлқаныстың ордасын

	Туралап Зебер жөнедi.

	Кемпiрден сұрап сыртынан,

	Бұрыннан көрген жер едi,

	Дарбазаның аузына

	Жасырынып келедi.

	Қыбырлаған еш жан жоқ,

	Шенiне һешкiм келмедi.

	Ары-берi отырды,

	Болмады қыздың дерегi.

	Қисайып ендi Зебердiң

	Көздерiн ұйқы жеңедi.

	Ұйықтап кеттi бейхабар,

	Балалығы көп едi.

	Ұйықтап жатыр Зеберше,

	Құлқаныс тұрып кеп едi.

	«Әзiлменен оятсам,

	Әлде деп қандай көредi.

	Тимейiн өзi тұрмаса,

	Мiнезi қандай неме едi».

	Көпке дейiн ойланып,

	Қиялын осы ой жеңедi.

	Оянар деп үмiт қып,

	Күдерiн үзген жоқ едi.

	Таңға жақын боп қалды,

	Жарым түнде кеп едi.

	Шыдатпады ашықтық,

	Сыр бермейiн деп едi.

	Жан-жағына жалтақтап,

	Үстiне жақын төнедi.

	Зебершенiң бетiнен

	Үш қайтара өбедi.

	Құлқаныстың сүйгенiн

	Шақты ма маса демедi.

	Қапа болып Қаныстың

	Сондағы айтқан өлеңi:

	—Жаманға ұйқы—жолдас, тамақ—тамыр,

	Көрiп ем бiр көргеннен сiздi тәуiр.

	Сәулетiн сыпайының түзде көр деп,

	Шынымен болғаның ба бiр оңбағыр!

	Деушi едi «адамзатқа ұйқы—дұшпан»,

	Сүйгенiм, кеттiң бе екен жаңылып бiр.

	«Жазық жоқ жаңылғанда» деген сөз бар,

	Талайлар асығыстан тартқан зәбiр.

	Көрейiн не де болса сабыр қылып,

	Ақиқат шыққанынша бiр терең сыр.

	Арбамен асықпаған қоян алар,

	Құдайдың мың бiр аты, бiрi—сабыр.

	Жаманға ұйқы жолдас басқадан да,

	Ақылы өз басынан аспағанға.

	Ойланбай қылған iстiң түбi ойран,

	Сары алтын—сабыр түбi саспағанға.

	Әр iстiң артын ойлап байқа,—дептi,

	Асыққан бақ-дәулетiн шайқар,—дептi.

	Бiрiншi—пәтуалы кiтаптарда

	– Бастайды асығысты шайтан,—дептi.

	Ұстаған екi кеме суға кетер,

	Көңiлдi әр тарапқа қойсаң,—дептi.

	Осыны айтып Құлқаныс

	Жайына қайтып жөнедi.

	Балалығың бар екен,

	Әттеген-ай дер едi.

	Еш адам мұны сезбедi,

	Қыз жайына келедi.

	Денесi мұздап Зебердiң

	Бiр кезде басын көтердi.

	Жан-жағына қарады,

	Қасында ешкiм жоқ едi.

	Асығып қайтып жөнедi,

	Таңға жақын кезi едi.

	Ашуы келiп Зебердiң

	Кәмiлге айтқан сөзi едi:

	—Бекер екен, жан көке,

	Кешегi айтқан тiлдерiң.

	Айтқаныңды iстедiм,

	Һеш нәрсенi бiлмедiм.

	Орынсыз жұмсап аранға,

	Өлтiргелi жүр ме едiң!

	Қыз түгiл, онда шайтан жоқ,

	Бәрiн де тiнттiм iргенiң.

	Жаурадым өте қалтырап,

	Есiмнен шықпас түндегiм!

	Бiзге де қылар Құлқаныс

	Кемпiрге iстеп жүргенiн.

	Дарбазаны баққандай,

	Бар ма едi жазам бiр менiң!

	Ашық боп едiм әуелде

	Көрген соң қыздың түрлерiн,

	Мекерлiкпен жүр екен,

	Байқадым қыздың бұл жерiн.

	Алдаған екен Құлқаныс,

	Сөзiне ендi кiрмегiн.

	Есiгiн қыздың бақпайық,

	Қор болып күтiп жатпайық,

	Қайтайық ендi, жан аға,

	Берсе де қызын дүниенiң.

	Кәмiл айтты:—Шырағым,

	Бiр атадан сыңарсың.

	Сол қызға өте құмарсың,

	 Баланың iсiн қыларсың.

	Құлқаныс саған келгенде,

	Ұйықтап қалған шығарсың.

	Бүгiн тағы қоналық,

	Қош көрiп кемпiр құп алса,

	Жалынып қызға жұмсалық,

	Егер де кемпiр тiл алса!

	Қанша да болса берейiк,

	Баратын болып пұл алса.

	Алдамайды Құлқаныс,

	 Арада кемпiр жүре алса.

	Ол қыздай ешкiм болмайды,

	Басқаға көңiлiм толмайды,

	Өкiнiшi жоқ еңбектiң,

	Есесiн Құдай шығарса!

	Ойына түсiп қылығы,

	Бiлдiрмей Зебер жылады.

	Ашықтығы тағы бар,

	Есiттi және мынаны.

	Һеш нәрседен белгi жоқ,

	Көңiлi қашан тынады?!

	Ойланып бұлар жатқанда

	Намаздың болды уағы.

	Асығып Кәмiл киiнiп,

	Орынынан тұрады.

	Неше түрлi дәм берiп,

	Сыйлайды кемпiр бұларды.

	«Арызым бар, шеше»,—деп,

	«Ырзамыз сiзге өте»,—деп,

	Ат үстiнде отырып,

	Сөз басын Кәмiл шығарды.

	—Нәсiп айдап бұл жерге,

	Келiп едiк алыстан.

	Ойда жоқ жерде кездесiп,

	Жолымыз осы танысқан.

	Артық болды қызметiң

	Құда-жегжат, таныстан.

	Артықша болды мұныңыз,

	Үлкен болсын ұлыңыз!

	Қолыңыздан жамғарып,

	Қайырды бүтiн қылыңыз!

	Iсiмiз сiзсiз бiтпейдi,

	Ақиқат осы шынымыз.

	Дүниеде түгiл, пайдалы

	Ақыретке мұныңыз.

	Әр түрлi асыл бұйымнан

	Келiп ек артып мұны бiз.

	Құлқанысқа бiз үшiн

	Және бiр барып келiңiз!

	Келмесе айтар бiр жауап,

	Есiтелiк соны бiз.

	Ұқсамайды жаманға

	Қарағанға түрiңiз.

	Хақ Мұстафа пайғамбар

	Әлиге айтқан сөзi бар,

	Бес-алты ауыз айтайын,

	Ойланып пайым қылыңыз.

	Отырып бiр күн айтып өсиеттi,

	Әлиге Расул Алла былай дептi:

	—Iзетпен құрмет қылып атын байлап,

	Тоқтаусыз мейман келсе, қондыр,—дептi.

	Азардан әр уақта Тәңiрiм безер,

	Мейманның мұддағасын қылғын,—дептi.

	Орындап қолдан келсе айтқандарын,

	Қайым боп қызметiнде тұрғын,—дептi.

	Болғанға мейман ырза, Құдай ырза,

	Аянбай қызметiнде жүргiн,—дептi.

	Мейманның қызметiнде бiр күн тұру

	– Тең болар ибадатпен мың күн,—дептi.

	Дәм айдап үйiңiзге болдық қонақ,

	Әзелден нәсiп екен мейман болмақ.

	Келтiрiп айтқан сөздi орынына,

	Әр түрлi берiп тұрсыз тәттi тамақ.

	Ыбыраһым пайғамбардан қалған мирас

	– Мейманның не десе де тiлiн алмақ.

	Он екi қызыл тiллә пұл берейiн,

	Жан шеше, көңiлiм үшiн алғын санап.

	«Саудагер атқа мiндi, жүредi»,—деп,

	Ол жерден айғайлап айт қашығырақ.

	Өзiне Құлқаныстың есiттiрiп,

	Қайтадан жүре бергiн бермен қарап.

	Сөздерiн Құлқаныстың анық тыңлап,

	Бұйырса айтып келгiн бiзге бiрақ.

	«Бұл жерге бiр кеткен соң қайтып келмес,

	Бар,—деңiз,—iнжу айна, гауһар тарақ».

	Қашқан соң өзiң қорқып, қуалайды,

	Еш нәрсе оныменен қыла алмайды.

	Көңлiнiң Құлқаныстың шаттығы үшiн

	Қырық қыз оған қарсы тұра алмайды.

	Қуып жүр тамашаға ермек үшiн,

	Бейжауап падишадан ұра алмайды.

	Күнәңiз қыздар қуса төгiледi,

	Һеш нәрсең оныменен қурамайды.

	Осылай деп ер Кәмiл,

	Шаттандырды маманы.

	Сонда кемпiр нанады,

	Он екi тiллә алады.

	Жүгiре басып жөнедi,

	Сарайға жетiп барады.

	«Бөтен адам жоқ па?»—деп,

	Жан-жағына қарады.

	Дауысын пәсең шығарып,

	Былайша жауап қылады:

	—Бiздiң үйде саудагер

	Жүрейiн деп қамданды.

	Қымбат баға артып жүр,

	Патшаға лайық малдары.

	Көрiп қалғын, Құлқаныс,

	Кеткен соң қылма арманды.

	Өмiрiмде көрмеп ем

	Меруерт, таза маржанды.

	Алтыннан екен инесi,

	Жақұттан екен түймесi.

	Бiр қоржынның iшiнде

	Мемлекеттiң дүниесi.

	Қымбат баға гауһары,

	Көргеннiң болмас сүймесi.

	Әкелген заты өте көп,

	Болмаса да түйесi.

	Тас моншақты таққанша,

	Күмiстi саудырлатқанша,

	Дәулетiнде әкеңнiң

	Гауһар мен жақұт тақсаңшы!

	Гауһардан қылған тарақ бар,

	Алмасаң да қарап қал!

	Лағыл, жақұт көздерi

	Алтын мен күмiс шолпылар,

	Гауһар шамнан орнатқан

	Әр түрлi сәндi сырғалар,

	Гауһар кесе, iнжу айна,

	Жақұт қасық тағы бар!

	Дүниеде жоқ заттардың

	Олардан бәрi табылар!

	Бiр қоржынның iшiнде

	Мемлекеттiң малы бар.

	Жылдам барып, Құлқаныс,

	Керегiңдi алып қал!

	Тез асығып бармасаң,

	Кетедi жүрiп саудагер!

	Мейманым жүдә асығыс,

	Ертерек, қыздар, хабар сал! –

	Осылай кемпiр деп едi,

	Құлқаныс бұған ермедi.

	Ашуланып айқайлап,

	Қыздарға бұйрық бердi ендi:

	—Мұндай кемпiр көрмедiм,

	Осынша жасқа келгелi!

	Күн сайын тынбай келедi,

	Болдық па бiздер ермегi?!

	Жай айтқанды бiлмейдi,

	Жүрмесе келiп өлгелi.

	Бағы майдан iшiнде

	Бiр зор райхан бар,—дедi.

	Түбiне соның апарып,

	Кемпiрдi таңып кел!—дедi.

	Көрсетiңдер кемпiрге

	Өлiмнен бергi өңгенi.

	Таңулы тұрсын түнiмен,

	Үйренсiн әдеп-жөндердi.

	Ыбырат алсын осыдан,

	Әдепсiз болса шендегi.

	Тiрi қалса келмесiн,

	Бұл жердi қайтып көргелi!

	Қырық қыз сонда жүгiрдi,

	Жанынан кемпiр түңiлдi.

	Буындары бұлтылдап,

	Бастады кемпiр қимылды.

	Жөнелдi кемпiр ағылып,

	Қыздар да қуды жабылып,

	Бiр кезде кемпiр жығылды,

	Аяғы тасқа қағылып.

	Домалап кеттi жығылып,

	Кеп қалды қыздар жүгiрiп.

	«Ұстаңдар!» деп айқайлап,

	Құлқаныс тұрды бұйырып.

	Тулады кемпiр секiрiп,

	Аузынан көбiк көпiрiп.

	«Қолына түссем қыздардың,

	Тастайды-ау,—деп,—өлтiрiп».

	Қалмады үрей кемпiрде,

	Көрмегенге өтiрiк.

	Көйлек пенен дамбалын

	Қолына алды шешiнiп.

	Түрiн көрiп кемпiрдiң,

	Ұстауға қыздар батпады.

	Қандай шырын шыбын жан,

	Кемпiр де қарап жатпады!

	Қарғып тұрып орнынан,

	Жүгiрiп жылдам аттады.

	Жауырыны құрысып,

	Борбайлары тырысып,

	Топталып қыздар қалғанда,

	Жөнедi кемпiр жылысып,

	Құтылып кеттi мамаңыз,

	Қыздар да қалды күлiсiп.

	Ендi кемпiр жөнедi,

	Үйiне жетiп келедi.

	Киiмдерiн киедi,

	Келе сөйлей бередi.

	Зебер мен Кәмiл жолығып:

	—Не болды, шеше?—деп едi,

	—Кездесiп өңкей жойқанға,

	Жолықтым үлкен сойқанға,

	Айтқаныңды айтып ем

	Құтырған өңкей шайтанға.

	Ашуланса хан қызы,

	Айтқанынан қайтар ма?!

	Бұйрық бердi Құлқаныс

	Қияңқы өңкей байталға.

	«Бар ғой,—деп,—үлкен райхан,

	Кәдiмгi бағы майданда.

	Кемпiрдi соған байлаңдар,

	Апарып бағы майданға.

	Жеткенше ұрып, сабаңдар,

	Келмесiн тiлi ойбайға!

	Су құйыңдар үстiне,

	Өледi деп ойланба!

	Көрмесiн,—дедi,—басқа адам,

	Түнiмен тұрсын байлауда!»

	Есiтiп жаным шошынып,

	Әр нәрсе түстi ойларға.

	Мастардың өңкей үстiне

	Менi Құдай айдар ма!

	Ерiккен қыздар өлтiрмей,

	Қолына түссем ойнар ма?!

	Қыздардың естiп дүбiрiн,

	Ентiгiп қаша жүгiрдiм!

	Аяғым тасқа қағылып,

	Үш домалап жығылдым.

	«Ұстайды-ау қыздар ендi», деп,

	Шыбын жаннан түңiлдiм.

	Оңай ма қолдан жан беру,

	Шешiппiн бәрiн киiмнiң.

	Бiлмеймiн сонда өзiм де,

	Болғанын қандай түрiмнiң.

	Құтылыппын, әйтеуiр,

	Үйге келiп киiндiм.

	Сiздер үшiн, жан қонақ,

	Бәлеге сондай iлiндiм.

	Есiмнен кетпес белгiсi

	Қыздардан алған сыйымның.

	Сөзiңе ендi ермеймiн,

	Құлқанысты көрмеймiн!

	Күмiс түгiл, алтынмен

	Берсең де мыңын сайрдың.

	Кәмiл айтты:—Жан шеше,

	Жақсының тиер пайдасы.

	Қорқытқалы өзiңдi,

	Қыздардың қылған айласы.

	Шындап қуса сүйте ме,

	Ақылмен өзiң ойлашы!

	Барсаң қашып келесiң,

	Қуғанын қыздар қоймайды.

	Бар шығар, мүмкiн олардың

	Сұрайтын iсi ойдағы.

	Қашып жүрген шығарсыз,

	Жанасса жауап алғалы.

	Одан зиян көрмейсiз,

	Таппасаң қайта пайданы!

	Екi рет бардың осымен,

	Келесiз өңкей шошумен.

	Шынымен қыздар өшiксе,

	Кәнеки, жұртқа жайғаны!

	Балаларша ойлайсыз

	Болмайтын iстi қайдағы!

	Көрсетшi бiзге, жан шеше,

	Қай жерде бағы майданы?

	Шошыпты жаман жаныңыз,

	Кетiптi ұят-арыңыз,

	Жақсы-жаман болса да,

	Бiр көрермiз бәрiмiз!

	Сұрайтын сiзден сөзiм бар,

	Құлағыңды салыңыз!

	Қай жерде бағы майданы,

	Бiздi ертiп барыңыз.

	Сыртынан бiзге нұсқаңыз,

	Шаппаса егер тәбiңiз.

	Сонда кемпiр ұнады,

	Екеуiн ертiп шығады.

	«Анау тұр бағы майдан», деп,

	Қолымен ым қылады.

	Кемпiр қайтты үйiне,

	Қалдырып сонда бұларды.

	Бағы майдан қасына

	Жақындап бұлар келдi ендi.

	«Ұмытпа,– деп,—қарағым!»

	Зеберге Кәмiл сөйлейдi:

	—Анау тұрған қызыл гүл,

	Райхан деген сол,—дейдi.

	Анықтап, байқап белгiлеп,

	Адаспайтын бол,—дейдi.

	Ел жата келiп түбiне,

	Ұйықтамай күтiп тұр,—дейдi.

	Артықша екен өнерi,

	Құлқаныс анық келедi.

	Қасыңа өзi келгенше,

	Сөйлесiп дидар көргенше,

	Уәдесiн анық бергенше,

	Ұмытқын ұйқы дегендi!

	«Мақұл!» дедi Зеберше,

	Осылай Кәмiл деп едi.

	Кемпiрдiң келдi үйiне,

	Демалып, ауқат жегелi.

	Ел жатар уақыт болғанда

	Зеберше тағы жөнедi,

	Зеберше келдi бiр өзi

	Бағы майдан iшiне.

	Көрген жерге орнықты,

	Көрiнбей ешбiр кiсiге.

	Қарамайды ашықтық

	Үлкен менен кiшiге.

	Қалағаны Құлқаныс,

	Басқаменен iсi не?!

	Қарайғанның бәрiне

	Қарайды «қыз» деп тесiле.

	Зебершенiң бiр кезде

	Бұл қиял келдi есiне.

	«Қарап-ақ кеше безiп ем,

	Кемпiрге қылған iсiне.

	Құлқаныс мұнда келмейдi,

	Кiрмесе егер түсiме.

	Таңға жақын боп қалды,

	Отырмын ендi несiне?!

	Телмiргенмен болмайды,

	Қылмаса Құдай несiбе!

	Барғанмен әзiр Кәмiлге,

	Көрмес-тi мақұл мұнымды.

	Қорқақ екен дегiзiп,

	Алдырмайын сырымды.

	Таңға жақын барармын,

	Алайын бiраз тынымды».

	Осыны айтып Зебердiң

	Ұйқыға көзi iлiндi.

	Түн жарымы кезiнде

	Құлқаныс тұрды орнынан.

	Тұрмаған бұрын себебi

	– Нөкерiнен қорынған.

	Қорықпағанмен ойлады

	Ерер деп өсек соңымнан.

	Бағы майданға жөнедi,

	Ешкiмдi ертпей соңынан.

	Айтқан жерге келедi,

	Келтiр деп iстi оңынан!

	Түбiне райхан келедi,

	Зебершенi көредi.

	Ұйықтап жатыр сүйгенi,

	Еш нәрсенi сезбейдi.

	Оятуға жұлмалап,

	Тағы да жөнi келмедi.

	Құлқаныстың өлеңмен

	Сондағы айтқан тiлi едi:

	—Қалыпсың тағы да ұйықтап не қылайын,

	Осы ма, Зебер шырақ, әлi-жайың.

	Әр түрлi адам ұлы қиял ойлар,

	Басына дәулет пен бақ қонған сайын.

	Болады адамдықтың бiр белгiсi,

	Тақ тұрып уәдеге болса дайын!

	Туылған қаршығадан тұйғын деп ем,

	Болдың ба сен де осындай, қалқатайым!

	Ұйқымен естi кiсi қас болады,

	Шыдайды бiр күн түгiл, әр түн сайын.

	Мәртебе жақсыменен бiр күн түнеу,

	Жаманмен жүргенiңше мың күн дайым.

	Сүйгенiм, өз бiлгенiң осы болса,

	Ұйқыңды мен де бөлiп қозғамайын!

	Бейғамның жан жолдасы—ұйқы, тамақ,

	Болмайды көңiлiнде басқа талап.

	Деген бар «жаман достан зерек дұшпан»,

	Болмайды жамандарды еске санап.

	Баласы қазанаттың жабы туып,

	Көңiлiм болар ма екен алап-жалап.

	Масқара екi мәрте болып қайттым,

	Келгенде тұрмаған соң алдымды орап!

	Бұл болса бейшараның әлi-жайы,

	Келiп жүр нағып iздеп далбасалап!

	Ұйқысы неткен мырза ашылмаған,

	Балалық, еркелiгi басылмаған.

	«Сабырсыз,—Расул Алла,—шайтан» дептi.

	Әр iстi бiр нәубеттен асырмаған.

	Бұл iстi Алла бiлсiн, мен бiлейiн,

	Iс едi әшкере боп шашылмаған.

	Шенiне сыпайының келiспейдi,

	Әрқалай дос айыбын жасырмаған.

	Бәйгеден суымаған ат келмейдi,

	Бапталып тұлпар едiң қосылмаған.

	Мырзаға бүгiн тағы бiлiнбейiн,

	Ояуда өзi душар болсын маған.

	Қайыр қош, осыменен екi келдiм,

	Ойыңа бiр алмастай нетiп едiм?!

	Сағынып келгенiмде ұйықтап қапсың,

	Азғана сол жерiңе өкiнемiн!

	Жолыңда өз басымды берсем деп ем,

	Таймауға айтқан серттен бекiнемiн.

	Өзiңдi әдейi арнап iздеп барып,

	Бой тастап «келер-ау» деп кетiп едiм.

	Өмiрiн Зебершемнiң ұзақ қыл деп,

	Құдайдан ертеңгi-кеш өтiнемiн.

	Ойымнан келер деген тура шығып,

	Ер болып, уәдеге де жетiп едiң.

	Шақырсам қаршыға деп қарға шығып,

	Қолыма қона алмастай нетiп едiм?!

	Үзбейiн күдерiмдi бiр сөйлетпей,

	Тайғаны судан ұят шешiнгеннiң.

	Осылай деп Құлқаныс,

	Бұзылды көңiлi қамығып,

	Қапа болып тарығып,

	Жылады өте налынып.

	—Зебержан,—дедi Құлқаныс,

	Жұбайым едiң телiген.

	Даңқыңды естiп аттанып,

	Iздеп барып көрiп ем.

	Ашық боп ем өзiңе

	Көрген жерден сенi мен.

	Шамалап ем артық деп,

	Қатар-құрбы, теңiнен.

	Риза боп ем және де

	Iздеп келген жөнiңнен.

	Екi мәрте жолығып,

	Отырдым күтiп түнiмен.

	Ұйқы дұшпан кесiр ғып,

	Татпадым шекер тiлiңнен!

	Қиын екен ашықтық,

	Жабығып көңлiм бүлiнген.

	Жатырмысың сынауға,

	Болмаса ұйықтап шынымен.

	Құтыламын қандай ғып,

	Қайғылы осы күнiмнен.

	Ашықтық iсi қиын-ды,

	Әркiмдi қылар есiрiк!

	Қапа болды Құлқаныс,

	Сөйлесе алмай шешiлiп!

	Оянбайтын көрiндi,

	Отырғанмен кешiгiп.

	«Өтемiн бе, дүние-ай,—деп,

	Сүре алмай дәурен қосылып!»

	Қайтып кеттi лажсыз,

	Ары-берi отырып.

	Бiраздан соң керiлiп,

	Зеберше басын көтердi.

	Жан-жағына қарады,

	Көрмедi басқа бөтендi.

	Ұрыларша қаймығып,

	Шығармай даусын жөтелдi.

	«Кәмiл менi алдапты,

	Келмегi қыздың бекер-дi!»

	Дедi де тұра жөнедi,

	Жайына қайтып келедi.

	Таң бiлiнген кезi едi,

	Ашуы қатты кеп едi,

	Құлқанысты көрмедi,

	Екi мәрте түнедi.

	Жетiп келдi Кәмiлге,

	Сондағы айтқан сөзi едi:

	—Шошыдым сенен, Кәмiлiм,

	Кiм бiлер Хақтың әмiрiн!

	Қызметiңде атамның

	Өтiп едi өмiрiң.

	Өлтiрiп құнымды алмаққа

	Ауған екен көңiлiң.

	Өлiмге қайтiп қиясың

	Әппақтың жалғыз құлынын.

	Екi түн ұйқы көрмедiм,

	Кетпесе көзiм iлiнiп.

	Өлтiртпей патша қояр ма,

	Бiреуге қалсам бiлiнiп.

	Бағы майдан бұрышының

	Қарадым бәрiн түрiнiп.

	Қыз түгiл, онда шайтан жоқ,

	Жүрiппiн босқа бүлiнiп!

	Достығыңды көре алмай,

	Сiзден де қалдым түңiлiп!

	Кәмiл айтты:—Саспағын,

	Сабыр қылғын, арыстаным!

	Өмiрiмдi өткiздiм

	Қызметiнде патшаның.

	Өзiңнен кiнә болған-ды,

	Ұйықтап қалып, данышпаным.

	Не деп айттың бұ сөздi,

	Жолыңа құрбан бастарым.

	Өтiрiк айтар қыз емес,

	Мiнезiн сынап ашқамын.

	Тағы да жауап алайын,

	Өзiм ертiп барайын.

	Құлқаныс егер келмесе,

	Өлтiрiп менi тастағын.

	Ерегiсте ер өлер,

	Ойлайды жаман бас қамын.

	Ақылыңды тауыспа,

	Сөзiне ерiп басқаның.

	Өнерлiден құтылмас

	Құсы да ұшқан аспанның.

	Әбүйiрмен қайталық,

	Бiр iстi өзiң бастадың.

	Бұл iстiң өзi сын болды

	Данышпан Кәмiл данаға.

	Жолыққанша Құлқаныс

	Пәруана болды арада,

	Басшы болды достық қып,

	Жол көрмеген балаға.

	Жақсының тиер пайдасы,

	Жаманнан көмек бола ма!

	Қыздан жауап алуды

	Ойлады Кәмiл және де.

	Кәмiлдiң сонда айтқаны

	Ертемен тұрып мамаға:

	—Құлақ сап, шеше, тыңдаңыз,

	Сөзiмдi айып қылмаңыз!

	Үлкен де болсаң, көп көрдiк

	Қызметiңдi, ырзамыз.

	Нәсiп айдап кеп қалдық,

	Келмеушi едiк жылда бiз.

	Сiзге айтар зарымыз –

	Құлқанысқа барыңыз!

	Менiң айтқан сөзiмдi

	Құлағына салыңыз.

	Көңлiмiздi қайтармай,

	Және бiр олжа алыңыз.

	Он алты тiллә берейiн,

	Пұл алдың, сiрә, демейiн.

	Шаттанып мейман аттанса,

	О да сенiң мерейiң!

	Сонша жерден келген соң,

	Патшаның қызын көрейiн.

	Сауда-саттық iс болса,

	Ақыңды тағы жемейiн!

	«Саудагерлер жүрдi»,—де,

	«Атына әзiр мiндi»,—де,

	«Арманда боп қаласың,

	Заттары көп түрлi»,—де.

	Кемпiр айтты:—Барайын,

	Қорлықтың көрдiм талайын.

	Бейнетсiз қайда рахат,

	Тiлләңiздi алайын.

	Сақтанып тұрып қыздарға

	Алыстан айқай салайын.

	Осылай деп кемпiр көнедi,

	«Барайын, мақұл» деп едi.

	Он алты қызыл тiлләнi

	Кемпiрге Кәмiл бередi.

	Қандай ыстық дүние,

	Бүкшеңдеп кемпiр жөнедi.

	Әне-мiне дегенше,

	Сарайға жетiп келедi.

	Шамалы жерге жақындап,

	Құлқанысты көредi.

	Баруға тура бата алмай,

	Айқай сала бередi:

	—Саудагерлер аттанып,

	Жүруге әзiр кезендi.

	«Саудасы бар ма қыздардың,

	Хабарын бергiн»,—деп едi.

	Табылады олардан

	Адамзаттың керегi.

	Бармасаң құр қаласың,

	Асыл бұйым көп едi.

	Саудагерiм табады,

	Қаласа ненi көңiлiңiз.

	Жақұттан қабын ойыпты,

	Алтыннан iстеп шаңқобыз,

	Гауһарға қиып саптаған.

	Алмастан iстеп кесте бiз,

	Iнжу, гауһар, меруерттен,

	Моншақтан түйме неше жүз.

	Қандай шебер iстеген,

	Тамаша өте, көрсеңiз!

	Иiс сабын, әтiрiн

	Мақтауға жетпес айтып сөз.

	Басқа да бұйым өте көп,

	Атауға аты белгiсiз.

	Арманда қалма, Құлқаныс,

	Көрiп қал, жылдам барып тез!

	Осы сөздi айтты да,

	Сақтанды кемпiр тезiне.

	Ашуланды Құлқаныс

	Кемпiрдiң айтқан сөзiне.

	Нөкерiне бұйырды:

	—Көрсет,—деп,—жанын көзiне!

	Осыменен үш келдi,

	Обалы ендi өзiне!

	Ұстаңдар қоймай қамалап,

	Аямай жасын бағалап.

	Тандырыңдар есiнен,

	Таяқпен ұрып сабалап.

	Келеке-мазақ қылатын

	Кiм деп жүр бiздi шамалап.

	Халыққа терiс болмаймыз,

	Өлтiрсек те жазалап.

	Жасының қайтқан кезiнде

	Айдаған оны қай азап?!

	Несiн алған жеңгелiк,

	Жүрген ғой айдап ажалы-ақ!

	Тыңламаңдар қашқанын,

	Қылса да кемпiр бас қамын!

	Қуыршақ деп ойлай ма

	Жалғыз қызын патшаның.

	Ұрып-соғып апарып,

	Iшiне майдан бақшаның,

	Жағасына хауыздың

	Бекiтiп байлап тастағын!

	Тiрi қалса көрейiк,

	Бұл жердi қайтып басқанын.

	Сонда қырық қыз ұмтылды,

	Бүкшеңдеп кемпiр сытылды.

	Қашып кетiп барады,

	Бұлтаңдап екi мықыны.

	Пәрменiнше жүгiрiп,

	Мамаңның таңы жыртылды.

	Алыстан қашып бұ жолы

	Құтылып кеткен сықылды.

	Қашып келiп Кәмiлге

	Кемпiрдiң айтқан кеңесi:

	—Түрi жаман қыздардың,

	Ендi барғын демешi!

	Күнiге болып зор талап,

	Өзiм де болдым өлесi.

	Қош келiпсiз, мейманым,

	Бергенiм жауап: жөнешi!

	Құдай деген кәрiп ем,

	Құлқанысқа барып ем,

	Сiздiң айтқан сөзiңдi,

	Құлағына салып ем.

	Құлқаныс қатты кейiдi,

	Шошыдым өте кәрiнен.

	Бұйрық бердi қыздарға:

	«Талдыр,—деп,—ұрып әлiнен,

	Бақ майданда хауызға,

	Қойыңдар байлап түнiмен.

	Терiсiн ертең ал,– дедi,

	Тiрiдей тұрған жерiнен».

	Шошыды жаным түршiгiп,

	Өлдiм деп ендi шынымен.

	Қырық қыз қуды жабылып,

	Жөнелдiм мен де ағылып,

	Ажалымның жоғынан

	Сытылып шықтым мен әрең.

	Кәмiл айтты:—Жан мама,

	Бұ сөзiңе наналық,

	Бiз үшiн тарттың көп бейнет,

	Кетпеймiз сiздi нала қып.

	Егер де мақұл көрсеңiз,

	Бүгiнше мейман болалық.

	Құлқанысқа барғын деп,

	Аузымызға алмалық.

	Кемпiр айтты:—Әйтеуiр,

	Сақтады Құдай саламат.

	Жасымның қайтқан кезiнде

	Есiткен жұрттан жүдә ұят.

	Құлқанысқа барғын деп,

	Айтпағын ендi, жан қонақ.

	Өзгеде болса жұмысың,

	Тұрайын бәрiн орындап.

	Қызғанбайын үйiмдi,

	Маған десең он күн жат.

	Кемпiрдiң айтқан бұ сөзi

	Кәмiлдi қатты қуантты.

	Бiр мезгiлде күн батып,

	Ас-су iшiп ел жатты.

	Зебердi Кәмiл ертiп ап,

	Болды деп ендi уақты.

	Бағы майдан хауызға

	Көруге қызды жол тартты.

	Қасына келдi хауыздың,

	Сөзiмен айтқан бiр қыздың.

	Патшалы жұртта екеу-ақ,

	Панасы Құдай жалғыздың.

	Зеберге Кәмiл бiлдiрдi

	Жобасын айтып әр сөздiң,

	Көп отырды екеуi,

	Көрмедi басқа бөтендi.

	Қисайып едi, Зебердiң

	Көзi ұйқыға кетедi.

	Жан-жаққа Кәмiл қарады,

	Көредi жалғыз қараны.

	«Басыңды көтер жылдам»,—деп

	Оятты Зебер баланы.

	Көзiн ашып манаурап,

	Көтерiп басын алады.

	Кәмiл айтты:—Зеберiм,

	Келе жатыр керегiң.

	Сөзге сынық болмағын,

	Қасыңнан ендi жөнейiн.

	Құлқаныс сенен әр жерде

	Асырмақ болар өнерiн,

	Артын ойлап сөз сөйле,

	Аузыңа айтпай кегенiн.

	Менi көрiп сескенсе,

	Ұят болар келiннен.

	Күдiк келер көңлiне,

	Үйреткендей сенi мен.

	«Әттеген-ай» деген сөз

	Ауыр тиер өлiмнен.

	Тiлектi берсе бiр Құдай,

	Қосыларсың теңiңмен.

	Уәденi бекiтiп,

	Барарсың өзiң кейiннен.

	Егер де бiлсе мiнiңдi,

	Әзiлден тiлiң қысқарар.

	Ұят күштi өлiмнен,

	Басыңа қиын iс болар.

	Iшiнен қыздар сүйсе де,

	Әзiлмен ерге өш болар.

	Алдырма қызға сырыңды,

	Шығарма естен мұнымды.

	«Үш күн ұйықтамай,

	Көп күттiм,—дегiн,—жолыңды.

	Риза боп кеп ем жолыңда,

	Алса да ат пен тонымды.

	Ордаңды неше айланып,

	Әл-дәрменiм құрыды.

	Ашық деп сенi кiм айтар,

	Алмадың еске сонымды.

	Сендiкпiн, егер келсең деп,

	Алғаның қайда қолымды.

	Уәдеңмен келiп ем,

	Көрмедiм рахат орынды.

	Жарқыным, аман жүрмiсiң?

	Сергелдең болдым сен үшiн,

	Шықпаған соң дерегiң,

	Өлдi ме деп ем өзiңдi!

	Қайтып келдiң ұялмай

	Көрсеттiң,—дегiн,—жүзiңдi».

	Ол қыздың артық амалы,

	Сынайды сенi шамалы.

	Келген жерден сөзбенен

	Алды-артыңды шалады.

	Өзiнен бұрын тiл қатып,

	Сөйлегiн сөздi жоғары.

	Сыпайылықтың нышаны

	Осылайша болады.

	Осыны айтып Зеберге

	Ендi Кәмiл жөнедi.

	Сол жерде Зебер қалады,

	Жан-жағына қарады.

	Қыз емес басқа адам деп

	Көңлiне күдiк алады.

	Тұла бойы дiрiлдеп,

	Қалтырап кетiп барады.

	Майдалап басып Құлқаныс

	Жақындап едi шамалы.

	Жүре бердi Зеберше,

	Қалмады сабыр-қарары.

	Баланың қорыққан жайынан

	Құлқаныс хабарланады.

	Қасына жақын кеп едi,

	Тоқтамай қашып жөнедi.

	Балалығы бар екен,

	«Әттеген-ай!» дер едi.

	Тоқтайтұғын болмады,

	Ойланар тоқтап деп едi.

	Қуалап ұстап алудың

	Ретi және келмедi.

	Дыбыс берiп Зеберге,

	Сондағы айтқан өлеңi:

	—Тоқтағын сабыр қылып, саспа, мырза,

	Көргеннен жан сауғалап қашпа, мырза.

	Баласы адамзаттың мен де өзiңдей,

	Аң емес, аю емес басқа, мырза.

	Сақтанып қызды көрсең қаймыққандай,

	Маңдайың тиiп пе едi тасқа, мырза.

	Бойыңнан балалығың кетпептi әлi,

	Келсең де осыншама жасқа, мырза.

	Бiрнеше бiзден бұрын ашық өткен,

	Болатын мағшұғы үшiн жаннан ырза.

	Не түспес ер басына шайқасуда,

	Белгiсi зеректiктiң—байқасуда.

	Белгiсi батырлықтың тәуекелшiл,

	Ер болсаң берген серттен қайтасың ба?

	Жөн емес уәде беру байқамастан,

	Жұмыстың боларын да, болмасын да.

	Табады зерек кiсi амалменен,

	Iсiнiң iстеп жүрген жобасын да.

	Ойласаң уәдеге жетпесiңдi,

	Келiп ең нағып iздеп о басында.

	Айғырын таңлап салсаң ат туады,

	Болмаса оқыс жерi анасында.

	Жаманға жазатайым iсiң түссе,

	Қаларсың ар-намыстың жаласына.

	Бұл жерге не жұмыспен келген едiң,

	Мен сенi асқар тауға теңгеремiн.

	Әр қалай ишарат қып айтсам дағы,

	Түсiнiп жалғыз ауыз сөйлемедiң.

	Аузында дарбазаның бiрiншi түн

	Бойыңа ұйықтап қалып теңгермедiң.

	Iшiнде бағы майдан екiншi түн

	Ұйықтап қалған жерiңде келген едiм.

	Төрт бөлiп түн ұйқымды бiр сен үшiн,

	Құдайдан не тiлесем сен деп едiм!

	Кез кеп ем ояуыңда тұра қаштың,

	Көңлiмдi қапа қылды сенбегенiң.

	Падиша сенiң де атаң, менiң де атам,

	Өзiме әсiлi-нәсiлiң тең деп едiм.

	Тоқтағын, сөйлеселiк, қорықпағын,

	Борсықтай iннен қашқан жорытпағын,

	Бiрiншi, екiншi түн қамсыз едiң,

	Қалайша бүгiн пысық болып қалдың?

	Көрмесiн менен басқа қашқаныңды,

	Жортақтап шыр айланып сасқаныңды.

	Алады жаннан безген гауһар шамды,

	Ойласаң неге келдiң бас қамыңды!

	Шырағым, балалығың әлi бар ма,

	Бейнетсiз еш рахат табылар ма?!

	Ер жiгiт намысы үшiн өлiмге ырза,

	Қамы үшiн бiр басыңның тарынар ма?

	Жақсы адам өзi ойлап iс қылады,

	Жаманға жәрдем бер деп жалынар ма.

	Әркiмнiң сүйгенi бар өзiне ыстық,

	Есiнен шықпайтұғын жаны барда.

	Жүредi серiктерiн мият қылып,

	Құрт-қоңыз, бақа-шаян, жануар да.

	Осылай деп Құлқаныс,

	Зеберге жетiп барады.

	Қыз екенiн бiлген соң,

	Ұялды Зебер шамалы.

	Баладан жауап болмады,

	Төмен қарап тұрады.

	Қалды ма деп көңiлi,

	Кетедi қыздың шыдамы.

	—Келдiң бе,—деп,—саламат,

	Әппақшаның ұланы?

	Өтiнсе де Құлқаныс,

	Зеберше жауап қымады.

	Қылығынан ұялып,

	Төмен қарап тұрады.

	Әрi-берi ойланып,

	Таппады Зебер иланы.

	Кәмiлдiң айтқан сөздерiн

	Айтайын деп ойланды.

	—Пайда деп таптым зиянды,

	Ойлап па ем мұндай қиялды.

	Осыменен үш келдiм,

	Һеш дерегiң болмады.

	Күтемiн келсең деп едiң,

	Осы ма сертiң сондағы?!

	Осыны айтып Зеберше,

	Терiс қарап тұрады.

	Құшақтап алып Құлқаныс,

	Өксiп-өксiп жылады.

	Шыдатпады ашықтық,

	Сөйледi сонда мынаны:

	—Тыңлағын, Зебер, шырағым,

	Қалмады сабыр-шыдамым,

	Көңлiңе қатты тидi ме,

	Еркелеп әзiл қығаным?!

	Не жазығым бар едi,

	Жылы жауап қымадың?!

	Жатсам-тұрсам Құдайдан

	Сұрауыңды сұрадым.

	Лаулап жанған шырағым,

	Болайын құрбан лағың.

	Аман-есен келдiң бе,

	Негiзi тұлпар жабағым,

	Ешкiмге назар салмадым,

	Бiр өзiңе қарадым.

	Менi қайтiп ұмыттың,

	Айдан аппақ жамалым!

	Сынамаққа айтып ем,

	Өкпелеме, қарағым.

	Ақылыңмен ойлашы,

	Сүттен таза алалым.

	Әзiл сөзге араз боп,

	Қылмағын iсiн баланың.

	Бiзден өтсе мәәзүр,

	Қылығын қылма жаманның.

	Келдiң бе аман-саламат,

	Жаннан асқан манабым.

	Мың айлансам өзiңнен,

	Табылар ма амалың?!

	Бiр өзiңдей көрмеймiн

	Дүниенiң барша адамын.

	Ашық оты iшiмде,

	Күйiп-жанып барамын.

	Сөйлешi, қалқам, шыныңды,

	Болмаса өлiп қаламын!

	Осыны айтып Құлқаныс

	Құшақтай алды баланы.

	Ашуланды Зеберше,

	Көңлiнiң болмай қалауы,

	Итерiп қызды тастады.

	—Сөзiңнiң жоқ,—деп,—керегi,

	Аулақ жүр,– деп жекiрдi,

	– Көрмеймiн ендi бетiңдi!

	Масқаралап қуыпсың,

	Жiберсем саған кемпiрдi.

	Уәдесi жоқ екен деп,

	Байқап ем сонда-ақ ниетiңдi.

	Келмей жатып кекетiп,

	Көрсеттiң және өкiмдi.

	Балалықпен келiппiн,

	Жинадым жаңа есiмдi.

	Үйренiп қалған құсайсың

	Жекiрiп жетiм-жесiрдi.

	Қош боп тұр, қорықтым, қайтайын,

	Жармасаң егер өтiмдi.

	Iшiнен жақсы көрсе де,

	Қызға сырын бермедi.

	«Жоғары сөйле қыздан»,—деп,

	Кәмiлдiң айтқан тiлi едi.

	Айтып едi сондықтан,

	Ниетiн қыздың бiлгелi.

	Қаныстың кеттi шыдамы,

	Егiлiп қатты жылады.

	Ойына түскен сөздерiн

	Айтуға шама келмедi,

	Аяғынан сүйiп, өбедi.

	Босап кеттi Зебер де,

	Сыр бермейiн деп едi.

	Құшақтап алып бiр-бiрiн,

	Аймаласа бередi.

	Жатыр екен сүйiсiп,

	Жақындап Кәмiл кеп едi.

	Ұялар деп көрiнсем,

	Баспалап үйге жөнедi.

	Екi ашық қосылып,

	Бiр-бiрiне сенедi.

	Жасырайық несiне,

	Бұрынғының жолы едi.

	Соларды айтқын сүйген деп,

	Сағынып ойлап-күйген деп,

	Бiр мезгiлдер болғанда,

	Құлқаныс жатыр күлмеңдеп,

	Жиек алған сұңқардай,

	Зеберше жатыр имеңдеп.

	Құлқаныс айтты Зеберге:

	«Ар жағына тиме»,—деп,

	Оған Зебер болмады,

	Жiбердi бәрiн түйрелеп.

	Ышқынып сұлу ыршыпты,

	Өлдiм деп даусы бiр шықты.

	Ашықтығы құрысын,

	Жолықтым қандай күйге деп!

	Сол бiр кез баста тұрсайшы,

	Опасыз жалған, дүние боқ.

	Бiр-бiрiне зар едi,

	Кездесiп бүгiн жолықты,

	Екi ғашық қосылып,

	Көңiлдерi толыпты.

	Ақылменен ойланып,

	Жан-жағын тегiс шолыпты.

	Сай қосылып екi жас,

	Дегенiне жетiптi,

	Аймаласып, сүйiсiп,

	Көп тамаша өтiптi.

	Келер күн түнде келуге

	Уәденi берiк бекiттi.

	Көп отырды сырласып,

	Бөлiне алмай бiр басып,

	Бiр мезгiлдер болғанда

	Көзi iлiнiп кетiптi.

	Бұ сөз тұрсын мұнымен,

	Қасым деген бар едi,

	Өтеннен бұрын хан едi.

	Өзi өлiп басында,

	Панасы болмай басында,

	Кәлен деген палуан

	Жалғыз ұлы бар едi,

	Жiгiт едi ер көңiл,

	Бiр атадан тақ едi.

	Жастайынан патшаның

	Қызметiн қылған бала едi,

	Әскербасы сардар боп,

	Өтеннен орын ап едi.

	Хан қызына жасынан

	Кәлен де ғашық боп едi,

	Көнбеп едi Құлқаныс,

	Бес рет жаушы сап едi.

	Жүрушi едi айланып

	Сол қыздың алды-артында.

	Қаламап едi Құлқаныс,

	Шықса да аты халқында.

	Қаланы кезек күзету –

	Мiндет болған жалпыға.

	Күзетте Кәлен жүр едi,

	Нөкерiн ертiп қасына.

	Бақ майданға кеп едi,

	Ат мiнбей жаяу астына,

	Басқа елден келген зәреде

	Жоқ па деп кiсi осында.

	Құлқаныс, Зебер кез болды

	Ұйықтап жатқан қалпында.

	Құлқанысты таныды,

	Кәлен аң-таң қалады.

	Бұрыннан қызда өшi бар,

	Бас салып байлап алады,

	Қол-аяғын бекiтiп,

	Зынданға әкеп салады.

	Қарауыл қойды «сақ бол!» деп

	Сенiмдi үш-төрт адамды.

	Жайына кеттi ер Кәлен,

	Келемiн деп ертемен.

	Ендi баян қылалы Құлқаныс,

	Зебер баланы.

	Ендiгi сөздi айтайын

	Әппақшаның ұлынан,

	Өтеншенiң қызынан.

	Қосыла алмай зар болып,

	Ынтық боп жүрген бұрыннан

	Екi ашық кездесiп,

	Қосылдық деген шынымен.

	Салыққан екен Құлқаныс,

	Ұйықтамай үш күн-түнiмен,

	Зеберше болса бұрыннан

	Ұйқыға диқан тығылған.

	Көптен ынтық екi жас,

	Кезiнде көңiл тынылған,

	Ұйқы дұшпан оларды

	Шығарды ақыр жолынан.

	Бiр бәлеге кез болды

	Ойда жоқ жерде қырымнан.

	Өкiнiш жоқ өткенге,

	Бермейдi пайда жұлынған.

	Ақырын Құдай оңласын,

	Еңбегi зая болмасын!

	Құлқаныс, Зебер екi жас

	Зынданда қалды сонымен.

	Түбiне зындан жеткен соң,

	Адамның бәрi кеткен соң,

	Құлқаныс пен Зеберше

	Жинады есiн көптен соң.

	Құлқаныс сонда сөйлейдi:

	—Жаңылмай естен асығып,

	Бермедi деп тiлектi,

	Қылмайық Хаққа қарсылық.

	Екi-үш сағат болса да,

	Өмiр сүрдiк қосылып.

	Тағдыр жетсе өлермiз,

	Ертең дарға асылып.

	Оңласа Құдай шығармыз,

	Қойғанмен тасқа бастырып.

	«Босат» деп ендi Кәленге,

	Болмайық құлдық бас ұрып!

	Құдай әдiл Падиша,

	Қыла алмас ешкiм қарсылық.

	Көрмейтiн Хақтың жерi жоқ,

	Қойғанмен пенде жасырып.

	Рақымы жоқ ит екен,

	Кәленнен өзiм жерiдiм,

	Не жақсылық күтедi

	Қолынан адам бөрiнiң.

	Бiр тиындай көрмедi

	Екi жастың өмiрiн,

	Бүлдiрер жаман iс болды

	Атамның менiң көңiлiн.

	Атаңа сенiң айтуға

	Қашықтығы жерiңнiң.

	Жапа-жалғыз келiпсiң

	Баласындай перiнiң.

	Есiтсе iздеп келетiн,

	Қолының ұшын беретiн,

	Бұ шаһардың iшiнде

	Жоқ па едi таныс серiгiң?

	Зеберше сонда сөйлейдi,

	Құлқаныс солай деп едi:

	—Бiрдi-екiлi бұл жерге

	Келгенiм бұрын жоқ едi,

	Өзiң қуған кемпiрдiң

	Әзипа атын дер едi.

	Үйiнде соның жолдасым

	Кәмiл деген ер едi,

	Жол бастап ертiп кеп едi.

	Хабар айтар жан болса,

	Бiздердi келiп көредi.

	Уәзiрi едi атамның,

	Ақылдың диқан кенi едi.

	Жолығар түнi өзiңмен

	Сақ болғын өте деп едi.

	Айтпай-ақ өзi бiлетiн,

	Бiр iстiң шықса дерегi.

	Осы күйде жатқанда,

	Кiм оған хабар бередi?

	Болса да жалғыз жан қиып,

	Бiз үшiн қайғы жер едi.

	Уаллаһу әләм, құтқару

	Қолынан соның келедi.

	Құлқаныс мұны есiтiп,

	Артықша қатты қуанды.

	—Қарауыл!—деп зынданнан,

	Айғайлап даусын шығарды.

	Қарауыл келiп тыңлады,

	Ер едi о да шыдамды.

	Құлқаныс сонда сөйлейдi:

	—Тыңлағын,—деп,—жан аға,

	Бұйрық болса Құдайдан,

	Қашқанмен пенде қала ма?!

	Ойлаймыз болсақ бала да,

	Iс қылмай-ақ күнәлi,

	Барамыз күйiп жалаға.

	Бiз де адамның баласы,

	Туды деп аңнан санама.

	Әзипа деген кемпiр бар

	Тұратын осы қалада.

	Көрiнiп тұр үйi де,

	Қашық емес және де.

	Амалдап, көке, хабар айт

	Сондағы өкiл ағама.

	«Құлады Ай мен Күнiңiз,

	Жер жарылып бағана».

	Осыны айтып жүре бер,

	Алды-артыңа қарама!

	Орамалға түйiп бес тiллә,

	Лақтырды деп:—Ал, аға,

	Аз да болса несiбе,

	Ауқат қыл қатын-балаңа.

	Әзiрге осы барымыз,

	Жолыңда басым садаға.

	Қарауыл сонда көнедi,

	Қызыққан пұлға жоқ едi,

	Уыздай екi балаға

	Рақымы келедi.

	Таңға жақын кезi едi,

	Тығызын iстiң сезедi,

	Үйiн сұрап кемпiрдiң,

	Жүгiре басып жөнедi.

	Кемпiрдiң үйiн көредi,

	Асығып жылдам кiредi,

	Төр алдында бейхабар

	Кәмiлдi жатқан көредi.

	Қарауылдың Кәмiлге

	Сондағы айтқан сөзi едi:

	—Жақсы жiгiт, тұрыңыз,

	Сөзiмдi бабар қылыңыз!

	Қақ жарылып қара жер,

	Құлады Ай мен Күнiңiз!

	Орнады түнек басыңа,

	Дауасын ойлап бiлiңiз.

	Айтуға келем әдейi,

	Қош болып, қайыр тұрыңыз!

	Айтқан сөзi бұл едi,

	Басқаға тiлi келмедi.

	Кәмiл қалды орнында,

	Қарауыл қайтып жөнедi,

	Өзiнiң келдi орнына,

	Бұл сырды һешкiм бiлмедi.

	Боп қалды таңның уақты,

	Байқады Кәмiл бұ кәптi.

	—Тұрыңыз,—деп,—шешеке!

	Кемпiрдi Кәмiл оятты.

	Жiбердi Кәмiл маманы,

	Бiр есектi табады.

	Керек затты даярлап,

	Қоржынына салады.

	Ақ киiмдi киедi,

	Басына сәлде орады.

	Мойнына тағып тәсбiсiн,

	Қолына аса алады.

	Кәрi кiсi десiн деп,

	Шайырлап сақал жамады.

	Қараңғыдан қардай ғып,

	Ағартып борды жағады.

	Танымайтын боп қалды,

	Көрсе де кiсi жаңағы.

	Осылайша Кәмiл ер

	Зынданға жетiп барады.

	Қарауылдың сол кезде

	Кәмiлдi көзi шалады.

	Адам ба деп зиянды,

	Қасына келдi шамалы.

	Түрiн көрiп Кәмiлдiң,

	Тамаша қайран қалады.

	Бiр әулие екен деп,

	Көңiлiне күдiк алмады.

	Сонда Кәмiл «Алла» дедi,

	Зынданға келдi тура ендi,

	Қарауылдар тiк тұрды,

	Сонда Кәмiл сөйлейдi:

	—Аман-есен, балларым,

	Жүрсiң бе тегiс саламат!

	Мал-бастарың аман-сау,

	Денiң сахат, көңлiң шат.

	Ғарiпке қылса жақсылық,

	Кем болмас деген адамзат.

	Келiп ем мұнда жақындап,

	Ибадат қып ел ақтап.

	Себеп болып бiр жұмыс,

	Кеп қалдым көрiп кәрамат.

	Денi сау болса адамның,

	Тiрлiкте қызық көргенi.

	Бала-шаға менде жоқ,

	Қыдырғаным ел,—дедi.

	Мүсәпiр екi бар екен

	Зынданда сiздiң, ер,—дедi.

	Жақын жерге қонып ем,

	Түнiмен маза бермедi.

	Жылағанда егiлiп,

	Түнiмен ұйқым келмедi.

	Келiп едiм соларға,

	Қолымнан қайыр бергелi,

	«Рас па екен түсiм» деп,

	Көзiммен және көргелi.

	Iздегенiм—шапағат,

	Ойламаймын өңгенi.

	Зынданға түсiп шығуға

	Маған рұқсат бер,—дедi.

	Алты тiллә берейiн,

	Қоймайын құры сендердi.

	Қарауылдар ойлады,

	Бiр дуана кiсi деп.

	«Түссе түссiн, қайтедi,

	Кiмде бар мұның iсi,—деп,

	Қас болғанмен не етедi?!

	Жетедi кiмге күшi»,—деп,

	Санап алды алты тiллә,

	Олжамыз әзiр осы деп.

	Дуананың сөзiне

	Қарауылдар таң қалды.

	«Кiм едi,—деп,—нәсiлiң?»

	Ешбiр жауап алмады.

	Сөйлесуге уақыт жоқ,

	Таң атуға айланды,

	Оңай түскен олжа деп,

	Тiлләға көңлi алданды.

	Көңiлдерi қош болып,

	«Құп, тақсыр!» деп ұнады.

	—Дереу түсiп шығыңыз,

	Бiз осында тұралы.

	Падиша көрсе өлтiрер,

	Болмаса басың күнәлi.

	Қарауылдар үш-үштен

	Кезектесiп тұрады.

	Ауысатұғын кезектiң

	Жақындап қалды уағы.

	Сыбырласып өздi-өзi

	Сөйлеген сөзi сондағы:

	—Үшеумiз де өлемiз,

	Бiлдiрсе бiреу мынаны.

	«Сұраусыз дарға асқын» деп

	Падиша өкiм қылады,

	– Дегендi айтып сырласып

	Сабыр-тағат қымады.

	Бұл қарауыл үш едi,

	Зәресi сүйтiп ұшады.

	Арқан байлап Кәмiлдi

	Зынданға салды үшеуi.

	Есектi қойып далаға,

	Зынданға Кәмiл түседi.

	«Шығыңыз,—дедi,—ертерек,

	Жауапты сiзден күтелi».

	Бiр мезгiлде зынданның

	Түбiне Кәмiл жетедi.

	Ақыл айтып баллармен

	Аз әңгiмелеседi.

	Ойланбай тапты амалды,

	Айласы көп кiсi едi.

	Аяқ-қолын босатып,

	Киiмдерiн шешедi.

	Кигiздi қызға киiмiн.

	Ойлағаны осы едi.

	Құлқанысты шайхы ғып

	Өнерi жұрттан асады.

	Құлқаныс, Зебер Кәмiлмен

	Үшеуi ақылдасады.

	Iстейтiн iстiң жағдайын

	Бұларға Кәмiл нұсқады.

	 «Қайт,—дедi,—жылдам, келiнжан,

	Есекке мiнiп тыстағы».

	«Қайыр қош» деп Құлқаныс,

	Арқаннан ендi ұстады.

	Арқанды сiлкiп ер Кәмiл,

	Тартқын деп белгi жасады,

	Қарауыл қызды шығарып,

	Есегiн даяр тосады.

	Айтуымен Кәмiлдiң

	Құлқаныс мiндi есекке.

	Қиын-қыстау тар жерде

	Ұят деген есеп пе?!

	Ақылымен Кәмiлдiң

	Iлiнбедi өсекке.

	Ордаға келiп қауiпсiз,

	Жатады кiрiп төсекке.

	Зеберге Кәмiл кигiздi

	Құлқаныстың киiмiн,

	Өзi алып киiндi

	Зебердiң барша бұйымын.

	Бiр өзi шештi ақылмен

	Барлық iстiң түйiнiн,

	Өткiзген қайсар ер едi

	Тұрмыстың талай қиынын.

	Барша жұрты ертең жиылар,

	Падиша ненi бұйырар,

	Көрейiк түрiн Кәленнiң

	Патшадан алған сыйының.

	Бұ сөз тұрсын мұнымен,

	Бердi деп Құдай шынымен,

	Қуанғаннан ер Кәлен

	Алмады дамыл түнiмен.

	Бiр мезгiлде таң атып,

	Сүбхi садық бiлiнген.

	Ертеңменен ертелеп,

	Баладай жүрген еркелеп,

	Патшаға Кәлен барады,

	Елден бұрын ертерек.

	Нан пiседi демiне

	Тапқандай алтын ентелеп.

	Падишаға айтқаны

	Асығып сөздi келтелеп.

	—Тәжiдар әдiл падишам,

	Келiп ем хабар бергелi.

	Ақтұйғынға тиiптi

	Балықшы құстың шеңгелi.

	Қожа менен құл тең бе,

	Бақа мен аққу көлдегi?!

	Мүсәпiр екен қаңғырған

	Құлқаныстың әңгелi.





Сүйгенiн қара қызыңның,

	Қаламаушы едi өңгенi.

	Бағы майдан iшi екен

	Ойнайтұғын жерлерi,

	Құшақтасып жатқанда,

	Кезiмнiң тура келгенi.

	Әлемге мағлұм падишам,

	Бiлмейтiн жан жоқ шендегi.

	Жүзiңдi төмен қылғаннан,

	Жақсы едi оның өлгенi.

	Әбүйiрiң бар екен,

	Дұшпаның басқа көрмедi.

	Көрсiн дедiм көзiңiз,

	Қиын деп айтсам сенбегi.

	Шаһзадаларды сүймейтiн

	Сүйгенi соны жөн бе едi!

	Мұны қалай көресiз,

	Зынданға салдым мен,—дедi.

	Мұны естiп патшаның

	Сөйлеуге тiлi келмедi,

	Жай соққандай төбеден,

	Қысылып жаны терледi,

	Күйiнбеген кiсiдей

	Кәленге сырын бермедi.

	Сабыр қылып сөз бастап:

	—Бәрекелдi, ер!—дедi,

	Бүгiн хабар шашайын,

	Жиылсын барша ел,—дедi.

	Ертең осы мезгiлде

	Алдыма өзiң кел!—дедi.

	Әшкере қылма һешкiмге,

	Уағында көр,—дедi.

	Ыбырат болсын өңгеге,

	Ырзамын саған мен,—дедi.

	Жiберемiн өзiңдi,

	Байлап алып кел,—дедi.

	Патша болмай кетсем де,

	Өлтiрткенiм жөн,—дедi.

	Жұрт жиналып келгенше,

	Ешкiмге айтпа, Кәленiм.

	Бiр-ақ бiлсiн халайық

	Қандай жұмыс екенiн.

	Ақылыңа тәнтiмiн,

	Болады сенiң дегенiң.

	Түрiнен мынау хабардың

	Құрыды,—деп,– амалым.

	Iшiнен патша тынады,

	«Болды,– деп,– қандай заманым.

	Бiр қырсыққан iс екен,

	Жаратқан артын оңғарсын!»

	Осыны айтып патшаның

	Құбылып түсi түнердi.

	Есiткен соң бұл сөздi,

	Қызынан үздi күдердi.

	«Ертең кел!» деп Кәленге,

	Жауап берiп жiбердi.

	Сонда Кәлен қуанып,

	«Құп, тақсыр!» деп жөнелдi.

	Үйiне патша келедi,

	Демалып ауқат жемедi.

	Тез шақыртып айымын

	Бiр адамды жiбердi.

	Әйелi жетiп кеп едi,

	Падиша сөйлей бередi.

	Екеуi-ақ едi оңаша,

	Бөтен адам жоқ едi.

	«Жалғыз қызың қайда?»—деп,

	Падиша жасын төгедi.

	Түсiне алмай бұл iске

	Әйелi пәлен демедi.

	Бiр сұмдық болған екен деп,

	Оның да кеттi реңi,

	Талып қалды падиша,

	Әйелi қызға жөнедi.

	«Түстi,—деп,—не iс басыма,

	Қор болды деген осы ма?!»

	Омырауы сел болды

	Көзiнен аққан жасына.

	Жетiп келсе ордаға,

	Сүрiнiп-құлап асыға,

	Сейiл қып жүр Құлқаныс,

	Қырық нөкерi қасында.

	Шешесi қайта жүгiрдi,

	Қыздардан бойын жасыра.

	Есiнен танып падиша,

	Жатыр едi жығылып.

	Кiрiп келдi қатыны,

	Көзiнен жасы шұбырып.

	Басын сүйеп отырды,

	Падишаға үңiлiп.

	Қатыны сонда сөйлейдi,

	Ерiнен көңлi түңiлiп:

	—Басыңды көтер, байым,—деп,

	Кетiп қапты-ау жайың,—деп,

	Осынша неге қысылдың,

	Көңлiңде бар ма уайым,—деп.

	Бiр кезде патша тұрады,

	Ашып жауап қылмады.

	—Қызың! ... қызың...—дедi де,

	Айта алмай тағы жылады.

	Сабыр қылып қатыны,

	Мәнi-жайын сұрады.

	Қатынына патшаның

	Сондағы айтқан жауабы:

	—Қызың бiр iс бастапты,

	Басымды топқа қоспапты.

	Бiр жiгiтпен жатқанын,

	Зынданға Кәлен тастапты.

	Рас шығар айтқаны,

	Нағып айтсын қоспақты.

	Лаулап жанған бiр өрттi

	Ордаға Құдай нұсқапты.

	Өмiрiмде өзiмнiң

	Көрмеп ем мұндай қыспақты!

	Перзентiм—жалғыз қызым-ды

	Қылыпты төмен жүзiмдi.

	Жасымның қайтқан шағында

	Дұшпандар басты iзiмдi.

	Осындай сөздi есiтiп,

	Көңiлiм жаман бұзылды.

	Жан айтса да нанбас ем,

	Татқандар айтты тұзымды.

	Қатыны айтты патшаға:

	—Дұшпанның сөзi немене,

	Алдағанға азғырып,

	Жақсы адам тiлге ере ме?!

	Қыз да болса, жалғызым,

	Ондай атқа теңеме!

	Осы сөзiм рас деп,

	Айтқандар жанын бере ме?!

	Ордада жүр Құлқаныс,

	Көрсетем, көңiлiң сене ме.

	Сонда патша жылады:

	—Ондай заман, кәне!– деп.

	Қыз да болса, жалғызым,

	Пешенемде бары,—деп.

	Дұшпандықпен көре алмай,

	Жүрген болса әлi деп,

	Өлтiрер ем Кәлендi,

	Қырық та болса жаны,– деп.

	Сабыр-тағат қылмады,

	Орынынан тұрады.

	Қалтыратты патшаны

	Қатынының жауабы.

	Жан-жағына жалтылдап,

	Денелерi қалтылдап,

	Қорыққанмен бiрдей қуанған,

	Көзiнiң жасы тамшылап.

	Әл-дәрменi құрыды,

	Үш сүрiнiп жығылды.

	2600 Қатынына сүйенiп,

	Ордаға қарай жүгiрдi.

	Деп едi қатын алдамыш,

	Өзгерiлмес болған iс.

	Жетiп келсе ордаға,

	Жүр екен қамсыз Құлқаныс.

	Қуанғаннан жылады,

	Етпетiнен құлады.

	—Түсiм бе бұл iс, өң бе!—деп,

	Һешбiр тағат қылмады.

	Күлiмдеп, жайнап құлпырып,

	Көргеннiң көңлiн толтырып

	Жүр екен бауда Құлқаныс,

	Қасында қырық қыз қосылып.

	Көрген соң көңлi орнықты,

	«Уһ» деп патша отырып.

	Күлiмдеп назбен керiлiп,

	Еркелеп сәнмен ерiгiп,

	Құдай берген екi аяқ

	Бiр басуға ерiнiп.

	Патшаға келдi Құлқаныс,

	Қалған соң көзге көрiнiп.

	Не дерiн патша бiле алмай,

	Қарап тұрды телмiрiп.

	Патшаның жетпей шыдамы,

	Бұзылып көңлi жылады.

	Ақылменен Құлқаныс

	Болған iстi сынады.

	—Айналайын, ата,—деп,

	Неге болдың қапа?—деп,

	Осынша неге қамықтың,

	Қылды ма бiреу жапа?—деп,

	Өтiнiп қызы сұрады,

	О да бiрге жылады.

	Патшаның сонда бұлтарып,

	Қызына айтқан жауабы:

	—Сағындым сенi, шырақ!—деп,

	Маңлайынан сипады.

	Бармады аузы айтуға,

	Iшiнен қатты қуанды.

	Кейiн бе ұлдан бұ дағы,

	Өмiрде көрген шырағы!

	Кәленнiң сөзiн ойласа,

	Көзiнен жасы шығады.

	Ызаланып патшаның

	Қалмады сабыр-шыдамы.

	Падиша қайтты үйiне,

	Артынан қыздар шұбады.

	Атқа мiнiп падиша,

	Әдетiменен тұрады.

	«Жиылсын ертең тегiс»,—деп,

	Халқына хабар қылады.

	Жар шақыртып әр жерге,

	Есепсiз адам жияды.

	Кәлен де келдi уәдемен,

	Уәзiр мен сәркар бұ дағы.

	Жиналды Құбыл қаласы,

	Халқының асыл данасы.

	Ашылар екен қандай боп

	Өтiрiк-шынның арасы.

	Падишаның сол уақта

	Жұртқа айтқан намасы:

	—Ойласып қылған жұмыстың

	Болмайды кемдiк-шаласы.

	Ақиқат қылса әр iстi,

	Бiлiнер ақ пен қарасы.

	Бiр iстiң басын ұстап тұр

	Қасым ханның баласы.

	Өзгеде емес, Кәленнiң

	Бiр өзiмде жаласы.

	Құлақ сап, халқым, тыңлаңыз,

	Келер ме екен жобасы?

	Ер Кәлен татқан тұзымды,

	Бiр iске көңлi бұзылды.

	Аяқтан өрге тырмысып,

	Зынданға сапты қызымды.

	Рас болса айтқаны,

	Күнәсi қыздың тiзiлдi,

	Өлтiрейiн дарға асып,

	Қылыпты төмен жүзiмдi.

	Әкелгiн қызды, Кәленiм,

	Жаңа талап ер едiң.

	Рас болса айтқаның,

	Өзiңнiң болсын дегенiң!

	Орындайын мүддеңдi,

	Дүние болса керегiң,

	Дүние түгiл, қолымнан

	Тақтымды да берейiн!

	Таққа мiнiп тәж киiп,

	Атаңның қылғын өрнегiн.

	Сонда Кәлен жөнедi,

	Қасына ертiп нөкерiн.

	Қайырылып айтты патшаға:

	—Сөзiңдi сынап көрермiн,

	Ойнасымен қосақтап,

	Қызыңды алып келермiн!

	Куә болсын көп халық,

	Тәж-тақытың болса берерiң.

	Ер Кәлен түстi жолына,

	Нөкерiн ертiп соңына.

	Халық сұраған патшаны

	Қор қылдым деп ойында.

	Бiр олжаға батуға,

	Ел сұрап еркiн жатуға,

	Тарттырған дәм-тұз патшаның

	Бәлеге басын шатуға,

	Сәулетпенен ер Кәлен

	Зынданның келдi қасына.

	Қарауылдар алдынан

	Қол қусырып шығады.

	 «Түгел ме едi пенделер?»

	Олардан Кәлен сұрады.

	Қарауылдың сондағы

	Оларға айтқан жауабы:

	—Құтылсын қайда бұларың,

	Не себептi сұрадың?

	Сенбейтiндей көңiлiңiз

	Бар ма едi бiзде күмәнiң?

	Жан жолатпай зынданға,

	Сақтықпенен тұрамын.

	Беймезгiл жүрген жан болса,

	Патша да болса ұрамын.

	Қаталық бiзден болар деп,

	Кетпесiн, батыр, шыдамың.

	Бұдан былай болмаса,

	Әзiрше аман, шырағым.

	Нөкерiмен зынданға

	Жиылды Кәлен үймелеп,

	Бiр адамды түсiрдi,

	Киiмдерiн түймелеп.

	Шығарып алды пенденi,

	Арқанмен тартып сүйрелеп.

	Кәмiл менен Зебердi

	Патшаға алып жөнелдi,

	Қолдарын байлап артына,

	«Жүргiн,—деп,—жылдам!» кимелеп.

	Ұрып-соғып келедi,

	Көп азапты тартқызып,

	Болсын деп күлкi халыққа,

	Бетiне күйе жаққызып.

	Қарамады анықтап,

	Сенiмдi жерге баққызып.

	Сөйлетпедi һешкiмге,

	Бiр ауыз сөз қатқызып.

	Халықтың жоқ деп озары,

	Кәленнiң көңлi жоғары.

	Төбесi көкке жеткендей,

	Теңселiп кетiп барады.

	«Өзге түгiл, еттiм,—деп,

	– Патшаны да жазалы».

	Өлең айтып ерiгiп,

	Әр түрлi әнге салады.

	Бетiне келер адам жоқ,

	Барша жұрт шошып ығады.

	Келе жатып Кәленнiң

	Сондағы айтқан өлеңi:

	—Дүниенi ой шолғанда шағымданып,

	Өзiме тең табуға құмарланып,

	Болғанға бетiң жылтыр саған арнап,

	Жiбердiм неше жаушы жүзiм салып.

	Өз теңiң үлкен орын нәсiп болмай,

	Бермеп ең жылы жауап ырзаланып.

	Қолыма бiр себептен түссе деушi ем,

	Көңлiмдi қайтарғанға қатты налып.

	Келтiрдiм кезегiңдi пенде қылып,

	Мiнеки, дегенiме жеттiм анық.

	Алуға ендi сенi арланамын,

	Қылмасам қызметкер сұрап алып.

	Желкеңдi бидайықтай қидым, мiне,

	Дегенде жаңа жеттiм өлiп-талып.

	Кетсем де бүгiн өлiп арманым жоқ,

	Еркесiн падишаның қылдым ғарiп.

	Осылай дедi ер Кәлен, Көңiлi өсiп шаттанып.

	Iсiп-кеуiп мақтанып,

	Iштегiсiн ақтарып,

	Жалғызына патшаның

	Қор қылдым деп дақ салып.

	Сөйлеген сөзi сондағы

	Өтеншеге ап барып:

	—Алдияр тақсыр, падишам,

	Алып келдiм пенденi,

	Айтқаныма нанбас ең,

	Көзiңнiң жақсы көргенi.

	Ақсұңқарға тиiптi

	Балықшы құстың шеңгелi,

	Қаршығаның тұйғыны

	Қарғаның бопты жемдерi.

	Дейтұғын болды ұры-қар

	Падишаның өрнегi.

	Өтiрiк-өсек демесiн,

	Халықтың жақсы көргенi!

	Ендiгiсiн өзiң бiл,

	Ұстыны ең, халықтың тiрегi.

	Әлпештеген қызыңның

	Қолынан осы келгенi.

	Реңi қызыл болғанға,

	Мен де бұрын жөн көрдiм.

	Жаушы салдым неше рет,

	Жылы жауап көрмедiм.

	Тұлпардан туған жабы екен,

	Тауыпты ақыр теңдерiн.

	Обалы, патшам, өзiңе,

	Теңi келсе бермедiң!

	Жақсыменен қосылса,

	Үйретер едi жөндерiн.

	Хан қызы деген аты бар,

	Қызы да емес өңгенiң.

	Қисынсыз сақтап қызыңды,

	Сорыңның қара жеңгенiн!

	Әр түрлi салдың өнерге,

	Бермекшi ең әуел Зеберге,

	Одан айнып ажырап,

	Бермек болдың Төленге.

	Дәулетi халықтың бұйырмай,

	Жұғысты болды төменге.

	Әлпештеген жалғызың

	Әбүйiрдi төгер ме!

	Өзiңнен десем бұл жұмыс,

	Көңiлiңе, патшам, келер ме!

	Қандай өкiм қылар ең,

	Басқа адам болса егер де.

	Патша едiң әдiл, өзiң бiл,

	Атағың шыққан көп елге.

	Сонда патша сөйлейдi,

	Кәленнiң тыңлап сөздерiн:

	—Жамағат, әуел қараңдар,

	Кiм екен байқап өздерiң.

	Ордада жүр Құлқаныс,

	Болмаса қызы өңгенiң.

	Осылай деген халыққа

	Патшаның болды жауабы.

	Ортаға алып пенденi,

	Барша халық тұрады.

	Ақиқатын бiлгенше,

	Қалмады жұрттың шыдамы.

	Сонда халық Кәмiлден

	«Нәсiлiң кiм?» деп сұрады.

	«Не айтар» деп ентелеп,

	Сонда Кәмiл былай деп,

	Әл-жайын баян қылғаны:

	—Айлана халық торлады,

	Айтпасам сырды болмады.

	Елiмнiң аты—Ноғайлы,

	Шаһарымыз—Ордалы.

	Көрмедiм рахат, жақсылық,

	Ер жетiп адам болғалы.

	Осы да естен шыға ма,

	Маңлайдың бiтiп сорлары.

	Елiмiздiң патшасы

	Әппақша деген хан едi.

	Маңлайымда перзентiм,

	Жалғыз қызым бар едi.

	Бұл қызымның күйеуi

	Мүсәпiр жетiм бала едi.

	Жоқ едi ата-анасы,

	Алуға келмей шамасы,

	«Аламын» деп қызымды,

	Талайдың болды таласы.

	О да маза бермедi

	Әппақшаның баласы.

	Қызыма сырттан таласып,

	Жауласты халықтың арасы.

	Басқаға берсем қызымды,

	Жетiмнiң ұрар наласы.

	Осында қашып келiп ем,

	Басымның болмай панасы.

	Әдiл деп сiздi есiтiп,

	Артық деп ақыл-санасы.

	Айтайын деп ем жайымды,

	Қорғауға келсе шамасы.

	Әдiлдiгi артық деп,

	Әр жерден шықты дерегiң,

	Алып қашып қызымды,

	Сол себептен кеп едiм.

	Деп ойлап ем саяңда,

	Жетiмнiң ақын берейiн.

	Бейшара сондай ғарiппiн,

	Арып-ашып талыппын.

	Неше күндей жол жүрiп,

	Әбден шаршап шалықтым.

	Ордаңа жетпей түн болып,

	Бiр шарбаққа жолықтым.

	Ұйықтап кетсем қисайып,

	Зынданға түсiп қалыппын.

	Ұрып-соғып айдалып,

	Алдына келдiм халықтың.

	Осынша бiздi қысқандай,

	Бiреудiң несiн алыппын!

	Еңбегiм келген еш болды,

	Панасы деп ем ғарiптiң.

	Әдiлдiгiң осы ма,

	Бейкүнә бiздi налыттың!

	Осылай Кәмiл деп едi,

	Бүлiндi Кәлен сасқалы.

	Жүрегi қорқып суылдап,

	Ойлады қулық қашқалы.

	Ебiн тауып қашуға,

	Былай деп сөздi бастады:

	—Мүсәпiрмiн дегенi,

	Айтып тұрған бас қамы.

	Ұстағаным—Құлқаныс,

	Бiлмеймiн бе басқаны?!

	Танымасын дегенi,

	Именiп бетiн басқаны.

	Осының өзi Құлқаныс,

	Iздеме бау мен бақшаны.

	Ықтият боп тұрмасақ,

	Қит етсе ләзiм қашпағы!

	Анықтап тексер, халайық,

	Орасан бiр iс басталды.

	Ордада жүр деп Құлқаныс,

	Өтiрiк патша қасқарды.

	Әкелiп қызын көрсетсiн,

	Десе де әдiл патшаны,

	Iс бiр жақта болғанша,

	Асығып ендi саспалы.

	Кәлен солай деп едi,

	Патша мақұл көредi,

	Көңiлiне қулық кiрмедi,

	Сонда патша сөйлейдi:

	—Құлқаныс есiн бiлгелi,

	Жиынға кiрген жоқ едi.

	Сол себептен ұялып,

	Бұл жерге қиын келмегi.

	Сыртынан топтың көрiнсiн

	Бiреуiң ертiп кел!—дедi.

	Сенбесең егер, Кәленiм,

	Өзiң де барып көр!—дедi.

	Бұл сөзге Кәлен қуанды,

	Ойлағаны сол едi.

	Бiр жiгiт ертiп соңына,

	Ордаға Кәлен жөнедi.

	Орда мен жиын арасы

	Үш шақырым жер едi,

	Адыр-өзен, сайы көп,

	Ағашы да мол едi.

	Басын бұрып атының,

	Бiр сайға Кәлен енедi.

	Жолдасына:—Жүре тұр,

	Жетемiн қуып мен!—дедi.

	Кете бердi жолдасы,

	Ойламай бөтен-өңгенi.

	Жасауыл ұзап кеткен соң,

	Кәлен де қашып жөнедi.

	Көп күттi қарап жасауыл,

	Артынан Кәлен келмедi.

	Қайырылып қайта кеп едi,

	Қарасын анық көрмедi.

	«Кәлен қашып кеттi»,—деп,

	Ханға хабар бердi ендi.

	Қуғыншы шығып артынан

	Қарады талай жерлердi.

	Таба алмады еш адам,

	Бiлiнбей кеттi дерегi.

	Өтеннен ендi сөйлейiн,

	Бара тұрсын ер Кәлен.

	Таба алмады Кәлендi,

	Кеш болды қарап ертеден.

	Қулығын бiлмей Кәленнiң,

	Ойлаған екен келтеден.

	Құлқанысты шақыртып,

	Келтiрдi патша жиынға.

	Көрген жанды таңлантты,

	Мiнi жоқ титтей бойында.

	Падиша айтты жұртына,

	Шығарып дертiн сыртына:

	—Кәленнiң салған жаласы,

	Ойпырым-ау, соқты-ау қиынға.

	Ыза боп қатты жыладым,

	Есiтiп тағат қымадым,

	Көзiңмен, жұртым, көрiңдер

	Кәленнiң салған ылаңын.

	Дарға астырып өлтiрiп

	Тарқамады құмарым.

	Уәзiрлер айтты патшаға:

	—Алдияр, тақсыр, ханымыз,

	Бiр бұзықтың зарынан,

	Қысылды-ау жаман жаныңыз.

	Ақтай күйiп жалаға,

	Шайқалды-ау ұят-арыңыз.

	Қандай сұмдық болды деп,

	Күйзелдiк бiз де бәрiмiз.

	Түзеуге келмей әлiмiз,

	Қалмады сәулет-сәнiмiз.

	Жазасын мықтап бере алмай,

	Алданып бiр-ақ қалдыңыз.

	Көптен қоян құтылмас,

	Ұстармыз әлi-ақ оны бiз.

	Падишалардан кем емес,

	Зерек екен қызыңыз.

	Аман болса мұныңыз,

	Болмас-ты төмен жүзiңiз.

	Кәлен айтып тұрғанда-ақ

	Дегемiз бекер мұны бiз.

	Бiр жаман ит үрдi деп,

	Болмасын қапа көңлiңiз.

	Iстiң жөнiн айырды,

	Патша жұртын қайырды.

	Билер мен бегiн шақыртып,

	Қонақ қылды Кәмiлдi.

	Жұрт алдында ер Кәмiл

	Патшаға қылды арызды:

	—Тәжiдар әдiл падишам,

	Келiп ем естiп намыңды.

	Қызымды қойып қолыңа,

	Iздеп барып аулымды,

	Күйеуiмдi ертiп кеп,

	Өтесем деп ем қарызымды.

	Басқаның сiзден бұл жұмыс

	Қолынан келмес тәрiзi.

	Сүйтiп бiр жәрдем етпесең,

	Аяйтын жан жоқ жалғызды.

	Паналар торғай бұтаны,

	Отырмын айтып зарымды.

	Кәмiл солай деп едi,

	Падиша мақұл көредi.

	«Құлқаныс не дер екен»,—деп,

	Қызына адам жiбердi.

	Алдына қызы келедi,

	—Не айтасыз, ата?—деп едi.

	Құлқанысқа патшаның

	Сондағы айтқан сөзi едi:

	—Көзiмнiң нұры, қарағым,

	Белдегi қару-жарағым,

	Айтып отыр бiр арыз,

	Құлыным, құтты қонағың.

	«Аз күнге,—дейдi,—аманат,

	Қызымды сiзге қоямын».

	Бұ сөзiн өзiм ұнаттым,

	Көредi қалай қиялың?

	Лайық көрдiм ойымша

	Өзiңмен бiрге тұрарын.

	Нөкерiң емес, бұл мейман,

	Қабағына қарағын,

	Басқа қыздың бәрiнен

	Жоғары мұны санағын.

	Iлiнбесiн өсекке,

	Зияны тиiп даланың.

	Қатты тиiп көңiлiне,

	Қылмағын iсiн баланың.

	Айтайын деп ем осыны,

	Шақырған сенi себебiм.

	Қыз айтты:—Ата, әмiрiңдi

	Жан-дiлмен қабыл аламын.

	Ешкiмнен зиян тигiзбей,

	Қадiрлеп өзiм бағамын.

	Бейғам болсын қонағың,

	Қылмаймын iсiн жаманның.

	Осыны айтып Құлқаныс,

	Ертiп кеттi Зебердi.

	Қош айтысып патшамен

	Кәмiл де ендi жөнелдi.

	Өзi көрген кемпiрдiң

	Үйiне жетiп келедi.

	Жата бердi «Құдай» деп,

	Ойламай қайғы көп ендi.

	Кәмiл жатсын осымен,

	Кәленнен болсын сөз ендi.

	Неше күн-түн жүредi,

	Қауас ханның аулына

	Аман-есен келедi.

	Қауас хан да зор патша,

	Салтанаты мол едi.

	Өтеннiң Қауас құдасын

	Данышпан өте дер едi.

	Қауас ханның баласы

	Төлен деген ер едi,

	Едiреңдеген неме едi.

	Қарсы боп Кәлен Өтенге,

	Қолынан түк те кемедi.

	Азғыруға Қауасты

	Әдейi Кәлен кеп едi.

	Жақсылары ол елдiң

	Кәлендi тегiс бiледi.

	Алдына келiп Кәленнiң

	Қол алып сәлем бередi.

	Жамандықпен келдi деп,

	Ойлаған ешкiм жоқ едi.

	Сөйледi сонда ер Кәлен,

	«Құдалар қалай?» деп едi:

	—Сұрама, Қауас, құдаңды,

	Бiр сұмдық құдаң қыған-ды,

	Бауырына тартты Құлқаныс

	Қойнына кiрген жыланды.

	Зынданға салдым ұстап ап,

	Ете алмай бұған шыдамды.

	Халықты тегiс шақыртып,

	Айтып едiм бұларды.

	«Өтiрiк» деп сөзiмдi,

	Өзiме жапты күмәндi.

	Ар-намысқа шыдамай,

	Iшiм толған тұман-ды.

	Масқара қып халыққа,

	Көңлiнен сенi шығарды.

	Таңлап болған құдаңыз

	Сүйтiп салды ылаңды.

	Өтенше, сенi кемiтiп,

	Бермеуге теңлiк сыбанды.

	Бiр жаңғызды қаңғыртып

	Етуге күйеу ойланды.

	Тiрi боп көнiп қорлыққа,

	Сақтайсыз қайда бұ жанды!

	Мұны естiп Қауас хан,

	Ашуланып түнердi,

	Құдадан үздi күдердi.

	«Жиналсын,—деп,—көп қосын»,

	Халқына хабар жiбердi.

	Ашуланып, шаңқылдап,

	Денелерi қалтылдап,

	Дiрiлдеп кеттi жүрегi.

	—Қылайын,—дедi,—бiр сойқан,

	Өтенше кiмге күледi?

	Обалы ендi өзiне,

	Танымай менi жүр ме едi.

	Құрал сайлап, күш қосып,

	Жиыла берсiн ел, –дедi.

	Елеусiз Төлен бiр өзiң,

	Жалғыз барып бiл,– дедi.

	Рас болса бұл жұмыс,

	Жылдам қайтып кел,– дедi.

	Анығын бiлмей, қосынмен

	Барғаным болмас жөн,– дедi.

	Атасы солай деген соң,

	Ойланбай Төлен көп ендi,

	Жүрiп кеттi бiр өзi.

	Басқаға көңлi сенбедi,

	Бiрнеше күн жол жүрiп,

	Құбылға жетiп келедi.

	Жалғыз келген күйеудi

	Жеңгелерi көредi.

	Атын ұстап түсiрiп,

	Қыздарға хабар бередi.

	Мейман қызбен қырық бiр боп,

	Құлқаныс та кеп едi.

	Алып барды қоршалап

	Ортаға бәрi Төлендi.

	Әр түрлi дәмнен даярлап,

	Төленге ауқат бередi.

	Ойын-күлкi тамаша,

	Әр түрлi қызық көп едi.

	Мүны көрiп Төленнiң

	Көңлiне күдiк келмедi.

	Жамандыққа келгенiн

	Ақылмен Қаныс бiледi.

	Еткенсiп әзiл кекетiп,

	Төленге айтқан өлеңi:

	—Сүйген жар, ашық болған айға теңеп,

	Жоқ едi жуысқалы сiзден дерек.

	Жүрмiсiз аман-есен, молда Төлен,

	Келiпсiз шақырусыз өзiң елеп.

	Сұраған бiр шаһарды хан баласы,

	Жетелеп бес-он жылқы келер деп ек.

	Жұмысың, шаһизада, қанша асығыс,

	Қасыңа, жалғыз кепсiң, ертпей көмек.

	Күтiнiп жолың тосып тұрар едiк,

	Кез болдың қамсыз жерде елден ерек.

	Болғалы сiз азамат талай болды,

	Болдық па, шаһизада, бүгiн керек.

	Бiреуi қырық қыздың—қалыңдығың,

	Танып ал, дана болсаң, ақылың зерек.

	Шын ашық мағшұғын танып алар,

	Өзiнiң боп жүрмесе көңiлi бөлек.

	Құлқаныс солай деп едi,

	Ер Төлен пәлен демедi.

	Қызылгүл деген жеңгесi

	Қасына жақын келедi.

	Төлендi көңлi ұнатып,

	Сыбырлап айтты тiл қатып:

	—Не қыласың, бикешжан,

	Күйеудiң көңлiн қабартып.

	Түн жарымы боп қалды,

	Дембе-дем қалар таң атып.

	Жұмыс қылғын, қарағым,

	Тегiңе ата мiнәсiп.

	Құлқаныс айтты:—Жеңеше,

	Мiнезiң едi өзгеше.

	Әл тастап әзiл қыламын,

	Пәлен-түген демешi!

	Өлiп кетпес бiр түнге,

	Күндегi күнi көресi.

	Қандай екен деп тұрмын

	Қауас ханның төресi.

	Мен де тәуiр көремiн,

	Болмаса сенен он есе.

	Әзiл қылып отырмын

	Ақыл-есiн байқарға.

	Бар ма екен сана-сезiмi,

	Қайырып жауап айтар ма?!

	Артық болса теңiнен,

	Халыққа жақсы айтарға.

	Баласы жылап бара ма,

	Төрт-бес күн жатып қайтар да.

	—Мақұл!—дедi Қызылгүл, –

	Олай десең, өзiң бiл!

	Қауастың бұ да жалғызы,

	Көңлiне тимес жұмыс қыл.

	Сүйдiретiн, бұзатын

	Жiгiт пен қызды—қызыл тiл.

	Қылма деп қапа болған соң,

	Барар жерiң ақыр бiр!

	Үйiне қайтты жеңгесi,

	Үйретiп қызға көп ақыл.

	Ұялып қыздан ер Төлен,

	Ешбiр жауап қымады.

	Отырды Қаныс асыла,

	Мейман қыз шайды құяды.

	Төленге Қаныс бiлдiрмей

	У қосып шайға қояды.

	Шайды iшiп болған соң,

	Бәрi де төсек салады.

	Құлқаныс, Зебер, Төленмен

	Оңаша үйге шығады.

	Бiраздан соң есi ауып,

	Төлен талып құлады.

	Асығып ешбiр саспады,

	Қыздарды басқа қоспады,

	Ақылменен Құлқаныс

	Осындай бiр iс бастады.

	Қара ниет залымды

	Ебiн тауып ұстады.

	Құлқаныс пен Зеберше

	Шақырмай ешбiр басқаны,

	Алып шығып Төлендi,

	Боқханаға тастады.

	Салмақпен Төлен гүмп етiп,

	Көрiнбей кеттi бастары,

	Асырды сүйтiп өнердi,

	Өткiзбей уақыт көп ендi.

	Еркектiң киiп киiмiн,

	Кәмiлге Зебер жөнелдi,

	Бастан-аяқ сөйлейдi

	Өлтiргенiн Төлендi.

	Мұны естiп Кәмiлдiң

	Шаттыққа көңлi бөлендi.

	Ендiгi сөздi тыңлаңыз

	Құлқаныстан, ал ендi.

	Бiр мезгiлдер болғанда,

	Таң бозарып бiлiндi.

	Жеңгесiне Құлқаныс

	Нөкерiн ерте жүгiрдi.

	Құлқаныс сонда сөйледi,

	Келтiрiп әрең тiлiн де:

	—Жеңеше, болдық масқара,

	Шынымен жұмыс бүлiндi.

	Қатты ұйқымнан шошынып,

	Түн жарымы шенiнде,

	Мейман қыз бен Төлен жоқ,

	Оянып ашсам көзiмдi.

	Мейман қызды Төленнiң

	Қашқаны алып сезiлдi.

	Мақтап болған Төленiң

	Қып кеттi төмен жүзiмдi.

	Жетiм қыздан жаман боп,

	Көрiндiм жұрттың көзiне.

	Көп ұзаған жоқ шығар,

	Атама бiлдiр тезiнде.

	Сасып қалды жеңгесi,

	Құлқаныс солай деп едi.

	Тез асығып киiнiп,

	Ордаға жетiп келедi.

	Қызылгүлдiң патшаға

	Сондағы айтқан тiлi едi:

	—Алдияр, тақсыр, ханымыз,

	Құлағыңды салыңыз!

	Күйеуiңiз кеп едi,

	Пида болды жанымыз.

	Қызметiн қып тiк тұрып,

	Алдында болдық бәрiмiз.

	Таңға жақын ұйықтап ек,

	Мейман қыз бен күйеу жоқ,

	Бұ не деген болды кәп,

	Болады қандай халiмiз?

	Күйеуiңiз алдапты,

	Мейманды алып замғапты.

	Жақын жерде дерек жоқ,

	Қарадық тегiс жан-жақты.

	Айтар сөзге сынық қып,

	Бикештi жаман зарлатты.

	Шөптей болып Бикештiң

	Реңi тiптi қалмапты!

	Сүйiп болған күйеуiң

	Жетiм қызды таңлапты.

	Пенденiкi—далбаса,

	Құдай қылар һәр гәптi.

	Бойдақ екен ол қыз да,

	Бiреудiң екен жесiрi.

	Өзi кетсе һеш гәп жоқ,

	Тимесе елге кесiрi.

	Әдейi сiзге келiп ем,

	Айтайын деп осыны.

	Мына сөздi есiтiп,

	Патша жаман шошыды,

	Қырық жiгiтiн жинап ап,

	Сөйледi тегiс бұ сырды.

	Төлендi iздеп жан-жаққа

	Қуғыншылар жосылды.

	Қайтып келдi бәрi де,

	Бiлiнбей ешбiр жосыны.

	Лажын таппай патшаның

	Қалмады сабыр-шыдамы.

	Алтын тақтан құлады,

	Маңлайына ұрады.

	—Қойып едiм аманат,

	Қайтемiз,– деп жылады.

	Күйеуiм едi бұрынғы

	Әппақшаның ұланы.

	Әзәзiл боп араға,

	Қауастың тидi ылаңы.

	Ақ батаға ұрындым,

	Кесiрi соның бұ дағы.

	Аманатқа қиянат

	Қылғандай болдым мен тағы.

	Оңламаса бiр Құдай,

	Ақыры немен тынады.

	Тездеп қуып таппаса,

	Салды ғой,– деп,– ылаңды.

	Жiбердi жаушы жан-жаққа,

	Һеш хабары болмады.

	Шын масқара болдық деп,

	Көзiнiң жасын төгедi.

	Осылайша падиша

	Есiн жиған жоқ едi.

	Қасына ертiп Зебердi,

	Ордаға Кәмiл кiредi.

	Қол қусырып әдеппен

	Падишаға келедi.

	Әдеппен Кәмiл тағзым қып,

	Патшаға сәлем бередi.

	Амандасып арыз ғып,

	Сондағы айтқан сөзi едi:

	—Жүрсiз бе, патшам, саламат,

	Өте сiзге көңлiм шат!

	Қолыңызда аман-сау

	Отыр ма қойған аманат?!

	Тағыңда ағар, падишам,

	Шығардың үлкен бiр әжет!

	Күйеуiм осы бала едi,

	Өсiп-өнген жан едi.

	Пәтре тауып өзгесi,

	Жалғыз өзi қап едi.

	Ағайынның iшiнде

	Бiр атадан тақ едi.

	Өзi сағыр жетiмше,

	Жанашыры жоқ едi.

	Мен бердiм ауқат, киiмдi,

	Өлер жерге кеп едi.

	Сонда патша сөйлейдi,

	Осылай Кәмiл деп едi:

	—Көрмеймiсiң, мейманым,

	Құдайдың бiздi атқанын.

	Мақтанып алып мерт болып,

	Ұятты сiзге боп қалдым.

	Талай жердi ақтардым,

	Һеш дерегiн таппадым.

	Мен сорлыға көп екен

	Сақтағаны Жаппардың.

	Пешенемде ұлым жоқ,

	Жалғыз қызым бар едi,

	Сол қызыма әуелден

	Әппақша құда боп едi.

	Суық сөз түстi араға,

	Ажырағым жоқ едi.

	Жайсаң дейтiн шаһарда

	Қауас деген хан едi.

	Әппақтан күдер үзген соң,

	Құда болған сол едi,

	Қауас ханның баласы

	Төлен деген ер едi.

	Болғаным сырлас жоқ едi,

	Едiреңдеген неме едi,

	Қызыңды алып кетiптi,

	Сол неме түнде кеп едi.

	Аманатқа қиянат,

	Қайтейiн, бiр iс болды ендi.

	Талай жердi қарадым,

	Бiлiнбейдi дерегi.

	Ақылымнан жаңылдым,

	Осынша Хаққа нағылдым?!

	Назасына қалдым-ау

	Ақы иесi сағырдың.

	Дос-дұшпанға мат болып,

	Бiр өсекке таңылдым.

	Не керек ханның мырзасы,

	Сау болса егер бiр басы,

	Осы жетiм баланың

	Оңдырмас менi көз жасы.

	Қызымды алса берейiн,

	Жетiм екен демейiн!

	Құтты болсын бойына

	Төленнен алған олжасы!

	Осылай патша деп едi,

	Кәмiл де мақұл көредi.

	«Тез келсiн» деп падиша,

	Қызына адам жiбердi.

	Құлқаныс сонда келедi,

	Өте солғын реңi.

	Тұлымын сипап қызының,

	Патшаның айтқан сөзi едi:

	—Көзiмнiң нұры, қарағым,

	Байқадым солғын түсiң де.

	Кiрiптар қылып өсекке,

	Оңғармапты iсiңдi.

	Таңлапты Төлен со қызды

	Осынша қыздың iшiнде.

	Жүзiңдi төмен қылғанға

	Көрсетсiн Құдай қысымды!

	Бұ не деген аламат,

	Есiткен жұртқа жаманат.

	Iстегендей боп қалдым

	Аманатқа қиянат.

	Әбүйiр едi бiзге де,

	Мейманның болса көңлi шат.

	Шақыртып ем өзiңдi,

	Көңлiмде болып бiр мақсат.

	Залым патша екен деп,

	Күлмесiн дұшпан жамандап.

	Әдiлеттiк жұмыста

	Болмайды һешбiр ар-ұят.

	Көрдiм деп қорлық кетпесiн,

	Нала боп мейман жабырқап.

	Самалын Құдай оңғарса,

	Бiтпейдi кiмге мал мен бақ!

	Қатасыз-кемсiз бiр Құдай,

	Айыпсыз болмас адамзат.

	«Жақсы әйел құлды хан қылар»,

	Өткеннен қалған нақлият.

	Бар едi сана-сезiмiң,

	Ойлайтын iстi пайымдап.

	Дос-дұшпанға мат қылма,

	Айтқанымды орындат.

	Қосайын деп ем жетiмге,

	Қош көрсең, қалқам, сен ұнап.

	Патша солай деп едi,

	Көнбесiн қызы неге ендi.

	Уәзiрлерi, сәркары,

	Бөтен адам жоқ едi.

	Құлқаныстың патшаға

	Сондағы айтқан өлеңi:

	—Жан ата, жастайымнан асырадың,

	Басым сипап, арқамды қасыладың.

	Бұйырсаң қандай iске, жоқ демеймiн,

	Орнына келтiргенше асығамын.

	Басымды бiр өлiмге берсең дағы,

	Жоқ демей, ырза болып қосыламын.

	Берсең де бiлiмi жоқ құлға қиып,

	Әркiмнен мәртебесiн асырамын.

	Орнына бiр жайлы боп iс келгенше,

	Жамандар қылар күлкi, жасырамын.

	Тiрлiкте адам басы не көрмейдi,

	Iс болды қиын-қыстау, шошынамын.

	Шерiнiң жемтiгiне түлкi бармас,

	Алғанын қарға ала ма қаршығаның.

	Мақтаншақ әулекiнi көңлiм сүймес,

	Қолынан iс келермен ашынамын.

	Дембе-дем Қауас ханмен жауласарсыз,

	Әппақты елшi салып қосып алғын.

	Құлқаныс солай деп едi, Атасы ырза болады.

	Теңелiп көкке талабы,

	Елiне хабар салады.

	Жетiм демей, күйеу деп

	Әлпештедi баланы.

	Есепсiз халықты шақыртып,

	Жинады сансыз адамды.

	Қырық [күн] ұдай думан ғып,

	Даңғыра-дабыл қағады.

	Жердiң жүзiн күңiрентiп,

	Жаңғыртты Құбыл қаланы.

	Несiбесi жетiмнiң,

	Бұ да деп халықтың қалауы.

	Құдайдың қылған iсiне,

	Пенденiң бар ма амалы.

	Халқына сонда Өтенше

	Сөйледi айтып мынаны:

	—Сыйлаңдар, халқым, қадiрлеп,

	Күйеудi келген жаңағы.

	Жетiм де болса перзентiм,

	Хан ұлынан бағалы.

	Қатарының алды боп,

	Iлгерi болсын талабы.

	Бұйрығы Хақтың осы екен,

	Әркiмнiң бары—базары.

	Молдаларды шақыртып,

	Қызына неке қияды.

	Араға адам жүргiзiп,

	Күйеуден Өтен сұрады.

	—Тәж-тақытымды берейiн,

	Өз ұлымдай көрейiн.

	Ырза боп күйеу ордамда

	Болатын болса тұрағы.

	Жат жұрттық, рас, қыз бала,

	Халықтың салты бұ дағы.

	Қайтамын десе елiне,

	Көңлiнiң болсын ұнауы.

	Сұраңдар,—дедi,—күйеуден,

	Қайсысын талап қылады.

	Мұны естiп жетiмше,

	Қайтуды елге сұранды.

	Мақұл көрiп Өтенше,

	Саранжамын шақ қылды.

	Торғын мен мәуiт, барқыттан

	Сексен түйе арттырды.

	Аруана түйеге

	Алтыннан қоңырау тақтырды.

	Шаң болар деп жүргенде,

	Бұхары кiлем жаптырды.

	Сәулетiн жұрттан асырып,

	Жiбектен арқан тақтырды.

	Жетпiс құл, жетпiс күң қосып,

	Қызына мұны нәп қылды.

	«Жау-жарағын түзетiп,

	Шығарып сал,—деп,—күзетiп»,

	Басшы қылып уәзiрiн,

	Бес жүз әскер шақ қылды.

	Осындай сәндi-сәулетпен

	Зебердiң көшi шығады.

	Шығарып салды бұларды

	Шаһардың барша адамы.

	Екеу едi келгенде,

	Рулы ел қосып шығарды.

	Алған жоқ жеңiп күшпенен,

	Iстерiн Құдай оңғарды.

	Бiрдi жығар бiлектi,

	Бiлiмдi мыңды жығады.

	Ақылмен ойлап iс қылып,

	Кәмiлдiң болды себебi.

	Қауастан ендi сөйлейiн,

	Шығарып жолға бұларды.

	Хабар салып халқына,

	Үш мың әскер жияды.

	Келуiне шақ болып,

	Төлендi күтiп тұрады.

	«Жоғалыпты Төлен»,—деп,

	Есiттi бiр күн құлағы.

	«Қастықпен қылған Өтеннiң,

	– Деп айтты Кәлен,—ылаңы.

	Қамданбасаң ертерек,

	Басыңа тиер зияны».

	Шағыммен Қауас асығып,

	Жөнелсе деп қиялы,

	Қауастан бұрын Кәленнiң

	Өзiнiң кеттi шыдамы.

	«Шығыңыз,—деп,—ертерек»,

	Әппаққа Кәлен жөнедi.

	«Бергiн,—деп,—жәрдем соғысқа»,

	Оған да хабар қығалы.

	Бұл сөз тұрсын мұнымен,

	Күтiндi Қауас жиналып.

	«Төлен менен жоғалған

	Жетiм қыз бiрге ұрланып,

	Құлқанысты Өтенше

	Жетiмге бердi ырза ғып,

	Бес жүз әскер қасында,

	Ұзатты қызын шығарып».

	Деген сөздi Қауас хан

	Есiттi бiр күн тiл барып.

	Мұны естiп Қауастың

	Ашуы келдi долданып.

	«Қылайын,– дедi,—бiр сойқан,

	Келетiн көшiп жолды алып.

	Ертерек алдын орайық,

	Дұшпаннан ғапыл қалмалық!

	Алайық,—деп,—пенде ғып,

	Тас-талқанын шығарып».

	Әскерiн ертiп жөнедi,

	Ұрғандай перi жынданып.

	Үш мың әскер соңында,

	Асығып Қауас жөнедi,

	Кездесiп жапан далада,

	Көрсетпек болды өнердi.

	Келе тұрсын Қауас хан,

	Зұлымдыққа әуес хан.

	Жақсылар, ендi айтайын

	Құлқаныс, Кәмiл, Зебердi.

	Өнерпаздар көп едi,

	Ойнап-күлiп келедi.

	Жолығар дұшпан жолда деп,

	Көңiлiнде қиял жоқ едi.

	Құбылдан бұлар шыққалы

	Төрт-бес күндей боп едi.

	Түс мезгiлi болғанда,

	Жазыққа көздi салғанда,

	Елсiз жапан далада

	Шұбалған шаңды көредi.

	Зеректiкпен Құлқаныс

	Жау екенiн бiледi.

	Құлқаныстың қосынға

	Сондағы айтқан өлеңi:

	—Алыстан шұбатылған шаң көрiндi,

	Түзетiп сiздер жүрсiң сәндерiңдi.

	Бұл жерге жау болмаса ел келмейдi,

	Шақ болып шамалаңдар әлдерiңдi.

	Батырлар, жау санасып ұрыспайды,

	Әзiрле белдесетiн жерлерiңдi.

	Адамның отбасында бәрi батыр,

	Сынармыз осындайда ерлерiңдi.

	Күн туып ер басына екiталай,

	Дұшпанмен ат құлағы теңгерiлдi.

	Талапты тауды бұзар дегендей-ақ,

	Жол табар қиын күнде ер көңiлдi.

	Тайынбай ебiн тауып ұрыс қылса,

	Қиратар жалғыз адам неше мыңды.

	Қорғалап қашқанменен жан қалмайды,

	Бiтiрсе егер Құдай түз-дәмiңдi.

	Болғанда досқа күлкi, дұшпанға мат,

	Сақтайсың қайда барып бұл жаныңды.

	Сiздердей жiгiт болсам өстер ме едiм,

	Дариға-ай, кiмге айтайын арманымды!

	Құлқаныс солай деп едi,

	Ешбiрi пәлен демедi.

	«Жау жағы көп, бiз аз» деп,

	Әскердiң қашты реңi.

	Зеберше де iшiнде

	Шамалап бәрiн жүр едi.

	Айдағанмен ерiксiз,

	Тимейтiн болды көмегi.

	Мiнген атын Зебердiң

	Аққұс тұлпар дер едi.

	Бекiтiп мiнiп тартпасын,

	Кәмiлге Зебер келедi:

	—Бiз де адамның баласы,

	Қарсыласып көрелi,

	Қайратымды сынайын,

	Рұқсат бер, көке,–деп едi.

	Баланы қимай Кәмiлдiң

	Сөйлеуге тiлi келмедi.

	Дұшпан жағы көп едi,

	Қашуға лажы жоқ едi.

	—Барсаң барғын, шырақ!—деп,

	Бiр ерден едiң жұрат,—деп,

	Жылаймын Хақтан сұрап,—деп,

	Ер Кәмiл бата бередi.

	Жақындап дұшпан келедi,

	Жер қайысқан қол едi,

	Қауастың үш мың әскерiн

	Ақиқат танып көредi.

	Араласты Зеберше,

	Мылтықтан шыққан оқтай боп.

	Жапырып кетiп барады,

	Қамысқа тиген шоқтай боп.

	Бiр аралап өткенде,

	Қырылып қалды топтай боп.

	О йағынан бiр шықты,

	Бұ йағынан бiр шықты,

	Шапқан шөптей жапырды,

	Көргеннiң жаны түршiктi.

	Қалмады өлмей шапқаны,

	Есепсiз қырғын тапқаны.

	Сол уақта Қауас хан

	Алды-артын жинап тоқтады.

	Кейiн қайтты шегiнiп,

	Ұрысуға батпады.

	Ешбiр жара түспедi,

	Зебердi Құдай сақтады.

	Зебер де қайтты қосына,

	Әбүйiр берiп Жаппары.

	Құдайға Кәмiл шүкiр ғып,

	Көңiлi құрсант боп қалды.

	Құлқаныс та қуанып,

	Артықша өте шаттанды.

	Алдынан шығып келедi,

	Батырға сауға дегелi.

	Күндей жайнап күледi,

	Зеберге айтқан тiлi едi:

	—Зерек екен пайымың,

	Дұшпанның аштың айыбын.

	Қолыңнан әр iс келерiн

	Шамалап мен де айырдым.

	Сансыз қолмен алысып,

	Дұшпанның бетiн қайырдың.

	Басқа жерден мiнiң жоқ,

	Ұйқың қатты—айыбың

	Болмаса алтын тегiң,—деп,

	Шаттанды өте көңлiм,—деп,

	Атаңның қылдың өрнегiн,

	Ендi келдi жөнiң,—деп,

	Iс бiтiрмес көп жаман,

	Мақтанып босқа семiрмек.

	Ерлерше болды бұл iсiң,

	Iстедiң мұны бiз үшiн!

	Естен шықты, қарағым,

	Бұрынғы мүлтiк жұмысың.

	Арыстандай айбатың,

	Үрiстемдей iрiсiң,

	Ендi анық сенемiн,

	Әппақтың жалғыз ұлысың.

	Қайғыңда қатты жүдедiм,

	Тiлегiңдi тiледiм.

	Сыныңа сырттан тойсам да,

	Сырыңа қанбай жүр едiм.

	Қуанып бұгiн мұныңа,

	Жарыла жазды жүрегiм.

	Артықша екен өнерiң,

	Мұныңа ендi сенемiн.

	Аяққа бастың кеудесiн

	Зорсынған талай неменiң.

	Сұлтаным, сауға сұраймын,

	Не нәрсе, қалқам, берерiң?

	Үндемедi Зеберше,

	Түнерiп түсi өзгеше.

	Ұйқың қатты дегенге

	Ыза боп қалған бiлемiн.

	Екi иығын қомданып,

	Араз болып томсарып,

	Құлқанысқа пәлен деп,

	Сөйлемедi тiл қатып.

	Зебердiң қапа болғанын

	Ақылмен Қаныс бiлдi анық.

	Ашуы келдi батырдың,

	Қылар деп бiр iс ұялтып,

	Сондағы айтқан өлеңi,

	Зебердiң көңiлiн жұбантып:

	—Бәйгеге көкпар аты жарамайды,

	Шын жүйрiк шапса басын бұра алмайды.

	Алыстан жолбарысқа ат қойғанмен,

	Үстiне ешкiм басып бара алмайды.

	Әзiлмен айтқан сөзге ашуланбас,

	Көңiлi шын жақсының баладай-ды.

	Болмаса сүйген жардың көңлi бөтен,

	Жасырып iштегiсiн қала алмайды.

	Күлкi үшiн ашық жардың айтқан сөзi

	Көңiлге кектi болып саналмайды.

	Зебержан, бұл сөзiмнiң бәрi сүйiс,

	Көңлiңдi қандай қылып жаралайды?!

	Жабыны қанша жүйрiк дегенменен,

	Айғырын таңлап салсаң ат туады,

	Солай деп бұрынғылар жобалайды.

	Құлқаныс солай деп едi,

	Гүлдей жайнап реңi,

	«Оны қайдан бiлдiң?»—деп,

	Зеберше күлiп жiбердi.

	Ақылдасып, сырласып,

	Кәмiлге бұлар келедi.

	Жақын жерде жаулардан

	Һешбiрi қалған жоқ едi.

	Шығарып салған бес жүзге

	Қайтуға рұқсат бередi.

	Бес жүз әскер бөлiнiп,

	Қайтуға даяр боп едi.

	Айтайын деп сырымды,

	Қанысқа қиял келедi.

	Уәзiрiне Өтеннiң

	Қаныстың айтқан сөзi едi:

	—Бiзден жауап ал, көке,

	Елге аман бар, көке!

	Бiз барар жер әлi ұзақ,

	Сiздерге жақын жол төте.

	Күйеуiңiз қазанат,

	Сiздер көпсiз, бiз жеке.

	Ата-анама сәлем де,

	Қылмасын қайғы өте көп.

	Шықпасын ұзап далаға,

	Қауас хан қояр жалаға,

	Қауас хан қылса зорлықты,

	Жiберсiн елшi араға.

	Жетiмше емес тигенiм,

	Өзiмнiң орным, жан аға.

	Ата-анам қайғы жемесiн,

	Көрдiң бе күштi бағана?

	Қауас хандай жауларың,

	Шенiне шыдап бара ма!

	Сүйегi болса кiрлендi,

	Шылығып iсi және де,

	Болып қалар бiр қатер

	Жақында Құбыл қалаға.

	Қауас хан қылар ұрысты

	Ашынып Төлен балаға.

	Тездетiп жетсiн елшiсi,

	Қауас хан келсе зәреде.

	Жетiмше емес тигенiм,

	Өзiмнiң бардым орныма,

	Төленнен бұрын атамның

	Атастырған жолына.

	Ата-анама сәлем де:

	Әппақтың бардым қолына.

	Бiздiң елмен жауласса,

	Қауас ханның соры да.

	Бұзықтық жетiп түбiне,

	Ойланар ақыр соңында.

	Жан атама сәлем де,

	Бейхабар бiзден болмасын,

	Патша Құдай оңласа,

	Бастадым бiр iс саласын.

	Абат қылып беремiн

	Ноғайлының қаласын.

	Асырамын беделiн,

	Қауастың жойып жаласын.

	Қапияда сөз салмай,

	Жан атам қапыл қамасын!

	Құлқаныс солай деп едi,

	Шаттанды жұрттың көбi ендi.

	«Қайыр хош!» деп қоштасып,

	Бес жүз әскер жөнедi.

	Ертерек елге жетсек деп,

	Зор берiп жүрiп келедi.

	Күндiк жерге келгенде,

	Құтылдық деп сенгенде,

	Қауас ханның әскерiн

	Бұлардың көзi көредi.

	Қыздың көшiн жеңе алмай,

	Қауаста қайғы көп едi.

	Әскердiң елге қайтатын

	Жолдарын тосып жүр едi.

	Ат қойып айқай салады,

	Ортаға қамап алады.

	Қарсыласу, қашуға

	Келтiрмедi шаманы.

	Пенде қылды барлығын,

	Өтенге хабар бармады.

	Бұларды Қауас елiне

	Жаяу айдап барады.

	Жан-жаққа адам шапқызып,

	Халқына хабар айтқызып,

	Керней-сырнай тартқызып,

	Қызыққа жұртты батқызып,

	Пенделерiн қинады,

	Көп азапты тартқызып.

	Көп азап көрдi бастары,

	Зынданға бәрiн тастады.

	Жинады Қауас бар халқын,

	Қатындардан басқаны.

	Iрiктеп алды ерлердi

	Жиырма мен қырық бес жастағы.

	Қауас хан ертiп жөнелдi

	Жүз жиырма төрт мың әскердi,

	Осынша қолмен Қауас хан

	Қамады Өтен патшаны.

	Көп күндер жатты қамалып,

	Дарбазасын ашпады.

	Өтен де жиды әскерiн,

	Қорқып о да саспады.

	Бұлар тұрсын мұнымен,

	Кәленнен ендi басталы.

	Неше күн жүрiп салықты,

	Әппаққа бiр күн барыпты.

	«Осындай бiр iс болды»,—деп,

	Құлағына салыпты.

	—Өтеннiң әуел сiзбенен

	Болғаны құда анық-ты.

	Дұшпанның қылған табасы,

	Момынға салған жаласы.

	Зеберден соңғы күйеуi

	– Қауас ханның баласы.

	Бiр түнде оны өлтiрiп,

	Келген соң жетiм падашы,

	Құлқаныс соны сүйдi деп,

	Бiлемiн, берген, шамасы.

	Күлкi қылып сiздердi,

	Қылған iсiн қарашы!

	Құбыл қала әуелi

	Орны едi Қасым патшаның.

	Ажалы жетiп ол өлiп,

	Мен атадан жас қалдым,

	Қызметiн қылдым Өтеннiң,

	Аузымды қарсы ашпадым.

	Өтенше маған қарсы боп,

	Iстедi iсiн дұшпанның!

	Патшамыз залым болған соң,

	Iстедiм мен де бас қамын,

	Қауас пен сiздi мият қып,

	Берi қарай қашқаным.

	Менiң қылған бар күнәм

	– Айыптыны баспағым,

	Ойнасын ұстап қызының,

	Әбүйiрiн ашқаным.

	Ұрысқалы жөнелдi

	Қауас хан ертiп әскерiн.

	Намысын ойлап халықтың,

	Ар-намыспен тарықтым.

	Өлтiремiн десе де,

	Өз басым қорқып саспадым.

	Әппақша, қалай көресiң,

	Осы едi менiң дастаным.

	Атыңыз шыққан арыстан,

	Қалмаңыз құры намыстан.

	Сүйекке таңба iс болар,

	Ап кетсе бiреу қалыстан.

	Келiнiң едi Құлқаныс,

	Бұйрық боп әуел шалысқан.

	Тым болмаса күң қылғын,

	Дұшпанды нықтап қағысқан.

	Барсаңыз жесiр аласыз,

	«Сәлем де» дедi Қауас хан.

	Намысты қолдан бермеңiз,

	Падиша едiң данышпан!

	Соғысып Қауас жатқанда

	Ат қойғын сен де алыстан.

	Сонда патша сөйледi,

	Тұруға әлi келмедi.

	—Кәмiл менен Зебердi

	Жылдам ертiп кел,—дедi,

	Кешiкпей бiз де шығамыз,

	Жиылсын барша ел,—дедi.

	Бiр уәзiрi келедi,

	Былайша жауап бередi:

	—Зеберше мен Кәмiл аң аулап,

	Кеткелi екi ай боп едi,

	Қайғырар деп естiсе,

	Айтқанымыз жоқ едi.

	Талай жердi қарадық,

	Бiлiнбейдi дерегi.

	Мұны естiп патшаның,

	Қалмады қорқып реңi.

	Мұндай сөздi ешкiмнен

	Естiген бұрын жоқ едi.

	Жалғыздың iсi қиын-ды,

	Не болар күнiм дер едi.

	Сабыр-тағат қымады,

	Патшаның кеттi шыдамы.

	Патшаға тұрып айтқаны

	Кәленнiң тұрып мынаны:

	—Көп тиiп тұр, падишам,

	Өтеннiң елге лаңы.

	Ойда жоқ жерде ғайып боп,

	Қауастың өштi шырағы.

	Сау болса Кәмiл,

	Зебердiң Келетiн бопты уағы.

	Ойламауға бола ма,

	Ақыры немен тынады?!

	Оңаша жерде жүргенiн,

	Есiтiп Өтен бұларды,

	Жәллеттерiн жiберiп,

	Iстеген шығар зиянды.

	Ендеше, қайда кетедi,

	Осындай бiр iс боған-ды.

	Жаралған екен Өтенше

	Жер жүзiн ойран қығалы.

	Бүйте берсе, бiртiндеп

	Бәрiмiздi қырады.

	Үш патшаның елдерiн

	Мақсаты оның сұрауы.

	Келiп едiм әдейi

	Айтайын деп соларды.

	Ақылдасып күш қосып,

	Бiр ынтымақ қылалы.

	«Әскерiн жиып келсiн» деп,

	Қауас хан сiзден сұранды.

	Барып қалды Қауас хан,

	Ертерек бiз де шығалы.

	Бұ сөзге ендi нанады,

	Ақылынан танады.

	Ашуланып Әппақтың

	Қалмады сабыр-қарары.

	«Жиылсын,– деп,– көп қосын»,

	Халқына хабар салады.

	Екi күннiң iшiнде

	Сексен мың әскер жияды.

	Тұлпардан сайлап ат мiнiп,

	Жау-жарағын шақ қылып,

	Керней-сырнай тарттырып,

	Сапарға бұлар шығады.

	Қауастан ендi айтайын,

	Шығарып жолға бұларды.

	Неше күн-түн қамады,

	Ала алмады қаланы.

	Қапа болып Қауастың

	Қалмады сабыр-қарары.

	«Келедi,—деп,—Әппақша»

	Есiттi бiр күн құлағы.

	Артықша қатты қуанды,

	Алдынан қарсы шығады.

	Амандасып, көрiсiп,

	Әл-жайын баян қылады.

	Әппақшаға Қауастың

	Сондағы айтқан жауабы:

	—Амансың ба, Әппақша,

	Көрмегелi көп болды.

	Мият қып адам жiбердiм,

	Бiр түнде балам жоқ болды.

	Келер-ау деп кешiкпей,

	Жолыңда көзiм төрт болды.

	Сiздiң де балаң жоқ екен,

	Бұ не деген кеп болды?!

	Өтеннiң қылған қылығы

	Жүрекке түскен өрт болды.

	Сiзге қылған жаласы

	Маған да бүгiн тап болды.

	Сүйiсiп болған құданың

	Бiздерге сыйы оқ болды.

	Бұдан бұзық һеш адам

	Жер жүзiнде жоқ болды.

	Сырын бiлмей жұғысып,

	Дұшпанға басым мат болды.

	Бiздердi қорлап Өтенше,

	Бiр жетiмге жақ болды.

	Бiрiгiп iс қылмасақ,

	Қылуы мазақ ақ болды.

	Ашуланды Әппақша,

	Есiтiп мына хабарды.

	—Менiң де балам жоғалды,

	Осындай бiр iс боған-ды.

	Бастайық қырғын ұрысты,

	Бермейiк бұған аманды.

	Алдауменен жеңетiн

	Тапқан екен жаманды.

	Тағы да әскер келсiн деп,

	Шаптырды елге адамды.

	Қауас пен Әппақ қосылып,

	Бастай тұрсын ұрысты.

	Зеберден баян қылалы,

	Айтармыз кейiн бұл iстi.

	Жауларын жеңiп қашырып,

	Көңiлдерi тынысты.

	Жолдастарын жөнелтiп,

	Елiне қарай жылысты.

	Кәмiл дана бас болып,

	Жосылып көшi жөнедi.

	Өздерiне берiлген

	Қызметкер де көп едi.

	Ойын-күлкi тамаша,

	Неше күн жолда түнедi.

	Бiр күндерi болғанда

	Сәулетпен елге келедi.

	Падишаның орнында

	Бiр уәзiрi қап едi.

	Ауылда қалған кәрi-жас

	Ер-азамат жоқ едi.

	Бұларды күтiп түсiрiп,

	Әр түрлi дәмнен бередi.

	Елiнiң көрiп жағдайын,

	Жайласып тағам жемедi.

	Сөйледi сонда хан, уәзiр,

	«Бұ қалай?» Кәмiл деп едi.

	Амансың ба, Кәмiлiм,

	Сау-саламат келдiң бе?!

	Зебержан, сен де, бауырым,

	Сендердi iздеп сандалып,

	Дұшпандарға алданып,

	Сарсаңға түстi ауылың.

	Келдiң бе аман, қарағым,

	Өмiрiң, қалқам, ұзақ боп,

	Құтты болсын алғаның!

	Жоғалды деп сендердi,

	Жердiң жүзiн қарадым.

	Болмайды екен көрмеуге

	Пендесi Хақтың салғанын.

	Қайғырар деп естiсе,

	Атаңа хабар самадым.

	Кәлен деген сұм келдi,

	Табармын деп ем амалын.

	Падишаны қорқытып,

	Бастады басын жаланың,

	Һәр iстiң берсiн барарын.

	Әппақша кеттi аттанып,

	Шаһардың жинап адамын.

	Кеше келiп бiр адам

	Әкеттi жинап қалғанын.

	Өтенмен соғыс бастапты,

	Сөзiнiң көрсем ажарын.

	Орасан қате iс болды,

	Ықпалын бiлмей жазаның.

	Өтенге қауiп төнiптi,

	Бермесiн Құдай ажалын!

	Мұны естiп Құлқаныс,

	Қайғырып қатты жылады.

	Зебер менен Кәмiлге

	Шығарып ақыл салады.

	Жау-жарағын асынып

	Кәмiл мен Зебер шығады.

	«Жетiңiздер жылдам» деп,

	Аттандырды бұларды.

	Шаһардан түнде шығады,

	Демалып дамыл қымады.

	Құлқаныстан айтайын,

	Бара тұрсын бұ дағы.

	Атасын ойлап Құлқаныс,

	Қалмады сабыр-шыдамы.

	Анасынан Зебердiң

	Әдеппен рұқсат сұрады.

	Қолын қойып көксiне,

	Сондағы арыз қылғаны:

	—Арызымды тыңла, жан ана,

	Күйiптi атам жалаға.

	Атастырған жасымнан

	Қосылып ем балаңа.

	Ол Айың болса, мен—Шолпан,

	Менi де бөтен санама.

	Кәлен деген бiр бұзық

	Әзәзiл бопты араға.

	Кегiмдi содан алмасам,

	Құмарым, ана, қанар ма?!

	Екiталай iс бопты

	Атама менiң және де,

	Көңлiмнен кетпес бұл арман,

	Көре алмай қалсам зәреде.

	Қанша пысық болғанмен,

	Бұйрықты адам қала ма?

	Шынымды анық айта алмай,

	Кетiп ем қамсыз далаға.

	Һеш жазығы жоқ едi,

	Айналды ағы қараға.

	Атамды барып көрейiн,

	Жазасын жаудың берейiн.

	Сiзден рұқсат ала алмай,

	Қалып ем ермей бағана.

	Анасы сонда сөйлейдi:

	—Айналайын, келiн!—деп,

	Пешенемде жалғызым,

	Сүйiп тиген теңiң,—деп,

	Менiң де кеттi шыдамым,

	Есiтiп iстiң жөнiн,—деп,

	Ақты қара қылмас-ты,

	Келтiрер Құдай ебiн,—деп,

	Жалғыз қайтiп барасың,

	Алыс екен елiң,—деп,

	Қаламаймын жаманның

	Жолдастыққа көбiн,—деп,

	Рұқсат бердi енесi,—

	Шырағым, қалар көңлiң!—деп.

	Енесi рұқсат берген соң,

	Құлқаныс мiндi атына.

	Еркек порма киiндi,

	Алмады жолдас қасына.

	Әкесi берген тұлпарды

	Жабдықтап мiндi астына,

	Қару-жарақ асынып,

	Дулыға қойды басына.

	Анасынан бата алып,

	Жөнелдi таңға жақында.

	Өтеннен ендi айтайын,

	Құлқаныс келсiн асыға.

	Дұшпанның көңлi бұзылды,

	Қоршады шаһар Құбылды,

	Қамсыз жерде кездесiп,

	Шаһарға Өтен тығылды.

	Күзетшi қойды көп әскер

	Дарбазаның түбiнде.

	Бiрнеше күн қамалып,

	Әскерден ауқат үзiлдi.

	Қамалып құры жатқанмен,

	Бiтпеуi iстiң бiлiндi.

	—Тәуекел!—дедi Өтенше,

	– Бiр бәле басқа iлiндi.

	Ұрысқа мен де шығайын,

	Әскерiм алса тiлiмдi.

	Ақылдасып көрейiн,

	Ұнатса халқым мұнымды.

	Iс бiр жақты болғанша,

	Алдырмайын сырымды.

	Ашығып халқым қиналар,

	Өткiзсем бекер күнiмдi.

	Осыны ойлап Өтенше,

	Халқына ақыл салады.

	«Құлыңбыз,—деп,—падишам»

	Аузына халқы қарады.

	Қамқоры әдiл патшадан

	Кiм аяп жанын қалады?!

	Даңғыра-дабыл қақтырып,

	Керней-сырнай шалады.

	Таң бозарған кезiнде

	Шаһардан тысқа шығады.

	Он бес күндей боп едi,

	Қоршауда бұлар қағалы.

	Мұны көрiп Қауас хан,

	Көңлiне қиял алады.

	—Әскерiм көп, қару сай,

	Дабысым жердi жарады.

	Қолымнан дұшпан құтылмас,

	Қашқанда қайда барады?!

	Ақиқат түгiл, еркiм бар,

	Жапсам да егер жаланы.

	Өтен де келiп, мiнеки,

	Пенде боп қолға қарады.

	Ықтиярым өзiмде,

	Қылсам да қандай жазалы!

	Осыны айтып Қауас хан,

	Әскерiне мақтанды.

	Келедi деп пенде боп,

	Саясатпен баптанды.

	Елу мың кiсi Өтенше,

	Шаһардан ол да аттанды.

	Жарық боп дүние сол кезде,

	Күн шығар мезгiл боп қалды.

	«Қылған iсiң жала»,—деп,

	«Анығына қара»,—деп,

	«Ақылды едiң дана»,—деп,

	Қауасқа Өтен хат жазды.

	«Болдыңдар ма жынды»,—деп,

	«Алдайсыңдар кiмдi»,—деп,

	4180 «Айтқызармын шынды»,—деп,

	Елшiнi Қауас боқтады.

	Мұны естiп Өтенше,

	Жақынға келiп топтанды.

	Әдiлдiкте бас құрбан,

	Қауастан қорқып бұқпады.

	—Шығыңдар!—деп,—ұрысқа,

	Түзедi Өтен сапарды.

	Қабатын иттей Қауас хан

	Өтенге мұрынын шүйiрiп,

	Айқайлады ашумен

	Әскерiне бұйырып.

	—Жалаң аяқ жарлының

	Тұрғанын қара жиылып!

	Ерiнiп тұр келуге,

	Ұсқыны жаман қиылып.

	Астырайын шәңгекке,

	Айдап кел берi иiрiп.

	Қауастың барлық әскерi

	Соғысқа шықты жөңкiлiп.

	Елу мың кiсi Өтеннен

	Килiктi о да бекiнiп.

	Қырғын соғыс басталды,

	Барлық әскер қосылып.

	Жердiң бетiн жасырып,

	Қызыл қан ақты жосылып.

	Ұрысқа ұрыс жалғасты,

	Жер мен көктi шаң басты,

	Күңiренiп кеттi жер бетi,

	Үрiккендей денең шошынып.

	Қазасы жетiп не ерлер,

	Құлады аттан өкiрiп.

	Үстi босап талай ат,

	Кетiп жатты секiрiп.

	Қылышқа қылыш қағысып,

	Талайы қалды кетiлiп.

	Тiрi жан естен жаңылды,

	Көз көрмесе өтiрiк.

	Түс қайтқанша ұрысты,

	Қайтпады бiрi серпiлiп.

	Мұны көрiп Қауас хан,

	Шошыды қорқып шамалы.

	Әскерiмен Әппақша

	Сыртынан басқан қаланы.

	Әппақтан жәрдем сұранып,

	Қауас хан жазды қағазды.

	Тығызын iстiң түсiнiп,

	Олар да тұра шабады.

	Екi қосын қосылып,

	Өтендi қысып қамады.

	Жау жағы көп, бұлар аз,

	Келтiрмедi шаманы.

	Үш жүз батыр жабылып,

	Өтендi ұстап алады.

	Ұсталған соң Өтенше,

	Әскерi қалған тарады.

	Ұрып-соғып Өтендi,

	Көп азапқа салады.

	Кәлен менен Әппақша

	Үстiне келiп қалады.

	Ақырып Кәлен Өтендi

	Қамшымен о да сабады.

	Әппақ айтты:—Сұрайық,

	Айырып ақ пен қараны.

	Ақиқатын бiлгенше,

	Етпеңдер,—дедi,—залалды.

	Қауас пен Әппақ Өтеннен

	«Шыныңды айт» деп сұрады.

	Өтеншенiң сондағы

	Бұларға берген жауабы:

	—Сабыр қылғын, Кәленiм,

	Ақтай шықты әлегiм.

	Татулықтан әуелi

	Әппақпен құда боп едiм.

	Уәдеден Әппақ тайған соң,

	Одан көңлiм қалған соң,

	Қауас хан жаушы салған соң,

	Оған да «мақұл» деп едiм.

	Құдай қылды, қайтейiн,

	Қиянат қылған жоқ едiм.

	Бiр жетiмше кез болды,

	Бiлмеймiн әлi дерегiн.

	Бiр күнi келiп қоныпты,

	Қауас хан, сенiң Төленiң.

	Айтайын сөздi төтелеп,

	Қондырды күтiп мәпелеп.

	Уақтынша бiреу қыз қойып,

	Қарызын едi өтемек.

	Алып қашып кетiптi

	Сол қызды Төлен жетелеп.

	Аманат қызды жоғалтып,

	Ұялдым жұрттан өте көп.

	Күйеуi оның кеп едi,

	Қызымды бердiм некелеп.

	Менiң көңлiм ақ едi.

	Һеш жазығым жоқ едi,

	Елiмдi қырып Қауас хан,

	Үйiмдi болды өртемек.

	Халық алдында қамшы ұрып,

	Қоймайды Кәлен ентелеп.

	Жазықсыз жәбiр қылғанша,

	Одан да өлтiр ертерек.

	Омыраулап отыр Қауас хан,

	Тартқалы дарға кимелеп.

	«Куәлерiн тапқанша,

	– Әппақша отыр:

	Тиме!»—деп,

	«Қалайсың,—деп,—қожекем?»

	Жұлқиды Кәлен сүйрелеп.

	Төңiректеп қарап тұр,

	Барша халық үймелеп.

	Ел жатқаннан басталып,

	Таң атқанша сотталды.

	Қалың топты қақ жарып,

	Кәмiл мен Зебер кеп қалды.

	Ойда жоқ жағдай кез келiп,

	Бiр тамаша боп қалды.

	Ұстайын деп Кәлендi,

	Қалыңға Зебер оқталды.

	Ұмтылды Зебер iлгерi

	Жүрегiн жаудың тiлгелi.

	Еркек порма киiнiп

	Құлқаныс та кеп едi,

	Қалыңға о да кiрдi ендi.

	Кәмiл мен Зебер бiлмедi,

	Зеберден бұрын Құлқаныс

	Кәленге қылыш сермедi.

	Заты әйел болса да,

	Намысты қолдан бермедi.

	Қылышпенен қақ жарып,

	Кәлендi құртып жерледi.

	Шешiлдi iстiң түйiнi,

	Әскердiң сансыз жиыны,

	Әскерiнiң Қауастың

	Көк екен өңкей киiмi.

	Барша жұрт қайран қалады,

	Арыстандай көрiп баланы.

	Сол уақта Құлқаныс

	Жан-жағына қарады.

	Көзiне түстi көк-жасыл

	Қауастың жиған адамы.

	Ар-намысы тұтанып,

	Көзi оттай жанады.

	«Мат қылма,—деп,—дұшпанға»

	Құдайға қылып наланы.

	«Қолдай көргiн, пiрiм!»—деп,

	Жад етiп Алла Тағаланы.

	Тұтасқан қалың әскерге

	Жақындап келiп шамалы,

	Суыра алмас қылышын,

	Қамшыдай жауды сабады.

	Оңды-солды сермедi,

	Жапырып кетiп барады.

	Сол уақытта Зеберше,

	О да атына қонады.

	Екi бөрi қосылып,

	Қырғынды қатты салады.

	Екi шердiң iстерi

	Бiрiне-бiрi ұнады.

	Бiр-бiрiн сырттан сүйсе де,

	Сөйлесiп жауап қымады.

	Жапырылды қоғадай

	Қауас ханның адамы,

	Быт-шыт қылып қырады,

	Топталып болса қалғаны.

	Көзiн ашса Өтенше,

	Қасында адам қалмапты.

	Қауас ханның әскерiн

	Қырып кетiп барады.

	Қауас та кеттi аттанып,

	Өзiнiң шығып әлегi.

	Намыстанып Әппақша

	Әскерiн жиып құрады.

	Қауасқа жәрдем беруге

	Майданға о да шығады.

	Осы қырғын iшiнде

	Кәмiл уәзiр кездесiп,

	Әппақтың қолын алады.

	Әппақша естен танады.

	Әппақ айтты:—Кәмiлiм,

	Қай жақтан қалдың қосылып?!

	Зебер мен сенi жоғалтып,

	Қалып едiк шошынып.

	Шырағым, аман келдi ме,

	Көруге тұрмын асығып.

	Қауасты қырып барады

	Екi бала басынып,

	Набыт болды көп адам,

	Қызыл қан ағып жосылып.

	Екi бала шерi екен,

	Көрсеттi қайрат асырып!

	Әбүйiр ешкiм таба алмас,

	Оларға қылып қарсылық.

	Кәмiл айтты:—Сүйiншi,

	Бiреуi—сiздiң Зеберiң!

	Екiншiсiн бiлмеймiн,

	Қай тараптан келгенiн.

	Кiм де болса ер екен,

	Асырды қайрат өнерiн!

	Дос адам деп ойлаймын,

	Көрген соң берген көмегiн.

	Бейтаныс батыр, әйтеуiр,

	Жоқ едi бұрын көргенiм!

	Қыла ма деп бiр зиян,

	Бетiне тiке кемедiм.

	Аллаяр, тақсыр, тыңлағын,

	Сөзiмнiң байқап ырғағын.

	Алып бардық ауылға

	Өтеннiң жалғыз қыздарын,

	Соны алды Зеберiң,

	Құлқаныс сұлу дегенiн.

	Барған соң сiздi сұрап ек,

	Бұ йақтан шықты дерегiң.

	Өтендi жазым қылар деп,

	Асығыстап жөнедiм.

	Сүйiншi, патшам, сұраймын,

	Айтқалы соны кеп едiм.

	Көңлiңiз, патшам, жайлансын,

	Ұсталып Қауас байлансын!

	Бүлiктi салған сол аяр,

	Бiлмеппiз сұмдық айласын.

	Өтенше анық ер екен,

	Басынан бағы таймасын!

	Әдiл екен артықша,

	Көп көрдiк өте пайдасын.

	Ауылға барды келiнiң

	Сексен түйе зерiмен,

	Жетпiс құл, жетпiс шорымен,

	Көшкендей жұрты елiмен.

	Құтты болсын, падишам,

	Қоңсылы болдың сонымен.

	Әппақша сонда жылады,

	Атынан түсе қалады.

	Ақыл-естен танады,

	Үш түрегеп құлады.

	«Рас па,—деп,—айтқаның!»

	Қайта-қайта сұрады.

	Қорқыныш пен қуаныш

	Есiрiк қылар адамды.

	Шыр айлана бередi,

	Селкiлдеп кетiп барады.

	Есiн жиып алады,

	Жан-жағына қарады,

	«Уһ» деп демiн алады,

	Буыны бекiп шамалы.

	«Қуанттың,—деп,—Кәмiл ер,

	Не қаласаң ала бер!»

	Шешiп бердi белiнен,

	Бар едi гауһар кәмары.

	«Аларсың,—деп,—ордадан,

	Қалауың болса тағы әлi».

	Зебершенi сағынып,

	Қалмады сабыр-қарары.

	Кәмiлге ақыл салады:

	—Қасындағы Зебердiң

	Бiлiп кел,—деп,—баланы.

	Дұшпандардың бiрi боп,

	Жүрмесiн тиiп залалы.

	Бұ сөздi Кәмiл ұғады,

	Майданға кетiп қалады.

	Кеткен соң Кәмiл, Әппақша

	Өтенге өзi барады,

	Қабынып оттай жүрегi.

	«Кешiңiз,—деп,—күнәмдi!»

	Өтеншеге сондағы

	Әппақтың айтқан сөзi едi:

	– Кезiмде жаннан түңiлген,

	Есiттiм жаңа бүгiн мен.

	Құдам едiң, Өтенше,

	Құдай десiп iлiнген,

	Жамандық сенен шығар деп,

	Ойламаушы ем тiрi мен.

	Адам қылмас iс қылдым

	Әзәзiлдiң тiлiмен.

	Айыптымын, Өтенше,

	Масқара болдым шынымен!

	Есiмдi жаңа жинадым

	Кәмiлдiң айтқан сырымен.

	Өлгенiм менiң жақсы едi,

	Бүйтiп жүрген түрiмнен.

	Өтенше айтты:—Әппақша,

	Жемегiн қайғы ұялып.

	Шүкiр қып жасты тыялық!

	Ер қадiрiн ер бiлер,

	Осындайда сыналып.

	Мен де болдым масқара,

	Қауаспен жасап құдалық.

	Адам қылмас iс қылдым,

	Өтiрiкке иланып.

	Солардың тартып тәзiрiн,

	Сау қалдым өлмей қиналып.

	Жазылған шығар бұл жұмыс,

	Туғаннан әуел жаралып.

	Адамды шайтан азғырса,

	Қоймауы бұзбай жүдә анық.

	Аман-есен табыстық,

	Басымыз жаңа құралып.

	Жасытпаңыз сүйектi,

	Өткен iстi ойланып.

	Бұлар тұрсын мұнымен,

	Майданға Кәмiл барады.

	Екi шерге таңырқап,

	Көз салып сырттан тұрады.

	Құлқаныс бәрiн танып жүр,

	Аянбай соғыс салып жүр.

	Бетiне қарсы келе алмай,

	Дұшпаны жылап налып жүр.

	«Қайдан келген батыр?» деп,

	Көрген жан қайран қалып жүр.

	Танысым екен дегендей,

	Жаны ашып Зебер барып жүр.

	«Бiр патшаның ұлы-ау» деп,

	Көңiлiне қиял алып жүр.

	Танысы жоқ бұл жерде,

	Боялып қанға нағып жүр?!

	Өлiктер болды қырмандай,

	Қауынды қазан ұрғандай,

	Дұшпандар танды есiнен,

	Жер тiтiреп тұрғандай!

	Бет-бетiмен қашып жүр,

	Қойларды қасқыр қырғандай!

	Қырғынды қатты салады,

	Дұшпандар қылды наланы.

	Тиген жерiн екi шер

	Жапырып кетiп барады.

	Қызыр Iлияс жар болып,

	Болған жоқ әлi жаралы.

	Екеуiнен һешкiмнiң

	Аспады қайрат, амалы.

	Екi батыр бiр-бiрiн

	Дос көрiп жүр шамалы.

	Сынасқан жоқ сабасып,

	Һеш нәрсеге таласып.

	Құлқанысқа бiр кезде

	Кеп қалды Кәмiл жанасып.

	Сонда Кәмiл сөйлейдi:

	—Жан сауға, батыр, шырағым,

	Сүйiнттi бiздi артықша,

	Асырып қайрат қылғаның.

	Тiлектес боп сыртыңнан,

	Сұрауыңды сұрадым.

	Алсаңыз, мiне, басым деп,

	Дұшпан деп қиял қылмағын.

	Ат-жөнiңдi бiлгенше,

	Қалмады сабыр-шыдамым.

	Нәсiлiңдi, қалқам, бiлдiршi,

	Деп едi патшам сұрағын!

	Осылай Кәмiл деп едi,

	Құлқаныс жауап бермедi.

	Төмен ұстап қылышын,

	Бетiне тұтты перденi.

	Қолын қойып көксiне,

	Бiр ауыз пәлен демедi.

	Аз кiдiрiп тұрды да,

	Соғысқа тағы жөнедi.

	Көрмедi жүйе тұрысын,

	Қыла бердi ұрысын.

	Кейiн қайтты iзiнше,

	Түсiнiп Кәмiл мұнысын.

	Әппаққа Кәмiл келедi,

	Былайша жауап бередi.

	—Сұрап ем жөнiн батырдың,

	Һешбiр жауап бермедi.

	Төмен ұстап қылышын,

	Бетiне тұтып перденi,

	Қолын қойып көксiне,

	Бiр ауыз пәлен демедi.

	Аз кiдiрiп тұрды да,

	Соғысқа тағы жөнедi.

	Келiнiңiз бiлемiн,

	Ақылы ойды бөгедi.

	Артықша қатты қуандым,

	Көңiлiм ендi сенедi!

	Қылышын төмен тұтқаны

	– Келiнiңмiн дегенi.

	Көксiне қолын қойғаны

	– Әдеппен берген сәлемi.

	Перделеп бетiн басқаны

	– Ұялғанның жөнi едi.

	Еркек порма киiнiп,

	Артымыздан кеген-дi.

	Кетiп едi шыдамы,

	Шыққан соң жаудың дерегi.

	Құлқаныстан басқада

	Мұндай талап жоқ едi.

	Уаллаһу ағлам, сол шығар,

	Көп едi ақыл-өнерi!

	Мұны есiтiп Кәмiлден,

	Әппақша қатты қуанды,

	Қайғыдан көңлi жуанды.

	Құлқанысты дұшпан деп,

	Қылып едi күмәндi.

	Кәмiлдiң айтқан бұл сөзi

	Қайғысын iштен шығарды.

	Екi бала бас қосып,

	Салып жүр жауға ұранды,

	Һешкiм қарсы шықпады

	Тоқтатуға бұларды.

	Қауастың қырып әскерiн,

	Тас-талқанын шығарды.

	Әппақша мен Өтеннiң

	Әскерi бөтен жиналды.

	Айбаты қатты екi шер

	Оларға зиян қылмады.

	Әппақша мен Өтенге

	Қауас хан келiп жылады.

	«Жәрдем бер» деп жалынып,

	Сөйледi сонда мынаны:

	—Палуан екi жас бала

	Бiздi қылды масқара!

	Екеуiнен һеш адам

	Құтылар емес қашса да.

	Бiр өзiме өшiктi,

	Тимейдi, сiрә, басқаға!

	Арыстандай екi баланы

	Суғарған қанмен даланы.

	Ұйғармаймын қараға,

	Болмаса хан мен патшаға.

	Айналайын, Әппақша,

	Менi оқшау тастама!

	Өзiмдi аман алып қал,

	Елiмдi түгел шапса да.

	Айныды заман сияғы,

	Бiр ердiң едi тұяғы.

	Жазықсыз жаза көрсетiп,

	Кәлендi де қоймады.

	Жиырма бес мың әскердi

	Қырса да көңлi тоймады.

	Шаршайды десек, зорлайды,

	Бiздер—тышқан, ол—мысық,

	Лақтырып ойнайды.

	Қалтырап бүйтiп қорықпас

	Қасқырдан қашқан қой дағы,

	Қаһарымен қалтырап,

	Қалмады қайрат бойдағы.

	Қандай болды бұ заман,

	Бiз қырылдық, сiз аман!

	Құса болып жарылып,

	Өлер болдым ызадан.

	Үшеуiмiз тату ек,

	Бiр туғандай анадан.

	Досы отқа күйгенде,

	Жақсыға жөн бе шыдаған.

	Көздерiң қайтiп қияды,

	Көрдiм ғой қорлық мынадан.

	Жәрдемге маған берсеңшi,

	Тым болмаса, жүз адам!

	Ұят жаман өлiмнен,

	Семiрмек азып көңiлден.

	Өлтiрiп Өтен Төлендi,

	Шекiстiм соның жөнiнен.

	Досым деп қимас, Әппақша,

	Шақырдым сiздi сенiммен.

	Бiр жетiмше бар екен,

	Өзiңнiң шыққан елiңнен.

	Дәл осындай бiр зорлық

	Жақында содан көрiп ем.

	Мықты екен деп ойлап ем,

	Қатар-құрбы, теңiнен.

	Бiреуi мұның сол-ау деп,

	Кетпейдi күдiк көңлiмнен.

	Бiреу емес, бұл екеу,

	Қосылыпты теңiмен.

	Екеуiнiң зияны

	Саған да тиер кейiннен.

	Күшпенен басып ордаңды

	Сенi де қуар жерiңнен.

	Әскер жұмсап ертерек,

	Түсiрмесең демiнен.

	Әппақ айтты:—Қауасхан,

	Бөтен екен көңiлiң.

	Дос деп жүрсем өзiңдi,

	Жүр екен тиiп бүлiгiң.

	Ойлашы қылған iсiңдi,

	Басылар ма екен желiгiң?

	Екi бала бiздiкi,

	Отырмыз сұрап өмiрiн.

	Зебержаным—бiреуi,

	Құлқаныс—бiрi келiнiм.

	Өзiңнен көңiлiм торықты,

	Оларға күштi сенiмiм!

	Басқа жауап айтпады,

	Қорыққанынан Қауас хан,

	Тұруға қарсы батпады,

	Ауытқып есi тоқтады.

	Жан-жағына жалтылдап,

	Денелерi қалтылдап,

	Түрiн көрiп бұл iстiң,

	Қашайын деп оқталды.

	Әппақша айтты:—Қауасхан,

	Көрмедiм сендей сотқарды,

	Жүрiсi жоқ айғырдан

	Байталдың жақсы жортқаны,

	Жөнге жүрмес жаманнан

	Есек жақсы ноқталы.

	Қажыры жоқ еркектен

	Әйелдер жақсы топтағы.

	Лаңың сенiң шығарды

	Қайдағы ойда жоқтарды.

	Қырдырып қанын жүктедiң

	Жазықсыз жатқан халықтарды.

	Барша жұрт саған ашулы,

	Ойлама ендi қашуды,

	Көп алдында солардың

	Жазасын тұрсың тартқалы!

	Сол уақта дүние қызарып,

	Күн батар мезгiл боп қалды.

	Иегiн қақты Әппақша,

	Қырық жiгiт тегiс аттанды.

	Қауас ханның лезде

	Алды-артын қоршап ап қалды.

	Бас бұрғызбай батырлар,

	Мойнына тұзақ сап қалды.

	Ат үстiнен аударып

	Со зәлiм Қауас патшаны,

	Соятұғын тоқтыдай

	Бекiтiп, байлап тастады.

	Жауды жеңiп, қашырып,

	Тiрiсiн таудан асырып,

	Басын бұрып атының

	Ойланды Зебер қайтқалы.

	Көмек берген батырдың

	Iсiнен оқыс таппады,

	Таныса алмай соғыста,

	Жүр едi сыры сақтаулы.

	«Дос болсам,—деп Зеберше,

	Ер екен,—деп,—мақтаулы!»

	Жақын барды қасына,

	Болғын деп қонақ айтқалы!

	Құлқанысқа Зебердiң

	Сондағы тұрып айтқаны:

	—Ассалаумағалейкум,

	Амансың ба, батырым!

	Ақылынан тандырып,

	Самсыған жауды жапырдың.

	Үрiстем, Дастан сияқты,

	Бiр өзiң мыңға татыдың.

	Жәрдемiн сiздей көрмеп ем,

	Жат түгiл, туыс-жақынның.

	Танысуға өзiңмен

	Соғыстың күттiм ақырын.

	Шүкiр қылдым Құдайға,

	Жеткiздiң деп ата ұлын.

	Мұсылманнан құсайсың,

	Нәсiлiнен емес кәпiрдiң.

	Етпесең айып, сұраймын,

	Болады қайдан нәсiлiң?

	Баһадүрлiк болмаса,

	Жай емес шығар кәсiбiң.

	Үш патшаның халқынан

	Өнерiңдi асырдың.

	Әппақтың мен де ұлымын,

	Сырым жоқ сiзге жасырын.

	Дос болайын өзiңмен,

	Қызметiңе бас ұрдым.

	Мархабат қып қосқа жүр,

	Мейманға сiздi шақырдым!

	Сөйлейдi сонда Құлқаныс,

	Осылай Зебер деп едi:

	—Адамға қиын жалғыздық,

	Өзiне Хақтың жөн едi.

	Бiр ердiң сiз де жалғызы ең,

	Дұшпаның өте көп едi.

	Жалғыз ем мен де атадан,

	Туысқан, бауыр жоқ едi.

	Жоқтың жайын әр кезде

	Жоқ бiледi дер едi.

	Қауас ханның әркiмге

	Қиянаты көп едi.

	Сiз бен бiз жауласқан,

	Бiлiнген соң дерегi,

	Асығып келiп мен сiзге

	Бергенiм көмек сол едi.

	Осы шаһар өзiме

	Туып-өскен жер едi.

	Әкемнiң аты—Өтенше,

	Патшаның әдiл бiрi едi.

	Қауас хан салды бүлiктi,

	Қиянаты жоқ едi.

	Сiздiң ауыл бұл жерден,

	Едәуiр алыс жер едi.

	Танырсыз, төрем, жарыңды,

	Сүйсеңiз анық егер де,

	Өзiңiз бұрын келгенде,

	Жетiм деп барша қап едi,

	Дұшпаннан кектi қайырдық,

	Құдайдың болып көмегi.

	Танытып елге қайтыңыз,

	Өзiңiз мейман боп ендi.

	Мұны есiтiп батырдан,

	Ұялып Зебер тоқтады.

	Құлқаныстың жүзiне

	Таңырқап назар сап қалды.

	Жары екенiн таныды,

	Көңiлi өте шаттанды.

	Бiрiн-бiрi бiлiсiп,

	Әзiлдесiп күлiсiп,

	Патшалардың алдына

	Құлқаныс, Зебер кеп қалды.

	Зебер айтты иiлiп:

	—Кешiңiздер, аталар,

	Ашықтықтың жөнiнен

	Осындай бiр iс боп қалды!

	Аттан түсiп Құлқаныс,

	Иiлiп сәлем бередi.

	Әппақ пен Өтен перзентiн

	Аман-есен көредi.

	Күнәларын кешiрiп,

	Беттерiнен өбедi.

	Шүкiр қылып Құдайға,

	Шаттықпен сонда түнедi.

	Ақ жалау тiгiп азанда,

	Бейбiттiк белгi бередi.

	Қырылып қашқан қосынға

	Қайтсын деп елшi жiбердi,

	Жиылып барша келедi.

	«Бастаған осы қырғынды,

	Сұмның,—деп,—мынау бүлiгi»

	Қауас ханды көрсетiп,

	Жиылған барша көп елге,

	Болған iстiң бәрiн де

	Сөйлейдi Өтен со жерде.

	Өлiктердi жидырып,

	Санатып бәрiн көмедi.

	Отыз мың кiсi өлiптi,

	Жаралы да көп едi.

	Қауасты барша қарғады,

	Шаһарға қарай айдады.

	«Босанып қашып,—жұрт қорықты,

	Жүрмесiн,—деп,—бұл тағы».

	Зынданға салып апарып,

	Бекiтiлдi жан-жағы.

	Өзгесi аман табысып,

	Көңiлдерi жайланды,

	Ордасына түсiрiп

	Құда-жегжат, мейманды.

	Өтенше халыққа қырық күндей

	Той берудi ойланды.

	Шақырды барша әлемдi,

	Өтеннен бұйрық таралды.

	Әр жерден келдi көп халық,

	Есiтiп мына хабарды,

	Талай би, бек пен датқалар,

	Төре мен сұлтан жарамды.

	Кiсiнi бес жүз уәзiрiмен

	Зынданға Қауас салған-ды.

	Қырық жiгiтiн жiберiп,

	Шығартып тойға оны алды.

	Төрт түлiктiң бәрiнен

	Сансыз мал тойға жаралды.

	Халықты бөгеп төрт күндей,

	Тартқызып тұрды палауды.

	Керней-сырнай тартқызып,

	Бәйге мен көкпар шапқызып,

	Ақынға өлең айтқызып,

	Салтанатын асырып,

	Күңiрентiп барша әлемдi.

	Алтынмен Зебер бөледi

	Қонақ қылған маманы.

	Той тарқаған кезiнде

	Қауастан жауап сұралды.

	Мойнына iсi қойылып,

	Күнәлi басы саналды.

	Сол екенi бiлiндi,

	Бастаған барша лаңды.

	Қауас ханды көп халық

	Дарға асуын сұранды.

	Қауастың сүйтiп ақыры

	Арқанда басы бұралды.

	«Ақты нақақ қылмаймын»,

	Деген ғой Алла Құранда,

	Қауас ханнан құтылып,

	Қалған халқы қуанды.

	—Падишамыз ендi сiз бол,—деп,

	Сайлады патша Зебердi,

	Татуласып, табысып,

	Шаттықпен барша тарады,

	Өткенге айтып салауат,

	Қалғанға айтып ұранды.

	Сый-сауқатпен Өтенше

	Құдасын жолға шығарды,

	Елiне барып шаттықпен,

	Әппақтың көңiлi жайланды.

	Айтпаса да ер Кәмiл

	Сұрауды дүние жек көрiп,

	Көңiлiн тапты Әппақша,

	Алтын мен гауһар зат берiп.

	Көрген жан қайран қалатын

	Бiр ғимарат сап берiп,

	Тағдырын өзiң шешкiн деп,

	Қолына сенiп халық берiп.

	Әлемге жарлық таратып,

	Мөр басып бұйрық хат берiп,

	«Кәмiл дана» болсын деп,

	Кәмiлге қоса ат берiп.

	Өтеншенi шақыртып,

	Әппақ та қатты сыйлады,

	Той қылып қырық күн бұ дағы,

	Жердiң жүзiн жинады.

	Әппақша мен Өтендi

	Бiлмеген патша қалмады,

	Атағы шығып кезiнде,

	Шошытты жауды намдары.

	Үш шаһарда үшеуi

	Әдiлдiк үкiм құрады.

	Ақ едi iсi, мұратқа

	Жеткiздi Құдай бұларды.

	Осындай қып қуантсын

	Жаратқан Құдай әр жанды.

	Бүлiктi салған сол едi,

	Қауастың өштi шырағы.

	Бiреудi бiреу қорласа,

	Өзiнiң сағы сынады.

	Бiреуге бiреу ор қазса,

	Өзiн жарға жығады.

	Бiреуге бiреу құм шашса,

	Өзiнiң көзi шығады.

	Құдай әдiл Падиша,

	Ақты нақақ қылмайды.

	Iлгергiден қалынған,

	Жақсылар, нұсқа бұ дағы,

	Ұзайта берiп нетелi,

	Осыменен тамам қылалы.





Қисса Гүлшаһра дохтари сұлтан Кашмир




	Жазайын қалам алып қисса сөздi,

	Тахсилде бұ қисссаға салдым көздi.

	Насыр сөзден аударып өлең қылсам,

	Жамағат, айып етпе ендi бiздi.

	Бiздерден талай халық бұрын өткен,

	Һәрбiреуi һәр түрлi тамаша еткен.

	Сол өткеннiң iшiнде бiр падиша

	Кашмир деген шаһарды мекен еткен.

	Ноғайша қисса екен мұның өзi,

	Тамашалы нәрсе екен һәрбiр сөзi.

	Ұғлы-қызы жоқ екен ол патшаның,

	Қожаның өлең қылар келдi кезi.

	Бiр күнi патша отыр едi мәжiлiс құрып,

	Үйiне бiр мүсәпiр келдi кiрiп.

	«Мал пұлым жоқ дүнияда ғарiппiн»,—деп,

	Бiр қайыр сұрап тұрды жылап келiп.

	Ол мүсәпiр жалынып тұрды қатты,

	Ғарiптiк дүнияда мұңын айтты.

	—Не хажатың дүнияда бар едi?—деп,

	Пақырға ханым тұрып жауап қатты.

	Пақыр айтты:—Тыңлаңыз, тақсыр ханым,

	Жоқтықтан шығар болды ғарiп жаным.

	Жүз дiлдә қарызым бар қысып жүрген,

	Осы едi мұқтаж болған сыры-халiм.

	Ханым сонда жүз дiлдә санап бердi,

	Мүсәпiр қолына алып қарап тұрды.

	—Дүнияда сiзде хажат жоқ па екен?—деп,

	Мүсәпiр ол ханымдан жауап сұрды.

	Ханым айтты:—Хажатым бар-дүр менiм,

	Әй, бейшара, бiттi ме көңлiң сенiң.

	Айтуға көп iшiнде ұяламын,

	Айтуға хажатымды сiзге, жаным.

	—Әй, тақсыр, ұялмаңыз бiзден,—дедi,

	Мен көрдiм көп жақсылық сiзден,—дедi.

	Ханым айтты:—Бiр перзент хажатымыз,

	Бала үшiн әр кеттi жүзден,—дедi.

	Сонда пақыр қол көтерiп дұға қылды,

	Падиша қатынымен «әумин» дедi.

	—Құдай-а, рахматың көп Падишасың ,

	Бiр перзент бұл ханымға бергiл,—дедi.

	Мүсәпiр дұға қылып шығып кеттi,

	Құдайым ол дұғасын қабыл еттi.

	Сол түнi қатынымен сұхбат қылса,

	Ол ханым онан кейiн болды жүктi.

	Тоғыз ай, он күн бiтiп бiр қыз тапты,

	Падиша қуанады жаман қатты.

	Шақырып байлары мен ғұламасын,

	Бiр үлкен той жабдығын құп түзеттi.

	—Ел-жұртым, менi өзiң билеңiз деп,

	Бәрiңiз тамашаға келiңiз деп.

	Сiздерден дүния-мүлкiмдi аямайын,

	Кеңесiп бiр үлкен той қылыңыз деп.

	Сондан соң аузын ашты қазынасын,

	Аямай шашу қылып мал мен басын.

	Һәркiмге ат пен шапан сыйлау берiп,

	Байытты байлары мен ғұламасын.

	Бiр тамаша той қылды неше күндей,

	Падиша қуанбаған, сiрә, мұндай.

	Падиша қуанғаннан судай тасып,

	Жидырды қол астында талай жанды-ай.

	Падиша қуанғаннан қылды тойды,

	Бұрынғы қапалықтың бәрiн жойды.

	Шаһардың ғұламасын жиып алып,

	Гүлшаһра ол қызының атын қойды.

	Гүлшаһра жетi жасқа келiп жеттi,

	Сабақ оқып бiлсiн деп молдаға елiттi.

	Жетi жылдай оқытып Гүлшаһраны,

	Ғылымы талай жаннан асып кеттi.

	Ол қыздың молдалығы болды асқан.

	Өзi сұлу, ақылды, бiр данышпан,

	Жүзiн көрген адамдар бiр талады,

	Мiнезi көркiменен құп жарасқан.

	Келгенсiн он жасқа кәмiл болды,

	Өзi зерек, бiледi һәрбiр жолды.

	Неше-неше шаһзада iздеп келiп,

	Жете алмай маңайына қайран болды.

	Талай патша баласы келдi сұрай,

	Падиша жауап айтпас қыздан бұлай.

	«Өзiмнен артық жанға тиемiн»,—деп,

	Жауабын жаушыларға бердi солай.

	Қыз айтады:—Көп сөзге күйем,—дедi,

	Қандай жанды дүнияда сүйем,—дедi.

	Ақыл, көркi, мiнезi, сұлулығы

	Өзiмнен артық жанға тием,—дедi.

	Мұны естiп келдi патша балалары,

	Келедi ақылы асқан даналары.

	Бiрi келiссе, бiреуi келiспедi,

	Алуға һеш келмедi шамалары.

	Гүлшаһра он төрт жасқа келiп жеттi,

	Дүнияның төрт бұрышына даңқы кеттi.

	Талай патша баласы iздеп келiп,

	Гүлшаһра сүймегенсiн қайғы жұтты.

	Сол уақытта Бағдаттың падишасы

	Бар едi он бес жаста бiр баласы.

	Бұл хабарды есiтiп ошал бала,

	Бармақ болды ертiп көп жолдасты.

	Патшаның бiр уәзiрiн қасына ерттi,

	Жүз түйеге алтын мен күмiс артты.

	Қасына және тағы қырық кiсi алып,

	Кашмирдiң шаһарына сапар еттi.

	Кашмир шаһарына келдi дейдi.

	Шаһардан барып хабар бiлдi дейдi.

	—Не хабар, не деген сөз, кеңес бар?—деп,

	Сұрады:—Бұл не деген ел-дi?—дейдi.

	Бiр жiгiт сөйлесiптi бұл арадан:

	—Жауап бершi, бiлсеңiз бұл шаһардан.

	Сонда жiгiт сөйлейдi Гүлшаһраны,

	Гүлшаһраны сөйлейдi һәрбiр адам.

	Шаһзада мұны естiп болды күптi,

	Жүрегi жарылұрға жақын жеттi.

	Гүлшаһраның аттарын естiген соң,

	Адасып ақылынан талып кеттi.

	Шаһзадаға ғашықтық дертi түстi,

	Ғашықтық бұрынғыдан болды күштi.

	Шаһардың маңайына жақын келiп,

	Бiр жерге шатыр тiгiп жайланысты.

	Ол жерге рахаттанып жатты барып,

	Ғашықтықпен сарғайды бала ғарiп.

	Уәзiрменен шаһзада ақылдасты,

	Қызға таныс бiр кемпiр тауып алып.

	—Әй, ана, бiзге қиын осы жұмыс,

	Әлiң келсе, айтайын сiзге бiр iс.

	Гүлшаһрадан бiр жауап алып берсең,

	Берейiн тойғаныңша алтын-күмiс.

	Мақтайды Гүлшаһраны жұрттың бәрi,

	Ханшаңыз бiр көрмекке болды дәрi.

	Бiр көруге лажы болар ма екен,

	Қандай екен бұ елдiң айтқандары.

	Кемпiр мұны есiтiп қуанады,

	Кемпiрдiң кей мiнезi дуана-ды.

	Ол қыздан сiзге жауап ап берем деп,

	Алғансын алтын-күмiс қуанады.

	Уәзiрге уағда қылып жүрiп кеттi,

	Тез заманда сарайға барып жеттi.

	Диуана боп есiкке ақтап келiп,

	Ханшаға көрiсем деп хабар еттi.

	Кемпiрдi жариалар шығып көрдi,

	Шықты да ханышаға қайтып кiрдi,

	—Дуана кәрi кемпiр келiп тұр,—деп,

	Рұқсат сұрап тұр,—деп айтып кiрдi.

	Ханша рұқсат берiп, «кiрсiн» дедi,

	—Хабарын көрген-бiлген берсiн,—дедi.

	Бүгiн қонып, үйiне ертең қайтар,

	Бiздерге тамаша қып берсiн,—дедi.

	Ол кемпiр «алдияр» деп тұра келдi,

	Иiлiп тағзым бiрлән сәлем бердi,

	«Мархаба, қыз шаһзада, сұлтаным»,—деп,

	Ханшаның келiп қолын өбiп тұрды.

	—Жүрмiсiз, шаһизада, саламатты,

	Қыздарда сiз едiңiз кереметтi.

	Құлыңызды, шаһзада, көре ме екен,

	Мен көрдiм бiр шаһзада ғинаятты.

	Ханыша мұны естiп сонда күлдi,

	—Қандай патша тең келер маған,—дедi.

	Тырнағымнан садаға, жiбергенмiн

	Талай-талай менменсiп келгендердi.

	Сонда кемпiр шаһзаданы мақтады көп:

	—Ойладым: өз көңiлiмде тең екен деп

	Ғылым, көркi, ақылы жаннан асқан,

	Дүнияда, ойладым, жоқ екен деп.

	Бiр шаһзада Бағдаттан келген екен,

	Қасына қанша жолдас ерген екен.

	Ақылын һәм ғылымын, көркемдiгiн,

	Құдайым жарастырып берген екен.

	Жайнаған жақұттайын екi көзi,

	Маһидай iш күйдiрген қызыл жүзi.

	Дүнияда ондай бала көргенiм жоқ,

	Татиды бал-шекердей айтқан сөзi.

	Таусылмас айта берсем аның сөзi,

	Әй, тақсыр, Құдай айдап келдi кезi.

	Құдай Тағала сiздерге нәсiп қылса,

	Сiзге тең бiр асылзат мұның өзi.

	Қыз есiттi кемпiрдiң айтқан сөзiн,

	Ғашық болды көруге оның жүзiн.

	Iшiне ғашық оты түсiп кетiп,

	Тоқтатты сабыр қылып өзi-өзiн.

	—Таныр ем шаһзаданы көзiм көрсе,

	Өнердi ғажап емес Тәңiрiм берсе.

	Нәсiп болса, соған мен тиер едiм,

	Айтқаныңның бәрi де рас келсе.

	Әй, ана, тауып берсең, бiр ақыл сөз,

	Анықтап аулақ жайда көрелiк бiз.

	Iшiме ғашық оты түсiп кеттi,

	Көруге бiр ақылды табыңыз сiз.

	—Оның жайын айтайын, тыңла, жаным,

	Жолында пида болсын ғарiп жаным.

	Бiр саудагер той қылады деп естiп едiм,

	Көресiз шаһзаданың сонда халiн.

	Аз күнде той қылады бiр үлкен бай,

	Қыз ұзатып шақырар тамам жанды-ай.

	Сiздi де шақырады деп естiдiм,

	Шақырса ошал тойға, бар аянбай.

	«Құп, тәуiр» деп хан қызы бұған күлдi,

	Көрем деп шаһзаданы күлiмдейдi.

	—Шаһзаданы кiм маған көрсетедi,

	Мен қайтiп топ iшiнде бiлем?—дедi.

	—Шаһардың жиылады тiрi жаны,

	Бiр барып тамаша етсең көрiп аны.

	Тамам жұрттың бәрiнен құрметi артық,

	Көрмесең де танырсың шаһзаданы.

	Кемпiр сөзiн бiтiрдi соныменен,

	Ханшаның ғашық болған жөнiменен.

	«Той қашан болады?» деп сабыр қылмай,

	Ұйықтамастан шығады түнiменен.

	Таң атқансын ол кемпiр кеттi жүрiп,

	Осындай ханышаға уағда берiп.

	Неше түрлi хайланы ойына алып,

	Қасына шаһзаданың келдi кiрiп.

	Уәзiр менен шаһзада құрметтедi,

	Шаһзада қайран болып сөйлемейдi.

	Жайланысып қасына отырғансын,

	—Не қылдың, кәне, кемпiр,сөйле,—дедi.

	Сонда кемпiр сөйлейдi мәнi-жайын,

	Шаһзада жаны кiрiп айтқан сайын.

	—Той болады деп өтiрiк айтып кеттiм,

	Мал қисаңыз, бiр тойды қылғыл дайын.

	Кемпiр айтты:—Жұмсадың қызға бiздi,

	Баян қылдым барғансын қызға сiздi.

	Сипатыңды баян қып айтып едiм,

	Көруге ғашық болды өзiңiздi.

	Шаһзада жалғыз бiткен шынар дедiм,

	Оған тисең көңiлiң тынар дедiм.

	Талай сiздей қыздарды жақтырмаған,

	Өзiңдей бiр асылға құмар дедiм.

	Атасы жердiң жүзiн билеген хан,

	Аузына қарап тұрған бiрталай жан.

	Құдай бiлер қалай деп мiн тағарын,

	Көруге iздеп келген дедiм саған.

	Сонда қыз:—Өз көзiммен көрсем,—дедi,

	Сөзiңе өзiм көрiп сенсем,—дедi.

	Айтқаныңдай ол жiгiт рас болса,

	Арман жоқ, қызметiңде өлсем,—дедi.

	Бiр тойды жалған айттым болады деп,

	Бiр саудагер үлкен той қылады деп.

	Қыз тойы екен, сiздi де шақырады,

	Сонда көрсең көңiлiң тынады деп.

	Шақырса, қыз тойына келмек болды,

	Ол тойда, тақсыр, сiздi көрмек болды.

	Өз көңiлi ұнатса көрген шақта,

	Разылық сонда сiзге бермек болды.

	Мұны естiп шаһзада қуанды бек,

	Тойға келсе өзiм де көремiн деп.

	Уәзiрге айтты:—Бiр байға ақылдасқын,

	Бiр тойды ханша үшiн қыламын деп.

	Бiр байды шақырып алды қасына ендi,

	Ауызын қазынаның ашып ендi.

	—Бiр той қылып берiңiз бұл шаһарға,

	Аямай мал-пұлнама шашып ендi.

	Ол саудагер бұ сөздi мақұл көрдi,

	Мал-пұлды аямастан оған бердi.

	«Бiр жұмадай үлкен той қыламын»,—деп,

	Шаһарға ол саудагер хабар бердi.

	Шаһарға «той қылам» деп хабар салды,

	Бұл хабарды шаһардың бәрi бiлдi.

	Неше түрлi тағамдар әзiрлетiп,

	Неше жариа, құлдарды таяр қылды.

	Алуа, шекер, шараптар әзiрлетiп,

	Алтын жабдық үй iшiн құп түзетiп.

	Неше түрлi асыл тас табақтары,

	Қарайтын көрген кiсi тамаша етiп.

	Гауһар, лағыл, жақұт тас табақтары,

	Зүмрәт, мәрмәр, зүбәржат аяқтары.

	Алтын қымқап жайдырып үйге кiлем,

	Хәзiр болды һәр түрлi шараптары.

	Төрт түлiктен көп қылып малын сойды,

	Бек қызық тамашалы қылды тойды.

	Ханшаны осы үйге кiргiзем деп,

	Бiр үйдi алтынменен безеп қойды.

	Қасына бiр үй салды оған қосып,

	Түбiнде терезенiң қылды тесiк.

	Хан қызына даярлап алтын тақыт,

	Шаһзада тұр терезеден көзi тесiп.

	Осы үйге кiрсiнлер деп тамам қызды,

	Шаһзада қараңғы үйден салсын көздi.

	Ол үйдегi көрмейдi шаһзаданы,

	Баланы сондай жерге отырғызды.

	Бiр арба даярлады алтын жапқан,

	Гауһардан әр жерiне шеге қаққан.

	Алты қара ат парлады ол арбаға,

	Һеш нәрсе қалдырмады салтанаттан.

	Алтыннан терезелi күймелеген,

	Шатырын гауһарменен түймелеген.

	Екi бала мiндiрiп көшiрiне,

	Тамам жұрт тамашаға үймелеген.

	Осындай бiр күйменi жабдықтатып,

	Әсемдеп порымдарын қылып артық.

	Гүлшаһраға жiбердi осы атпен,

	Шақырып той болды деп хабар айтып.

	Екi бала Гүлшаһраға келдi дейдi,

	Қапқада тағзым қылып тұрды дейдi.

	«Тойға шақыра келдiк,—деп,—ханышаны»,

	Жауапты жариаларға бердi дейдi.

	Сөйлестi жариалар есiк ашып,

	Көңiлi Гүлшаһраның отыр тасып.

	«Сiздi тойға шақыра жүр екен»,—деп,

	Ханшаға айтып кiрдi жауаптасып.

	Шашын алтын тарақпен тарайын деп,

	Той болса тамашаны қарайын деп,

	Неше түрлi үстiне киiм киiп,

	Мақұл көрдi ол тойға барайын деп.

	Көрмеген неше түрлi асыл киiм,

	Үстiне iнжу, жауһар кидi киiм.

	Басына жасыл жақұт тәжiн киiп,

	Үйден тысқа шықпағы болды қиын.

	Бетiне алтын перде шықты салып,

	Жарығы бұ шаһарды кеттi алып.

	Жарқырап шамшырақтай тұрды балқып,

	Жүзiн көрген адамдар қалды талып.

	Бiр уақта тысқа шықты қадам басып,

	Құрметтеп жариалар есiк ашып.

	Аяғының астына кiлем төсеп,

	Басына iнжу-маржан шашу шашып.

	Ертiп қырық қыз алды өз қасына,

	Жарасқан салтанатпен жолдасына.

	Оң-солдан көтерiп Гүлшаһраны,

	Мiнгiздi алтындаған арбасына.

	Арбаға жайланысып мiнiп алды,

	Қасына он бес қызды бiрге салды.

	Һәр түрлi салтанатпен ойын қылып,

	Ол тойға Гүлшаһра қыз жетiп барды.

	Жалтылдап Гүлшаһра қыз келдi жетiп,

	Бұлар да мұнтазар боп тұрған күтiп.

	Жiбек кiлем төсетiп басар жерге,

	Көтерiп алды арбадан құрмет етiп.

	Тамам жұрт құрмет[пен] амандасты,

	Қарасып тамашаға жабырласты.

	«Мархаба, дохтари сұлтан, қош келдiң»,—деп,

	Басына iнжу, маржан шашу шашты.

	Алдына басшыларын жүргiзедi,

	Құрметiн ханышаға бiлгiзедi.

	Гүлшаһраның кiретiн орны осы деп,

	Зейнеттi алтын үйге кiргiзедi.

	Ол үйге алтын тақыт құрған едi,

	Төрт қыздар қызмет үшiн тұрған едi.

	Ол тақытқа ханыша кеп отырады,

	Өзгеге күмiс үстел орын бердi.

	Отырды алтын таққа әуел бастап,

	Көп қыздар амандасты қолын ұстап.

	Амандасып сөйлесiп қыздарменен,

	Отырды бүркеншiгiн кейiн тастап.

	Қарады мойнын бұрып жан-жағына,

	Сөзiнiң ғашық болған салмағына.

	Ол үйге шаһар қызы бәрi келген,

	Һеш бiрi тең келмейдi тырнағына.

	Бұл үйде ойын ойнап сөйлестi қыз,

	Мағшұғын ғарiптердiң келтiрсiн кез.

	Бұлар мұнда сөйлесiп тұра тұрсын,

	Ендi патша баладан айталық бiз.

	Шаһзада терезеден салды көзiн,

	Көредi Гүлшаһраның нұрлы жүзiн.

	Ақылы кейде кiрiп, кейде шығып,

	Шаһзада бiлмей тұрды өзi-өзiн.

	Шаһзада қайран болды есi кетiп,

	Көрiнген ай секiлдi бiр жарқ етiп.

	Бұрыннан жүзiн көрмей ғашық едi,

	Көргенсiн әрең тұрды сабыр етiп.

	Шаһзада қызды көрiп болды мұңлы,

	Iшiне ғашықтықтан қайғы толды.

	Отырды жамалына қайран қалып,

	Ғашығы бұрынғыдан жаман болды.

	Отырды жамалына қайран қалып,

	Жүрегi ғашықтықтан оттай жанып.

	«Ауызменен сипат қылып бола алмайтұн

	Екен-ау»,—деп ойлады көзiн салып.

	Тұрып сонда қыздар тамақ iштi,

	Бiраздан соң қайтуға жақындасты.

	Жүремiз деп орнынан тұрған шақта,

	Бiрталай шаһзадаға қайғы түстi.

	Гүлшаһра қыздарменен қалды кетiп,

	Көзiнен ғайып болды жарқ-жұрқ етiп.

	Ақылы кейде кiрiп, кейде шығып,

	Шаһзада сабыр қылар ендi нетiп.

	Гүлшаһра шаһзаданы көре алмады,

	Сандалып ғашықтықтан жүре алмады.

	Кемпiрге ишараттап сөз сөйледi:

	—Әй, кемпiр, балаң нағып келе алмады?

	Ол кемпiр ақырындап келдi жаңдап,

	Құллық деп сөз сөйлейдi қызды алдап.

	—Бiр амал кешке барып үйретем деп,

	Артыңнан барам,—дедi,—iсiн аңлап.

	—Әй, ана, кешке бiзге келгiл,—дедi,

	Хабарын шапшаң келiп бергiл,—дедi.

	Не себептен шаһзада көрiнбедi,

	Мәнiсiн соның сұрап бiлгiл,—дедi.

	Гүлшаһра жүрдi сонда қадам басып,

	Барша жұрт қош айтысты шуылдасып.

	Гүлшаһраның басына күмiс шашты,

	Пақырлар терiп жатыр жабырласып.

	Ғиззаттап Гүлшаһраны келгiзедi,

	Лайықты құрметтерiн көргiзедi.

	«Мархаба, сұлтанымыз, қош келдiң»,—деп,

	Көтерiп арбасына мiнгiзедi.

	Жөнелттi Гүлшаһраны құлдық айтып,

	Қыздарға қош айтысты езу тартып.

	Алты қара ат парлаған арба[менен],

	Сәулетпен Гүлшаһра қыз кеттi қайтып.

	Алты атының шiлия қамыт, жабдығы алтын,

	Асырып бұл шаһардан салтанатын.

	Үйiне Гүлшаһра барғаннан соң,

	Артынан кемпiр келдi кешке жақын.

	Қақпаға сонда кемпiр келiп тұрды,

	Жариалар ханышаға хабар бердi.

	Ханышадан рұқсат болғаннан соң,

	Аяңдап қыз қасына келiп кiрдi.

	Гүлшаһра ол кемпiрге сөйлейдi сөз,

	—Көрем деген шаһзада келмедi кез.

	Кемпiр айтты:—Ұялды топ iшiнде көрiнуге,

	Бiр жауап көретұғын айтайын тез.

	Атаңа көремiн деп хабар салсаң,

	Шақыртып шаһар халқын жиып алсаң.

	Шақыр деп шаһзаданы зияпатқа,

	Анаңа айтып патшаға арыз қылсаң.

	Атаңа сен айтқан сөз дәрi деймiн,

	Жиылсын халайықтың бәрi деймiн.

	Шаһзаданы көресiз тағы анықтап,

	Келгенсiн жасы менен кәрi деймiн.

	Бiр үйден өзiң тұрып салғыл көздi,

	Қарағым, ұғып алғыл осы сөздi.

	Өз еркiңше көресiң сонда келсе,

	Басқа iске жұмсама ендi бiздi.

	Гүлшаһра мақұл көрдi кемпiр сөзiн,

	Көрмекке шаһзаданың нұрлы жүзiн.

	Бiр жауапты атама айтайын деп,

	Шақыртып анасының алды өзiн.

	Бұл сөздi бек ұқтырған даясына,

	Даясы айтты келгенсiн анасына.

	—Шаһзаданы көрем деп ойлайды екен,

	Шаулан берiп Кәшмирдiң қаласына.

	Балаңыз бiр зияпат берсiн,—дедi,

	Шақырған халайықтар келсiн,—дедi.

	Шаһзаданы шақырсын қалдырмастан,

	Атам да өз көзiмен көрсiн,—дедi.

	Бұ сөздi ханым сонда мақұл көрдi,

	Даясы айтқаннан соң естiп бiлдi.

	Зияпат атаңа айтып қылдырам деп,

	Қасына падишаның қайтып келдi.

	Ханым айтты:—Құлақ сал сөзге,—дедi,

	Балаңыз арыз айтты сiзге,—дедi.

	Бұ сөздi жақтырсаңыз, тақсыр ханым,

	Ашу қылып жүрмеңiз бiзге,—дедi.

	Патша айтты:—Сол едi жалғыз қызым,

	Мен неге жақтырмайын оның сөзiн.

	Қызым айтқан сөзiне ашу қылып,

	Соқыр болып кетпей ме екi көзiм.

	Ханым айтты қызының айтқан сөзiн:

	—Бiр шаһзада iздеп келген балаң өзiн.

	Патшазада асқан деп естiгенсiң

	Көрсем деп ойлайды екен оның жүзiн.

	Сөзiме менiң құлақ салсаң,—дедi,

	Шақыртып шаһзаданы алсаң,—дедi.

	Балаң разы болады, тақсыр, сiзге,

	Тамаша бiр зияпат қылсаң,—дедi.

	Падиша мына сөздi қабыл алды,

	Шақыртып халайыққа хабар салды.

	«Бiр зияпат тамаша қыламын»,—деп,

	Даярлап түрлi тағам әзiрлеттi.

	Даярлап неше түрлi алтын аяқ,

	Сарып қылды дүниенi аямай-ақ.

	Меһманхана сарайға отырсын деп,

	Кiлем, көрпе жайдырды санамай-ақ.

	Неше түрлi тағамдар әзiрлеттi,

	Отыратын жайларын құп түзеттi.

	Қонаққа бiздiкiне келсiнлер деп,

	Шақыртып шаһзаданы хабар еттi.

	Шақырып шаһзаданы бiреу келдi,

	«Қонаққа патша сiздi келсiн»,—дедi.

	Бұ хабарды есiтiп бек қуанды,

	Сандалып не қылам деп отыр едi.

	Iшiне қайғы толып ғашықтықпен,

	Ұйықтамай, тамақ iшпей күнi өткен.

	Уәзiрiмен кеңесiп отырғанда,

	Шақырып падишадан хабар жеткен.

	Ғашықтық қиын жұмыс адамзатқа,

	Ұқсайды iште тұрған жанған отқа.

	Көңлiне ғашық дертi түскен адам

	Дүниелiк қарамайды салтанатқа.

	Ұмытып дүниенiң салтанатын,

	Мағшұқтың көңлiне алып махаббатын.

	Падиша шақырады дегеннен соң,

	Бұйырды ерлегiн деп арғымағын.

	Iстеген ер-тоқымын алтындатып,

	Қарайтын көрген адам таңға қалып.

	Уәзiрiн қасына ертiп келе жатыр,

	Падишалық тондарын жарқылдатып.

	Жасауылдар қоршаған екi жағын,

	Патшалық киiп алды бар жарағын.

	Перизаттай бұралып шаһизада,

	Секiртiп келе жатыр арғымағын.

	Осындай салтанатпен жетiп келдi,

	Қолтықтап атын ұстап түсiрдi ендi.

	Шаһзаданың орынын даяр қылған,

	Құрметтеп барша халық отырғызды.

	Лебiзi шаһизада[ның] шекер-балдай,

	Жүзiн көрген адамдар естен танды.

	Бәрi де халайықтың қайран қалды,

	Құдайым жаратпаған қандай жанды.

	Жайнап тұр екi көзi шам-шырақтай,

	Екi бетi албырап гүл-жапырақтай.

	Нәзiк белi бұралып үзiлiп тұр,

	Тiгiлген кiрпiктерi атқан оқтай.

	Шаһзада жиылғанның көрдi бәрiн,

	Көңлiнен шығармайды ғашық жарын.

	Падиша, уәзiрменен амандасып,

	Сұрасып отырдылар ахуалдарын.

	Уәзiрлер сөйлеп отыр тiлiн безеп,

	Шаһзада сөйлемейдi бойын тежеп.

	Мәжiлiсте сөйлесiп отырғанда,

	Шаһзада сөйлейтұғын келдi кезек.

	Әуелi сөйлеместен езу тартты,

	Ол сөзге бек тиiстi жауап айтты.

	Лебiзi сары алтынның буындай боп,

	Естiген адамдарды таңырқатты.

	Тыңдады айтқан сөзiн жанның бәрi,

	«Бәрәк Алла» деседi жас пен кәрi.

	Ақыл, көркi, ғылымы асқан ғой деп,

	Бұлардың шаһзада боп ынтызары.

	Қайран болды қыз iздеп келгенiне,

	Тамаша еттi құп жауап бiлгенiне.

	Сөз сөйлемей әуелi күледi деп,

	Гүлшаһра мiн тағады күлгенiне.

	Гүлшаһра айтты:—Әуелi күлдi,—дейдi,

	Жауабыны «Бәрәк Алла» бiлдi,—дейдi.

	Ақымақтарға ұқсайды бұ мiнезi,

	Несiне аралап жүр елдi,—дейдi.

	Мен мұндай ақылсыздың теңi емеспiн,

	Бiлемiн бұ күлкiнiң жөн емесiн.

	Бiрталай мен байғұсты әуре қылған,

	Мақтаған кемпiр ақымақ неменесiн.

	Қалайша тең боламын мен мұндайға,

	Ұқсайды көркемдiгi туған айға.

	Ақылсыз ғылым обал адамзатқа,

	Әуелi ақыл керек жарлы, байға.

	Ғылымға, патшалыққа ақыл керек,

	Ғылым да ахиратқа болар тiрек.

	«Ақылсыз адам—хайуан» деген сөз бар,

	Кiсiге лайық емес болмай зерек.

	Гүлшаһра мұны айтып тамам еттi,

	Сол жерде мәжiлiс тарқап қайтып кеттi.

	Шаһзада өз орнына барғаннансын,

	Шыдамай ғашықтықтан қайғы шектi.

	Отырды уәзiрiне ақыл салып,

	Көзiнен жас ағызып қайғыланып.

	Бiр кiсi падишаға табыңыз деп,

	Кемпiрден сөз сұрайды шақырып алып.

	—Әй, кемпiр, қарап тұрмыз сiзге,—дедi,

	Бұл iстiң айтшы жөнiн бiзге,—дедi.

	Кемпiр айтты уәзiрге оңашалап:

	—Көңiлi Гүлшаһраның өзге,—дедi.

	Шаһзададан жауап сұрды жиылған көп,

	Күлгенi сол уақытта болмады еп.

	Гүлшаһра соның үшiн жақтырмады,

	Басында сөз сөйлемей күледi деп.

	Шаһзада ғарiп болды осы жаста,

	Кiсi жiбер патшаға ақылдас та.

	Анықтап падишаға жаушы жiбер,

	Ақыл жоқ сiзге айтатын мұнан басқа.

	Той қылғызған шақырды уәзiр байды,

	Қалдырмай бастан-аяқ айтты жайды.

	—Жаушы болып патшадан жауап әпер,

	Бiлесiз бiз айтпай-ақ осындайды.

	Ол байды жiбердi де қайтып келдi,

	Бұ сөзiн шаһзадаға айтып келдi.

	Бiр сөздi мен айтсам, әй, шаһизада,

	Айып қылып жүрмеңiз маған дедi.

	Сабыр қыл, әй, шаһзада, айтқан сөзге,

	Құдайым ақыл берген өзiңiзге.

	Осы қызға ғашық боп зар жылайсыз,

	Һеш сұлу көрмеп пе едiң мұнан өзге.

	Шаһзада мұны естiп ойлайды ойды,

	Ойламаған дәнеме һеш қоймайды.

	«Мұрадымша жоқ екен-ау қыздан жауап,

	Мұндай сөздi айтқаны»,—деп ойлады.

	—Әй, уәзiр, сұрадыңыз мұндай сөздi,

	Гүлшаһра жақтырмап па дейдi бiздi.

	Құдайым маған нәсiп қылар ма екен,

	Дүнияда һеш көрмедiм мұндай қызды.

	Уәзiрiм, ақылдасар жан жолдасым,

	Қор болды-ау бұ қыз үшiн ғазиз басым.

	Iшiмдi өртеп барады ғашықтық,—деп,

	«Аһ» ұрып шаһизада төктi жасын.

	Жiберген бай патшаға барды жетiп,

	Үйiне кiрiп барды тағзым етiп.

	—Тақсыр-ау, қаһар қылма келгенiме,

	Арызға келiп едiм көңлiм кетiп.

	—Арыз айта келсеңiз бiзге,—дедi,

	Құлақ салып тұрайын сөзге,—дедi.

	Қабыл қылып арызымды тыңласаңыз,

	Бiр шаһзада жiбердi сiзге,—дедi.

	Әй, тақсыр, мақұл көрсең сөзiмiздi,

	Айыпқа бұйырмасаң өзiмiздi.

	Бағдаттың патшасының ұғылы екен,

	Сұратты Гүлшаһра қызыңызды.

	Ақылы, көркi артық талай жаннан,

	Һеш адам артық болмас, сiрә, мұндан.

	Өзiң де көрiп едiң, тақсыр, оны,

	Осы едi келген iсiм көңiлге алған.

	Патша айтты:—Бұ болса келген iсiң,

	Мен де лайық көрiп ем оның түсiн.

	Гүлшаһрадан рұқсат сұратайын,

	Бiлейiн қызымның да көңiл хошын.

	Мен сұрайын қызымның көңлiн бiлiп,

	Қосылсын жақсы көрсе ойнап-күлiп.

	Сұратып жауабыңды ап қояйын,

	Жауабын есiтiп кет ертең келiп.

	Мақұл деп барған кiсi қайтып кеттi,

	Падиша Гүлшаһраға хабар еттi.

	—Бiр кiсi жаушы келдi шаһзададан,

	Не дерсiз шаһзадаға берсем,—дептi.

	Қызы айтты:—Әй, ата, айтпа мұны,

	Мәжiлiсте отырғанда көрдiм оны.

	Сөз сөйлемей күледi ақымақтарша,

	Ақымаққа бар дегеннiң келмес жөнi.

	Патша ұғылы болса да зерек емес,

	Бiлемiн, қорықпайтұғын жүрек емес.

	Сөзден бұрын күледi қатындарша,

	Бiздерге ондай ақымақ керек емес.

	Атасы бұған жауап айта алмады,

	Падиша қыздың сөзiн қайтармады.

	«Әй, балам, өзiң бiлгiл»,—дедi дағы,

	Бөтен сөздi айтуға бата алмады.

	Кешегi бай патшаға келдi сонда,

	Патшаға кiрiп сәлем бердi сонда.

	—Шаһзаданың жауабы не болды?—деп,

	Әдеппен тағзым етiп тұрды сонда.

	Падиша айтты қызының айтқан сөзiн,

	—Мен де лайық көрiп ем оны өзiм.

	Қызым разы болмаса амал жоқ,—деп,

	Сарғайтты шаһзаданың нұрлы жүзiн.

	Бұ сөздi естiп барған бай қайтып келдi,

	Уәзiрге оңашалап хабар бердi.

	Гүлшаһраның айтқанын баян қылып,

	Шаһзаданы жақтырмас дедi ендi.

	Сонда уәзiр мұны естiп болды қайран,

	Жылауда екi көзi болды гөриан.

	Шаһзада қайтiп сабыр қылады деп,

	Қайғырып талай iстi көңiлге алған.

	Қайғырып уәзiр сонда ойлайды көп,

	Қалай деп шаһзадаға айтамын деп.

	Естiрмесем болмайды тағы мұны,

	Естiрсем диуана боп кетедi деп.

	Мұны ойлап шаһзадаға келдi жақын,

	Уәзiр ойлап қайғырар жолдас ақын.

	—Мен бiр жауап айтайын, әй, шаһзада,

	Есiтiп сабыр қылып шыдап баққын.

	Бұ жаққа мүсәпiр боп шықтық саяқ,

	Тәңiрiм бақты берген соң аямай-ақ.

	Мен бiр байды патшаға жiберiп ем,

	Айтайын мен сырымды бастан-аяқ.

	Шаһзада тыңлап отыр құлақ салып,

	Мағшұқтың махаббатын көңлiне алып.

	«Сiздi қыз жақтырмапты» деген шақта,

	Шаһзада есi кетiп қалды талып.

	Көтерiп бiр уақта алды басын,

	Ағызып қасiретпенен көзден жасын.

	—Құдайым салғаннан соң бұ қайғыға,

	Қор болды бұ сапарда ғазиз басым.

	Көңiлiм ғашықтықтан болды мұңлы,

	Көзiме жас, көкiрегiме қайғы толды.

	Тiрiлiк, дүния маған болды зындан,

	Бiр ылаж болар ма екен бұған ендi.

	Дүниядан өмiрiм өттi қайғыланып,

	Барамын бұ жауапқа қапаланып.

	Шаһзаданың қасiретiн естiген соң,

	Уәзiрi жылап отыр құлақ салып.

	Шаһзада бұ қайғыдан болды дерттi,

	Ас iшпей, ұйқы көрмей күнi өттi.

	Һеш ылаж бұ шаһарда болмағансын,

	Ауру боп өз елiне қайтып кеттi.

	Шуласып шаһар халқы жылап қалды,

	Болмады шаһзадаға қыздың мейiлi.

	Өз жұртына шаһзада қайтып кеттi,

	Өткiзiп екi арада бiрер жылды.

	Бiр күнi қыз ұйықтады алтын тақта,

	Шаһзада өз елiне барған шақта.

	Түсiнде шаһзаданы көрдi бұ қыз,

	Аралап жүрген екен бақ-шарбақта.

	Шарбақта аққан бұлақ, шыққан ағаш,

	Көрiндi су түбiнде һәр түрлi тас.

	Жемiсi көп ағашында алуан-алуан,

	Көргенсiн қайран қалып болады мас.

	Көрмеген ол шарбақта жемiстерi көп,

	Бiреуiне ұмтылды татайын деп.

	Алтын тақтыда шаһзада жатыр екен,

	Ойлайды қасына бiрге жатайын деп.

	Гүлшаһра келе жатыр қадам басып,

	Зейнетi шаһзаданың хәдден асып.

	Хәрир көрпе жамылып жатыр екен,

	Қарады Гүлшаһра бетiн ашып.

	Бетiн ашып қасына тұрды барып,

	Нұр жүзi бақ-шарбақты қылған жарық.

	Бұ қызға iлтипат қып қарамайды,

	Гүлшаһра тұрды сонда қайран қалып.

	Шаһзада айтты:—Әй, ақымақ, неге келдiң,

	Менiң ақымақтығымды қайдан бiлдiң?

	Бұ жерге қаңғып келдiң не жұмысқа,

	Алып кет садақасын тамам елдiң.

	Дедi де көрпеменен жапты бетiн,

	– Әй, ақымақ, саған бiтсiн менiң дертiм.

	Ахиратқа барғанда сөйлесермiз,

	Осындай күйге салды ғашық отың.

	Гүлшаһра мұны көрiп оянады,

	«Бұ түсiм қалай түс?» деп ойға алады.

	Iшiне ғашық оты пайда болып,

	Бiреуге мұны айтуға ұялады.

	Оянып ұйқысынан көзiн ашты,

	Ғашық от пайда болып төктi жасты.

	Ендi елге айтқанша өлейiн деп,

	Өлiмге байлап тұрды ғазиз басты.

	Һешкiмге сөйлемедi неше күндей,

	Ас iшпей, ұйқы көрмей күндiз-түндей.

	«Ақымақтықпен жаратпай жiберiппiн,

	Табылмас маған жiгiт, сiрә, мұндай».

	Отырды қайғыменен бiрнеше күн,

	Қараңғы зындан болды күн менен түн.

	Түн ортасы болғанда түрегелдi,

	Артынан оны iздеп [мен] кетейiн.

	Мұны ойлап қару-жарақ киiп алды,

	Қоржынға алтын-күмiс, азық салды.

	Еркектiң порымынша киiм киiп,

	Ерттеп бiр жүйрiк ат мiнiп алды.

	Жөнелдi түн iшiнде «иә, Құдайлап»,

	Белiне алтын кәмәр, қылыш байлап.

	Шаһарда һешбiр адам бiлмей қалды,

	Қайғы-дерт келе жатыр қоймай айдап.

	Гүлшаһра жол үстiнде жүрсiн мұнда,

	Айтайын шаһзаданы анда-санда.

	Қасында жолдасымен аман-есен,

	Ауру боп шаһарына барды сонда.

	Алдынан қарсы шықты ата-анасы,

	Ата-анасын көргенсiн ағып жасы.

	Шаһизада ауруын көргеннен соң,

	Қайғырып жылап тұрды кәрi-жасы.

	Барғансын елi-жұрты амандасты,

	Қайғырып ата-анасы зар жыласты.

	Неше түрлi тәбиптер ап келсе де,

	Һешбiреуi бiр дауа қыла алмас-ты.

	Бiр күнi нашарлықтан кеттi талып,

	Ендi есi кiрмедi қайта айналып.

	Бiр күн жатып өкпесi соқпай қалды,

	Өлдi деп шуылдады ойбай салып.

	Сол уақта күдер үзiп жапты бетiн,

	Жығылып көтере алмай ғашық отын.

	Өлдi деп шаһар халқы көп жылады,

	Тарттырып ата-анаға қасiретiн.

	Жылады тамам жұрты ойбай салып,

	Бiлмедi не қыларын барша халық.

	Баласы дүниядан кеткеннен соң,

	Ата-анасы қайғымен қалды талып.

	Жылады бiреу анда, бiреу мұнда,

	Көшеде адамдар жүр анда-санда.

	Шаһардың бәрi бiрдей қайғыланып,

	Жыламаған адам жоқ тiрi жанда.

	Шаһарға сол уақтыда қыз кеп кiрдi,

	Бiреуге жылап жүрген сәлем бердi.

	—Бұ шаһарда не хабар бар?—деп едi,

	Ол адам сөйлеместен жүре бердi.

	Екiншi жолығады бiр адамға,

	Жылап жүрген адамға қалды таңға.

	Ол адамнан сұрады тағы барып,

	—Жылаған не болған,—деп,—барша жанға.

	—Айтайын бұ шаһардың жылағанын,

	Көл қылып көздiң жасын бұлағанын.

	Бар едi патшамыздың жалғыз ұғылы,

	Бiлмесең шаһзаданың не болғанын.

	Кашмирге патша қызын iздеп барды,

	Қызына ғашықтықтан ынтызар-ды.

	Мұндай бала тумайды адамзаттан,

	Ол қызы жақтырмаған пейiлi тар-ды.

	Ауру боп ғашықтықтан қайтып келдi,

	Кеселiн бұл шаһардың бәрi бiлдi.

	Қанша дауа қылса да оңалмастан,

	Ол бала бүгiн түнде опат болды.

	Жылады шаһар халқы соның үшiн,

	Күйiп тұр менiң дағы iшiм-тысым.

	Мен айтып шаһзаданы бiтiре алман,

	Бiтпеген һеш пендеге ондай пiшiн.

	Есiттi мұның сөзiн құлақ салып,

	Не дерiн бiлмей тұрды қайран қалып.

	Ендi қайтiп тiрi боп жүремiн деп,

	Гүлшаһра аттан түсiп қалды талып.

	Ол кiсi мұны айтып жүрiп кеттi,

	Естiдi Гүлшаһра мұндай кептi.

	Бiр күн, бiр түн тамам жұрт жылап-жылап,

	Падиша таң атқансын әмiр еттi.

	Патша шақырып алды жұрттың бәрiн,

	Қойыңдар, қайтып келмес, жылауларың.

	Жудырып жаназалап көмдiредi,

	Оқысып барша халық намаздарын.

	Сағана қылды көрiн алтындатып,

	Төрт кiсi бақтыруға әзiрлетiп.

	Жыласып түн болғанша отырды да,

	Халайық түн болған соң кеттi қайтып.

	Қыз ойлайды бiр жерде жатайын деп,

	Бұ жерде сабыр қылып байқайын деп.

	Күзетшiлер ұйықтап қалған шақта,

	Бiр көрiп шаһзаданы қайтайын деп.

	Мұны ойлап бiр жерге барып жатты,

	Қайғы-дерт бұрынғыдан болды қатты.

	Түн ортасы болғанда келiп көрсе,

	Күзетшi бәрi бiрдей ұйықтап қапты.

	Күмбезге барды сонда қадам басып,

	Кiргелi сағанаға есiк ашып.

	Күзетшiлер оянып дыбысыменен,

	Ұстады ұғры екен деп жабырласып.

	Байлады ұрып-соғып ұғры екен деп,

	Залымның көр аңдыған бiрi екен деп.

	Сүйретiп зынданшыға алып келдi,

	Алтынын ұрлағалы жүр екен деп.

	Зынданға ұрып-ұрып салды байлап,

	Күзетшiлер қуанды «иә, Құдайлап».

	Жолығып бiр қасiреттен бiр қасiретке,

	Гүлшаһра не болам деп жатыр ойлап.

	Патшаға таң атқан соң хабар бердi,

	Сонда патша шақырды уәзiрлердi.

	Алып кел деп жiбердi жасауылдар,

	Мойнына арқан тағып алып жүрдi.

	Патшаға жасауылдар алып келдi,

	Көңiлi ғарiп жаннан қалып келдi.

	Ашуланып уәзiрге ақылдасты,

	Не жаза қыламыз деп бұған ендi.

	Уәзiрлер арқан тағып алып жүрдi,

	Шаһарды құрым iлiп айландырды.

	Шаһзаданы алғалы жүр екен деп,

	Айғайлап тамам жұртқа бiлiндiрдi.

	Бiр уақта жұртты жиып асты дарға,

	Жазасы ұрлық қылған пейiлi тарға.

	—Сүйегi қурағанша тұрсын,—дедi,

	Жесiн,—деп,—етiн мұның құзғын-қарға.

	Дараға Гүлшаһраны қойды асып,

	Барша жұрт «әй, ақымақ» деп шуылдасып.

	Мойнына арқан тағып байлап қойды,

	Бұлқынып тулап тұрды жанталасып.

	Барша жұрт бiраз [тұрып] кетiп қалды,

	Қасына күзетшiге бiреу қалды.

	Бiр өлiктi күзетiп не қылам деп,

	Бiр жерге аулақ барып жатып қалды.

	Гүлшаһра байлаулы тұр ағашында,

	Дұшпанның қалып байғұс табасында.

	Ол шаһарда бiр үлкен көл бар едi

	Дар құрған ошал көлдiң жағасында.

	Түнде қой жусатады ел iшiнде,

	Күндiз қойды жаяды шөл iшiнде.

	Ел жатқансын қойларын айдап келiп,

	Ол көлден суғарады түн iшiнде.

	Бiр қойшы суғарғалы қойын айдап,

	Ол көлге жақын келдi «иә, Құдайлап».

	Қойшы кеп дар ағашқа қарап тұрса,

	Бiр кiсi басында тұр қойған байлап.

	Ол қойшы келiп тұрды қасына ендi,

	Ағашқа сүйеп тұрды басын ендi.

	Ол ағаш қимылдайды дiр-дiр етiп,

	Ол дарға қойған кiсi асып ендi.

	Қойшының қалды сонда зәресi ұшып,

	Бiр нәрсе келе ме деп көлден түсiп.

	Осы адам екенiн бiлгенненсiн,

	Түсiрдi байлап қойған жiбiн шешiп.

	Ол байғұс жерге түсiп талып жатты,

	Һәр жерi шала-жансар қимылдапты.

	Аузына су құяды алып келiп,

	Су iшiп сонда есiн жиып апты.

	Есiн жиып көтерiп алды басын,

	Қан аралас ағызып көздiң жасын.

	—Не қылған жан едiң?—деп сөз сұрайды,

	Өлiмнен құтқардың деп замандасым.

	Құданың құдiретiне болды қайран,

	Халайық сенi дарға асып қойған.

	Бұ жерде сөз сөйлесiп болмас дедi,

	Қойшымын бұ шаһарда қойды жайған.

	Қойшымен қойды айдасып кеттi сонда,

	Қойшы барып өрiсiне жеттi сонда.

	Аулақ барып бiр жерге отырғансын,

	—Бейшарам, жайыңды айт,—дептi сонда.

	Гүлшаһра сырын айтты бастан кешкен,

	Ғашықтық отыменен күйiп пiскен.

	—Өзiме менмендiкпен өзiм қылып,

	Ақырында ғарiп боп отқа түскем.

	Қойшы есiттi бұ қыздың айтқан сөзiн,

	—Бiр бейшара ғарiппiн менiң өзiм.

	Маған дағы тимесiн сенiң бәлең,

	Аулақ кет менен ендi сенiң өзiң.

	Екеуi амандасып айрылады,

	Ол қойшы Гүлшаһраға қайрылады.

	Гүлшаһраға көрсеттi аулақ жолды,

	Қыз байғұс жолға түсiп зар жылады.

	Қойшының айтқанымен жүре бердi,

	Таң ата бiр шаһарға тағы кiрдi.

	Бiр бәледен құтылып зорға байғұс,

	Шаршап келiп бiр жерге жатады ендi.

	Бейшара демi құрып шаршап қапты,

	Демiн алып жатқансын ұйықтап қапты.

	Оянып сәске уақты болған шақта,

	Тұрғансын төгерекке көзiн сапты.

	Қараса, бiреу жатыр кеудесiмен,

	Басы жоқ өзi жатыр тәнәсiмен.

	Жүрейiн деп тұрғанда жолға қарай,

	Жүгiрдi күзетшiлер көрiсiмен.

	Келдi де күзетшiлер ұстап алды,

	Пәлеге құтылмастай тағы қалды.

	«Кешегi ұғрыны бүгiн ұстадық»,—деп,

	Алдына падишаның алып барды.

	Естiген халайықтар келдi жетiп,

	—Келдiң бе бүгiн тағы, кеше кетiп.

	Өлтiрмей қояды деп һеш ойлама,

	Уәзiр ұғлын кетiп ең шаһид етiп.

	Ұрып-ұрып аяқ-қолын байлап алды,

	Алайын деп келдiң бе бүгiн тағы.

	Уәзiрдiң баласын сен өлтiрдiң,—деп,

	Зынданға сүйреп келiп салды тағы.

	Ол жерге бұрын ұғры келген екен,

	Уәзiр ұғлы ұғрыдан өлген екен.

	Бүгiн тағы келер деп ой ойласып,

	Аңдытып күзетшiлер қойған екен.

	Бейкүнәһ байғұс қызды алды ұстап,

	Зынданға күзетшiлер кеттi тастап.

	Менмендiктен осындай азап көрдi,

	Һәр iске жүрген екен Құдай бастап.

	Уәзiрге қарауылшылар келдi дейдi,

	Ұғрыдан келiп хабар бердi дейдi.

	—Ұғлыңызды өлтiрген кешегi ұғрыны

	Байладық, не бересiң ендi?—дейдi.

	Алғалы келген екен киiмдерiн,

	Һәр түрлi қару-жарақ бұйымдарын.

	Зынданға ол ұғрыны салып келдiк,

	Бiз алдық қалтасынан тиындарын.

	Уәзiр бiлдi бұлардың айтқан сөзiн,

	Жас қылған қайғыменен екi көзiн.

	Өзiм бекiтiп қояйын қашып кетер,

	Маған ап кеп берiңдер оның өзiн.

	Уәзiрге байғұс қызды ап кеп бердi,

	Келгенсiн уәзiр оны көзi көрдi.

	Қол-аяғын тас байлап алып келiп,

	Бердi де күзетшiлер жүре бердi.

	Бұрыннан қылған екен темiр үйдi,

	Уәзiр байғұс ұғлы үшiн жаман күйдi.

	Темiр үйге кiргiзiп Гүлшаһраны,

	Құлпысын есiгiнiң салып қойды.

	Есiкке құлып салып тас бекiттi,

	Кiлтiн уәзiр өзi алып кеттi.

	«Баламызды өлтiрген қу ұғрыны,

	Ұстадық»,—деп қатынға баян еттi.

	Қатыны баласы үшiн жылап едi,

	Ағызып көзiнiң жасын бұлап едi.

	«Саған да көрсетейiн» дедi уәзiр,

	Байынан көрейiн деп сұрап едi.

	Екеуi келдi сонда қадам басып,

	Көрсеттi қатынына есiк ашып.

	Қатын көрсе, бiр сұлу жiгiт екен,

	Қалғандай бейнетпенен көңлi жасып.

	Қатын ойлар:—Бар ма екен кiнәсi деп,

	Мен секiлдi бiреудiң баласы деп.

	Мұны өлтiргенмен тiрiлмес менiм ұғлым,

	Жылайды-ау мендей болып анасы деп.

	Өлтiрiп бұ байғұсты не қылам дер,

	Бұ өлгенмен һеш тоймас сұм қара жер.

	Мұны ендi өлтiрмей қоя берсем,

	Өлiп қалған балама сауап тиер.

	Мұны ойлап байымен қайтып кеттi,

	Есiгiн бұрынғыдай тас бекiттi.

	Түн болып уәзiр ұйықтап қалған шақта,

	Кілтiн ұрлап алып жетiп кептi.

	Қатын келсе, күзетшi ұйықтап қалған,

	Есiк ашып ол қатын жетiп барған.

	Жетелеп түн iшiнде алып шығып,

	Кiлтiн бұрынғыдай қайтып салған.

	Жетелеп бiр бөлмеге келдi алып,

	Сыртынан бекiтiп қойды кiлтiн салып.

	Кiлтiн орнына қойды дағы,

	Төсегiне жатады қайтып барып.

	Таң атқан соң патшаға уәзiр барды,

	Мағлұм қылды өзiнiң көргендердi.

	«Не қылған жүрек жұтқан жан едi» деп,

	Падиша есiткен соң қайран қалды.

	Ақылдасты дарға асалық деп,

	Ақымақтың жәһiл көңлiн басалық деп.

	Жасауылдар жiбердi алып кел деп,

	Өлтiрiп дарға асып тасталық деп.

	Қарады жасауылдар кiлтiн ашып,

	Падиша бұйырған соң асып-сасып.

	Есiк ашса, ол үйде дәнеме жоқ,

	Бұл үйде қойған кiсi кеткен қашып.

	Патша[дан] келген жiгiт қайтып барған,

	Ол үйге қойған жiгiт кетiп қалған.

	Шыққаны һеш жерiнен бiлiнбейдi,

	Есiкке қалыбындай құлып салған.

	—Әй, тақсыр, жұмсаған соң мұнан бардық,

	Зынданның барып ашып құлпын алдық.

	Ол үйдiң қалыбында бәрi бүтiн,

	Бiле алмай қайда екенiн қайран қалдық.

	Падиша естiген соң болды қайран,

	Қарасын бұл шаһарды жиылған жан.

	«Жын ба екен, адам ба екен, перi ме екен,

	Бұл үйден қалайынша кетiп қалған?!»

	Ұғрыны iздеп-iздеп таба алмады,

	Кеткенiн қайда қашып бiле алмады.

	Таба алмай бұлар мұнда тұра тұрсын,

	Гүлшаһра сабыр, айла қыла алмады.

	Гүлшаһра жатты сонда бiрнеше күн,

	Қараңғы зындан болып күн менен түн.

	Көркейдi күннен-күнге тәуiр болып,

	Ол қатын жақсы қылып күткеннен соң.

	Тұрады ауық-ауық тағам берiп,

	Гүлшаһра отырады қасын керiп.

	Қашқан, қуған мехнаттан құтылған соң,

	Оңалды бұрынғыдан өңi кiрiп.

	Бiр күнi Гүлшаһра ой ойлады,

	Ойламаған дәнеме һеш қоймады.

	«Менмендiктен осындай күйге түстiм,

	Бұл азап өзiме аз ғой,—деп ойлады.

	Бiр күнде жатушы едiм алтын тақта,

	Сан кiсi қызмет қылып һәр тарапта.

	Менмендiктен Әзәзiл шайтан болған,

	Әуелi өзiме аз ғой бұл азап та.

	Айрылып салтанаттан болдым пақыр,

	Мұнан да жақсы маған өлiм ақыр.

	Бойыма тiрi жанды теңгермеушi ем,

	Бiр-бiрлеп ол кесiрiм келе жатыр.

	Ойламай ахиреттi болдым менмен,

	Жиылған қызметiмде бiрталай жан.

	Боламын ахиретте әлде қандай,

	Күнәһымды кешер ме екен Қадiр менiң».

	Бұрынғы iстерiнен тәубе қылды,

	Шаһзада еске түсiп бүгiлдi ендi.

	Сиынып бiр Құдайға зар жылайды,

	Бұрынғы салтанаттан түңiлдi ендi.

	Жалынып тәубе қылды бiр Құдайға,

	Бұрынғы жаман iсi түсiп ойға:

	—Көре алмай шаһзаданы арманда өлдiм,

	Тiрiлiп келер ме едi, уа, дариға.

	Гүлшаһра қайғы-дерттi болып жатты,

	Ғашықтық көңлiне алып махаббатты.

	Құдайға көп мiнәжат тәубе қылып,

	Кiшкене тыныштық алып ұйықтап кеттi.

	Ұйқыда бiр түс көрiп оянады,

	Бұ түсiм қалай түс деп қуанады.

	Мехнаттан құтыласың дептi бiреу,

	Ол түсiн өзiне айтып жуанады.

	Шаттанып отырғанда қатын келдi,

	Сипатын бұрынғыдан артық көрдi.

	Ақылы кейде кiрiп, кейде шығып,

	Жүзiне Гүлшаһраның қарап тұрды.

	Ол қатын сонда көрiп болды ғашық,

	Көңiлi ғашықтықтан судай тасып.

	Дүнияда мұндай көркем болар ма деп,

	Отырды сабыр қылып көңлiн басып.

	Асылы жүзiн көрiп болды күптi,

	Бұрынғы ұғрылығы ойдан кеттi.

	Сабыр-қарар қылуға халi келмей,

	—Дүнияда сiздей көрiктi бар ма?—дептi.

	Бек артық көрiнедi көркiң сенiң,

	Маған ендi баян қыл асыл тегiң.

	Жүзiңдi бүгiн көрiп ғашық болдым,

	Көңiлiм қайран болды ендi менiң.

	Құдайым ғашық қылды саған менi,

	Өзiме бiлiнбей тұр сөздiң жөнi.

	Менiң де тiлегiм бер, замандасым,

	Өлiмнен құтқарайын ендi сенi.

	Қалмады көңiлiмде сабыр-қарар,

	Кәсiбiм жоқ сiзден басқа көңiлге алар.

	Қападан құтыларсыз, әй, шырағым,

	Ойнасаң менiменен ендi бiрер.

	Қыз айтты:—Мақұл көрдiм бұ сөзiңдi,

	Көргенсiн саламатты ақ жүзiңдi.

	Бiраз күн рұқсат бер ендi маған,

	Қуатты қып күтейiн мен өзiмдi.

	Неше күн мехнат көрiп жүрдiм қашып,

	Қайғы-қасiрет көңлiмдi жүрген басып.

	Бiраз күн тәрбиелеп күтпейiнше,

	Сiзге қызмет қыла алман мауқың басып.

	Мағшұғым,не айтасыз мына сөзге,

	Айып қылмай мақұл де сөзiмiзге.

	Бiраз күн ауқаттанып алғаннан соң,

	Жақсы боп қосылайын өзiңiзге.

	Бұ сөздi қатын сонда мақұл көрдi,

	Ол қызды тәрбиелеп баға бердi.

	Неше алуан тағамдар әзiр етiп,

	Ол қатын уәзiр жоқта күтiп жүрдi.

	Бiр күнi уәзiр келдi патшадан кеш,

	Шаршап келiп ұйықтап жатты тыныш.

	Ол қатын ұйықтаған соң түрегелдi,

	Қатынның не қылғанын бiлмедi һеш.

	Қатыны Гүлшаһраға келдi жетiп,

	Ойын-күлкi, тамаша үмiт етiп.

	Кiрiп барса, Гүлшаһра ояу отыр,

	Тез келгiн дегендей-ақ жолын күтiп.

	Көрген соң Гүлшаһраны жауап еткен:

	—Ұйықтамай отырсыз не себептен?

	Көңiлiне ғашық оты түскенен соң,

	Ғарiбiң ғейiш-ғишрат үмiт еткен.

	Қыз айтады:—Өртедi ғашығың сенiң,

	Қасiреттi сол себептен көңлiм менiң.

	Көзiме сол себептi ұйқы кiрмес,

	Тыныштығы болмаған соң ғарiп тәннiң.

	Бұл сөздi қатын естiп болады шат,

	Қылмаққа үмiт етiп ғейiш-ғишрат.

	Құшақтасып ойнасып отырдылар,

	Бiреуi еркектей боп қылып сұхбат.

	Екеуi отыр едi қалжыңдасып,

	Оянды уәзiр сонда көзiн ашып.

	Қатынын жоқтайды қасындағы,

	Келмеген соң қарады асып-сасып.

	Қарады уәзiр тұрып үйiнiң iшiн,

	Сандалып қайран болып қатыны үшiн.

	Бөлмелерiн қарады қалдырмастан,

	Сөйлескен есiтедi бұл дабысын.

	Сөйлескен даусын естiп тыңлап тұрды,

	Үйiне уәзiр сонда қайта жүрдi.

	Қолына қылыш алып белiн буып,

	Үстiне екеуiнiң келiп кiрдi.

	Қатынын қылышпенен салып қалды,

	Қатыны бiр салғанда өлiп қалды.

	Гүлшаһраға ұмтылды шабайын деп,

	Гүлшаһра сонда бөркiн жұлып алды.

	Емшегiн көрсеттi киiмiн шешiп,

	«Мен қызбын» деп жалынды жаннан шошып.

	—Қатыныңды өлтiрдiң бекер,—дедi,

	Күнәһым болса өлтiргiн басым кесiп.

	Уәзiр сонда бұл iске болды қайран,

	Жүрегi қатыны үшiн болып ойран.

	Гүлшаһрадан сұрайды:—Кiм едiң?—деп,

	Бұл жерге келмеушi едi һеш тiрi жан.

	Сонда сырын сөйлейдi бастан кешкен,

	Ғашықтық отыменен күйiп-пiскен.

	—Атым менiң Гүлшаһра, шаһзадамын,

	Құданың құдiретiмен мұнда түскен.

	Бұ сөздi сонда естiп бiлдi дейдi,

	—Құданың құдiретi болды,—дейдi.

	Маған ендi қатын бол, әй, шырағым,

	Сенi ап кеп Құдай Тағала бердi,—дейдi.

	—Әй, тақсыр, мақұл,—дедi,—айтқан сөзiң,

	Бұл iстi ойлап едiм менiң де өзiм.

	Сiзден мен қашамын ба бөтен жаққа,

	Құдай айдап келген соң менiм өзiм.

	Екеуi мақұлдасып айтады сөз,

	Құдайым келтiрдi деп бұ қызды кез.

	Көп бiлдiрместен ол қатынын

	Ары-берi шапшаңдатып көмедi тез.

	Қосылды уәзiр менен некаһ қылып,

	Сұхбат қылмақ тiледi жақын келiп.

	Жайым келмей жүр едi бұ күнде деп,

	Ғарiп жалынады «тұра тұр» деп.

	—Пәктенiп түзелейiн азырақ күн,

	Қызметiңде тұрамын күн менен түн.

	Мен сiзден қашамын ба бөтен жаққа,

	Құдайым нәсiп қылып қосқаннан соң.

	«Мақұл» деп сонда уәзiр рұқсат бердi,

	Қызметiн ерге лайық қылып жүрдi.

	Бұрынғы қатынымнан артық қой деп,

	Қуанып уәзiр байғұс күлiмдейдi.

	Бiр күнi уәзiр ұйықтар шаршап келiп,

	Патшадан кеш қайтыпты жұмыс болып.

	Гүлшаһра түн iшiнде түрегелдi,

	Қолына қылыш алды шапшаң келiп.

	Уәзiрдiң қылышпенен кестi басын,

	Аһ ұрып қайғыменен төктi жасын.

	Астына бiр арғымақ мiнiп алды,

	Салып ап алтын-күмiс, гауһар тасын.

	Ғарiп қыз түн iшiнде жүрiп кеттi,

	Уәзiрге қатынымен ажал жеттi.

	Жолында ғашықтықтың ғарiп болып,

	Таң атқан соң Бағдатқа келiп жеттi.

	Гүлшаһра келiп кiрдi бұ шаһарға,

	Атын қойды аулаққа бiр пәтерге.

	Атын тастап Гүлшаһра жаяу келдi,

	Дұға қылған кiсi боп қабiрлерге.

	Әуелi тыстан тұрып дұға қылды,

	Күмбезге есiк ашып кiрiп келдi.

	Кебiнiн бетiндегi ашып тастап,

	Жүзiне шаһзаданың қарап тұрды.

	Көредi шаһзаданың нұрлы жүзiн,

	Шығарды қасiреттi зарлы сөзiн.

	«Шаһзада, халiң қандай?» деген екен,

	Сол уақта жарқ еткiзiп ашты көзiн.

	Гүлшаһра төгiп тұрған көздiң жасын,

	Өлiмге нағып қисын замандасын.

	Қасында Гүлшаһраны көргеннен соң,

	«Иә, Алла» деп көтерiп алды басын.

	Қарады жан-жағына көзiн салып,

	Отырды көрдi көрiп қайран қалып.

	«Япырмай, бұ немене?» деген шақта,

	Гүлшаһра жөнеледi көтерiп алып.

	Гүлшаһра арқасына арқалайды,

	Сүйкесiп құмарлары тарқамайды.

	Арқалап шаһзаданы келе жатыр,

	Гүлшаһра жүгiргенмен шаршамайды.

	Келедi пәтер үйге жүгiре басып,

	Үйге келiп отырды көңлiн басып.

	Аулақ үйге екеуi келгеннен соң,

	Екеуi көрiседi құшақтасып.

	Қарайды шаһзадаға көзiн салып,

	Шаһзада бес күн жатты талып қалып.

	Бiрiн-бiрi көргенге шүкiр қылды,

	Бiр-бiрiнiң жүзiнден пүсе алып.

	Гүлшаһра сырын айтты бастан кешкен,

	Ғашықтықтың шәрбатын тоя iшкен.

	Басында менмендiкпен ғапыл қалып,

	Ақырында [сол] үшiн отқа түскен.

	—Жауапты жарамайтын бердiм,—дедi,

	Соңыңнан ғарiп болып ердiм,—дедi.

	Бастағы менмендiктiң сазайысынан,

	Азапты Құдай салған көрдiм,—дедi.

	Кашмирден әуре болып елге қайттың,

	Он бес күн ғашықтықпен өлiп жаттың.

	Құдайға мың шүкiрлiк, әлхамдулла,

	Қайғының мен де бiр ай дәмiн таттым.

	Келiп едiм жүзiңдi көрейiн деп,

	Бiр жауап тiрi болсаң берейiн деп,

	Тiрi болмай шыныңмен өлген болсаң,

	Мен дағы соңыңыздан өлейiн деп.

	Дұғамен мiнәжат қып жүзiңдi аштым,

	Көзiм жасын үстiңе судай шаштым.

	Шыныңмен өлдiң бе деп жылағанда,

	Сол уақта бисмилла деп көзiңдi аштың.

	Айтқан соң шаһзада естiп бiлдi халiн,

	Ендi көрдi мағшұқтың құп жамалын.

	Құдайға мың шүкiрлiк тәубе қылып,

	«Аһ» деп едi аузынан шықты жалын.

	Көрген соң ғашық жарын көңлi бiттi,

	Көп көрiп ғашықтықпен қайғы-дерттi.

	Аузынан қызыл жалын шыққаннан соң,

	Ауруы шаһзаданың сонда кеттi.

	Жазылды кеселiнен тәуiр болып,

	Мағшұқтың уәсифiн көрiп көңлi тынып.

	Қыз әкесiн қылайын бiраз кеңес,

	Екеуi жата тұрсын ойнап-күлiп.

	Бiр күнi отыр едi [алтын] тақта,

	Уәзiрлер мәжiлiс қылып һәр тарапта.

	Бiр падиша жiберген бiр жасауыл

	Хат алып жетiп келдi сол уақытта.

	Айтыпты жазған хатта салтанатын,

	Бiлмеймiз кiм екенiн өзi атын.

	«Некаһ қылмақ сүннет деп шариғатта,

	Қызыңыз болсын,—дептi,—бiзге қатын».

	Мұны айтып отырғанда бiр қыз келдi,

	Ағызған көздiң жасын қылып сел-дi.

	—Бiлмеймiз Гүлшаһраның қайда екенiн,

	Айырылдық бүгiн түнде ғайып болды.

	Сарайдың бәрiн қарап таба алмадық,

	Көрiнiп алыс жерге бара алмадық.

	Сiзге хабар бергелi мұнда келдiм,

	Айырылып Гүлшаһрадан алаңдадық.

	Патша естiдi бұ сөздi құлақ салып,

	Бұ сөзге барша халық қайран қалып.

	«Гүлшаһра ғайып болды» деген шақта,

	Жығылып алтын тақтан қалды талып.

	Уәзiрлер сүйей бердi келiп басын,

	Ағызған бәрi шулап көздiң жасын.

	Дәрiгерлер тез тұрғызды дәру қылып,

	Тақтына отырғызды падишасын.

	Падиша есiн жиып нала болды,

	Ағызып көздiң жасын зала болды.

	Жағасын дал-дал қылды күйiп-жанып,

	Үстiне киген киiм ада болды.

	Жандырды жүрегiнде қасiрет отын,

	Ендi қайтiп көрем деп елдiң бетiн.

	Тамам жұртқа жар салып iздетедi,

	Қарады қанша адамдар елi-жұртын.

	Жар салды қызын сұрап тамам жұртқа,

	Жiбердi қанша кiсi шартарапқа.

	Ата-анасы зар жылап баласы үшiн,

	Хабар салды қыз iздеп һәр тарапқа.

	Көп iздеп Гүлшаһраны таба алмады,

	Қайда кетiп қалғанын бiле алмады.

	Жылаумен күнi-түнi ата-анасы

	Бiр уақыт сабыр-қарар қыла алмады.

	Зар болды ата-анасы жылай-жылай,

	Кеткенiн жан бiлмедi, сiрә, қалай.

	Қыз тараптан сөйлелiк ендi бiраз,

	Сұлтан Кашмир қыз iздеп жүрсiн былай.

	Шаһзада дертi кетiп тәуiр болды,

	Қосылып мағшұғына көңлi толды.

	Бiр жақсы пәтер алып бұл екеуi,

	Бiраз күн сол арада ойнап-күлдi.

	Пәтерде рахаттанып алды жатып,

	Қызыққа күндiз-түнi жатыр батып.

	Жасырынып iздеуге қыз шаһарын

	Екеуi бiр арғымақ алды сатып.

	Екеуiн бiле алмады һешбiр кiсi,

	Бұ қызды танымайды шаһар iшi.

	Сан кiсi сан пәтерге түсiп жатыр,

	Кiмнiң бар кiмнiң менен кiмнiң iсi.

	Шаһзада үйден шықпас бойын жазып,

	Қоржынға шамаменен салды азық.

	Бiр түнде бұ шаһардан шығып кеттi,

	Екеуi ғашықтықпен жүрген азып.

	Қару-жарақ, саймандар алды қолға,

	Он бес күн жүредi орта жолда.

	Жол бейнетiн тартысып бейшаралар,

	Кашмирдiң шаһарына барды сонда.

	Барған соң атасына хабар салды,

	Бiреу барып патшадан сүйiншi алды.

	«Қызыңыз келе жатыр» деген екен,

	Падиша қуанғаннан талып қалды.

	Көтерiп ендi патша алды басын,

	Ағызып қуанғаннан көздiң жасын.

	Мiндi де арғымаққа шапты патша,

	Көргелi келе жатыр ол баласын.

	Көргенде ата-анасын аттан түстi,

	Патша көрiп қуанды мұндай iстi.

	Шаһзада мен Гүлшаһра тағзым етiп,

	Патшаның аяғына жығылысты.

	Падиша көрiседi баласымен,

	Көрiсiп амандасып анасымен,

	Шаһзадаменен көрiсiп тағы патша,

	Қуанды күллi шаһар қаласымен.

	Жыласып ата-анасы амандасты,

	Сөздерiн амандасып тамамдасты.

	Шаһзада әдеппенен тағзым етiп,

	Патшаның аяғына қойды басты.

	Патша айтты:—Жарқыным, көтер басың,

	Сiздi iздеп қуып барған замандасың.

	Құдайым нәсiп қылып қосты сiзге,

	Жылаған қабыл қылып көздiң жасын.

	Сонан соң шаһарына ертiп келдi,

	Барша жұрт тамаша қып жиылды ендi.

	Гүлшаһра шаһарына келгеннен соң,

	Көргенiн бастан-аяқ баян қылды.

	Бұл iстi тағдыр етiп жазған Құдай,

	Жазғанын салмай қоймас пендесiне-ай.

	Басы ренжу, аяғы рахат болған,

	Нұсқада жазып кеткен сөзi осылай.

	Падиша ендi мiндi алтын таққа,

	Бiр елшi жiбергелi Бағдат жаққа.

	Елiнде Гүлшаһраның көргендерiн,

	Баян қып бiрiн қоймай жазды хатқа.

	Бағдатқа Гүлшаһраның барғандарын,

	Азапты Гүлшаһраға салғандарын,

	Дарға ұғры ғой деп асқаннан соң,

	Айырылып дар басындан қалғандарын.

	Көргенiн бастан-аяқ айтты бәрiн,

	Зынданға екi түскен ахуалдарын.

	Арада бiрнеше күн сапар жүрiп,

	Ертiп мұнда келдi деп ғашық жарын.

	Хатты алып бiр жасауыл жүрiп кеттi,

	Он бес күнде Бағдатқа барып жеттi.

	Патшаға тағзым етiп кiргеннен соң,

	Хатты алып падишаға тәсiлiм еттi.

	Падиша оқып көрдi жазған хатын,

	Бiлдiрген сұлтан Кашмир салтанатын.

	Падиша қайран қалып оқып отыр,

	Оқыпты Гүлшаһра деген атын.

	Жазыпты Гүлшаһраның көргендерiн,

	Бағдатта ғарiп болып жүргендерiн,

	Жазықсыз ұғры екен деп байлаған соң,

	Уәзiрдiң қатынымен өлгендерiн.

	Ұғлының ғашық отымен өлгендерiн,

	Өлдi деп бiлмей көрге көмгендерiн,

	Дауасы ғашық жардың даусын естiп,

	Тiрiлiп мұнда бiрге келгендерiн.

	Ғашық оты шаһзадаға батқан екен,

	Өкпе, жүрек сол отқа қатқан екен.

	«Гүлшаһрасыз дүнияны көрмеймiн»,—деп,

	Тәрiк қылып бұ дүнияны сатқан екен.

	Қыз сүймедi дегенге ғасы болып,

	Әдейi-ақ өлейiн деп жатқан екен.

	Падиша хатты көрiп қуанды бек,

	—Ұғлым өлдi деген тiрi екен,—деп.

	Көрiп шапшаң қарашы бiрiң барып,

	Қосылып мағшұғына жүр екен,—деп.

	Көргелi қабiрiне бiреу барды,

	Қаратты күзетiсiп жүргендердi.

	«Тiрiлiп кеткендiгi шын екен»,—деп,

	Қуантты патша менен жарандарды.

	Құдайға һәрне қылса қиын емес,

	Құдiрет қылса қолынан не iс келмес.

	Бар-жоқ қылмақ Тәңiрiнiң өзiне оңай,

	Һеш пенденiң көңiлi жетiп болмас.

	Қуанып ендi патша ойлайды ойды,

	Ұғлын iздеп бармаққа қылды тойды.

	«Баралық, жабдықтанып жүрiңдер»,—деп,

	Ауызын қазынаның ашып қойды.

	Патша iштен шығарды сәналарын,

	Қасына ертiп алды уәзiрлерiн.

	Неше нарға алтын мен күмiс артып,

	Падиша iздеп шықты балаларын.

	Патша көп жолдасымен жүрiп кеттi,

	Орынын бiр уәзiрге берiп кеттi.

	Бiрнеше күн жол жүрiп ата-анасы,

	Кашмирдiң шаһарына барып жеттi.

	Келген соң шаһарына бердi хабар,

	Кашмирге хабар бердi жасауылдар.

	Кашмирдiң шаһарынан олар шығып,

	Көрiстi амандасып падишалар.

	Жыласты амандасып бәрi тамам,

	Көргенсiн балаларын есен-аман.

	Бағдат шаһқа Гүлшаһра тағзым етiп

	Жығылды, әдеппенен қылды сәлем.

	Гүлшаһра әдеппенен тағзым еттi,

	Атасы ұғлын көрiп көңлi бiттi.

	Жыласып шаһзаданың ата-анасы,

	Құшақтасып ұғлының жүзiн өптi.

	Қуанып сонда патша судай тасты,

	Қуанғаннан көзiнен төгiп жасты.

	Гауһар, жақұт, зүбәржат, iнжу-маржан,

	Ұғлы мен Гүлшаһраға шашу шашты.

	Шаһарға екi патша келдi дейдi,

	Хабар берiп жидырды елдi дейдi.

	Бiр жұмадай жабдығын түзеп алып,

	Кеңесiп бiр үлкен той қылды дейдi.

	Көп қылып һәр түрлiктен сойды малын,

	Сайратып бақ iшiнде бұлбұлдарын.

	Қазынаның ауызын ашып қойып,

	Байытты молдаларын, пақырларын.

	Сыйлауы падишаның күн-түн асып,

	Ауызын қазынаның қойды ашып.

	Бiрнеше күн той қылып шаһар елге,

	Қызық қызмет қылады жабырласып.

	Тарқатты қырық күннен соң қылған тойын,

	Қосылып аршын төс пен алма мойын.

	Екi шаһзада жеттiлер мұрадына,

	Тамаша неше түрлi қылып ойын.

	Ғашықтар мұрадына ендi жеттi,

	Қосылып екi бекзат көңлi бiттi.

	Ойын-күлкi тамаша қызықпенен

	Кашмирде тұрып бұлар бiр жыл өттi.

	Қосылып екi бекзат дәурен сүрдi,

	Бiр жылдай тамаша етiп қызық көрдi.

	Әкесi Гүлшаһраның опат болып,

	Тамам жұрт қайғы қылып жылап тұрды.

	Әкесi Гүлшаһраның дүние салды,

	Тақтысы өзi өлген соң иесiз қалды.

	Орнына шаһизада патша болды,

	Кеткен соң артқа тастап жиған малды.

	Шаһзада тақты мiндi жарлық айтып,

	Әдiлетпен тұрады елдi байытып.

	Бұ шаһзада Кашмирге патша болды,

	Ата-анасы Бағдатқа кеттi қайтып.

	Шаһзада әдiлетке белiн буды,

	Бұрынғы әдiлдердiң iсiн қуды.

	Қара қылды қақ жарған әдiл болып,

	Бiрталай Гүлшаһрадан бала туды.

	Сөз табылар қолыма қалам алсам,

	Сөзiмде ғибрат көп, құлақ салсаң.

	Тәкаппарға шығарған қисса болды,

	Айып етпе, осымен тамам қылсам.

	Менмендiкке ғибрат қып жаздым мұны,

	Кiшiклiк қыл, жарандар, күнi-түнi.

	Әзәзiл менмендiкпен шайтан болды,

	Жарандар, һәр уақта ойла соны.

	Гүлшаһра не көрмедi менмендiктен,

	Шығарма көңiлiңдi кiшiклiктен.

	Қиын сөзден аударып өлең қылып,

	Аяғын бұ Жүсiпбек тамам еткен.

	Сейiтзада қожа-дүр асыл затым,

	Көп жұртқа мәшһүр болды жазған хатым.

	Дұға қыл мен ғарiпке, оқыған жан,

	Сұрасаң, Шайхыслам атам атын.

	Шығардым көңiлiмнен талай нұсқа,

	Өлеңдi көп ойлаған ақылым қысқа.

	Өлсем де атым жоғалмас, иншалла,

	Жайылды кiтаптарым һәрбiр тұсқа.





Ғ Ы Л Ы М И Қ О С Ы М Ш А Л А Р





ТОМҒА ЕНГЕН МӘТІНДЕРГЕ ТҮСІНІКТЕМЕ




	ШЕРИЗАТ–КҮЛШАТҚА АРНАЛҒАН ДАСТАНДАР

	Қазақ дастандарының сюжеттiк бiтiмi, көбiнесе, сырт елден ауысып, халықаралық үлгiлер негiзiнде дамығанмен, олар қазақ арасында төлтума шығарма ретiнде қабылданып, сiңiсiп кеткен. Сондай шығармалардың жарқын үлгiсi ретiнде әрi батыр, әрi асыл тектi, арыстанның сүтiмен ауызданған Шеризат пен оның сүйгенi, өзiнiң әкесiне деген шексiз перзенттiк махаббатымен даңқы шыққан Күлшат туралы дастандарды айтуға болады.

	Шеризат—Күлшатқа арналған дастандарды жырлап, халық арасына таратқандар—М.Ж.Көпеев, Ә.Найманбаев, Н.Нысанбайұлы, Е.Құнанбаев, К.Әлiмбетов, т.б. Шығармалардың таралу шеңберi де мейлiнше кең. Мәселен, ең алғашқы нұсқаларының бiрi Солтүстiк Қазақстаннан табылса, Н.Нысанбайұлының үлгiсi оңтүстiкте жазылып алынған. Ал Семей өңiрiнде Ә.Найманбаевтың осы тақырыпқа шығарған дастаны кеңiнен тараған. Сондай-ақ, бұл дастан Қытайда тұратын қазақтар арасында да айрықша мәлiм болды.

	Шеризат және Күлшат туралы сюжеттiң қазақ даласына қай кезде тарағанын тап басып айту қиын. Алайда, өлең үлгiсiне түсiп, қағаз бетiне iлiге бастаған кезi—ХIХ ғасырдың 70-жылдары. Қазiргi кезде осы тақырыптас, атаулары әр түрлi болып келетiн, фольклор мен жазба әдебиет шеңберiнде жырланған бiр-бiрiнен бөлек сегiз шығарма белгiлi. Олардың барлығы да парсылық нұсқаны тiрек етедi. Белгiлi дәрежеде олардың қай-қайсысы да түпнұсқадан ауытқымауға, оның сарынын сақтап отыруға тырысқан. Алайда, осыған қарамастан, бұл дастандардың әрқайсысы өз алдына дербес, бiр-бiрiне ұқсамайтын шығарма болып келедi.

	Солардың iшiнен осы томға фольклор шеңберiнде жырланған «Қисса Шеризат» пен «Қарқабат» атты екi нұсқа ұсынылып отыр.

	Бiр-бiрiнен айтарлықтай айырмашылығы бар Шеризат пен Күлшат туралы қазақ дастандарына арқау болған орта ғасырлық парсылық хикаят ХVIII ғасырдың басында ел аузынан жазылып алынған. 1862, 1863, 1871 және 1988-жылы хикаят орыс тiлiне аударылып, Мәскеуде жарық көрген. Сондай-ақ, ағылшын тiлiнде 1926 жылы Лондонда кiтап болып шықты. Орта Азияда бұл шығарма қазақ, өзбек және тәжiк тiлдерiнде кең тараған.

	Бiрнеше ақын-жыршылардың, соның iшiнде Ә.Найманбаев пен М.Ж. Көпеевтiң назарына iлiнiп, алты дастанға арқау болған бұл сюжет бiзге несiмен қымбат, несiмен бағалы? Оның құндылығы, ерекшелiгi неде? Мұны ең алдымен сюжетке байланысты деп пайымдауға болады. Сондықтан оқырманға сюжеттiң негiзгi бөлшектерiн талдап ұсынуды жөн көрдiк.

	ШЕРИЗАТ, КҮЛШАТ ТАРИХЫН БАЯНДАЙТЫН ШЫҒАРМАЛАРДЫҢ СЮЖЕТТIК ҚҰРАМЫ.

	1. Жазықсыз қуғындалғандар туралы сюжет (Сюжет о невинно гонимых).

	Шеризат пен Күлшат туралы парсы хикаяттарының және қазақ дастандарының негiзгi арқауы—Шығыс пен Батысқа кең тараған «жазықсыз қуғынға ұшыраған жандар туралы сюжет». Көптеген жағдайда бейкүнә кейiпкер анасының құрсағында жатқанда өлiмге бұйырылады да, алуан түрлi себептермен (көбiнесе аңдардың немесе басқа да көмекшiлердiң арқасында) тiрi қалады. Ерекше ерлiгiмен көзге түсiп, өзiнiң кiм екенiн танытады. Сөйтiп, ақыр аяғында елiне оралып, дұшпанында кеткен кегiн қайтарады. Жеңiлген жауының қызына үйленедi де, әкесiнiң тағына отырады.

	Барлық халықтардың дерлiк эпикалық жырларында бас кейiпкер ерекше жағдайда туылады. Болашақ қаһарманның дүниеге келу тарихын баяндайтын эпизодтар фольклортану ғылымында «ғажайып туу мотивi» [мотив чудесного рождения] деп аталады. Олар көптеген жырларда көлемдi әңгiмеге ұласып, эпикалық шығарманың үлкен бiр бөлiгiн құрайды. Ертегi, эпос, дастандарда «ғажайып туу мотивi»—кейiпкердi әсiрелеу [идеализация] үшiн пайдаланылатын көркем тәсiлдердiң бiрi.

	Дегенмен, бұл поэтикалық тәсiлдiң пайда болуы алғашқы қауымдық наным-сенiмдерге, тарихи-этнографиялық көзқарастарға байланысты. Қоғамдық сана дамыған сайын заман талабына сәйкес «ғажайып туу мотивiнiң» түрлерi мен көрiнiстерi өзгерiп, әр қилы болып келедi.

	Сондықтан феодализм дәуiрiнде «ғажайып туу» мотивiнiң бiрiншi, яғни, ең көне «ғайыптан туу» формасы күрделi өзгерiске ұшырайды да, «ерекше жағдайда туу» мотивi болып өзгередi. «Ерекше жағдайда туу» мотивiнiң түрлi көрiнiстерiнiң бiрi—болашақ кейiпкердiң төтенше жағдайда туылуы, мысалы: баланың әкесi дүние салады, я болмаса, ата-анасы қуғында жүредi, күтпеген жерден жау шабады, шешесi өлiп, бала өлi шешеден туылады, т.б. Осындай ерекше жағдайда жаратылған кейiпкердiң алдында тұрған қиындықтарды жеңетiндiгi, оның ерекшелiгi, құдiреттiлiгi тыңдаушының да, оқырманның да көңiлiнде ешқандай күмән туғызбайды.

	Талқыланып отырған дастанның кейiпкерi Шеризат—көптiң тiлеп алған ардақтысы. Әкесi бұрынырақ дүние салған. Ал әкесiнiң дұшпандары өлiп кеткен патшаның заңды мұрагерiнен құтылу үшiн екiқабат патшайымды өлтiруге ұйғарады. Бала өлi анадан туылады. Яғни, кейiпкер төтенше, өте қайғылы, ерекше жағдайда жаратылады.

	Мұндай ерекше жағдай-оқиғалар аз болғандай, өлi анадан туған баланы арыстанның ұрғашысы емiзiп, балаға арыстанның күш-қуаты, айбаттылығы дариды да, оған Шеризат есiмi берiледi.

	Демек, Шеризаттың дүниеге келу тарихын баяндайтын әңгiмеде ертеректе, ана еркi дәуiрiнде пайда болған тотемдiк культтердiң қалдықтары мен одан көп кейiн феодализм заманында қалыптасқан «ерекше жағдайда туу мотивiнiң» ең қайғылы көрiнiсi араласып, сабақтасқан.

	Кейбiр шығармаларда төтенше жағдайда жаратылған кейiпкер жазықсыз қуғынға ұшырайды, сондықтан қашып құтылуға мәжбүр. Амалсыздан жат елде, бөтен адамдардың қолында өседi, т.б. Кейiн туған елiне оралып, әке-шешесiн өлтiрген, өзiн қуғындаған, елiн күйзелткен жауынан кегiн алады.

	2. Ғажайып көмекшiлер мотивi.

	Ертегiлiк эстетика бойынша «жазықсыз қуғындалған» кейiпкер әдетте өз мұратына жетiп, дұшпанынан өш алады. Мұндай жағдайға ол, көбiнесе, «ғажайып» көмекшiлерiнiң арқасында жетедi. Байырғы фольклорда «ғажайып» көмекшiлер ретiнде табиғаттың алуан түрлi күштерi, киелi жануарлар, желепжебеушi аруақтар, кейiнiрек әулие-әнбиелер көрiнедi. Ертегiлiк негiзге құрылған Шеризат туралы дастандарда кейiпкердi арыстан емiзедi. Жолбарыс бейнесi дүние жүзi халықтарының, соның iшiнде, әсiресе, Азия мен Еуропа халықтарының мифологиясына, фольклоры мен өнерiне тән екенi белгiлi. Қазақ фольклорында, парсының байырғы және классикалық әдебиеті мен халық дастандарында, Орта азиялық эпостарда арыстан мен жолбарыс бейнесi—кейiпкердiң батырлық тұлғасын танытуда ұдайы қолданылып отыратын теңеулердiң бiрi. Яғни, жолбарыстың айбаты мен қайраты, жүректiлiгi мен жеңiмпаздығы тұқым қуалайтын рулық қасиеттiң символына айналған. Сонымен бiрге, байырғы түркi әдебиетi мен иран халықтарының фольклорында арыстан мен жолбарыс бейнесiндегi ғажайып та мейiрiмдi, қамқор да көмекшi кейiпкерлер туралы сюжеттер аз емес.

	Жолбарыс бейнесi көптеген халықтардың шығармашылығында байырғы заманда-ақ пайда болып, оның өзi әр түрлi символдарды, мiндет-мақсаттарды, ұғым-түсiнiктердi бiлдiрiп отырған.

	Алматы маңынан табылған алтын адамды, оның жауынгерлiк жабдықтарын зерттеу нәтижесiне қарағанда қазақтардың арғы тегi—сақтардың мифологиясы мен өнерiнде жолбарыс бейнесi ерекше орын алған. Бұл жөнiнде А.Ақышев былай деп жазады: «Тигры и тигрогрифоны иссыкских композиций выполняют функцию оберегов, они защищают создаваемое пространство со всех сторон. Такое осмысление тигра распространилось по всей Азии… Зверь этот яростен, силен и страшен. По логике магического сопричастия, эти качества передавались воину и его оружию… Появлению образов «витязей в тигровых шкурах», чьи славные подвиги воспевали эпосы и искусство, многие народы Средней, Центральной и Западной Азии обязаны, вероятно, сакской традиции. 126 изображений тигров, львов, тигрогрифонов и пантер на одежде Иссыкского вождя доказывают исключительное значение образа тигра в военной идеологии кочевников Семиречья».

	Сондай киелi қасиеттерiмен көрiнетiн жан-жануарлардың санатында жолбарыспен қатар көкжал бөрiнi, қасқыр қаншығын, түз елiгiн, т.б. атауға болады. Мысалы, түркiлерде көкжал бөрi рудың аталық негiзi, ал қаншық рудың аналық негiзi ретiнде көрiнiс табатын аңыздар кеңiнен тарағаны белгiлi, ал ертегiлiк эпостардың бiрi «Мұңлық—Зарлықта» басты кейiпкерлер Зарлық пен оның қарындасы Мұңлықты шешелерiнiң күндесi мен мыстан кемпiр тағдыр тәлкегiне ұшыратып, иесiз далаға апарып тастағанда, оларды түздiң елiгi емiзiп асырайды.

	Ғажайып көмекшiлер болып көрiнетiн жан-жануарлардың рөлi типологиялық тұрғыда бiр тектес—олар адам перзентiн емiзiп, кейде болашақ тағдырларына көмек көрсетедi. Тәрiзi, жан-жануарлар образының бұлайша бейнеленуiнде терең мән болса керек: байырғы адамдар өзiн құдiретi күштi табиғаттың бiр бөлшегi деп есептеген. Яғни, эпосты түзушi ежелгi адамзат жабайы аңдар адамның жауы ғана емес, қысылған шақта көмекке келетiн табиғаттың бiр бөлшегi екенiн түсiне бiлген. Басқаша айтқанда, ертедегiлер хайуанаттардың адамға жаулығы мен көмекке келуге даярлығы тәрiздi бiр-бiрiне кереғар екi қасиетiнiң үндестiгi мен тепе-теңдiгiн сезiне бiлдi. Сол жан-жануарлардың әрекет-қылығындағы адам баласына деген зәбiр мен шапағатқа бiрдей ден қойды. Әрине, бұл сияқты «философиялық» танымның өзегiнде байырғы тотемдiк мифтер мен «симпатиялық магия» деп аталатын ұғым-түсiнiктiң жатқаны аян.

	3. Мотивтердiң кiрiгуi: сырттай ғашық болу, ата жауының қызына ғашық болу, қаһармандық үйлену.

	Дастанның бас кейiпкерi Шеризатқа Күлшат қыздың сұлулығын, ол үшiн салынған ғажайып бақшалы сарайды ұзақ сапардан қайтып келген көпестер әңгiмелеп бередi. Шеризат қызға сырттай ғашық болады да, дереу жолға шығады. Ғашығының елiне келген соң қызбен кездесiп тiл табысады, бiрақ та қыздың әкесi бұларға қарсы болады. Шеризат қыздың әкесi бастаған қалың әскердi жеңiп, өзiнiң ғашықтық жолын күшiмен орнықтырады. Алайда, оның бұл сапары ғашығына қосылуымен тынбайды. Кешiкпей-ақ, кейiпкер өзiнiң шешесiн өлтiрген ата жауы Күлшаттың әкесi екенiн және бақ пен тақтан айрылуына да сол себепшi болғанын бiледi. Мұндай жағдайда, дүние жүзi халықтарының ертегiлерi мен эпостарына тән канон бойынша, Шеризат әдiлдiктiң мерейiн үстем етiп, зұлымдықтың тамырына балта шабуға тиiс. Себебi, «Долг кровной мести, согласно обычаю, и восстановление законной, признанной народом власти лежат на сыне погибшего [или погибшей]» .

	Патша баласы заңды билiкке кешiкпей-ақ қол жеткiзедi. Өйткенi, Гургин шаһтың баласы екенiн бiлген және ерлiгiнен қаймыққан Фарухзат дереу Шеризатқа тақты босатады. Алайда, анасының кегiн қайтаруға келгенде, шешуi қиын тығырыққа тiреледi. Себебi, жоғарыда айтылғандай, кек қайтармақшы болған ата жауы өзiнiң ғашығы Күлшаттың әкесi болып шығады. Қысқасы, әлемнiң көптеген халықтарының эпосына тән, сондай-ақ түркi халықтарының, оның iшiнде қазақтың да батырлық эпостарына ортақ романтикалық мотивке ата жауының қызына сырттай ғашық болу мотивiнiң ұласқанын көремiз. Аналық билiктiң жойылып, аталық билiктiң бел алған кезiнде пайда болған бұл мотив, сөз жоқ, бiр кездерi нақтылы өмiрде болған жағдайды арқау етiп, дәстүрлi фольклорда бейнеленгенде ғашықтық сезiмiнiң ширыққан сәтi көрiнiс тауып, кейiпкер болып отырған әйел заты не әкесi, не ағасы сияқты етжақындарын құрбан етедi. Мұндай мотивтердiң ең бiр көркемдiк шешiммен түйiнделген, классикалық үлгiсiн «Қобыланды батыр» сияқты ұлттық эпостан көремiз.

	Бұл мотивтiң бiз сөз етiп отырған шығармада күрделiрек келу себебi, Шеризаттың ғашығының әкесi—оның шешесiн өлтiрген, тақты тартып алған және халықты қанаған адам. Классикалық эпостарда, сөз жоқ, мұндай қылмыскерге жазасын тартқызар едi. Ал мұнда кейiпкер өзiнiң ата жауына кешiрiм жасайды. Бұл түсiнiктi де, себебi хикаят дүниеге келген ХVII-ХVIII ғасырларда шығыстық үлгiдегi феодализм бел алып, көптеген байырғы сюжеттердiң қайта қарала бастаған, гуманистiк рухта тұжырымдауға ден қойған, сезiмдi ақыл билей бастаған, пендешiлiк аңсарды сана жеңе бастаған кезең болатын. Байырғы сюжеттердiң бұлайша сарапталуы—жалпы дастандық туындылардың дәстүрлi эпостан айырмашылығын аңғартады.

	Сонымен, талдауымызды тұжырымдай келгенде, айрықша атап өтетiн жағдай, бұл сюжет өзiнiң болмысы жөнiнен халықаралық сюжет болып табылады. Сондай-ақ, ол өз бойына көптеген халықтардың фольклорына тән қосымша мотивтердi де жинақтаған. Ол мотивтер, дастанның бүкiл сюжетi сияқты, әлеуметтiк мәнге ие. Сонымен бiрге дастан жанрының аясында көне, дәстүрлi мотивтердi белгiлi бiр дәуiр шындығының рухына сай әр түрлi түсiнiп, жаңаша пайымдау да жоқ емес.

	ШЕРИЗАТ ЖӘНЕ КҮЛШАТ ТУРАЛЫ ҚАЗАҚ ДАСТАНДАРЫНЫҢ ЕРЕКШЕЛIКТЕРI

	1. Композициялық ерекшелiгi. Шеризат пен Күлшат туралы қазақ дастандарына негiз болған парсы хикаяты композициялық құрылымы жағынан аралық тоғыз әңгiмеден тұрады. Ал, осы әңгiмелер өзегi хикаяттың негiзгi арқауымен шендесе бермейдi. Дей тұрғанмен, хикаят өзегiнен әңгiмелер өрбiп, тұтастық танытады. Яғни, алғашқы сюжеттiң өзегi шығарманың тақырыбын саралап, әңгiме сюжеттерiнiң iштей тұтастануына себепшi болған. Шығыс әдебиетiнде мұндай әдiс жиi кездеседi .

	Парсы хикаяттарында бұл сияқты тоғыз әңгiме бар. Бас кейiпкер—Күлшат ұзақ уақыт бойы Шеризатқа әңгiме айтады. Ондағы мақсаты—әкесiнiң дарға асылуын кешеуiлдету, патша баласының ашуын жұмсартып, кешiрiм алу.

	Қазақ дастандары өзiнiң түп-төркiнiнде сатылы композицияға құлықты емес. Аралық әңгiмелердiң iшiнде алаяқ Ахтар ғаяр туралы бiрiншi әңгiме ғана «Қисса Шеризатта» пайдаланылған. Оның өзi ақырына дейiн баяндалмағандықтан, жыршы қалған сегiз әңгiменi пайдаланғысы келдi ме, жоқ әлде Ахтар ғаяр оқиғасымен шектеудi межеледi ме, ол жағы беймәлiм.

	Келтiрiлген мысалдар қазақ дастандары өзiнiң құрылымы жағынан түпнұсқаны қайталамайтынын көрсетедi.

	Сонымен бiрге, түпнұсқа фабуласын құрайтын, шығарманың бүкiл мағынасына арқау болатын, сюжеттiк дербестiк пен сөзнақыс жүйесiн саралайтын негiзгi, ең маңызды мотивтер, бөлшектер, элементтер Шеризат пен Күлшат туралы барлық қазақ дастандарында сақталған.

	2. Ұқсас жерлер [общие места]. Дастан жанрына, соның iшiнде Шеризат—Күлшатқа арналған шығармаларға тән жалпы типологиялық, ұқсас сарын, ұқсас ерекшелiктердiң бiрi— психологизмнiң айқын көрiнiс табуы, кейiпкерлерге мүмкiндiгiнше жеке-дара қасиеттер дарыту.

	Образдарды психологиялық тұрғыда шыңдауды мақсат еткен жыршы-жыраулар әр түрлi ситуацияға түскен кейiпкерлердiң көңiл-күйiн сипаттауға, олардың жан дүниесiне көбiрек ден қояды. Бұған жалпы дастан жанрына ортақ болып табылатын «қарапайым реализмге» бару, кейбiр фактiлерге айрықша мән беру, нақтылай түсу, қайсыбiр эпизодтарды бейнелеуде тәптiштеп айту тәсiлi де өз септiгiн тигiзедi. Нәтижесiнде тыңдаушы мен оқырманға эмоциялық әсер ету құдiретi күшейе түседi.

	 Шеризат туралы қазақ дастандарының тағы бiр ерекшелiгi—оқиғаны өрбiту барысында кейбiр мотивтердi баса көрсету. Мысалы, әдiл билеушi мотивіне айрықша мән берiлген.

	Жалпы, әдiл әмiршi туралы утопиялық ұғым құтқарушылар туралы әлеуметтiк-утопиялық аңыздармен үндеседi. Халық ұғымында заңды билеушi қашанда әдiл, жағымды. Бұл сияқты құдiретi күштi монарх туралы ұғым-түсiнiктiң прагматикалық негiзi, тәрiзi, байырғы адамдардың өмiр туралы ұғым-түсiнiгiнде жатса керек (мысал үшiн, дүниенiң жаралуына байланысты аспан, жер бетi және жер асты деп келетiн үштiк ұғымды еске алуға болады). Патша (хан, шаһ)—билiк шыңының ең басында тұрған адам, сондықтан да ол құдiрет иесi, яғни әдiлдiк пен ақиқатқа да сол ие.

	Бұл тақырыптың қазақ қоғамы үшiн (әрине басқаларға да тән) әр кезде айрықша мәндi болғаны белгiлi. «Мемлекеттi билеу өнерiнiң» әр түрлi мәселелерi әйгiлi Әл-Фараби еңбектерiнде гуманизм тұрғысынан жан-жақты талданған . Ол «парықсыз билеушi әсте монарх болуға тиiс емес» деп есептеген. Бұл өз заманы үшiн айрықша озық ой болып едi. Ел билеу iсiндегi ақыл-парасат пен әдiлдiк мәселесi қазақ ақын-жырауларының шығармашылығындағы ең бiр мәндi мәселелердiң бiрi болып отырғаны белгілі. Сондай-ақ, бұл шығармаларда антқа адалдық, шыншылдық пен құлай берілгендік сияқты тақырыптарға да ерекше көңіл бөлінген.

	3. Бас кейiпкер бейнесiнiң трансформациялануы. Дәстүрлi эпос кейiпкерлерi эпикалық тағдырының сын сәттерiнде, белдесу үстiнде немесе белдесер алдында аруақтарға, ғайып-ерен қырық шiлтенге, Алла Тағалаға, мұсылман әулие, әнбиелерiне сиынады, жауға өз руының ұранын айтып кiредi. Ақырында, оған теңдесi жоқ қуат дариды. Талдап отырған дастандарда мұндай сәттер мүлде жоқ: кейiпкерге арыстанның ұрғашысы демеу болады. Сонымен, дәстүрлi эпос кейiпкерiн өзi шыққан ру-тайпасының аруақтары қорғап, сол ру-тайпаның киесi демеу болса, дастан кейiпкерi табиғи күштiң құдiретiмен мақсатына жетедi.

	Кейбiр нұсқаларда Шеризат әкесiнiң тағынан бас тартып, оған әкесiне адал берiлген, кезiнде өзiн ажалдан құтқарған уәзiрдi отырғызады. Кейiпкердiң бұл сияқты қылық-қасиетi аталық, рулық қоғамның этика мен моралiне сай келмейдi. Оның үстiне, дәстүрлi эпос кейiпкерлерi әдетте дұшпанмен жекпе-жек шығып, оны өзi өлтiредi. Ал, мұндағы шешiм басқаша: ол ант бұзған уәзiрдi зынданға салады, я оған кешiрiм жасайды.

	Демек, қазақ ақындары бас кейiпкердiң барша жауынгерлiк айбарын көрсете жырлап, дәстүрлi үлгiде сомдауға тырысқанына қарамастан оны классикалық эпостардағы батырлармен шендестiруге болмайды.

	ТОМҒА ЕНГЕН НҰСҚАЛАРДЫҢ СИПАТТАМАСЫ

	1. Қисса Шеризат. Дастан желiсi жоғарыда талқыланған парсы хикаятының сюжетiнен еш ауытқымайды, эпизодтардың ретi сақталған, кейiпкерлердiң аты-жөнi дәл берiлген, т.б. Сонымен бiрге жыршының енгiзген өзгерiстерi де жоқ емес. Мысалы, парсылық түпнұсқада патшаға бау-бақшалы сарай салу жөнiнде кеңестi саяхатшы берсе, мұнда ондай ақыл берушi—қарт ақсақал. Бұндай ауыстыру әрi түсiнiктi, әрi қисынды. Өйткенi, қазақ фольклорында ақсақал—дәстүрлi тұлға; ол ақыл-кеңес берушi және қамқоршы, ал саяхатшы болса онша үйреншiктi тұлға емес.

	Дастан аяқталмаған. Жыршысы, айтушысы белгiсiз. Хатқа 1870 жылдары түскен. ӘӨИ-дiң қолжазба қорында сақтаулы: Ш.193, 2-дәптер, 13 парақ, 26 бет; ақ қағазға араб әрпiнде арпадан күйдiрiп жасаған қара сиямен, құс қанатымен жазылған.

	Қолтаңбасы—Мұртаза Жолақұлынiкi.

	Қолжазбаны 1960 жылы ӘӨИ ұйымдастырған Омбы экспедициясы әкелген. Экспедицияны басқарған Т.Сыдықов бұл қолжазбаны Омбы облысы, Шарбақкөл ауданында тұратын Шормановтардан алған.

	Мәтiнде қазақ тiлiне аударылып сөздiкте топтастырылған араб, парсы сөздерiмен қатар бiраз көне түркi сөздерi және көне грамматикалық тұлғалар [формалар] кездеседi: хүкiм иүрттi, не-дүр, кiм-дүр, түшкүл, өлтiрүр, құтлұқ болып, бекзас, үшбу, бек, тұтты көп әдiлет, едүр, аңға, бiлүр, берүр, тұрұр, сөйленедi, иазылмыш, т.б.

	Дастан 2001 жылы шағын таралыммен шыққан ғылыми басылымда жарияланған, демек қалың оқырманға бiрiншi рет ұсынылып отыр.

	2. Қарқабат. Бұл вариантты халық ауыз әдебиетi үлгiсiнде бiрiншi жырлаған халық ақыны Нұралы Нысанбайұлы. Ақын кiрме сюжеттiң негiзгi желiсiн сақтағанмен оны дәлме-дәл қайталамайды, бiраз өзгерiстер, жаңалықтар енгiзедi. Мысалы, мұнда барлық кейiпкерлердiң есiмдерi басқаша: патша есiмi— Қарқабат, мұрагерiнiң аты—Шерқуат, қыз есiмi—Құндызша. Түпнұсқадағыдай қайғылы аяқталатын аң аулау көрiнiсi мұнда жоқ, патша өз ажалынан өледi.

	Бұлардан тыс айтарлықтай жаңалық—жыршының кейiпкердiң сенiмдi серiгi ретiнде ат бейнесiн енгiзгенi. Дастанда ат бәйгесi суреттеледi. Ол классикалық батырлық эпос үлгiсiнде берiлген. Сондай-ақ, Шерқуаттың алыс жолға шығуға қамдануы да эпикалық дәстүрге сай көрiнiс табады. Демек, дастанның бас кезiнде кейiпкердi батырлық рухта бейнелеуге ден қойылған:

	а) оның батырға тән аты бар; ә) әдiлдiк орнату үшiн жалғыз өзi аттанады; б) екi зәңгiмен бiрдей шайқасқан ол жеңiске жетедi. Алайда, мұнан әрi дастанның стилi күрт өзгерiп, хикаялық сарынға көшедi. Бас кейiпкер өз сүйгенiнiң айла-шарғысы жүзеге асу үшiн белсене кiрiсiп, қаһармандық дастанның рухына, логикасына сай келмейтiн қылықтар көрсетедi. Мәселен, әйел киiмiн киiп қыз бейнесіне түсуі, қыздардың көмегімен төніп тұрған ажалдан құтылуы, қыздармен бiрге апыр-топыр болып алысуы, т.б.

	Яғни, Шерқуат образында логикалық сабақтастық жоқ; әуелде оның тұлғасында хас батырға тән нышандар мен қасиеттер аңғарылғанымен, сюжеттiк желiнiң даму барысында ол ерлiк қасиеттерiн айқын таныта алмайды. Сонымен бiрге Шерқуат пен Құндыз образдары таза романтикалық сарында бейнеленген деп айтуға да толық негiз жоқ. Өйткенi, мұнда кейiпкерлердiң махаббат сезiмi жалаң суреттелiнген, олардың жан дүниесi, сезiмдерiнен гөрi iс-әрекеттерi, қимылдары айқынырақ және толығырақ баяндалған.

	Демек, жыршы бұл дастанды дәстүрлi қалып аясында жырлағанмен, сюжеттi шығармашылықпен өрбiткен, алайда, кiрме сюжеттiң мазмұны мен құрамын түбегейлi өзгертпеген. Сонда да Нұралы Нысанбайұлының батыл түрде енгiзген жаңалықтарының арқасында дастанның екiншi бөлiмiнде кiрме сюжет новеллалық рухта дамығанын аңғару қиын емес.

	Жинаққа енiп отырған мәтiндi дастан айтушыларының бiрi—халық ақыны Б.Бектұрғановтан жазып алған З.Сейiтғаппарова. Қолжазба ӘӨИ-дiң қолжазба қорында сақтаулы: Ш.309, кирилл әрпiнде. Оның көшiрмесi Орталық ғылыми кiтапханада сақтаулы (Ш.1145). Н.Нысанбайұлынан шәкiртi Тiлеуқабыл ақын жазып алған нұсқа А.Оспанұлы мен Қ.Махановта сақтаулы.

	Дастан 1990 жылы ғылыми-көпшiлiкке арналған жинақта бiраз түзетулермен, редакцияға ұшырап жарияланған.

	Томға ұсынылып отырған мәтiн түпнұсқадан алынып дайындалды.

	ҚР Бiлiм және ғылым Министрлiгi ОҒК мен ӘӨИ-дiң қолжазба қорларында осы тақырыптас өзге де шығармалар сақтаулы. Олар сараптау және текстологиялық жұмыс барысында пайдаланылды. Қаралған қолжазбалар туралы мәлімет әдебиеттер тізімінде берілді.

	ҚҰЛҚАНЫС—ЗЕБЕРШЕ

	Дастанды бiрiншi жырлаған Нұралы Нысанбайұлы. Одан шәкiрттерi үйренiп әрi қарай таратқан. Шығарманың сюжетi төмендегiдей:

	Құбыл қаласында—хан Өтенше, Ордалы қаласында—хан Әппақша. Олар бұрыннан достасып келген, бiрақ екеуi де баласыз, егер балалы болған жағдайда бiр-бiрiмен «болайық құда дер едi». Әппақ ханнан ұл туып, оның атын—Зеберше, Өтенше қызының атын Құлқаныс деп қояды. Ата-аналары құда түсу салтын жасайды. Содан соң қалыңдықтың әкесi келiскен шартын бұзып, қызын басқа бiреуге күйеуге беруге уәде бередi. Бiрақ жастар ғашықтық аңсары үшiн күресiп, ақырында көп уақиғаларды басынан өткiзiп, қосылады.

	Дастанның тақырыбы мен идеясы, басталуы, әсiресе баласыздық мотивi, болашақ кейiпкерлердiң әке-шешелерiнiң әлеуметтiк жағдайы мен қарым-қатынасын суреттеу, тiлеп алған балалардың бiр уақта дүниеге келуi, ата-аналарының құда түсуi дәстүрлi ғашықтық эпосты, әсiресе «Қозы Көрпеш—Баян сұлуды» еске түсiредi. Бiрақ екеуiнiң арасындағы принциптiк өзгешелiктер бiрден көзге түседi. Мысалы, «Құлқаныс—Зебершеде» құдалықтың бұзылу себебi мынадай: Жайсан қаласының билеушiсi Қауас хан Құлқаныстың көркем келбетiн көрiсiмен оны ұлы Төленге алып бергiсi келедi. Сол мақсатпен Зебершенi жамандап, қызын өз ұлы Төленге беруiн сұрап Өтенше ханға хат жазады. Жала жабылып, келiсiм бұзылады. Демек, құдалықтың бұзылу себебi дәстүрлi емес, өзгеше. Сондай-ақ ата-аналарының бекiткен уәдесi жөнiнде, ол уәденiң бұзылуы туралы бiрiншi Құлқаныс хабардар болады да, Зебершенi iздеп өзi алыс сапарға шығады. Аңда жүрген Зебершемен кездеседi, бiрақ оған өзiн бiлдiрмейдi, тұспалдап жауап бередi де, ордасына қайтады. Кейiн iздеп келген Зебершенi түрлi сынақтан өткiзедi. Ал күйеу өз қалыңдығы туралы Қозы секiлдi кездейсоқ емес, Құлқаныстың өзiнен бiледi, т.б.

	Тереңiрек зерттеу барысында жоғарыда айтылған ұқсастық сыртқы, формальды үндестiк екенi, екi жырдың тек сюжеттерiнiң жалпы сырт көрiнiсi, қаңқасы ғана ұқсас екенi анықталды.

	Әрбiр сюжеттiң қозғаушысы—шығарманың бас қаһарманы, оның қызметi, қимылы мен iс-әрекеттерi екенi белгiлi. «Құлқаныс—Зеберше» дастанының бас кейiпкерi Құлқаныс— хикаялық типтегi кейiпкер. Сондықтан қазақ эпосына тән, құдалық салтына негiзделген архаикалық сюжет хикаялық үлгiде дамып, дастан фабуласы көптеген түрлi хикаялық мотив, оқиға, эпизод, көрiнiстермен қанығады.

	Бiр-екi мысал келтiрейiк. Зеберше уәзiрiмен Құлқаныстың жерiне келiп, бiр кемпiрдiң үйiне саудагер атанып пәтерге түседi. Уәзiр кемпiрдi Құлқанысқа жiбередi. Кемпiр сарайға келiп, қызға екi саудагер өте қымбат бұйымдар сатуға келгенiн айтады. Ханның қызы кемпiрдi қақпаға байлап, таңға дейiн жiбермеуiн бұйрық етедi. Кемпiр қашады, қырық қыз оның артынан қуады.

	Кемпiр әрең дегенде үйiне жетедi. Оны көрген Зебершенiң көңiлi босайды. Бiрақ уәзiр Құлқаныстың, кемпiрдiң жұмысын түсiнiп, берген жұмбақ жауабының мәнiсiн бiрден ұғады: Зеберше оны түнде қақпаның алдында күтуi керек. Бiрақ кездесуге аттанған жiгiт қалыңдықты күтпестен ұйықтап қалады. Уәзiр кемпiрдi тағы да сарайға жiбередi. Бұл жолы да Құлқаныс кездесу орнын жұмбақтап белгiлейдi. Зеберше тағы да ұйықтап қалады. Кемпiр үшiншi рет сарайға барады. Үшiншi рет те Құлқаныс жауабын жұмбақпен жеткiзедi. Осы жолы уәзiр ханзадамен бiрге барып, оған ұйықтауға мұрша бермейдi.

	Сонымен күйеу жiгiт пен қалыңдық кездеседi және бiрiн-бiрi аймалап ұйықтап қалады. Оларды Құлқанысқа ғашық болып, оның әкесiне қызмет ететiн Қален деген бiреу көредi. Жастарды байлап, зынданға салады. Сонда Құлқаныс жолын тауып: «Құлады Ай мен Күнiңiз, Жер жарылып бағана» деп уәзiрге хабар бередi. «Түнiмен түсiме кiрiп шыққан бақытсыздарға садақа берем» деген сылтаумен диуана боп киiнген уәзiр күзетшiлерден рұқсат алып зынданға түседi. Құлқанысқа өзiнiң киiмiн кидiрiп, зынданнан шығуына көмектеседi.

	Жоғарыда келтiрiлген мысалдардың бәрi таза хикаялық мотивтер санатынан. Сюжеттiң одан кейiнгi тармақтары да новеллалық рухта дамиды.

	Құлқаныс—дәстүрлi эпостың әйел кейiпкерлерi тәрiздi сәби күнiнде атастырылған күйеуiне шын берiлген; ата-анасының адал перзентi, олардың құдалық ант-уәдесiн орындау үшiн аянбай күреседi. Оның негiзгi қаруы—тұрмыстық даналық, пысықтық, қулық. Шынтуайтқа келгенде, екi жас мақсат-арманына тек Құлқаныстың ақыл-айла, тапқырлығының арқасында жетедi. Рас, дастанның соңғы тарауларында Құлқаныс архаикалық жырлардың кейiпкерi—батыр қыз [дева-воительница] кейпiнде көрiнедi. Бiрақта ол эпизод қыздың тұлғалық мiнездемесiне әсер етпейдi. Сайып келгенде, Құлқаныс—өте белсендi, ақылды, айлакер, тапқыр, шешiм қабылдағыш, жүйрiк, пысық, хикаялық типтегi қаһарман.

	Ал Зеберше өз қимылында белсендiлiк танытпайды. Оның есесiне тапқыр, ақылды уәзiр-көмекшiсi бар. Сонымен бұл дастанда екi емес, үш бас кейiпкер бар. Уәзiр ертектегi кейiпкер қызметiн атқарады. Бiрақ оның көмегi ертегiдегiдей сиқырлы не фантастикалық түрде емес, оның әрекеттерi, кеңестерi тұрмыстық даналыққа негiзделген. Ал Зеберше, жалпы алғанда, тек қалындық пен уәзiрдiң айтқанымен жүредi. Бұл— хикаялық дастандарда жиi кездесетiн жағдай.

	Дастан фабуласында көрiнiс тапқан хикаялық мотив, сарындардың басым көпшiлiгi—шығыстық. Олар Азия халықтарының кiтаби әдебиет үлгiлерiнде, фольклорында, әсiресе ертегiлерiнде жиi кездеседi. Мысалы, 1870 жылы В.В.Радлов жариялаған «Қаракөз сұлу» атты ертегiнiң мазмұны «Құлқаныс—Зебершеге» өте жақын.

	Дастанның мынадай жазбалары бар:

	1.Әппақ батыр. ОҒК-ның Қолжазба қорында сақтаулы:

	Ш.923. Жинаушысы—Жақсыбай Жантөбетов. ХХ ғасырдың басында Жамбыл облысында араб әрпiнде жазылып алынған.

	2.Зеберше мен Құлқаныс қиссасы. Айтушысы—Бағлан Мұратбекұлы. ОҒК, Ш.860. Көлемi—35 бет, кирилл әрпiнде.

	1942 жылы, Шымкент төңiрегiнде жазылып алынған.

	3.Құлқаныс—Зеберше. ӘӨИ, Ш.309, 4-дәптер, кирилл әрпiнде. Айтушысы—Белгiбай Бектұрғанов; ол жырды Нұралы Нысанбайұлынан үйренiп жырлаған. Жинаушысы—Зүбайра Сейiтғаппарова. 1951 жылы Оңтүстiк Қазақстан облысы, Түлкiбас станциясында жазылып алынған.

	Осы мәтiннiң машинкаға басылған көшiрмесi ӘӨИ-дiң 86 папкасында сақтаулы.

	4.Қисса Құлқаныс—Зеберше. Айтушысы—Нұралы ақынның шәкiртi Болат Сафиев. 1962 жылғы М.О.Әуезов атындағы Әдебиет және өнер институты ұйымдастырған Оңтүстiк Қазақстан экспедициясы кезiнде Б.Сафиевтен жазып алып, кейiн машинкаға бастырып институтқа тапсырғандар— Рахманқұл Бердiбаев, Еркiнбек Тұрысов. ӘӨИ-дiң Қолжазба қорында сақтаулы (Ш.393), кирилл әрпiнде. Көлемi—116 бет.

	5.Зебер мен Құлқаныс. Жыршысы—Н.Нысанбайұлы. 1995 жылғы «Түркiстан қазақтарының ауыз әдебиетiн жинау» экспедициясының мүшесi Б.Әлмаханұлы жинап, машинкаға бастырып, ӘӨИ-дiң Қолжазба қорына тапсырған (Ш. 920/14).

	Көлемi—115 бет.

	Томға Б.Бектұрғановтың айтуынан жазылып алынған нұсқа ұсынылып отыр. Бұнда араб, парсы тiлiнен ауысқан сөздермен қатар қазiр қолданыстан шығып, ұмытыла бастаған көне қазақ және жергiлiктi [диалект] сөздер кездеседi. Олар томның соңында арнайы сөздiкте топтастырылды.

	Мәтiннiң соңғы 4901-4935-жолдарында келтiрiлген деректерге қарағанда, Б.Бектұрғанов орындаған бұл дастанды әуелi хатқа түсiрген Төлен атты азамат. Бiрақ та ол мәтiнде «Балалықпен қалдырып, Жазыпты Төлен көп жерiн, Қатарынан жаңылып, Бұзыпты сөздiң көп жерiн» (4906-4909-жолдар). Сол себептен Б.Бектұрғанов Т. Сұлтанбекұлы Тұрлыбекке жөндеп көшiрудi тапсырған тәрiздi. Т.Сұлтанбекұлы ол тапсырманы 1951 жылы орындайды.

	1953 жылы Тiл және әдебиет институтының қызметкерi З.Сейiтғаппарова «Құлқаныс—Зеберше» дастанының қолжазбасын Б.Бектұрғановтан алып институтқа тапсырған. Бұл нұсқа 1990 жылы ғылыми-көпшiлiкке арналған жинақта бiраз түзетулермен, редакцияға ұшырап жарияланған.

	Томға мәтiн түпнұсқадан дайындалды [ӘӨИ, Ш.309, 4-дәптер].

	ҚИССА ГҮЛШАҺРА ДОХТАРИ СҰЛТАН КАШМИР

	Дастанның тақырыбы осы томға енiп отырған басқа да шығармалардың тақырыбымен үндес, ол—ғашық болған екi жастың махаббат тарихы. Дастанның бүкiл мазмұнын екеуiнiң ғашықтық аңсары үшiн күресiп сол жолда көрген сан қилы таңғажайып оқиғалар құрайды. Шығарманың бас кейiпкерi Гүлшаһра өзiнiң тәкаппарлығының себебiмен ғашығынан айрылып қалады. Қатты өкiнедi де, ғашығын iздеп алыс сапарға шығады, махаббат жолында мехнат шегiп, түрлi қиындық көредi, мысалы: зынданға салынады, дарға асылған жерiнен кездейсоқ бiреу босатады; жiгiт порымында жүрген оған «уәзiрдiң жалғызын өлтiрдiң» деген жала жабылады; кейiн оған қаза болған баланың анасы ғашық болады; ол туралы хабардар болған уәзiр әйелiн өлтiредi; Гүлшаһраның сыры ашылып— ол қыз екенiн бiлген соң оған үйленгiсi келедi; Гүлшаһра оны өлтiрiп, сарайынан қашып шығады, т.б. Ақырында сүйгенiмен қосылады. Көрiп отырғанымыздай, дәстүрлi сюжет хикаялық үлгiде дамып, дастан фабуласы көптеген хикаялық мотив, оқиға, эпизод, көрiнiстермен қанығады.

	Дастанның сюжетi парсы әдебиетiнен ауысқан. Нақтылай айтқанда, Иранда кең тараған көлемi жағынан шағын, мазмұны өте қызықты, тақырыбы әр қилы, сюжетi шытырман боп келетiн қара сөзбен айтылатын қисса, хикаяттардың бiрi. Мұндай қисса, хикаят, әңгiмелер кез-келген жинақтарда кездеседi.

	Мәтiнде араб, парсы сөздерiмен қатар бiраз көне түркiлiк формалар кездеседi, мысалы: бiрлән, ошал, бар-дүр, аны, сондан соң, менiм, келсiнлер, т.б. және кейбiр сөздер қалыптасқан формадан өзгеше жазылған: даяр деген сөз таяр деп, тән сөзi тәнә деп, сазайынан—сазайысынан, алмайтын—алмайтұн боп жазылған, т.б.

	Дастан 1901, 1902, 1911 жылдары Қазан қаласында араб әрпiнде жарық көрген. Ел арасында айтылып жүрген нұсқаны жөндеп, редакциялап алғаш кiтап етiп бастырған Ж.Шайхысламұлы. Мәтiннiң соңғы 1451-1513 жолдарында Шайхысламұлы Қазан қаласында жариялаған кiтаптарын атап өтедi, шыққан тегiн баяндайды.

	Томға енiп отырған мәтiн 1901 жылы Қазан қаласында араб әрпiнде жарық көрген кiтаптан еш өзгерiссiз дайындалды.

	Кирилл әрпiнде бiрiншi рет оқырманға ұсынылып отыр.





МӘТІНДЕРДЕ КЕЗДЕСЕТІН ТАРИХИ ЖӘНЕ ДІНИ ЕСІМДЕР


	Алла (Аллаһ)—бүкіл ғарышты, тіршілік дүниесін және қиямет-қайымды жаратушы, Ислам дiнiнiң баршаға бiрдей, жалғыз және құдiретi күштi Құдай есімі.

	Құран Кәрімде айтылғандай: Алла—жалғыз, Алла—мәңгілік, ол тумайды да туылмаған, әрі оған ешкім тең емес .

	Мұсылмандардың түсінігі бойынша, Алла Тағала әлемдi, жердi, өсiмдiктердi, жануарларды және адамды жаратты. Ол адамдардың тағдыры—жазмышты белгiлейдi. Қияметте Алла барлық өлгендердi тiрiлтедi де, пәниде iстеген қылықтарын таразылап, бiреулерiн—жұмаққа, басқаларын—тозаққа жiбередi. Адамдарды дұрыс жолға түсiру үшiн Алла Тағала оларға мезгiл-мезгiл пайғамбарларды жiберiп тұрған. Атап айтқанда, Мұса (Моисей) мен Иса (Иисус) осындай өкiлдер болды. Мұхаммед— Алланың адамдарға жiберген соңғы Елшiсi; оған Алланың Құраны Жәбiрейiл перiштенiң дәнекерлiгiмен 23 жылда толық түстi.

	Алланың нақты бейнесi жоқ және ол бейнеленуге тиiс те емес. Намаз оқып, сәждеге бас қою арқылы ғана оған берiлгендiктi бiлдiруге болады. Ал табынудың басты орны—Меккедегi Қағба болып саналады: онда аспаннан Алла тарапынан жiберiлген деп есептелетiн қасиеттi қара тас бар.

	Алла Тағаланың құдiреттiлiгiн, әдiлеттiлiгiн, қайырымдылығын, т.с.с. басқа өзiне ғана тән қасиеттерiн оның тоқсан тоғыз тамаша есiмдерi көрсетедi. Мысалы: Акбар (ең ұлық), Тағала (ең жоғары), Кәрiм (жомарт), Рахман (мейiрiмдi), Рахым (рақымды), Халық (жаратушы), Шәріф (қасиетті), Ахад (жалғыз), Самад (мәңгi), Жаппар (құдiреттi), Ғафұр (кешiрiмдi), т.б.

	Алланың атын зiкiр ету рәсiмi 34 рет Аллаһу Акбар, 33 рет Сұбхан Алла, Әлхамдулиләһи деген мадақ сөздердi iштей күбiрлеп, тасбих тастарын санамалау арқылы жүзеге асады.

	Адам ата—дiни аңыздар бойынша Алла Тағала топырақтан жасаған алғашқы адам. Балшық-мүсiн ұзақ жылдар жансыз тұрады. Ақырында Алла Тағала Адамға жан кiргiзедi. Сонан соң адамның қабырғасынан Хауаны жасайды. Алғашында екеуi перiштелер қатарында болып, олардың арасында «беделдi», «құрметтi» орынды иемденедi. Перiштелер Алланың жарлығы бойынша, Адам мен Хауаға бас иiп, ғибадат етедi. Бiрақ Iбiлiс атты перiште бұл жарлықты орындаудан бас тартады. Сол үшiн Алла Тағала Iбiлiстi жұмақтан қуып жiбередi.

	Осыған өкпелеген Iбiлiс Адам ата мен Хауа анадан өш алудың жолын iздейдi. Ақырында олар Iбiлiс шайтанның сөзiне иланып, алдауға түсіп тыйым салынған жемiстi жейдi. Осы күнәлары үшiн Адам мен Хауа бейiштен аласталып, Көктен Жерге түсiрiледi. Олардан бүкіл адамзат тарайды.

	Әзәзiл—дiни аңыздар бойынша «Адамға сәжде қылыңдар» деген Алла Тағаланың бұйрығын орындамаған Iбiлiстiң бұрынғы есiмi; азғырушы, жолдан тайдырушы.

	Әли—Османнан кейiн билiк басына келген төртiншi «әдiлеттi халиф». 656-661 жылдары Мекке қаласында тұрып, мұсылман жұртына басшылық жасаған. Хазiрет Әли—Мұхаммед пайғамбардың немере iнiсi, әрi оның Фатима атты қызын алған күйеу баласы. Мұсылман елдерiнiң ауыз әдебиетiнде Әли орасан, алып күш иесi. Жаулары Әлидiң айғайынан-ақ өлiп, талып қалатын болған-мыс. Фольклорлық туындыларда оның «зұлпықар», «қамқам», «самсам» деген үш қылышы болғаны айтылады. Әсiресе, Әли «зұлпықарын» сiлтегенде бiрнеше жүз кәпiрдi шауып түсiредi. Әлидiң есiмi көптеген шығыс қиссаларында, оның iшiнде дiни дастандарда жиi ұшырайды. Әдетте, хазiрет Әли сол қиссалардың басты кейiпкерi, жеңiлмейтiн батыр, халықтың қамқоршысы, мұсылмандардың қорғаны, бетке ұстар қаһарманы ретiнде көрiнедi. Дастандарда Әли өткен замандарда атақты Рүстемнiң өзi жеңе алмаған жауларды жеңген деп дәрiптелген.

	Хазiрет Әлидiң атына «шаһимардан», «қайдар», «арыстан», «шерi», «мұртаза» сияқты бiрнеше теңеу, эпитеттер тiркесiп отырады. Әлидiң астындағы аты «Дүлдүл» де ауыз әдебиетi үлгiлерiнде кең тараған ұшқыр, жүйрiк, ақылды пырақ аттың нышанына айналған.

	Әлидiң бiрнеше әйелiнен он сегiз баласы болған. Олардың бәрi де әкесiмен бiрге әскери жорықтарға қатысып, Ислам мақсаттары жолында жан аямай соғысады. Әсiресе, Әлидiң Хасен, Хұсайын, Мұхаммед-Ханафия секiлдi ұлдары ғазауат майдандарында ерекше көзге түсiп, түрлi дiни аңыздардың сюжеттерiне басты арқау болғаны белгiлi.

	Хазiрет Әли Мұртаза ибн Әбу Тәлиб 661 жылы Куфа мешiтiне кiре берiсте хауариждердiң (хариджилер) атқан оғынан жараланып, көп ұзамай қайтыс болды.

	Бiр айтатын нәрсе, хазiрет Әли мен Осман халифтiң туыстары мен Расул Алланың жесiрi—хазiрет Айша, сондай-ақ, хариджилер арасында болған соғыс қимылдары Исламның екi тармаққа—суннит және шиит (шиға-жақтастар)—ағымдарына бөлiнуiне әкеп соқтырады.

	Әли ұрпақтары мен оның жақтаушылары кейiн шииттiк ағымның көсемдерiне айналды. Олардың ұрпақтарының көпшiлiгi қазiргi Иран, Ирак және Орта Азияның кейбiр бөлiгiнде өмiр сүредi.

	Киян руы, киянидтер—көне Иранды билеген әулеттiң аты.

	Күлшат—дәл мағынасы «қуаныш гүлi».

	Мұхаммед—ең соңғы пайғамбар, Ислам дiнiнiң негiзiн салушы. Мұхаммед (ә.с.) 570 жылы Мекке қаласында дүниеге келген. Пайғамбардың әкесi Абдулла Мұхаммед өмiрге келместен екi ай бұрын қайтыс болған. Ал, анасы Әмина Расул Алла алты жасқа толғанда дүниеден өтедi. Мұхаммед Мұстафа (ә.с.) алғашында сүт анасы Халиманың, онан соң атасы Ғабдулмүтәлiптiң, ол қайтыс болған соң ағасы Әбутәлiптiң тәрбиесiнде болған.

	Алғашқы уахи хазiрет Мұхаммед Меккеден үш шақырым жердегi Хира үңгiрiнде ғибадат етiп отырған түнi таң алдында рамазан айында түстi. Мұхаммед 610 жылдары 40 жасында Алланы, яғни бір Құдайға табынатын дін—Исламды уағыздай бастайды.

	Мұхаммед (ә.с.) Ислам дiнiн жария еткенде арабтардың басым көпшiлiгi пұтқа табынатын. Олар Ислам дініне қарсылық білдіріп, түрлі қастандық жасады. Сондықтан б.д. 622 жылы Мұхаммед (ә.с.) өзiнiң жақтастарымен бiрге Меккеден Мәдина қаласына қоныс аударады. Бұл жыл Ислам жыл санауының басы деп есептеледi. Оның арабша атауы—«хижра», яғни «қоныс аудару» деген сөз.

	Мұхаммед Мұстафа (ә.с.) бин Абдулла 633 жылы Мәдина қаласында қайтыс болды.

	Мұхаммед пайғамбардың «Мұстафа» (таза, нұрлы, сипатты), «Расул» (елшi), «Хабибулла» (Алланың сүйiктiсi), «Сағидулла» (Алланың көмекшiсi), т.б. эпитет есiмдерi бар.

	Нұх—пайғамбар, Құран кейіпкері. Інжiлдегi Ной. Құран Кәрiмде оның аты 43 рет аталады және 71-сүре осы Нұх пайғамбар мен оның әулеттерiне арналған.

	Дүние жүзi халықтарының көбiнде Нұхтың есiмi «топан су оқиғасымен» байланысты айтылады. Аңыз бойынша жер бетiн топан су қаптағанда Нұх пайғамбар оны Алланың жәрдемiмен алдын ала сезiп, алып кеме-күпшектi жасайды да, күнәсiз адамдар мен жан-жануарлардың әр түрiнен жұптан алып, әлгi кемеге мiнгiзедi, осы кемеге мiнген тiршiлiк иелерi апаттан аман қалып, өмiр қайта жалғасады.

	Рүстем—Ежелгi Иран аңыздарының әйгiлi батыры, «Шаһнаме» эпопеясының бас қаһарманы. Ол шығыс халықтарында қаһармандық үлгiсi ретiнде дәрiптеледi.

	Салсал, Ермәлiк—дiни дастандардың кейiпкерлерi.

	Һарон Рашид [763–809]—Аббас әулетiнен шыққан бесiншi халиф. Һарон Рашид тұсында арабтардың ұзақ уақытқа созылған Византияға қарсы күресi одан әрi жалғастырылды, сонымен бiрге халифатта ауыл шаруашылығы, қолөнер, сауда және мәдениет едәуiр дамыды. Сондықтан болар тарихи тұлға—Һарон Рашид есiмi халық аузында аңыз-әңгiме мен ертегi-жырға айналып кеттi. Шығыс халықтары ертегiлерi мен аңыздарында ол әдiл билеушi, халық қамқоршысы бейнесiнде суреттеледi.

	Шаддад—оңтүстiк Араб елдерiнiң жартылай аңыздық, жартылай тарихи билеушiсi. Құран хикаяларының бiрiнде айтылғандай, ол жер бетiнде жұмақ орнату мақсатын көздеп, Ирамбақ деп аталатын керемет бау-бақшалар мен сарайлар салғызды. Құдiретi күштi Алла оны қиратты, себебi, жер бетiнде жұмақ болмайды, жұмақ Алланың иелiгiнде ғана. Шығыс халықтарының фольклоры мен әдебиетiнде Ирамбағы ғажайып бақтың символы ретiнде айтылады.

	Ыбраһым—пайғамбар, Құран кейіпкері, Құдай жолын алғаш уағыздаушы, арабтар мен еврейлердің ортақ атасы, Інжілдегі Авраам. Ең көп тараған аты—халил Алла (Алланың досы).Ол жастайынан-ақ өзінің тайпаластары мен әкесі Азар табынған пұтқа сенудің мағынасыздығын түсінеді. Ыбраһым әуелі күнге, айға, жұлдызға сенеді, содан соң бір Аллаға деген сезімі оянады. Ыбраһым өзiнiң сезімін әкесіне және халқына түсіндіре алмайды; сонан соң қасиетті орындарға кіріп, бірнеше пұтты зақымдайды да, келгендерге мұны ең басты пұт жасады дейді. Олардың өз сөзіне сенімсіздігін пұтқа сенімдерінің жалғандығынан деп түсіндіреді, бірақ оның уағызын олар түсінбейді. Ыбраһымды патшаларына алып барады, ол оны өртеп жіберуге бұйырады. Алайда Алла Тағала өзінің пайғамбары, оған сенген Лұтпен бірге құтқарып қалып, Палестинаға апарып орналастырады. Бірде Ыбраһымға Лұт орныққан қаланың опасыз тұрғындарын жазалауға бара жатқан періштелер келеді. Олар Ыбраһымға өзінің және әйелінің қартайғанына қарамастан ұлды болатынын болжайды. Ыбраһым өзінің ұлы Ысмайылмен бірге Меккедегі әл-Қағбаны салады. Бірде оған түсінде Алла Тағала өз ұлын құрбандыққа шалу жөнінде аян береді. Ыбраһым да ұлы да бұған әзір еді, бірақ Алла олардың сыннан өткендерін ескеріп, құрбандықтың қажет емес екендігін білдіреді. Ыбраһым Алланың өзінің өлімге жан бітіретін қасиетін көрсетуді сұрайды. Оған төрт құстың қалдығын төрт тауға апарып қою тапсырылады. Алла Тағала шақырғанда әлгі төрт құсқа жан бітіп, ұшып келеді. Алла Тағала Ыбраһымды әр кез жебепжелеп отырады, оған бірнеше пайғамбар шыққан ұрпақ сыйлайды.

	Ыбраһым есімімен әл-Қағбаға тәжім ету ғана емес, қажылықтың барлық рәсімі байланысты.

	Iбiлiс—дiни ұғымда көктен қуылып, адамдарды Алланың ақ жолынан тайдыратын, күнәға ұшырататын перiнiң есiмi. Iбiлiстi басқаша—шайтан, «Алланың жауы» немесе жай ғана «дұшпан» деп атайды.

	 Құран Кәрім бойынша Iбiлiс Алланың тiлiн алмаған, Адам атаның алдында тiзе бүгуден бас тартып, «Мен одан артықпын; Сен менi оттан, оны топырақтан жаратқансың» деп қарсы шыққан. Мiне, осы әрекетi үшiн ол көктен қуылып, тозақ отына түсуге ұйғарылды. Алайда, Iбiлiс Алладан жазасын қиямет қайымға дейін кешіктіруін жалбарынып сұрады және ол өзiне іштей Аллаға жерде қастық істеуге және адамдарды теріс жолға азғыруға уәде берді.

	Раджим—«таспен атқыланған» (күнәлi немесе ақ жолдан тайған)—Құранда жиi кездесетiн Iбiлiске байланысты қолданылатын эпитет.

	Шеризат—дәл мағынасы: арыстаннан туған.





СӨЗДІК


	Абад, абат /а/—халқы жиi қоныстанған қызу, думанды, базарлы жер, елдi мекен; бай, берекелi орын.

	Ағзам /а/—ұлы, атақты; аса құрметтi

	Ағзи /а/—ұлы мәртебелi, өте қадiрлi, құрметтi

	Айран—қайран

	Айым—әйел, қосақ; жаным, жұлдызым

	Ақ болу—шын болу

	Алал—халал деген сөздiң х әрiпi түсiп қысқартылған түрi: халал /а/—шариғат бойынша рұқсат берiлген; заңды; некелеп алған жұбай, некелеген; таза; адал

	Аламат—әлем; ғаламат; таңғажайып оқиға

	Амалдар /а/—үкiмет адамдары

	Аңға /т/—оған

	Аңлау /т/—түсiну, бiлу, сезу

	Ауашалап /диалект/—оңаша, оңашалап

	Афзал /а/—ең лайық, ең жақсы, абзал

	Ахират, ахирет /а/—ақырет күнi. Діни ұғым бойынша,бұл күнi қияметтiң болуы, Алладан өзгенiң жоқ екендiгi, өлгеннен кейiн сұрақтың қойылатындығы анық сезiледi. Пенделер тiрi кезiнде iстеген күнәларына жауап беретiн күн. Ары таза, күнәсi жеңiл болса, Алланың жақсылығын сезiп, ауыр болса, қабыр азабын тартатын күн; о дүние деген ұғым; ақырзаман, дүниенiң соңы

	Ашық, асық /а/—ғашық, ғашықтық, махаббат; сүйiктi

	Әд, хәд /а/—шек, шекара

	Әжет шығару—көмектесу

	Әзел /а/—мәңгiлiк, бақилық

	Әйла /т/—жасау, iстеу

	Әлқисса /а/—сонымен; қысқасы, қысқаша айтқанда

	Әлхамдулла, әлхамдулилла /а/—Даңқтың бәрi Аллаға! Бұл сөз тiркесi «Аллаға шүкiр» деген мағынада да қолданылады.

	Әмма, һәмма—бәрi, барлығы

	Әндишә /п/—ой; қорқыныш; сыр

	Әңгел—әумесер, есуас

	Әсiрет—қасiрет

	Әулад /а/—үрiм-бұтақ, ұрпақ, әулет

	Бабар қылу—тыңдау, байыбына бару

	Бад /п/—жаман

	Бад ықыраж /п/—салық, алым-салық

	Бадарғы /п/—тура жолдан тайған

	Бақи /а/—мәңгi

	Батпан, батман—ежелгi шығыс елдерiнде қабылданған салмақ өлшемi. Әр елде өлшем әр түрлi. Көне Бұхарада бiр батпан 8 пұтқа тең, ал кейбiр жерде 4 пұтқа тең. Ферғанада—2 пұт деп саналған. Қазақ өлшемiнде—ауыр салмақ, үлкен, көп деген мағынада қолданылады

	Баһадүр /п/—батыр Бәзiм—қуаныш

	Бәндiм—менiң

	Бәрәк Алла /а/—бәрекелдi

	Бей /а/—болымсыздық жұрнағы, мысалы: бейжауап— жауапсыз, бейкүнәһ—күнәсiз, бейбисмилла—бисмилласыз

	Бейқарар—ессiз

	Бек /т/—өте, аса, тым; феодал, ел билеушi бай

	Бекзас [беңсар] /т/— ұқсас

	Бенде—пенде

	Биабан /п/—құлазыған шөл дала, жапан түз

	Биназир әдiлеттi /п., а./—өте әдiл, шексiз әдiлеттi адам

	Бисмилла /а/—Алланың атымен. Мұсылмандар әрбiр игi iстi, әрекеттi осы сөзбен бастайды

	Биһұш болу /п/—естен тану, ессiз құлау; көңiлсiз болу

	Болды танлар—таң қалу

	Бустан /п/— бақ

	Бiлән, бiрлән, бiрлә, илән /т/—мен; бiрге

	Бiлүр /т/—бiлер

	Бiт қып—толтырып

	Гөриян болу /п/—мұңды, қайғылы болу

	Гүрзi, күрзi /п/—шоқпар

	Ғадалат, ғадалет /а/—әдiлет, адалдық, турашылдық

	Ғадиса /а/—әдиса, таңғажайып оқиға

	Ғазал /а/—шығыс поэзиясында негiзiнен кемi үш, көбi он екi бәйiттен түзiлетiн бiрыңғай ұйқасы бар өлең.

	Ғазиз, әзиз /а/—қымбатты, ардақты, аяулы

	Ғам /а/—қам, уайым

	Ғамләр —қайғылы, көңiлсiз; сорлы

	Ғапыл /а/—қапы қалу, бiлмеу, байқамау, сезбеу, аңқаулық, аңғалдық

	Ғарiп /а/—бейшара, мүсәпiр, мiскiн

	Ғасы /а/—күнәһар, шариғатқа қайшы iстер жасаған кiсi

	Ғаурат /а/—әйел, зайып; хор қызы

	Ғаяр /а/—аяр, айлакер, қу, алдаушы

	Ғейiш-ғишрат /а/—сауық-сайран; қызық; қызойнақ

	Ғиззаттау—құрметтеу, iзет көрсету

	Ғинаятты /а/—мейiрiмдi, рақымды

	Ғифаят /а/—кешiрiм, мейiрiмдiлiк

	Ғұнчә—гүл

	Дақина /а/—дүкен

	Дафина /а/—қазына

	Дая, даяшы—қожайынның жарлығын орындап отыратын басыбайлы қызметшi

	Дәпiн, дәфiн ету /а/—жерлеу, көму

	Дәражат /а/—дәреже, бедел

	Дәргаһ /а.,п./—Құдай құзыры; салтанатты сарай; хан сарайы

	Дәркар, дәркер /п/—керек, керектi

	Дәруiш /п/—суфизм ағымын ұстанушы; дүние қызығынан безген адам.

	Диқан—ұйқыға диқан—ұйқышыл

	Диуана, дуана /п/—ризығын Алладан тiлеп, кәсiпсiз жүретiн адам; дәруiш

	Дегбiрi қашу—берекесiздену

	Доғаба—матаның бiр түрi

	Дост /п/—дос, жолдас Дохтари /п/—қыз Дүр жiгiт: дүр /а/—iнжу, гауһар (бұл жерде кейiпкер дүрге, яғни, iнжу, гауһарға теңелiп отыр)

	Дiлдә, тiлла, тiллә /а/—алтын ақша; кейде алтын, зер мағынасында пайдаланылған

	Едүр /т/—едi

	Егем—Ием: Ие; Жаратушы, Алла Тағала

	Ердүм /т/—едiм

	Ерүшкен соң /т/—кездескен соң, жеткен соң

	Ерүштiрсiн—жеткiзсiн, берсiн

	Ерүштiру /т/—кездестiру, жеткiзу

	Ерүшү /т/—кездесу, тап болу

	Жабал /а/– барлық, жаппай, күллi

	Жад ету /п/—еске алу, есте ұстау

	Жазыр—наза

	Жай бәзiр—мәнi-жайын

	Жаллад, жәллет /а/—жендет, бас алғыш

	Жамал /а/—келбет, дидар, көрiк, жүз; сұлу, әдемі

	Жамғару—атқару

	Жан тәсiлiм еттi—жанын тапсырды, дүние салды

	Жаппар /а/—Құдiреттi, күштi; Алла Тағаланың 99 өзiне ғана лайықты есiмiнiң бiрi

	Жаратқушы /т/—Құдай

	Жариа /а/—күң; күтушi; кәнизак, нөкер қыз

	Жауаһыр—жауһар сөзiнiң көпше түрi

	Жәһiл /а/—оқымаған, надан, бiлiмсiз

	Жетi ықылым—мұсылман елдерiнiң орта ғасырлық пәлсапасы бойынша жер-жаһан жетi қабаттан тұрады деген географиялық түсiнiк болған. Мәтiндерде патшаға бүкiл әлем бағынды деген мағынада қолданылған.

	Жосын—дерек

	Жуату—жұбату

	Жұптылық—ерлi-зайыптылық; серiктiк

	Жұрат—тұқым, нәсiл

	Жұфұт /п/—зайып, жұбай; жұп

	Жүдә /п/—өте, артық; бөлек, өзге

	Зағиф, зағифа /а/—зайып, жұбай, жұп; соқыр

	Зала /а/—өкiнiш

	Залал /а/—зиян

	Замат—уақыт, кез, мезгiл; лезде, тез, шапшаң, жылдам Зап-зайыр—зая кету

	Заразат—зарар; зиянды, залалды; шығынды

	Зарлық әйлау /т/—зарлау, еңiреу

	Зарпы /п/—қайғы Заһар /а/—у

	Зәнжiр—шынжыр

	Зәңгi—зор, үлкен; қара түстi адам; дастандық шығармаларда қаһарманға қарсы тұратын сүйкiмсiз кейiпкерлер кейде зәңгi аталады

	Зәреде—егерде

	Зәрре /а/—тамшы; бөлшек; кiшкентай

	Зәрурат—зәру, тығыз

	Зебан /п/—тiл

	Зейнеттi /а/—көрiктi, әдемi, сымбатты

	Зейiл—көңiл, ниет, ықылас, ынта

	Зекет /а/—мұсылманның бес парызының бiрi; нысапқа жеткен бiр жылдық мал-мүлкiнiң қырықтан бiрiн беру.

	Зираки /п/—өйткенi, себебi

	Зияпат /а/—бiреудiң немесе бiр нәрсенiң құрметiне берiлетiн қонақасы, салтанатты кеш; банкет; құрмет; сый-сияпат.

	Зият /п/—артық, жақсы

	Зұлмат /п/—қараңғылық, қара түнек; зобалаң

	Зүбәржат, зүмрәт /п/—жасыл түстi асыл тас

	Йазылмыш /т/—жазылған

	Иақ /т/—жақ, тұс

	Ибадат /а/—құлшылық ету

	Изһар ету, болу /а/ —таныту, көрсету; нық, ашық; ауыспалы мағынада: қайтыс болу

	Ила—айла, амал, әдiс

	Илалау—айла қылу, алдау, арбау

	Иләһ /а/—Құдай, Құдiрет, Тәңiр

	Иләһи /а/—Құдайым

	Инғам /а/—тарту, сыйлық

	Иншалла /а/—Алла қаласа

	Ирам /а/—байсалдылық; тыным

	Ирамбақ, бағы Ирам—шығыс классикалық әдебиетi мен фольклорында керемет ғажайып бақтың бейнесiн осы атаумен беру қалыптасқан. Аңыз бойынша, Ирамбақ—Оңтүстiк Арабия әмiрi Шаддадтың жер үстiнде жұмақ орнату райынан туған мәуелi бақ

	Кардан /п/—қалта

	Кәлендер—бастапқыда Орта Азиялық Календарийе туыстығының мүшесi, соған берiлген адам деген мағынада қолданылған. Кейiнгi ортағасырлықта кез келген ел аралап жүретiн тақуа жанды осылай атайтын болған; дәруiш, диуана; алба-жұлба

	Кәлла /п/—бас

	Кәмар, кәмәр /а/—оюланған, асыл таспен әшекейленген белбеу

	Кәрiм /а/—жомарт, мейiрiмдi; Алла Тағаланың 99 өзiне ғана лайықты есiмiнiң бiрi

	Кәрiп-қасар—кемтар, мүсәпiр адам

	Кәп, кеп, гәп /п/—оқиға; хикая; сөз, ірі әңгіме; бір нәрсенің сыры, мәні; бір істің, нәрсенің себеп-салдары, тетігі

	Кәрамат—керемет

	Кәттә—үлкен

	Кемедi—келмедi

	Кисә /а/—дорба, қап, кiшкентай қоржын

	Көдек /п/—бала

	Көксi /п/—кеуде, көкiрек

	Көңлiн қабарту—жабырқату, көңiлiн қалдыру

	Көңiл нәшi—көңiл күйi

	Көшiр /о/—ат айдаушы, делбе ұстаушы

	Кiшiклiк /т/—кiшiлiк

	Қабағат /п/—орасан, керемет; өте; iрi, үлкен, мол

	Қадiр /а/—құдiреттi, күштi; Алла Тағаланың 99 есiмiнiң бiрi

	Қайсы шенде—қай шамада, қай жерде

	Қайт қылмау—айтқанын орындау, қайтармау

	Қайым /а/—тұру, тiк тұру

	Қайыр, хайыр /а/—жақсылық, шапағат

	Қамсыз дала—алыс, шалғай

	Қаст, қасад /п/ –дұшпандық, зиянкестiк, жаулық, қастық

	Қасты болу /а/—қас болу

	Қар /п/—сорлы, бейшара

	Қарамы—көлемi, үлкендiгi, саны, мөлшерi, шамасы

	Қарар /а/—шешiм; келiсiм; тыныштық

	Қисса /а/—тақырыбы әр қилы, сюжеті шытырман, қара сөз үлгісінде айтылатын шығарма. Қисса көптеген шығыс

	халықтарының әдебиеті мен фольклорында кездесетін жанр Құдайы—садақа

	Құдауанда /п/—Құдай, Тәңiрi

	Құдiрет /а/—керемет күш, ғажайып қасиет; Құдай, Алла,

	Жаратушы, Тәңiрi

	Құллық даю /т/—құлдық деп: құлдық ұрды, құлдық еттi

	Құп /п/—мақұл, дұрыс, жарайды, жақсы

	Құрдам /п/—қуанышты

	Құрсан, құрсант /п/—шат-шадыман, қуанышты

	Құтлұқ /т/—құтты

	Қымадым—қылмадым

	Қымқап—алтынды, күмiстi жiп араластырып тоқылған қалың жiбек мата

	Лабас /п/—киiм

	Лағыл —лал, қызыл түстi асыл тас

	Лазым /а/—керек, керектi, лайық, дұрыс

	Ләб /п/—ерiн

	Ләшкер—әскер

	Мағлұм /а/—мәлiм, белгiлi

	Мағұрып /а/—батыс; батыста орналасқан елдер

	Мағшұқ /а/—ғашық, сүйiктi

	Мада /п/—жолбарыстың ұрғашысы

	Мажал /а/—күш-қуат, әл-дәрмен

	Мал—бұл сөз мәтiнде ақша мағынасында қолданылған

	Мама /п/—жасы үлкен әйелге қарата айтылады; асыраушы

	Манап—ақсүйек, бай; билiк иесi

	Мард, мардан /п/—ер жүрек, батыр

	Мас болу, маст болу—мәтiндерде көбiнесе бiрдемеге қуанып, я қайғырып есiнен айырылып, естен танып деген мағынада қолданылады.

	Мат болу—күлкi болу, таба болу; дүние салу

	Махфұз, мақпұз, мағбұз /а/—сақталған, жадында ұсталған; тағдыр, пешене; Құран Кәрiм бойынша адамдардың тағдыры жазылып тұрған орын; Лаухул Махфуз [лаух /а/—тақта]— Құранның 85-«Буруж» сүресiнiң 22-аятында көрсетiлгендей Жерде болған және болашақта болатындардың бәрi жазылған, барлық қасиеттi кiтаптардың түп негiзiн сақтаған жазба, тақта.

	Машұрық /а/—шығыс; шығыста орналасқан елдер

	Маһ, маһи /п/—ай

	Маһ руи /п/—ай жүздi, ай секiлдi

	Мәәзүр /а/—кемшiлiк; қателiк

	Мәнзар /а/—керемет сұлу көрiнiс

	Мәслихат /а/—кеңес, әңгiме, сұхбат

	Мәуе—миуа, жемiс

	Мәшғұл /а/—iспен айналысу

	Мехнат /а/—бейнет, азап, қиындық

	Миллат /а/—халық, ел, ұлт

	Мият /п/—көңiлге медеу, тiрек, сүйенiш

	Мүзiке /о/—музыка

	Мүшкүл /а/—мүшкiл, қиындық, ауырлық, қыспақ, қауiптi жағдай.

	Мұддаға /а/—тiлек; ой; мақсат, арман; мүдде

	Мұнтазар /а/—күту, тосу, зарыға күту Мiнәсар /а/—жөн, лайықты, үйлесiмдi Мiнәсiп /а/—лайықты, жарасымды.

	Мiскiн /а/—бейшара, мүсәпiр, мүскiн

	Набут /п/—жоқ болып кеткен; жойылған; өлтiру, құрту; өлген

	Набыт болу /а/—қырылу

	Нағыра /а/—ұрыс барабаны

	Най —музыка аспабы

	Най уәзiр—бас уәзiр

	Найып /а/—орынбасар

	Нақлият—нақыл сөз

	Нала қылу, нала айту—дауыстап жылау, зарлау

	Нам, нама, намы /п/—кiсi аты, есiм; жазылған сөз, хат; әңгiме; атақ, ат

	Намарт /п/—тексiз, нашар

	Наслихат—насихат

	Насыр сөз—проза, қара сөз

	Науа—егер

	Науша /а/—бақытты, қуанышты; әдемi, жақсы; қатты, мықты

	Нәйүмiт—үмiтсiз

	Нәп қылу—беру

	Нәш—нақыш, ырғақ, мәнер, қисын, сән

	Некаһ—неке

	Ниһаят /а/—шек, шекара

	Оң қолы ұлық уәзiр—шығыс билеушiлерiнiң ең кемiнде екi уәзiрi болған. Әдетте оң жағында отыратыны бас уәзiр боп саналады.

	Оның тек /т/—ол тәрiздi, оған тең

	Ошал /т/– осы, бұл

	Өлтiрүр /т/—өлтiрер

	Өреклеу /т/—тоқтау; тынышталу

	Падашы /п/—сиыр бағушы

	Панаһы—панасы

	Пәнже /п/—бес саусақ

	Пәрмен /п/—бұйрық, әмiр

	Пәруана /п/—түнде ұшатын көбелек. Шығыс әдебиетiнде пәруана бейнесi поэтикалық образ ретiнде қолданылады.

	Пәруардигар /п/—Тәңiрi, Құдай

	Пәрi ашу /п/—көңiл көтеру, масаттану

	Пәс /п/—биiк емес, аласа; нашар, кем; жаман ниеттi, жексұрын

	Пәсең—бәсең

	Пәтре табу—қайтыс болу

	Пәтуалы кiтап—[пәтуа /а/—түсiндiру]—мәтінде шариғаттың кейбiр тарауларын түсiндiретін кітап мағынасында қолданылған.

	Пешене—тағдыр

	Пешет /о/—мөр

	Порма—киiм

	Пұл—ақша

	Пұрсат /а/—мұрсат, сәт, орай

	Пүсе алу /п/—өбу, сүю

	Пырақ /а/—жарқыраған; найзағайдай жүйрiк ат, сәйгүлiк

	Расул /а/—елшi; негiзiнен Мұхаммед [ә.с.] пайғамбарға байланысты айтылады

	Рауа бану—жөн, орынды деп санау

	Раушан /п/—түсiнiктi, анық

	Рахмат /а/—жақсылық

	Рәт /п/—қызық, қуаныш

	Руи /п/—жүз, келбет

	Рұзи қылды /п/— сыйлық беру, жарылқау мағынасында

	Сабах садық /а/—таң, нұрлы таң; таң намазының уақыты

	Сағыр /а/– кiшкентай, кiшкене Сайр /а/—керуен; ақша

	Сақи /а/—жомарт, кеңпейiлдi

	Салығу—шаршау, зорығу

	Саранжам /п/—жиһаз, үй жабдықтары, отау; жасау; дүние

	Саспалы—саспалық

	Састап /о/—состав

	Сахара /а/—кең жазық, мидай дала

	Сахат /а/—денi-бастың саулығы

	Саяқ—жеке, дара, сайдақ

	Сәбит /а/—көрсетiлген; айтылған; дәлелденген; берiк

	Сәна /а/—ой; қайғы

	Сәркар /п/—мырза; бақылаушы, басқарушы

	Сепаһи /п/—әскер, жауынгер

	Сиясат /а/—ақыл-ой; өнер; әдiс; алаң, ашық жер; кейбiр мәтiндерде үкiмет орны деген мағынада қолданылады.

	Сияһ көрген /п/—дүниенiң жақсы-жаманын көрген

	Сулық—ауыздықты жүгенге шығыршық арқылы жалғастырып тұратын темiр

	Сұнмаған—мойынсұнбаған

	Сұрау—билеу

	Сұрауыңды сұрадым—амандығыңды тiледiм

	Сүбхi садық /а/—таң

	Сүнбiл—сүмбiл

	Сүннет /а/—Мұхаммед пайғамбардың iстеген iс-әрекеттерi және ол құптаған жағымды қасиеттер; жол; дәстүр; әдет-ғұрып

	Сымбал—буылған тең, асыл бұйым

	Тағала /а/—өте жоғары; Алланың 99 есiмiнiң бiрi

	Тағат /а/—құлшылық; шыдам, төзім, сабыр

	Такаллам /а/—сайрау, сайраған

	Тақыт—ою өрнектелiп безендiрiлген, арқасы және жақтауы бар мүлiк (қазiргi диван тектес); патшалар отыратын орын, тақ.

	Таңға қалу—таң қалу

	Тасбих, тәсбі /а/—33 моншақ тастан тұратын тізбек. Тасбих тарту—моншақ тастарды тере отырып 34 рет «Аллаһу Акбар», 33 рет «Сұбхан Алла», 33 рет «Әлхамдулилла» деп Алла

	Тағаланы мадақтап сиыну

	Тауфиқ /а/—жәрдем, көмек; табыс; бақыт

	Тахсил /а/—табу, алу; оқып бiлiм алу кезеңi

	Таһарат /а/—дәрет алу, тазалану. Құран Кәрiмдi оқырда, намазға жығылар алдында жасалынатын бiрден-бiр шарт—тазалану, яғни дәрет алу. Сумен үстi-басты, дененi жуып қана қоймай, рухани ойды тазалау.

	Тәб—ықылас, көңiл

	Тәбип /а/—дәрiгер, емшi

	Тәжiдар—тәж иесi

	Тәзiр—қасiрет

	Тәлiп /а/—үлгi, сабақ, мысал

	Тәнсiн—таң қалу

	Тәрiк ету /а/—ұмыту, елемеу; орындамау

	Тәсiлiм ету—тапсыру

	Төгерек—төңiрек

	Тұтату /т/—жағу, тамызу

	Тұтқайсың тақытымды—тағымды ұста, тағыма отыр, тағыма ие бол

	Тұтсам /т/—ұстасам

	Тұтты көп әдiлет—әдiл болды, әдiлдiгiмен мәшһүр болды

	Тұту /т/—ұстау

	Түшкүл /т/—түсер

	Тiл бару—жасырын бару

	Уаллаһу ағлам /а/ –Аллаға аян

	Уафық /а/—опық

	Уәлаят /а/—аймақ, өлке, өңiр

	Уәсиф /а/—сипат, түр, бейне

	Ұғры /т/—ұры

	Ұғыл /т/—ұл

	Ұстын /т/—үлгi

	Үр—[хор деген сөздiң фонетикалық өзгерiске түскен түрi]— дiни наным бойынша жұмақта болатын мәңгi жас, өте сұлу қыздар

	Үстiнде алтын үйдiң ойнап-күлдi—ортағасырлық шығыс елдерiнде үйдiң төбесi көбiнесе жазық, шатырсыз болған; үй iшi сонда демалып, бос уақытын өткiзетiн болған.

	Үшбу /т/—осы

	Фазыл /а/—көрегендi, өнегелi, абзал; артық, ең жақсы; адам аты

	Фарман /п/—билiк, әмiрлiк, үстемдiк; қол астында; пәрмен

	Хажат /а/—қажет

	Хайла—айла

	Хақ /а/—шындық, күмәнсiз, ақиқат; Алла Тағаланың 99 есiмiнiң бiрi.

	Халал /а/—шариғат заңы бойынша рұқсат берiлген; некеленген; таза, адал; заңды; жарамды

	Халас /а/—құтылу, бос болу; құтқару, тыю

	Хале тон /п/—құрметтi шапан, тон

	Хамла тұрұр /а/—жүктi, аяғы ауыр болу

	Ханнан /а/—мейiрiмдi; Алла Тағаланың 99 атының бiрi

	Хараж /а/—шығын, шығындану; салық

	Харам /а/—шариғат бойынша тыйым салынған, яғни iшiпжеуге, қолдануға жарамайтын нәрсе [Құран Кәрiмде бұл түсiнiк

	71 жерде қолданылған], таза емес; заңсыз

	Харами /а/—арамза, жауыз, жүзіқара

	Хасыл /а/—нәтиже, қорытынды; пайда болу; дегенiне, арманына жету

	Хатун /т/—ханның әйелi; ханым

	Хауыз /а/—бассейн, су қоймасы

	Хәд—шек, шекара

	Хәрир /а/—жiбек

	Хикаят /а/—фольклордың және жазба әдебиеттiң жанрлық түрi

	Хош—жақсы, дұрыс

	Хүкiм йүрттi—биледi, үстемдiк жүргiздi

	Һауа—ауа

	Һәр, һәрбiр, һәрне, һеш—әр, әрбiр, әрне, еш

	Чаман /п/—көгал

	Шадлар, шадлы, шадыман /п/—қуанышты, көңiлдi, бақытты

	Шайхы /а/—ақсақал; қария; ғалым; тайпаның, рудың ақсақалы, көсемi; дiни көсем

	Шарбақ (шарбағ) /п/—тура мағынасы «төрт бақ». Мәтiнде үлкен мәуелi бақ деген мағынада қолданылған

	Шаулан—салтанатты той

	Шаһзат /п.т./—шаһзада, шаһизат

	Шаһид /а/—шейiт. Алла жолында құрбан болған адамды шаһид деп атаған. Құран Кәрiм бойынша шаһид о дүниеде жұмақтың төрiне барады.

	Шәңгек—дар

	Шенi—қасы, маңы, айналасы; уақыт мөлшерi

	Шер /п/—арыстан

	Шоры—күң

	Шырын зебан /п/—шырын сөздi

	Шiлия—бiр жақ ұшы қамыттың құлақ бауына байланып, екiншi жақ ұшы арба не шанаға бекiтiлген, оны сүйрету үшiн қажеттi жуан қайыс

	Ыбырат /а/—ғибрат





ЖЕР-СУ АТАУЛАРЫ


	Бағдат—(кей жорамалдарға қарағанда ежелгi парсы тiлiнiң «бага»– Құдай, «дад»– берген, яғни «құдай сыйы» сөздерiнен шыққан)—1921 жылдан қазiргi Ирак мемлекетiнiң астанасы. Тигр өзенiнiң екi жағасын бойлай салынған.

	Қаланы «Мадинат ас-Салам» (Бейбiтшiлiк қаласы) деген атпен халифа Мансур 762 жылы салдырған. Бағдат—орта ғасырларда араб әдебиетi мен мәдениетiнiң орталығы болған қалалардың бiрi. Осында бiрсыпыра шығыс ғалымдары [Насреддин Туси, Әл-Фараби, т.б.] оқып, бiлiм алған.

	Дештi дала—[дештi /п/—дала]—мәтiнде «Дештi Қыпшақ»—көшпендiлердiң жерi, мекенi деген мағынада алынған.

	Кашмир—Үндiстан мен Пәкiстанның шекарасында орналасқан үндi уәлаяты.

	Қытай—Орталық және Шығыс Азияда орналасқан iрi мемлекет.

	Машын—Орта Азия, Иран, араб елдерi орта ғасырларда Қытайдың оңтүстiк уәлаяттарын, Шығыс Түркiстанды осылай атаған.

	Мекке—мұсылмандардың Хижаздағы басты қасиеттi қаласы. Мұхаммед пайғамбар осы қалада туып, өмiр сүредi және өзiнiң уағызын айта бастайды. Мұхаммед (ә.с.) Меккедегi Исламға дейiнгi пұтқа табынушылардың ғибадатханасы болып келген Қағбаны Исламның ең қастерлiсi деп жариялап, оған барлық мұсылмандардың қажылыққа баруын өсиет еттi. Қағба Меккедегi Масжид Харам деп аталатын бас мешiтте орналасқан. Жыл сайын Меккеге қажылыққа әлемнiң әр түпкiрiнен миллиондаған адам келедi.

	Мысыр—Африканың солтүстiк-шығысын және Азиядағы Синай түбегiн алып жатқан Египет мемлекетiнiң арабша атауы.

	Ордалы, Құбыл, Жайсан—эпикалық шығармаларда жиi кездесетiн эпикалық атаулар.

	Тебриз—Иранның солтүстiк батысында орналасқан қала.

	Үрiм, Рұм—шығыс халықтары орта ғасырларда Византияны осылай атаған. Сол халықтардың фольклоры мен әдебиетiнде Рұм атауы өте алыс, ғажайып өлкенiң символы ретiнде қолданылған.

	Фердаус—дәл мағынасы: жұмақ бағы. Құран Кәрiм бойынша жұмақ бiрнеше бөлiктен тұрады. Бiреуiнiң атауы— Фердаус. Бертiн келе мұсылман елдерiнiң фольклоры мен әдебиетiнде «Фердаус» сөзi мәңгi гүлдеп тұратын мәуе бақтың символына айналған.

	Хилаф (Халап, Халеб, Қалаб, Қаллап)—қазiргi Сириядағы Алеппо қаласының ескі атауы.

	Хотан—Шығыс Түркiстанда орналасқан көне қала.

	Чин, Шын—Орта Азия, Иран, араб елдерi орта ғасырда Қытайды «Чин» деп атаған. Бұл—бiздiң дәуiрiмiзге дейiнгi 221 жылдан бастап Қытай елiн билеген Цинь династиясының өзгертiлген атауы.





ТОМҒА ЕНГЕН ДАСТАНДАРДЫ ЖЫРЛАУШЫ, АЙТУШЫ ҺӘМ ЖИНАУШЫЛАР ТУРАЛЫ МӘЛІМЕТ


	Бектұрғанов Белгiбай (1894-1967)—белгiлi жыршы, халық ауыз әдебиетi үлгiлерiн орындаушы, Н.Нысанбайұлының шәкiртi. Туып-өскен жерi—Оңтүстiк Қазақстан облысы. Ол эпикалық туындыларды халық дәстүрi аясында шығармашылықпен орындаған.

	Томда жарияланып отырған «Қарқабат» дастаны Бектұрғанов Белгiбайдың айтуынан жазылып алынған.

	Жолақұлы Мұртаза—Омбы өңiрiнде туып өскен. Ауыз әдебиет үлгiлерiн жинаған. Мұсылманша сауатты болған. Томға енген «Қисса Шеризат» дастанын 1870 жылы қағазға түсiрген.

	Нысанбайұлы Нұралы (1857-1930)—белгiлi жырау, жыршы, айтыс ақыны. Туып-өскен жерi—Оңтүстiк Қазақстан облысы.

	Нұралының шығыстық сюжеттерге ден қоя отырып, сол сюжет-желiнi қазақ топырағында нәзиралық дәстүрмен жаңғырта жырлай бiлген ақындық шеберлiгiне оның репертуарындағы «Қарақұл», «Жетiм Құбыл», «Сауда ишан», т.б. дастандары дәлел. Нұралы—томда жарияланып отырған «Қарқабат» дастанының бiрiншi жыршысы.

	Шайхысламұлы Жүсiпбек (1857-1937)—ақын, ауыз әдебиетiнiң жинаушысы. Оңтүстiк Қазақстан облысы, Арыс ауданы, Қожатоғай аулында, қожа әулетiнде дүниеге келген. Нағашылары—Ұлы жүз, Албан руынан. Медресе бiтiрген Жүсiпбек қожа Жетiсуда тұрып, ел арасынан жыр-дастандарды, айтыстарды, т.б. жинап, редакциялап, Қазан қаласындағы Хұсайыновтар баспасына жiберiп отырған. Оның қазақ фольклоры шығармаларын жинап бастырудағы еңбегi ерекше. Өмiрiнiң соңғы жылдарын Шығыс Түркiстанның Iле аймағында өткiзiп, сонда қайтыс болған.





ШАРТТЫ ҚЫСҚАРТУЛАР


	ӘӨИ—М.О.Әуезов атындағы Әдебиет және өнер институты

	ОҒК—Орталық Ғылыми кiтапхана

	Қ—Қазан қаласы

	ҚҚ—Қолжазба қоры

	Ш—шифр

	дәп—дәптер

	а—араб

	о—орыс

	п—парсы

	т—түркi

	тат—татар





ПАЙДАЛАНЫЛҒАН ӘДЕБИЕТТЕР


	Қолжазбалар мен 1917 жылға дейін араб әрпінде жарық көрген кітаптар

	1.Шеризат—Күлшат. ОҒК, Ш.763, 3-дәптер, араб әрпiнде.

	Қолжазбаның бiрiншi бетiнде «Бұл өзi қиыншылық көп көрген, адам баласын жолбарыс асырады дейтұғын әңгiмеден бiр дастан түзеп, жинап, құрастырған—Байболұлы» делiнген. Қорға 1938 жылы түскен.

	2.Қисса Шеризат—Күлшат. ӘӨИ, Ш.621, 1-дәптер, араб әрпiнде. Халық ауыз әдебиетi үлгiсiмен жырланған. Ақын, жыршы, әншi Н.Нысанбайұлының шәкiртi—Көпбай Әлiмбетовтен фольклортанушы Н.Төреқұлов жазып алып, институтқа 60-жылдары тапсырған. 1965 жылы жинаушы Қ.Майлыбаев осы дастанды К.Әлiмбетовтен тағы да жазып алған: ӘӨИ, Ш.900.

	3.Көркемше. ӘӨИ, Ш.132. Жинаушысы—Нұрғазы Омаров. 1958 жылы Семей облысы Георгиевка селосында хатқа түсiрiлген.

	4.Мәшһүр сөзiнен Күлшат пен Шеризат. М. Ж. Көпеевтiң бұл шығармасының екi нұсқасы белгiлi. Бiрiншi нұсқасын қағазға түсiрген автордың баласы Пазыл Жүсiпұлы (1890-1969). Бұл нұсқаның аты—«Мәшһүр сөзiнен Күлшат пен Шеризат», араб әрпiнде, 13 парақ, 26 бет. Қолжазба ақынның немересi Қуандық Мәшһүр Жүсiптiң үйiнде сақтаулы.

	Екiншi нұсқасы «Күлшат—Шеризат қиссасы» деп аталған, жинаушысы М.Ж.Көпеевтiң жиенi—Жолмұрат Жүсiпұлы, ол ОҒК-ның Қолжазба қорында сақтаулы: Ш.1173 (а), араб әрпiнде.

	5.Шеризат. Авторы—Ә. Найманбаев. ОҒК, Ш.1628, араб әрпiнде. Қолжазбаның соңғы бетiнде «шығарушы Әсет ақын, жаттап алып, көшiрiп жазушы—Ахмеджан Мұхамеджанұлы, Семей облысы, Мақаншы ауданының тұрғыны» делiнген. Қолжазбаны 1960 жылы фольклортанушы Б.Адамбаев әкелген.

	6.Шеризат. Авторы—Ә. Найманбаев. 1914 жылы хатқа түсiрген Есенсары Құнанбаев. 1949 жылы ОҒК-ның Қолжазба қорына өзi тапсырған. Қазiр сонда сақтаулы (Ш.695), араб әрпiнде.

	7.Шеризат. Авторы—Ә. Найманбаев. Жинаушысы—Қ. Нүпбаев. ӘӨИ, Ш.741, араб әрпiнде.

	8.Шеризат. Авторы—Ә. Найманбаев. Жинаушысы—Т. Дибашұлы. ӘӨИ, Ш.682.

	9.Әппақ батыр. ОҒК, Ш.923, араб әрпінде. Жинаушысы—Жақсыбай Жантөбетов. ХХ ғасырдың басында жазылып алынған.

	10.Зеберше мен Құлқаныс қиссасы. Айтушысы—Бағлан Мұратбекұлы. ОҒК, Ш.860, кирилл әрпiнде.

	11.Құлқаныс—Зеберше. ӘӨИ, Ш.309, 86, кирилл әрпiнде. Айтушысы—Белгiбай Бектұрғанов, жинаушысы—Зүбайра Сейiтғаппарова.

	12.Қисса Құлқаныс—Зеберше. ӘӨИ, Ш.393, кирилл әрпiнде. Айтушысы—Нұралы ақынның шәкiртi Болат Сафиев.

	13.Зебер мен Құлқаныс. ӘӨИ, Ш. 920/14. Жыршысы—Н. Нысанбайұлы.

	14.Қисса Гүлшаһра дохтари сұлтан Кашмирдің хикаясы. Қ., 1901. Жариялаған—Ж. Шайхысламұлы.

	Зерттеулер мен энциклопедиялар, фольклорлық жинақтар, сөздіктер

	15.Акишев А. Искусство и мифология саков.—Алматы, 1984.

	16.Аль-Фараби. Философские трактаты.—Алматы, 1970.

	17.Аль-Фараби. Социально-этические трактаты.—Алматы, 1973.

	18.Брагинский И. С. Из истории таджикской и персидской литератур.—М., 1972.

	19.Гринцер П. А. Древнеиндийская проза (обрамленная повесть).—М., 1963.

	20.Дастандар. Қазақ халық әдебиетi. 1-том. Құрастырып, алғы сөз, түсiнiктерiн жазған Б. Әзiбаева.—Алматы: Жазушы, 1990.

	21.Жирмунский В. М. Тюркский героический эпос.—М., 1974.

	22.Казахский фольклор в собрании Г. Н. Потанина. Составление и комментарии С. А. Каскабасова, Н. С. Смирновой, Е.Д.Турсынова.—Алматы: Ғылым, 1972.

	23.Қазақ қолжазбаларының ғылыми сипаттамасы. 4-том.—Алматы: Ғылым, 1985.

	24.Қасқабасов С. А. Ертек пен эпостың сюжеттiк типологиясы //Қазақ фольклорының типологиясы.—Алматы, 1981.

	25.Кобланды батыр. Составители тома, авторы исследования и комментариев Н. В. Кидайш-Покровская и О.А.Нурмагамбетова.—М., 1975.

	26.Материалы по казахскому обычному праву.—Алматы, 1948.

	27.Плутовка из Багдада. [Сборник персидских хикаятов]. Переводы, составление и комментарии Ю. Е. Борщевского.—М., 1963.

	28.Пропп В. Я. Фольклор и действительность.—М., 1976.

	29.Туманович Н. Н. Обрамленные повести и хикаяты персидско-таджикского фольклора //Вступительная статья к сборнику персидских анонимных повестей «Девять встреч».— М., 1988.

	30.Чистов К. В. Народные традиции и фольклор.—М., 1986.

	31.Шеризат—Күлшат. Ғылыми басылым. Құрастырып, кiрiспе мақала мен ғылыми түсiнiктемелерiн жазған Б. Әзiбаева.—Алматы, 2001.

	32.Ыбыраев Ш. Эпос мотивтерiнiң жiктелу жүйесi //Қазақ фольклорының тарихилығы.—Алматы, 1993.

	33.Арабша-қазақша түсiндiрме сөздiк. 1-2 том. Құрастырған Н. Оңдасынов.—Алматы, 1989.

	34.Арабско-русский словарь. Составитель Х. К. Баранов.— М., 1968.

	35.Древнетюркский словарь.—Л.: Наука, 1969.

	36.Қазақ тiлiнiң сөздiгi.—Алматы, 1999.

	37.Персидско-русский словарь. Под ред. Ю. А. Рубинчика. I-II т.—М., 1970.





РЕЗЮМЕ


	Институт литературы и искусства им. М.О.Ауэзова МОН РК продолжает работу по подготовке и изданию томов стотомной серии «Бабалар сөзi», выполняемой в рамках государственной программы «Мәдени мұра» («Культурное наследие»).

	Третий том серии включает в себя следующие дастаны новеллистического содержания: «Қисса Шеризат», «Қарқабат», «Құлқаныс—Зеберше», «Қисса Гүлшаһра дохтари сұлтан Кашмир».

	Дастан—один из популярных жанров фольклора и литературы многих народов Востока, в том числе казахов. Особый интерес представляют произведения, основу которых составляют международные сюжеты, разрабатывавшиеся в русле фольклорной традиции, в большинстве случаев, с очень большой долей оригинального творчества.

	Одним из них является сюжет о храбром и благородном Шеризате, вскормленном львицей и его возлюбленной Кульшат, прославившейся безграничной любовью к отцу.

	Дастан о Шеризате и Кульшат—один из самых популярных у казахов. Среди создателей, сказителей и носителей его— М.Ж.Копеев, А.Найманбаев, Н.Нысанбайулы, Б.Бектурганов, Е.Кунанбаев, К.Алимбетов и др. Ареал распространения его очень широк, например, один из самых ранних списков обнаружен на севере Казахстана, вариант Н.Нысанбайулы записан в Южно-Казахстанской области. Создателем другого варианта является А.Найманбаев—народный акын из Семипалатинской области. Очень популярен дастан и среди казахов, проживающих в Китае.

	 Своим происхождением значительно отличающиеся друг от друга казахские дастаны о Шеризате и Кульшат обязаны одному из сюжетов прозаической персо-таджикской литературы средневековья, который, по всей видимости, был записан со слов рассказчиков и оформлен как художественное произведение в ХVII - начале ХVIII в. В Средней Азии это произведение было известно на таджикском, узбекском и казахском языках. Еще в прошлом веке повесть эта была переведена на русский язык и издавалась в Москве в 1862, 1863, 1871, а также в 1988 г.; издавалась она и в Лондоне в 1926 г. на английском языке.

	Основу персидского хикаята и всех казахских дастанов составляет древний, широко известный на Востоке и Западе сказочный сюжет о невинно гонимом. Он развивается согласно канонам архаического сюжета, т.е. обреченный на смерть сирота спасается, остается жив благодаря чудесной помощи львицы, вырастает необыкновенно храбрым и мужественным, узнает правду о своем прошлом, возвращается к себе на Родину, восстанавливает справедливость, занимает отцовский трон и женится на дочери своего врага.

	Сюжет персидского хикаята включает в себя следующие мотивы: мотив необычного рождения героя, соединенный с мотивом убийства беременной царицы; мотив чудесных помощников в образе львицы; контаминацию мотивов: заочная любовь + героическое сватовство + любовь к дочери своего врага и т.д. То есть, как уже и отмечалось, сюжет является международным по своему характеру, типичным для фольклора многих народов.

	В настоящее время выявлено шесть самостоятельных, независимых друг от друга, иногда имеющих разные названия произведений о Шеризате и Кульшат. Надо отметить, по отношению друг к другу дастаны о Шеризате и Кульшат не варианты в традиционном понимании этого слова, так как тексты эти «Хотя и соотносятся друг с другом как реализация одной модели, в то же время не являются вариантами одного и того же словесного текста,.. ибо текст как стереотип, который должен передаваться по традиции, при этом не существовал» .

	Из них в том подготовлены два фольклорных, независимых друг от друга варианта, в том числе текст, записанный в 1870 г. в Северном Казахстане и текст, записанный на юге Казахстана, созданный в рамках позднефольклорных традиций.

	«Құлқаныс—Зеберше»—известное в шести записях, один раз публиковавшееся в 1990 году в научно-популярном сборнике, объемное, в 4935 строк произведение.

	Содержание его укладывается в следующую схему: в г. Кубыле—хан Отенше, в г. Ордалы—хан Аппакша. Они издавна дружны, но бездетны, в случае рождения детей решают посвататься («Болайық құда дер едi»). Рождаются дети: мальчику дали имя—Зеберше, девочке—Кулканыс; родители совершают обряд сватовства. Затем отец невесты нарушает договор и дает обещание выдать дочь за другого. Но жених выезжает на поиски и, в конце концов, после многочисленных приключений, нареченные жених и невеста соединяются.

	Завязка действия дастана очень близко напоминает эпос «Қозы Көрпеш—Баян Сұлу». Однако имеется несколько различий принципиального характера. Например, причина нарушения договора в «Құлқаныс—Зеберше» следующая: Кауас хан, правитель г.Жайсана, увидев несравненную красоту Кулканыс, вознамерился взять ее в жены своему сыну Толену. А для того, чтобы расстроить прежнюю помолвку, пишет Отенше хану письмо, где охаивает Зеберше и предлагает ему выдать дочь за Толена. Клевета удается, договор нарушается. То есть причина размолвки абсолютно нетрадиционная. Кроме того, жених узнает о своей нареченной не случайно, как Козы, а от самой невесты. В дальнюю дорогу Зеберше выезжает не один, у него хороший советник и помощник—визирь.

	В дальнейшем же древний эпический сюжет сватовства малолетних детей развивается в новеллистическом духе. Приведем два примера.

	1.Зеберше и его верный визирь, прибыв на родину Кулканыс, останавливаются у некой старухи под видом купцов. Визирь посылает старуху к Кулканыс. Придя во дворец старуха расписывает прибывших из страны Аппак хана двух купцов, торгующих очень богатыми товарами. Ханская дочь приказывает привязать старуху к воротам и не отпускать до утра. Старуха бросается восвояси, сорок девиц за ней. Следует яркими мазками натуралистически выписанная картина погони.

	Старуха еле добирается до дому. Зеберше расстроен. Но визирь в радости, ибо он понял: Кулканыс разгадала миссию старухи и дала иносказательный ответ: Зеберше должен ждать ее ночью у ворот.

	Но, отправившийся на свидание жених, не дождавшись невесты, засыпает. Еще раз визирь отправляет мамку во дворец. И в этот раз Кулканыс назначает свидание в иносказательной форме. Зеберше опять засыпает. В третий раз старуха отправляется во дворец. И в третий раз Кулканыс назначает свидание в иносказательной форме. Но в этот раз визирь идет вместе с ханзадой и не дает ему заснуть.

	2.Наконец-то встретившиеся суженые жених и невеста соединяются и, утомленные ласками, засыпают. Тут их увидел некто Кален, безнадежно влюбленный в Кулканыс и состоящий на службе у ее отца. Связав молодых, он бросает их в зиндан. Но умная, ловкая Кулканыс и здесь находит выход: в иносказательной форме сообщает об этом визирю («Құлады Ай мен Күнiңiз, Жер жарылып бағана»). Прибывший визирь разыгрывает из себя святого (әулие). С разрешения стражи спускается в зиндан, якобы для того, чтобы дать подаяние несчастным, которые, якобы, снились ему всю ночь, переодевает Кулканыс в свои белые одежды, и она уходит восвояси.

	Оба вышеприведенных эпизода имеют ярко выраженный новеллистический характер. Что же касается дальнейших звеньев сюжета, то все они также развиваются в новеллистическом духе.

	Интерпретация традиционного сюжета в новеллистическом аспекте неизбежно ведет к изменению сущности центральных персонажей. Например, в отличие от героев богатырского эпоса, а также героев романических и религиозных дастанов, добивающихся своей цели в одиночку, Зеберше имеет помощника—визиря, мудрого и находчивого. То есть, в этом дастане не два, а три главных героя. Визирь выполняет функцию сказочного помощника. Он заменяет герою волшебный предмет, при помощи которого тот добивается искомого. Однако его помощь не волшебно-фантастического плана. Все его советы и поступки основаны на сметливости, проницательности, житейской мудрости и, конечно же, преданности.

	Особо надо сказать о героине. С самого начала повествования Кулканыс активна, умна, сметлива, где надо решительна, терпелива, порой коварна. Основная черта ее характера—житейская мудрость, хитроумие, смекалка, другими словами, Кулканыс—самая натуральная плутовка. Ведь, по сути дела, очень во многом, благодаря именно ее уловкам было осуществлено ее воссоединение с женихом, с которым она была помолвлена в малолетстве.

	Таким образом, архаический сюжет раннего обручения детей в этом дастане разработан в новеллистическом духе, причем новеллистические по сути и развязке мотивы и сцены, эпизоды и детали искусно вплетены в древний сюжет. Заметим, все новеллистические мотивы этого дастана имеют восточное происхождение.

	Дастан «Қисса Гүлшаһра дохтари сұлтан Кашмир» представляет собой типический образец новеллистического дастана, где традиционный любовный сюжет, так же как и в предыдущих произведениях, решен в новеллистическом духе, а фабула дастана насыщена многочисленными эпизодами и мотивами приключенческого характера. Сюжет дастана восточного происхождения. Он встречается во многих прозаических восточных сборниках новеллистического содержания.

	Многотомный свод «Бабалар сөзi»—научное издание. Публикуемые тексты даются в первоначальном, адекватном первоисточнику виде, то есть исключается любое вмешательство в текст.

	Том снабжен научными приложениями, которые включают в себя: сведения о публикуемых текстах и их вариантах; краткий историко-фольклористический и текстологический анализ текстов; данные об исторических и религиозных деятелях, имена которых встречаются в текстах; словарь древнетюркских, арабских и персидских слов, терминов и понятий, а также географических названий; сведения о сказителях, собирателях и публикаторах; список использованной литературы; резюме на русском и английском языках.

	«Қисса Шеризат» подготовлен для печати с рукописи 1870 года, хранящейся в рукописном фонде Института литературы и искусства им. М.О.Ауэзова МОН РК. Ранее он публиковался в 2001 году в научном сборнике, изданном очень малым тиражом, то есть широкому кругу читателей предлагается впервые.

	«Қарқабат» и «Құлқаныс—Зеберше» публиковались один раз в научно-популярной серии (1990 г.) фольклорных произведений с искажениями и редакторской правкой. В том эти тексты подготовлены с рукописей адекватно оригиналам.

	«Қисса Гүлшаһра дохтари сұлтан Кашмир» предлагается вниманию читателей впервые. Он подготовлен с книги 1901 г., изданной в Казани на арабской графике.

	Объем тома—20,5 п.л.





SUMMARY


	M.O.Auezov Institute of literature and art, Ministry of Education, Republic of Kazakhstan is continuing activities on preparation and publishing of the volumes of multi volume series «Babalar sozi» undertaken in the frame of the governmental program «Madeni mura» («Cultural legacy»).

	The treed volume includes the following dastans of novelistic content: «Kissa Sherizat», «Karkabat», «Kulkanys-Zebershe», «Kissa Gulshahra dohtari sultan Kashmir».

	Dastan - one of the popular genres of folklore and literature of many Oriental people including Kazakhs. The works based on international plots developed in the frame of folklore tradition mostly with a very big share of original creation are of special interest.

	One of them is a plot about brave and noble Sherizat fed by a lion and his beloved Kulshat who was famous for her great love to her farter.

	Dastan about Sherizat and Gulshat- is one of the most popular in Kazakh people. Among its creators, narrators and carriers— M.Z. Kopeev, A. Naimanbaev, N. Nysanbaiuly, B. Bekturganov, E. Kunanbaev, K.Alimbetov etc. Area of its dissemination is very wide, for example, one of the earliest lists was found in the North of Kazakhstan, version of N.Nysanbayuly was recorded in the South of Kazakhstan. Creator of the other version is A. Naimanbaev— national akyn from Semipalatinsk oblast. Dastan is very popular also in Kazakh people living in China.

	The origin of the Kazakh dastans about Sherizat and Gulshat that differ significantly from each other, is related to one of the plot of the prosaic Persian—Tadjik medieval literature that was recorded from the words of the narrators and arranged as an artistic work in XVII- beginning of XVIII century. In Central Asia this work was known in Tadjik, Uzbek and Kazakh languages. In the last century this novel was translated into Russian and published in Moscow in 1862, 1863, 1871 and in 1988; it was also published in London in 1926 in English.

	Persian hikayats and all Kazakh dastans are based on the ancient, well known in the Orient and the West tale plot about innocent persecuted. It develops according to the canons of archaic plot i.e. doomed to death orphan saves and is alive thanks to the wonderful help of the lion, he grows very brave and courage , learns truth about his past, returns back to his motherland, restores truth, occupies his father’s throne and marries the daughter of his enemy.

	The plot of the Persian hikayat includes the following motives: motive of the unusual birth of the hero, related to the motive of murder of pregnant queen; contamination of motives: distance love+ heroic proposal + love to the daughter of the enemy etc. So how it was noted the plot has international character, typical for folklore of many peoples.

	At present time six independent works about Sherizat and Kulshat have been identified, sometimes they have different

	titles . It should be noted that in relation to each other the dastans about Sherizat and Kulshat are not the versions in traditional understanding of this word because these texts аlthough are related as realization of one model, they are not considered to be the versions of one and the same word text, because the text as a stereotype that should be transferred according to the tradition, didn’t exist.

	Of them two folklore independent versions are prepared to be included to the volume, including the text recorded in 1870 in the Northern Kazakhstan and the text recorded in the South of Kazakhstan created in the frame of the late folklore traditions.

	«Kulkanys—Zebershe»—is a famous work in six records, once published in 1990 in the scientific- popular collection including 4935 lines.

	Its content can be put into the following scheme: in Kubil—khan Otenshe, in Ordaly town—khan Appaksha. They were friends but had no children and decided in case of child birth to arrange a match for them («Bolajik kuda der edi»). The children born: the boy was named –Zebershe, the girl—Kulkanys; parents arranged matching ritual. Then the bride’s father broke the agreement and promised to give his daughter to another person. But the bridegroom started search for the bride and finally they joined.

	The beginning of the action of the dastan is very likely the epos «Kozy Korpesh—Bayan-Sulu». However there are several principle differences. For example, the reason of breaking the agreement in «Kulkanys—Zebershe» is the following : when Kauas khan the ruler of Zhaisan town saw the beauty of Kulkanys, he decided that his son Tolen should marry her. In order to cancel the previous matching, he wrote a letter to Otenshe khan in which he criticizes Zebershe and proposed him to let his daughter marry Tolen. The slander works out and agreement brakes. So the reason of disagreement is absolutely non traditional. Apart from this the bride groom learns about his intended not occasionally as Kozy but from the bride. Zebershe goes to a far trip not alone but with his good advisor and assistant—vizier.

	Further the ancient epic plot of matching of the young children develops in novelistic way. For example, 1) Zebershe and his devoted vizier came to the motherland of Kulkanys, stop at one old woman’s house as if they were merchants. The vizier sends the old woman to Kulkanys. When the old woman came to the palace she described two merchants who came from Appak khan’s land and were selling rich goods. Khan’s daughter orders to tie the old woman to the gates and not let her go until morning. The old woman runs away and forty girls follow her. Then comes a picture of chase. described in the bright, natural colors.

	Old woman hardly reaches her home. Zebershe is frustrated. But vizier is joyful because he understood: Kulkanys solved the old woman’s mission and gave allegoric answer: Zebershe should wait her in the night near the gates. But the bride groom going to the date, falls asleep. Once again the vizier sends old woman to the palace. This time Kulkanys dates in allegoric way. Zebershe again falls asleep. For the third time the old woman goes to the palace. For the third time Kulkanys appoints date in allegoric form. But this time the vizier goes together with the khanzade and prevents him from sleeping.

	2. At last the intended bride and bride groom join and fell asleep as they were very tired by cares. Someone by the name Kalen saw them who was in hopeless love with Kulkanys and served her father. He tied them and threw into the pit. But smart and cunning Kulkanys found a solution: she informed vizier in allegoric way ( «Kulady Ai men Kuniniz, jer jarylyp bagana»). The arrived vizier pretended as if he was a holy person. With the permission of the guards, he went down to the pit as if to give charity to the miserable people whom he saw in his dreams all night, Kulkanys put his white cloths and went away.

	Both abovementioned episodes have sharply expressed novelistic character. As for the other units of the plot, they all develop in novelistic way.

	Interpretation of traditional plot in novelistic aspect leads to the change of the essence of central personages. For example, in comparison with the heroes of bogatyr epos and heroes of romantic and religious dastans who achieve their goals alone, Zebershe has an assistant- wise and resourceful vizier. It means that in this dastan there are not two but three main heroes. The vizier performs function of a tale assistant. He replaced fairy subject for the hero and he achieved his aim with its help. However his assistance is not fairy-fantastic. All his advice and behavior are based on wit, insight, wise and devotion.

	We should especially mention the heroine. From the very beginning of narration Kulkanys is active, intelligent, quick, tolerant, sometimes insidious. The main sign of her character— wise, cunning, so Kulkanys is a real little rogue. Thanks to her tricks she and her bridegroom have joined, with whom she was matched from the childhood.

	So, archaic plot of early matching of children also in this dastan is developed in novelistic aspect, and novelistic motives and scenes, episodes and details are skillfully plaited into the ancient plot. All novelistic motives of this dastan have oriental origin.

	Dastan «Kissa Gulshahra dohtari sultan Kashmir» represents typical sample of novelistic dastan where traditional love plot as well as in the previous works, is presented in novelistic way and the plot of dastan is saturated by numerous episodes and motives of adventure character. Dastan plot is of oriental origin. It occurs in many prosaic oriental collections of novelistic content.

	Multivolume collection «Babalar sozi»—is a scientific edition. Published texts are presented in original, adequate to the primary source i.e. any intervention is excluded.

	The volume is supplied with scientific annexes that include: information on the published texts and their versions; brief historical-folklore and textological analysis of the texts; data on historical and religious figures, whose names are met in the texts; vocabulary of ancient Turk, Arabic and Persian words, terms and concepts as well as geographic names; list of used literature; summary in Russian and English.

	«Kissa Sherizat» is prepared for publishing from the manuscript of 1870, that is kept at the manuscript foundation of M.O.Auezov Institute of literature and art, Ministry of Education, Republic of Kazakhstan. Earlier it was published in 2001 in the scientific collection, published in small circulation, i.e. it is offered to the wide circle of readers for the first time.

	«Karkabat» and «Kulkanys—Zebershe» were published only once in scientific-popular series (1990) of folklore works with distortions and editor’s corrections.

	These texts are prepared from the manuscripts adequate to the originals.

	Dastan «Kissa Gulshahra dohtari sultan Kashmir» is offered to the readers’ attention for the first time. It was prepared from the book of 1901, published in Kazan in Arabic graphics.





	Оглавление

	ҚҰРАСТЫРУШЫДАН

	МӘТІНДЕР

	Қисса Шеризат

	Қарқабат

	Құлқаныс–Зеберше

	Қисса Гүлшаһра дохтари сұлтан Кашмир

	Ғ Ы Л Ы М И Қ О С Ы М Ш А Л А Р

	ТОМҒА ЕНГЕН МӘТІНДЕРГЕ ТҮСІНІКТЕМЕ

	МӘТІНДЕРДЕ КЕЗДЕСЕТІН ТАРИХИ ЖӘНЕ ДІНИ ЕСІМДЕР

	СӨЗДІК

	ЖЕР-СУ АТАУЛАРЫ

	ТОМҒА ЕНГЕН ДАСТАНДАРДЫ ЖЫРЛАУШЫ, АЙТУШЫ ҺӘМ ЖИНАУШЫЛАР ТУРАЛЫ МӘЛІМЕТ

	ШАРТТЫ ҚЫСҚАРТУЛАР

	ПАЙДАЛАНЫЛҒАН ӘДЕБИЕТТЕР

	РЕЗЮМЕ

	SUMMARY





