	Тұрлыбек Мәмесейіт

	Жасын түскен маусым



	Хикаят





	Тұранның Тянь-Шаньдай тауы қалай,

	Пар келмес Тянь-Шаньға таулар талай!

	Еріксіз Ер түрікті ойға аларсың,

	Көкке асқан Хантәңірге қарай-қарай.



	Мағжан





	Хан-Тәңірінің апайтөсі, құтты қойнауы атанған қасиетті Қарқара – ежелден қалың албанның атақоныс, жәннат жайлауы еді.

	Керуен құрған көгілдір тауларды бөктерлей, Лабасыдан қырғыздың сонау Қызыл қиясына дейін көлбеп, Мыңжылқының төскейінен Кегеннің аңғарына шейін көсіліп, балбырап жатқан, адамға қоныс, малға өріс болған шұрайлы өлке, шыр мекен бұл. Кілемдей жайнаған кең алқаптың қақ ортасынан ирелеңдей созылып, жайлау төсіне ерекше сән бере, өрнек сала Қарқара өзені ағады. Көк шалғынға малынып, тұнып тұрған таулы өңірдің масатыдай құлпырған түрлі шөптері мен алуан гүлінің иісі лүп еткен самалмен жұпардай аңқиды. Сылдырап аққан мөлдір бұлақтарды жиектеп майда бұталар, беткейлерді тобылғы, сай табандарын тал мен қайың, ұшқат пен шетен көмкерген. Бөктерін арша мен шырша жапқан тау төсі, ақ басты алып шыңдармен астаса барып, асқақтап, аспандап көрінеді.

	Түгін тартса майы шығатын, шөбі шүйгін, суы бал Қарқара жайлауы малдан бір арылмайды. Өзен бойлары мен жазаң ойпаттарды, бастаулар мен бұлақтардың жағасын, сай-сала мен қойнау-қолаттарды, сонау қарлы шың, мұзды шоқыларға шейін төрт түлік мал жайлап, жаз бойы еркін өрістеп жайылып, түтіге семіреді.

	Қарқараның төскей, қойнаулары мен сай-саласын ала жаздай осы мыңғырған малын бағып, баптаған ақбоз үйлі көп ауыл жайлайды. Жаз бойы көк жайлау қазекемді көсілте көлбеңдетіп, ұжмақтың төріне шығарып, алақанына салып аялайды-ақ! Таңертең күн шығар-шықпастан таң самалымен бірге тау суының тасқынды сарыны мен сайраған құстардың құйқылжыған үні жетеді құлаққа. Одан кейін өрген малдың дыбысы мен қойшы-қолаңшылардың дабыр-дұбыры қосылып, ауыл төңірегі бір сәт у-шуға толып, құлақ тұндырады. Сәскеден бастап ауыл маңын жылқы басып, желідегі ноқталы құлындар жұлқына кісінеп, қыл арқанның тұзағына ілінген, мойнына жүген-құрық тимеген асаулар мөңкіп, үйірге таласып, арыстандай айбаттанып, арқырай кісінескен айғырлар шайнаса айқасып, биебау төңірегі қараң-құраң адамға толып кетеді.

	Кешке жуық көгендегі қозылардың қосақтан ағытылған саулықтармен жамырай табысқан кезіндегі ауыл көрінісі өз алдына бір бөлек. Қой сауып, қозы ағытқан бозбалалар мен қыз-келіншектердің әзіл-қалжыңдары жарасып, сыңғыр күлкілері сай-саланы тербейді. Бұл ойын-күлкілер ымырт үйірілгеннен кейін де толастамай алтыбақанға ұласады. Жайлауда жаз бойы әйелдер тыным көрмей, көп іс тындырады.

	Саба ыстап, қымыз баптайды. Құрт, ірімшік қайнатып, май шайқайды. Киіз басып, текемет оюлап, сырмақ сырады, ши тоқып, алаша жасайды. Жүннен құлаш-құлаш арқан есіп, малға керекті бұйда, ноқта өреді. Әйтеуір, көшпелі тіршілікке керектінің бәрі осы жайлау үстінде жасалады.

	Қарқарадан ала жаздай жиын-той үзілмейді: қыз ұзату, келін түсіру, құда түсу, ат шабыс, көкпар, қыз қуу, сайыс-күрес, жамбы ату, айтыс, алтыбақан сияқты ойын-сауықтар жиі болып тұрады. Қатар жайласып, ежелден ауылы аралас, қойы қоралас ағайын болып кеткен екі ел Албан мен Бұғының да бас қосып, кеңес құратын кіндік мекені осы Қарқара.

	Жер жәннаты дерлік осы бір малға бай құнарлы өлкенің, албанның сауық-сайран құратын құтты мекенінің ортасын ойып тұрып, сонау бір жылдары, Ақ патшаның жарлығымен сауда-саттық жәрмеңкесі орнаған. Қарқара өзенінің жағасына орын тепкен жәрмеңке үйлері бүгінде, үш құйрықты алып айдаһардай, үш көше боп қаз-қатар созылып жатыр. Бірінші көшеде ұлықтар мен ояздарға арналған тұрғын үйлер, полиция, абақты, қазарма және күзетші әскер жайғасқан. Екінші қатардағы көшеден Ресей мен Қытайдан, Түркістан мен Әндіжаннан, Ташкеннен келген ірі-ірі саудагерлердің еңселі дүкендері ерекше көзге түседі. Бұларда жүннен, мақтадан, жібектен тоқылған әр түрлі маталар мен ендей кездемелер, кілемдер мен тігулі киімдер, құндыз, сусар, кәмшат сияқты көздің жауын алатын бағалы аң терілері, алтын, күміс жалатқан әшекей бұйымдар мен үй ішінің жасау-жабдықтары, балта, шалғы сияқты құрал-саймандар сатылады. Үшінші көшеге қант, шай мен жеміс-жидек, арақ-шарап сататын дүкендер мен шайхана, асбұзылдар, найбайхана мен қасапхана жайлары орналасқан.

	Айналасын арбап өзіне шақырып, аңқау елдің бар жылы-жұмсағын бауырына жымқыра жұтып алып жатқан, осы хан базардың дәл ортасында, көк тіреген ұзын сырықта желбіреп, екі басты құзғынның қанаты керілген бейнесі салынған ақ жалау сонадайдан көзге ұрып тұрады. Жақындаған сайын желкілдеген әлгі құзғын, біресе тарғылдана керіліп, екі басын екі жаққа кезек шайқағандай болса, енді бірде қап-қара боп түтігіп, екі қанатын жалпылдата сермеп, осы қазір жәрмеңке үстіне сорғалап түсіп, біреуді бүріп жіберердей тырнақтары дірілдейтін сияқты болады.

	Жәрмеңкеге енді жеттім бе деп, тепеңдеп келіп қалған қыр қазағының көзі әлгі құзғынға түскенде, бір түрлі көңілі жаси қалатын. Қайтып қарамауға тырысатын. Қазірде шеткеріректегілер ауық-ауық мойнын созып, әлгі құзғынға сескене көз тастап қояды.

	Күн көтеріле жәрмеңке бар көрінісімен қызып жүріп береді. Құжынаған халық ерсілі-қарсылы сапырылысып, шұбатыла жүріп дүкендерге кіріп-шығып, керек-жарақтарын алып, үздіксіз ду-ду боп жатады. Бірсыпыралары шайханаға кіріп, асбұзылдан тамақтанып, әңгімелесе отырып, сатып алған бұлдарын бір-бірлеріне көрсетіп мәз болысады.

	Бір шетте мал базары өзінше қайнап жатады. Аттылы-жаяу иін тірескен ел. Қатарласа жанасып, тізелесіп, тақымдаса сөз жарыстырып, сатылатын малдарын қосақтап айдап, кейбірін жетегіне алып шу-шулеген аттылардың дабыр-дұбырынан құлақ жарылады. Семіз өгіздерді, тегене құйрықты қойларды топтап айдаған түйе, өгіз мінгендер ұмтыла тебініп, жүрістерін еселеп, оң-солына кезек қамшыланады. Қым-қуат базардың қызған шағында сатушы мен алушыны жарастырып, делдалшы қызылқұлақтар мен алыпсатарлар жүреді жең ұшынан жалғасып. Жібек шапанды, ала шекпенді, бөрікті, тақиялы саудагерлер пайданың қызығына батқан сайын, күні бойы бір тынбай зыр қағады. Басына сусар бөрік, үстіне мәуіті шапан киген қазақтың би-болыстары мен байлары жүреді, үзеңгіліктеріне керіле шіреніп. Айдарлы қытайлар мен құба қалмақтар жұп-жұбымен кездесіп, бір-біріне иіліп-бүгіліп, қол қусыра сәлемдесіп, саудаларының жүргеніне масаттана жымыңдасып қояды.

	Ішкертінен келген көпестер мен казак-орыстың кулактары да кеуделерін қағып, саудадан түскен пайдаларына мақтанысып, күбінеді келіп. Саудамен өмір кешкен, базардың небір қитұрқысын үйреніп алған, атағы асқан бай саудагерлер жәрмеңкені көз жауын алар небір бұйымдармен толтырып, сауда дабылын көтере қағып, одан ары қыздыра түседі.

	Сапаңдап жайнамаз жайып, дін өсиеттерін уағыздап, аят оқып, дұға жазып, тұмар бүктеп, Қарақол мен Жаркенттен жеткен қазіретдамоллалар, жәрмеңкеге келгендерді талтүсте тонап алып жатыр. Ауық-ауық базарларды аралап, жәрмеңке әкімдерін жинап, оларға қолын шошайта, олай-бұлай бұлғай сөйлеп, қатаң нұсқау, ескертулер беріп, қораздана басып, әскери киімді, сарала шенді ұлықтар жүр.

	Қалың көптің ішінен басына қарқарадай күндік ораған бәйбішелер, жібек жаулық, салы бөртбе салған келіншектер, құндыз бөрікті, зерлі тақиялы қыздар кездеседі. Анда-санда қызыл-жасыл жібекке оранған қытай әйелдері, жұқа шапан жамылып, бетіне пәрәнжі жапқан өзбек келіншектері ұшырасады. Сәнді киініп, арғымақтарын ойқастатып, ер үстінде тізгіндерін кере ұстап, базар қызығын тамашалап, орыс ақ сүйектерінің бекзадалары мен ханымдары жүреді бір шетте қыр көрсетіп. Біс тұстан айыр қалпақты қырғыздар көзге шалынады. Олардың ішінен біреуі ат үстінде тұрып қобызын шертіп, төкпелетіп жырлағанда, бәрі елеңдесіп солай қарасады.

	Осылай, алып таулар қоршаған, жасыл жайлау төсіндегі Қарқара жәрмеңкесі ала жаздай осы дүрмекті қалпынан айнымай, буы аспанға атып бұрқырап жатады...

	Бүгін Жәрмеңке басы күндегіден де ығы-жығы, сапырылысқан адамға толы еді. Өйткені кеше сай-саладағы ауылдарға ұлықтың өзі шұғыл шапқыншы жіберіп, болыстар мен старшын, жасауылдарға арнайы шақырту қағазын таратқан болатын. Ол қағазда: «Жетінші шілде күні Қарқара жәрмеңкесінде төтенше жиын өтеді. Соған барлық болыс қатысуға тиісті!» делінген. Бірақ не жағдай екені жарлық хатта айтылмаған. Таңертеңнен бері бірінен бірі естіген жұрттың бәрі де жұмбақ хабарды білгісі келіп, әлде қашан шаруалары бітіп, саудаларын жасап болса да, көбі жәрмеңке төңірегінен кете алмай, айналсоқтап әлі жүр. Ара-тұра әр жерге топтана-топтана тұра қалып: «Не жиын екен, әлгі айтқаны?», «Не айтады дейді?» десіп күбір-күбір сөйлесіп те қояды.

	Түс ауа жиын өтетін жерге жиналған халықтың алдына қасына нөкерлерін ертіп, маң-маң басып, Қарқара полициясының бастығы, пристав Подпоруков шықты. Желке шашы ғана ағара үрпиген, тақыр бас, шикіл сары, қазақтар Ақжелке атап кеткен Подпоруков қасындағы орынбасары, ұзын бойлы, көк көз урядник Плотников пен болыс Рақымбайға кезек-кезек мойын бұрып күбірлей келіп, мінбеге көтерілді. Жан-жағына сыздана көз салып, біраз тұрған ұлық, бір жағынан, бұрын бүйтіп жиналмайтын көп адамды көріп таңғалса, бір жағынан, бұл жиынның үлкен жиналысқа айналғанына қуанды. «Тезірек ести бергені жақсы қайта» деді ішінен. Иін тірескен қалың жұрт сілтідей тынып, не хабар болса да тезірек естігісі келіп, ұлықтан көздерін алмай, самсап қарай қалысқан. Шалқайыңқырап, оң жақ иығына асулы тұрған қылышының сабына қолын сүйей беріп, тамағын кенеген Ақжелке:

	– Уа! Болыстар мен мырзалар! – деді иегін көтере дауыстап, – Мен сендерге өте бір маңызды хабар айтайын деп тұрмын. Өздерің білесіңдер, ұлы Ресей империясы екі жылдан бері Германия деген елмен соғысып жатыр. Германия бұған дейін өзінен бергі талай елді басып алып, біздің ұлы мемлекетімізді әлсіретуді көздейді. Одан басқа да бізге көз алартушылар көп. Бірақ бұл олардың тек қиял-ойы ғана. Ресей әскері сан жағынан да, сапа жағынан да күшті. Германия бастаған соғысқұмарлардың талқандалып, жеңіліс табатын күндері алыс емес. Жақын айларда орыс әскері жеңеді.

	Ал енді осындай жағдайда сендердің жайлауда сайран салып, жәрмеңкені қызықтап құры жүре бергендерің қалай болады?! – Ақжелке осыдан кейін сәл тоқтап, сөзім жұртқа қалай әсер етер екен дегендей айналасына барлай қарап шықты. Бір сұмдықтың шеті шығып келе жатқанын сезген жұрт, бірнәрсе деуге батпай, тіл, ауыздары байланғандай, мелшие тынып қалған. Ақжелке сөзін жалғады. – Сендер де ұлы мәртебелі патша ағзамның, ол басқарған Ресейдің құзырында емессіңдер ме! Сондықтан да ұлы мәртебелі патша сендерге үлкен сенім артып, 1916 жылғы 25 маусымда мынадай жарлық шығарды. Назар салып тыңдаңдар! Жарлықта былай делінген: «... Соғыс жүріп жатқан майдан тылында қорғаныс бекіністер салу үшін және майдан мен тыл арасындағы байланысты жақсарту мақсатында, майданның қара жұмысына Орталық Азиядағы Ресейге қараған бұратана халықтардан 19 бен 43 жастың арасындағы жігіттер жаппай алынсын!» Міне патша жарлығы осылай дейді. Бұл жарлық ешқандай талқылауға, анау-мынау деп сөз етуге жатпайды. Тек қана орындау керек! Сондықтан, болыс мырзалар! Сендер осы қазірден бастап, шұғыл түрде іске кірісіп, күн-түн демей жұмыс істеп, үш күн ішінде әрбір болыс бойынша, майдан жұмысына алынатын жігіттердің тізімін жасап өткізесіңдер! Бұл сендерге көрсетілген үлкен құрмет, зор сенім! Ұлы ақ патшаның жарлығын орындау болыстарды абыройға бөлеп, дәрежесін көтереді. Әмірін орындасаңдар, патша ағзам да сендерге рахым жасайтын болады. Сонымен, қысқасын айтқанда, ұлы Ресей өкіметінің саясатын, мәртебелі ақ патшаның жарлығын бұлжытпай жүзеге асыру, тағы да қайталаймын, сендердің, болыстар, міндеттерің мен борыштарың! – Осымен сөзім аяқталды дегендей, Ақжелке, даусын өзгерте, зілдене тоқтады.

	Дәл мұндай сұмдық хабар естиміз деп ойламаған қаперсіз халық әуелде, төбелерінен жай түскендей есеңгіреп, не айтарларын білмей, бір-бірлеріне үнсіз қарасып тұрып қалған.

	Қалай болар екен деп, алдындағы аттылы-жаяу қалың топқа зымияндықпен барлай қараған Ақжелке де сол шіренген қалпы салмақтана бір басып, екі басып қозғалып қойып, үнсіз бағып тұр. Әлден уақыттан кейін:

	– Иә, неге үндемейсіңдер? Әлде түсінбей қалдыңдар ма?! – деді. Жұрт осы кезде жан біткендей күбірлесе сөйлесіп, қозғала бастады. Сәлден кейін топтың алдыңғы жағында тұрған Әубәкір бір-екі аттап ілгері шығып, әуелі артына бұрылып, «Не айтасыңдар? Не айтамыз?» деп дауыстап алды да, ұлықтарға қарап:

	– Мұндай бұйрық, жарлық болады деген біздің үш ұйықтасақ түсімізге кірмеген. Қазір тура төбемізден жай түскендей болып тұрмыз. Аяқ астынан томаға тұйық не айтамыз! Елмен сөйлеспей, үлкендермен ақылдаспай ешнәрсе айта алмаймыз! – деді де тағы да артына бұрылып,

	– Қалай? Бұған не дейсіңдер? – деді елге.

	– Тура сөз! Солай! Солай! Ел-жұртпен ақылдаспай не айтамыз! Аяқ астынан ешнәрсе айта алмаймыз! – десіп жұрт дабырласып кетті.

	– Олай болса, – деп дауыстады Ақжелке. – Осы үш күн ішінде тез қимылдап, елге жарлықты толық ұғындырып, тізімді дайын етіп, алып келетін болыңдар! Барлық жұмыс осы үш күн ішінде бітуі керек! – деді нығыздана.

	Жұрт қайта дуылдасты:

	– Елдегі ақсақалдар, үлкендер біздің сөзімізге сенбей жүрсе қайтеміз? Мұндай тосын жағдайды елге ұлықтың өзі өз аузынан ұғындырсын! Әйтпесе біздің сөзіміз сөз болмайды! Бізге сенбейді! – деген дауыстар естілді.

	– Неге сенбейді?! Жақсылап ұғындырыңдар! – деді Ақжелке ашулана даусын бұзып. Жұрттың дабыр-дұбыры күшейе түсті. Төңірегіндегілермен күбірлесіп сәл тұрған Ақжелке:

	– Ендеше, – деп қолын көтере дауыстады, – Сол сенбеген адамдар да үш күннен кейін келсін! Сөйлесейік! – Бірақ оған дейін ұлы мәртебелі патша ағзамның жарлығын жақсылап ұғындыратын болыңдар! Осымен сөз бітті. Енді тараңдар! Тез іске кірісіңдер! – деп қолын сілтей бұрылып кетті.

	Ұйлығысып аз тұрған жұрт, тоңмойын ұлықтың енді бері қарамайтынын сезіп, ақырындап тарай бастады. Жаңа ғана қым-қуыт қайнап жатқан жәрмеңке де у-шуы басылып, жым-жырт бола қалған. Айнала лезде сұрқай тартып, сапырылысқан жүріс-тұрыс сап тиылды. Саудагерлердің де еңсесі түсіп, дүкендер мен жаймалар ашық-шашық қалпында, шайханалар мен асбұзылардың тамақтары дайындалған күйінде, ешкімге керексіздей қала берді.

	Кеңсесіне жете беріп, артына бұрылған Ақжелке, тұс-тұсқа тарап бара жатқан қалың нөпірге қарап тұрып: «Бұл жұмыс іске асса, жаман болмас еді» деп ойлады. «Байлардың жасы толған балаларын тізімнен шығарып тастап, жең ұшынан жалғасып, үлкен табысқа ие болатын сияқтымыз». Езуіне күлкі үйіріліп, жымыңдап мұртын сипаған ұлық, көңілдене келіп кеңсесіне кірді. Өйткені, қазақтың балаларында туған күні туралы куәлік деген атымен болмайды. Кімнің қанша жаста екенін әке-шешелері ауызша жыл қайырып, санап шығарады. Осындай жағдайда, балалардың жасын асырып жаза ма, кемітіп жаза ма, пристав мырзаның өз қолында, әрине. Бір өзі жарым патша Ақжелке мұртынан күлмей, енді кім мұртынан күледі? Оның, тіпті бұл момын албан бала бермейді, патша жарлығын орындамайды деген нәрсе, ой-санасы тұрмақ, таназарына келген емес.

	Сөйтіп, жайын жәрмеңке, сонау ақ патшадан жеткен, айдаһардай ысқырған жайыл жарлықты, жайлау-жайлауларға қарай жалбағай қазақтың өзіне жетелетіп жіберіп, бұрын-соңды болмаған жат мінезін танытып, сырын ішіне бүгіп, сырты қаңырап қала берді...

	* * *

	Жәрмеңке басында бесін кезінде жария болған сұм жарлық сол күні кешке-ақ, жайлау-жайлаудағы ауыл біткенді сумаңдай аралап, жайбарақат жұртты төбелерінен жай түскендей есеңгіретіп тастап еді. Тосын хабардан жұрт әуелде шошына үркіп, не істерлерін білмей абдырап, асып-сасқаны соншалық, тіпті тілге де келе алмай, құр ұйлығысып қалған. Күн бата, іңір қараңғылығы ұялай бере, сәл естерін жиғандай боп, абың-гүбің сөйлесіп, ар жақ, бер жақтарына көз тастап, жақын ауылдар бір-біріне хабар берісіп, бала шаптырып, абыр-сабыр, у-шу болды да кетті. Бала-шағалар жылап, қатын-қалаштардың дауыстары естіліп, оларға қосылып иттер шулап, ауылдар түнімен көз ілмей шықты.

	«– Уа, не істейміз, жұртым-оу?! Қандай заман болды бұл? Ақылман ақсақалдар, үйірлі үлкендер-ау, не дейсіңдер? Боздақтарды көгендеп қолдан береміз бе? Ел-жұртым-ау, не қайран қыламыз?!» дескен зар дауыстар, күңіренген күйзелістермен таң атырған ауылдар күн шықпай-ақ бір-бірінен хабар алып, сәске кезінде алыс-жақын албан ауылдарының ақсақалдары мен атқамінер азаматтары ауылдан-ауылға шұбырып, әңгіме-дүкен құрысып, бір-екі малдың басын жесіп, дуылдасып тарасқан. Бүгін басқа тіршіліктің бәрі жайына қалды. Күндегідей күн көтеріле жәрмеңкеге шұбыру, базарға мал айдау сап тиылды. Бар пәлекет сол жәрмеңкеден шығып жатқандай, ол жаққа мойындарын соза қарасып, зығырдандары қайнап, боқтап ала жөнеледі.

	Ауыл-ауылда өткен осындай бас қосулардың ақырында келіп, әр ауылдан бір-екі адамнан шығып, бүкіл албанның ақылгөйі мен шешені атанған Жәмеңке мен Ұзақ батырдың басшылығымен топқа жиылып, ақылдасуға бәтуаласқан. Сонымен күн еңкейе он алты болыс албанның ақсақалдары мен болыс-билері Қарқараның күнбатысындағы көк жазыққа жиналды. Жан-жақтағы сай-жырадан үштен, төрттен келіп қосылған, ұзын қарасы отыз шақты адам аттарынан түсіп, масатыдай көкмайсаға малдастарын құра отырысты. Бағанағы ауылдағыдай емес, дабыр-дұбыр әңгіме азайып, көпшілігі-ақ үнсіз. Бәрі де жалтақтап үлкендерге, Жәмеңке мен Ұзақтың аузына қарайтын сияқты. Осыны байқаған Жәмеңке де жиналғандардың нобайына шола қарап, ой-қиялымен біресе алысқа көз жіберіп, біресе өз ішіне үңілгендей кейіпте аз-кем үнсіз отырды. Анадай жерде төрт-бестен қалмақша байластырып қойған аттардың пысқырғаны, қағысқан үзеңгі дыбыстары естіліп қалып тұр.

	– Иә-ә-ә! – деп соза дауыстады, еңсесін көтере орнынан қозғалған Жәкең бір кезде, – Неге үндемейсіңдер?! Неге жиналып отырсың, ағайын!? Айтсаңдаршы? Ұйлығысып отыра бересіңдер ме? У-шу боп жатқан ауыл анау! Енді оларды езілте бермей, бірдеме делі... Бір жағына шығалы... – Тағы да үнсіз қалды.

	– Сөз өзіңізден болсын, Жәке! Сіз айтыңыз!

	– Біз сізге қарап отырмыз!

	– Бүкіл албан баласы сізге қарап отыр, Жәке!

	– Өзіңіз айтыңыз! Сіз айтыңыз, Жәке! – дескен дауыстар шығып, дабырласып басылды.

	– Айтатын әңгіме өздеріңе белгілі, – деп бастады Жәмеңке сөзін, – Әр ауылда жеке-жеке у-шуды көбейтпей, оңашарақ бір сөйлесіп, ақылдасып көрелік деп едік, мына Ұзақ екеуміз. Келіп отырсыңдар, жақсы. Бірақ, байқаймын, бір-ақ күнде ұнжырғаларың түсе қалған ба, немене? Не болды сонша?! Көрген құқайларың осы ғана ма еді? Жан-жағын жалмап, обырдай обып келе жатқан орысқа қарағалы қазақ сорлының басынан не өтпеді?! Қашан бізді ел екен, жұрт екен деп еді? – Айналасына барлай көз тастап, сәл тұрды да сөзін жалғастыра берді. – Жоқ, ағайын! Әлден бүйтіп бейшара күйге түспейік. Бұл тұйықтан шығар жол іздейік! Сілкінейік! Етектей ел біз бен сізге қарап отыр. Қашанғы, не айтса да мамақұл деп бас изей береміз! Ақ патша әділетсіздік жасап отыр. Жер-суымызды алғаны аздай, енді келіп бала сұрайды. Біз патшаға қарсылық етіп, атысып қараған жоқпыз. Басында берген уәдесі «әскерге бала алмаймыз, малына, халқына қарай салық саламыз» деген еді ғой. Бұған біздің аталарымыз ризашылық білдірісіп, ант қағаз жазып, қол қойысқан болатын. Енді келіп ол уәдеден тайып отыр. Енді де үндемей, бас шұлғи береміз бе?! Дәл осы сәт – елдігіңе сын, албан баласы! Ойланыңдар! Ойланайық! Ақылдасайық! – деп тоқтады. Осы сәтте Ұзақ батыр жұлып алғандай:

	– Хан әділетінен тайса, тағынан түседі деген. Жәкең тура айтады. Біз патшаға әділ, тәртіпті ұлық деп қарадық. Енді міне, уәдесін бұзып отыр. Біздің қазақ баласы далада өскен. Соғысқа тұрмақ, жұмысқа да жарамайды. Баласынан безген, туғанынан безген бере берсін, мен бермеймін. Көген көздерді далада өлтіріп, қарға-құзғынға жем қылғанша... Ақ желке не қылса, маған қылсын! Маған істесін! Бермеймін бала! – деді, қай кезде де сөзін салмақтап, бетің бар, жүзің бар демей, кесіп айтатын әдетімен.

	– Ұзақ батыр, – деді Құдиярбек. – Жәкең екеуіңіз бұл ниетті айтсаңыздар, сіздерден шығатын албан баласы жоқ. Бәріміз қосыламыз!

	– Жәкең мен Ұзекең дұрыс айтады. Патша әділдіктен тайды. Ендеше біз бала бере алмаймыз! Жаңа Жәкең айтқандай, басында қазақтан солдат алмаймыз деп еді, одан танды. Айтқан салығын асырып алатын болды. Жерді, қонысты тағы алды. Енді неміз қалды біздің?! Жоқ, жоқ! Бала бермейміз! Шыдамның да шегі бар! – деп қостады Тұрлығожа, басын шайқап-шайқап жіберіп.

	– Біздің дұшпанымыз кім деп білесіздер осы?! – деп оқыс дауыстады Әубәкір, – Жерімізді алған, суымызды ылайлаған, малымызды да, жанымызды да қорлап біткен, патшаның тұқымы құрып біткенше сойылын соғатын қолшоқпары, қарулы әскері бар емес пе?! Солар емес пе біздің қас дұшпанымыз! Біздің жүрген-тұрғандарымызды, қыр соңымыздан қалмай аңдып жүрген көк көздерді көрмейсіңдер ме! Ұялмай тағы бала сұрайды. Патша мен ұлықтардың сойылын соққанша, өз сойылын соғып өлсін балалар. Ешқандай бала бермейміз! Мына сарала қылыш асынған мырзалар, – болыстармен бірге келген жасауылдарды нұсқады.

	– Қазақ баласымын десе, тыныш жүрсін. Әйтпесе, орыстың қаншық иті сияқтанып әзір барып айтсын, әзір барып айтсын! – Ыза-кекке толы сөзінің соңын Әубәкір осылай қайталап, қайталап жіберді.

	– Ағайында-ар! – деп баяу дауыстады осы кезде болыс Рақымбай,

	– Патшаға бала бермей шыдай аламыз ба? Қалай болар екен? Ойланыңдаршы!

	Сол сол-ақ екен, Ұзақ жұлып алғандай:

	– Жап, ей, аузыңды! Ой, мәймөңкелеген бәтуәсіз, неме! – деді.

	– Не деп тантып келеді-ей, мына қызталақ! – деді Әубәкір. Рақымбай жым болды. Қайтып үндеген жоқ.

	– Әй, осы Әубәкір, ерлікті жайсыз жерде қыласың,.. – деді топтың шетінде отырған Сімтік, сәл үнсіздіктен кейін, бүктеп ұстаған қамшысымен қонышын баяу қаққылап, – Шындығында патшамен қарсыласып бола ма! Тақасқаннан не табамыз? Қайшы келмей-ақ қоймаймыз ба?!

	– Е, е, – деді тағы да Әубәкір, – Былшылдаған мына қызталақ бедіректің басын кес! Не деп оттайды-ей, бұлар, бірінен кейін бірі. Бала бермейміз! Өліп кет! Ой, көкталақ! – деп ақыра Сімтікке тұра ұмтылды. Сімтік атына қарай жүгірді. Тез ұмтылып барып атына міне сала тура жәрмеңкеге қарай шапты.

	– Өй, мына оңбаған сарала бүлдіретін болды, – деді Тұрлығожа, – Тура ұлыққа бара ма-ей? Шатақ енді шығатын болды, ғой!

	– Қоя тұр болды! Барсын! Барсын! – Әубәкір қалшылдап кетті, – Айтып барсын байына! Ақжелкенің қаншық иті! – деді тістене.

	– Жә, жә! Таусылмаңдар! – деді Жәмеңке сабырға шақырып, – Атасы Тазабек орысқа қарамаймын деп жанжал шығарған, соның баласы Әубәкір ғой, бұл! – деп Әубәкірге қарап ризалығын білдірді. Енді кім не айтады дегендей жан-жағына көз тастап сәл үнсіз отырды.

	– Мен бір ауыз... – деп сөз сұрағандай ишара жасады Серікбай орнынан қозғала беріп. – Кешеден бері ес таппай есеңгіреп қалған елдің, ауылдың үлкені деп, сіздердің ауыздарыңызға қарап отырғанын көрдіңіздер. Осыған жарай, ойлаған жерден табылып, «бала бермейміз» деген сөз шығып отыр. Бұған бүкіл ел қосылады. Қолдайды. Егер осыған бәтуа қылсақ, бірауызды болып, ұлыққа жауабымызды бүгежектемей тура айтуымыз керек. Ал, жаңағы Сімтік құсағандар әр ауылдан табылады. Әсіресе, болыс, жасауыл біткеннің бәрі бірдей бұл бәтуаға, әй қайдам, бас шұлғи қоймас.., – Ақырын Рақымбай жаққа көз салып өтті.

	– Көмейіңді ұқтым! – деді Серікбайдан көз алмай отырған Жәмеңке қайта сөйлеп, – Осы бермейміз деген бәтуаға бекінсек, оны елге де, ұлыққа да, әрі-сәрі қылмай, ашық айту абзал. Серікбай өте дұрыс айттың. Ол үшін бірауыздылық керек. Әр ауыл, әр болыс бойынша осыны қатты тапсырып, ұғындыру керек. Біздің ақылдасуымыз бұнымен бітпейді. Ауыз қалып, ой-ниеттеріңді байқап отырмын. Ертең бір бозқасқаны айтып сойып, ел-жұртпен кеңір сөйлессек, арғы-бергіні түгел айтып, ақылдассақ деп отырмын. Жауап бермей, сірә да тұра алмаймыз. Ендеше елдің көңілін күпті қылмай, сөзімізді жалтақсыз, жарамсақсыз кескін айтайық. Осы елді елім, осы жерді жерім дейтін болса, болыстар да бұлтақты қойсын! Елімен бірге болсын деу керек. Әйтпесе әңгіме басқа олармен! Осыны ел-жұрт, ауыл-ауылға жақсылап ұқтырыңдар! Әсіресе, бүгінгі әңгімеге қатыспаған болыстарға өте-мөте қатты айту керек! Ендігі әңгімені ертеңге қалдырайық! – деп Жәмеңке қамшысын таяна орнынан тұра берді.

	– Ой, рақымет, Жәке!

	– Солай болсын, онда! Бала бермейтін болдық қой, әйтеуір!

	– Ертең болыстар түгел келуі керек.

	– Негізгі әңгіме – ертең. Ел-жұртқа тегіс ұғындыру керек! – десіп дабырласқан шағын топ та орындарынан тұрып, аттарына беттеді.

	Кешеден бері не істерлерін білмей, бос ұйлығып, ақсақалдардың аузына қарап келгендерге, бүгінгі әңгіме жол нұсқар бағдар-байлам болып көрініп, көңілдеріндегі түйткіл-түйін шешілгендей болып тарасып еді.

	* * *

	Шөккен нардай боп, Қарқараның шығысында көлденеңдеп жатқан Лабасы тауының күнбатыс бауырын түкпірлей келіп, Шұбарқарағайдың сай-жырасын қоса, Қызылкезеңге дейін тақалып, одан белестене еңкейе барып, Қарқараға ұласатын ойлы-қырлы, сай-салалы кең жайлау Ақбейіт аталады. Жайлау төсіндегі тұнық бастаулар мен мөлдір бұлақтар көмкерген көк қойнауды Жәмеңке ауылы жайлап отыр.

	Бұл ауыл бүгін бөтенше абыр-сабыр. Үй-үйдің арасы қаптаған адамнан көрінбейді. Кермелер толы ат. Ауыл шетіндегі еңкейіске қатар-қатар жер ошақтар қазылып, қазан асылып, қысыр емген тайлардың еті бүлкілдеп қайнағалы да едәуір уақыт болған. Жер ошақтан көтерілген шуда түтін жібектей созылып, тұнық аспанға сіңіп кетіп жатыр. Ауылдың төр жағындағы он екі қанат ақбоз үйдің айналасы айрықша абың-гүбің, қараң-құраңға толы. Бұл үй – Жәмеңке кәриянікі. Бүгін мұнда ақ патшаның сұмдық жарлығы туралы албан ақсақалдары мен ел билеушілерінің соңғы шешуші жиыны өтпек.

	Албан басшыларының алғашқы бас қосулары Дөңгелек сазда және жәрмеңкенің бас жағындағы бір ойпатта өткен болатын. Енді міне, он алты болыс албанның ел иесі, жұрт қамқоршысы дерлік игі жақсылары Жәмеңкенің жайлауы Ақбейітке жиналып жатыр.

	Ауыл сыртындағы, айналасы түгел көрінетін, үлкен төбеге төселген кілем үстінде Жәмеңке бастаған ақсақалдар мен би, болыстар отыр. Күн көтеріле келіп жайғасқан оларға жан-жақтан топ-тобымен келіп жатқандардың бәрі де аса бір ілтипат көрсете сәлемдесіп өтеді.

	Сәске көтеріле-ақ ауыл маңы адам мен айқастырып байланған ертоқымды аттардан көрінбей қалды. Жиынға шақырылғандарға арнайы үйлер тігілген.

	Алыс-жақыннан келгендер ет жеп, қымыз ішіп дегендей, демдерін алғаннан кейін, түс ауа жиын өтетін жерге жинала бастады. Жәмеңке бастаған болыстар мен ауыл ақсақалдары бағанағы кілем жайылған төбеге қайта жиналды. Басқа жұрт та түгелдей төбені айнала келіп жайғасып жатыр. Көпшілігі-ақ көкмайсаға малдас құра отырып алған.

	Жұрттың бас-аяғы тегіс келіп болды-ау деген кезде, үстіне ақ жібек шапан жамылған, басына өрнекті қоңыр тақия киген, ұзын бойлы, денелі, шоқша сақалды, қызыл шырайлы, жетпістің желкесіне көтерілген, албанның аяулы да, қадірлі ақсақалы, алқа топты басқарған Жәмеңке төбе ортасына шығып, айналасына шола көз салып біраз тұрды. Жаңа ғана күбір-күбір сөйлесіп отырған халық тым-тырыс тына қалған.

	– Уай, халқым! – деді бір кезде даусы саңқ еткен Жәмеңке, – Қалың жұртым! Ардақты ағайын, бауырларым! «Жоғарыдан келген ақ Сүгір, төменнен келген қара Сүгір, ойдан, қырдан басымызды қосқан құдайға шүкір» дегендей бүгінгі бас қосуымыздың жөні бөлек, тосын екенін өздерің біліп отырған шығарсыңдар. Осынау құтты қоныс, атамекенімізде қыс қыстау мен жаз жайлауда іргеміз сөгілмей, бірге көшіп, бірге қонып, тіршілік кешіп келе жатқан етектей ел едік, – Сәл тыныс алғандай болды, – Енді міне, ауыл боп ақылдасатын, ел боп кеңесетін кез келді. «Ел шетіне жау тисе, батыр менен биге сын» дегендей, сыналатын кез келді, ағайын! Өздеріңе белгілі, мына жатқан жалпақ ел, қалың албанның орысқа қосылып, ақ патшаға қарағанына биыл алпыс екі жыл. Ресейге бағынғанда ұлықтар: «Қазақтан солдат алмаймыз. Мал санына, жан басына, хал-ахуалына қарап салық саламыз» деп ант қағаз жазған. Оған ақ патшаның өзі қолын қойып, мөрін басқан болатын. Ол уәде антқа келісіп, ел билеушілер де қолдарын қойысқан еді. Содан бері қалың албан, оның жұрт билеушілері патша өкіметіне берген уәдесін бұлжытпай орындап келеді. Не айтса да, не сұраса да, бас тартқан жан баласы болған емес. Бұл жөнінде бізге тағылатын кінә болмаса керек. Бірақ, ақ патша бізді аялы алақанына сала қойған жоқ.

	«Бұлар да біздей ел ғой, жұрт қой» демеді. Қайта есіктен келіп төр менікі дегеннің керімен өзімбілермендігін көрсете келді. Қазақ елін билеп-төстеу әкімшілігін мүлде өзгертіп, өздерінше құрды. Алдымен бүкіл қазақ жері мемлекеттің меншігіне алынды деген заң шығарды. Мұның өзі қазақ жерін қалай болса, солай жырымдап, кесіп алуға қолайлы болды. Онымен қоймай, «жаңа қоныстанушы», «жер қоры» деген пәлелерді ойлап тауып, жер қорын жасаймыз деген сылтаумен қазақтың бар жайлы қоныстары алынды.

	Осындай зорлық, зомбылық күн өткен сайын күшейіп бара жатқанын көзіміз көріп отыр ғой, ағайын! Ақ патшаның қулығына құрық бойламайтын сияқты. Әлгі бізден алған жерлерге ішкертінен қаңғып келген қарашекпенділерді қоныстандырып жатыр. Соңғы кезде олардың шұбыруы бұрынғыдан да көбейе түсті. Әсіресе, осыдан үш-төрт жыл бұрын күн-түн демей ағылып келді ғой, қарашекпенділер. Осы кезде көп қазақ жерінен, ата қонысынан айрылды. Енді өз жерінде қазақ қаңғи бастады. Амалсыздан, жанбағыстың қамымен орысқа жалданған қазақтар көбейді.

	Қарашекпендер келген бойда ең шұрайлы, сулы жерлерге орналасып, тұрақты жайлар сала бастады. Тек қана Байынқол болысы бойынша, Қақпақта, Айғыржалда, Ойқайыңда сол қарашекпендер қыстақтары пайда болды ғой. Ал Нарынқол – казак-орыстардың әскері тұратын бекініс-қыстаққа айналды. Қақпақ пен Айғыржалдың арасындағы түгін тартса, майы шығатын көк жазықтан мүлде айырылдық. Соры қайнаған қазақтар Үкірші, Қақпақ, Шалкөде, Лабасы тауларының тастақты, сусыз тақырларына ығыстырылды. Қайсы бірін айтайық, бұндай сорақылық әрекеттерде есеп жоқ. Осы кеше ғана – 1913-1915 жылдары Байынқол, Текес, Қақпақ, Шалкөде және Кеген өңірлерінен мыңдаған десті егістік пен шабыстық жерді казак-орыстарға зорлықпен кесіп берді ғой. Сонда да сорлы қазақ қыңқ демеді. Тіпті, мына Қарқара жайлауының ең құйқалы жерлерін де ірі, бай саудагерлердің, көпестердің сатып алған малдарын жаю үшін бөліп берді емес пе! Қарқараның кілемдей жазығы сөйтіп, көпестердікі болды да шықты. Патша әділеттен тайды, халайық! Тұяқатты, салықты көбейтті. Ұлықтар мен төрелердің жемқорлық араны ашылды.

	Осының бәріне соғыс келіп қосылды. Ол да ұзаққа созылып барады.

	Аяғы қайда апарып соғарын бір құдай білсін!

	Енді міне, ол соғыстың шарпыны бізге де жетіп отыр. Өздеріңіз білесіздер, соғыс басталғалы қазақтан алынатын салық еселенді, рамат пен тұяқат екі есе көбейді. Осыған дейін талағаны аздай, соңғы екі жыл ішінде майданға деп, албаннан сексен мың қой, үш мың өгіз, бес жүз кесек киіз алынды. Биылғы жыл басынан бері соғысқа деп алынған елу мың қойдың отыз мыңы тағы да осы бізден жиналды. Көрдіңіздер ме, осындаймен қазақты көрер көзге сүліктей сорып, тонап отыр. Ақ патшаның бізге көрсеткен зорлық-зомбылығы еттен өтіп, сүйекке жетті, ағайын! Күн өткен сайын ел болудан қалып барамыз. Үндемеген сайын «жуас түйе жүндеуге жақсы» дегендей не бір сұмдығын үдетіп келеді.

	Ол аз десең, енді міне, өңкей боздақты қойдай көгендеп, соғысқа алып кетпек! «Бейбақ көндім дейді» деп, енді де үндемей отыра береміз бе?! Жоқ, ағайын! Енді төзе алмаймыз! Жетті! Әр нәрсенің де шегі бар!

	Патшаның әділетсіз соғысы үшін бір де бір адам бермейміз! Оның қанқұйлы жарлығын орындамаймыз! Біздің ұлыққа беретін қортынды жауабымыз – осы! Бұған не дейсіңдер?! Басқа айтарларың бар ма? Басқа жол таба аласыңдар ма?! – деп тоқтады. Жұрт тынып қалған. Тағы да айта түссе дегендей ентелей қарап, Жәкеңнен көздерін алмайды.

	Көпті көрген көнекөз, жақсылы-жаманды талайды бастан кешірген, ақ патшаның қулық, сұмдық саясатын жетік білетін, сөйлесе сөзге шешен, айтса ақылға кенен, байсалды да байыпты, данагөй абыздың айтқандары көкейлеріне қонып, алқалы топ сүйсіне тыңдап, ұйып отыр. Бір бұл емес, Жәкеңнің ақылгөйлігі талай сында байқалған, талай топта көрінген. Бүкіл албан баласы алдынан қайтатын. Жалғыз албан ғана емес, ежелден төсекте басы, төскейде малы қосылған қырғыз – Бұғыға да бірдей жаққан ақылман, ардагер болатын. Екі елдің татулық түйіні, достық тұтқасы да осы Жәкең. Ел арасындағы алыс-беріс қарым-қатынастың бәрі Жәмеңке арқылы шешіледі. «Албан мен Бұғының мызғымас бірлігі, бұзылмас бауырластығының белгісі Сантас болсын, сол жерде бас қосып тұратын болайық», – деп Жәмеңке белгілеген. Сол Жәмеңке, сол Жәкең ғой – бұл.

	Қырғыздың сарбағыш руының атақты сыншысы Темірқұлдың Нұржаны албан мен бұғының бас қосқан бір тобында осылай саңқылдап сөйлеп тұрған Жәмеңкеге сүйсіне қарап: «Шіркін-ай, кеудесі асылдың кені екен, бірақ бөксесі жасық сияқты, жуық арада ұрпақтарынан дәл өзіндей болып жан туа қоймас» депті. Бұл сөз ел ішіне аңыз боп тарап кеткен.

	Сол Жәкең бүгін тағы да саңқылдап сөйлеп, еңсесі езілген елдің жігерін жанып, қажырын қайрап, ел болуға, бірлікке, тірлікке шақырып тұр. Ақ патшаның қанаушылық саясатын, арам пиғылын жеріне жеткізе әшкерелеп, жан-жақты қозғап, жұртқа ұғыныңқы етіп айтып берді. Талайдың көкірек көзі ашылып, санасы оянды.

	Сәл іркілістен кейін Жәмеңке тағы да дауыстап: «Берсек бала өледі, бермесек шал өледі. Бала өлгенше шал өлсін! Шал – біздің амандығымыз кімге тұлға болады?! Бала бермейміз» деп талқы сөздің төрелігін, тоқсан ауыз сөздің тобықтай түйінін бір-ақ кесіп айтып, сөзін аяқтады. Қалың жұрт бір сәт теңіздей толқып, дуылдасып кетті:

	– Бермейміз! Бала бермейміз!

	– Жәмеңкенің айтқаны жөн!

	– Тура сөз. Рақымет, Жәке!

	– Көп жаса, Жәке! Сөзіңе құлдық!

	– Ақ патшаға бала бермейміз! Сөз – осы!

	– Жарайсың, Жәмеңке! – дескен дауыстар әр тұстан естіліп, шеткеріректе ат үстінде тұрғандар ерден көтеріліп, қамшыларын шошаңдата сермеп-сермеп қояды.

	Осы кезде Жәмеңкенің оң жағында тұрған түкті қабақты, шұңғыл көзді, түр-келбеті айбынды, тұлға-тұрпаты шағын да шымыр, қызылшырайлы, орта бойлы, сусар бөркін баса киген, айтқанынан қайтпайтын қайсарлығы сыртына шыққан, Жәмеңкенің үзеңгі жолдасы, Ұзақ батыр қолын көтере ұшып тұрып:

	– Ағайындар! Кішкене сабыр сақтаңыздар! – деді салмақты сөйлеп, – Жәмеңке тура айтады. Ақ патша әкелерімізге, ел билеуші ағаларымызға берген уәдесінен, қағаз жазып қол қойған антынан танып отыр. Енді келіп қара жұмысқа барады деп жайпақтатып, бізден бала сұрайды. Неғылған жұмыс ол? Қолдан шыққан соң, ол балаларды соғысқа апармай, қайда апарады деп отырсыңдар?! Өмірі мұндай сұмдықты көрмеген балаларды, жанып тұрған отқа салса да, жауып тұрған оққа айдаса да, оған патшаның бүйрегі бүлк етпейді. Баласынан безген, ұрпақтарынан жеріген адам жоқ. Бала өзімізге де керек. Көгенкөздерді жапан далада өлтіріп, қара-құзғынға жем қыла алмаймыз! Соры қайнаса, боздақтарынан айрылған әке-шешелерінің соры қайнайды. Жауыз патшаның оған несі кетеді?! Қылы да қисаймайды. Ақ патша әділеттен тайды, ағайын! Оның қиянпұрыс әмірін орындамаймыз! Жаңа Жәкең айтты ғой. Расында, бұлардың көрсеткен құқайы осы ғана ма еді?! Не істемей келеді бізге! Енді жетті! Ел болып тұяқ серпетін жерің келді! Істерін істеп алсын! Басқа сөзді білмеймін! Бала бермейміз! – деп қолын сермей сөйлеп, қаһарлы сөзін түйіндеді.

	Жұрт тағы да дуылдаса қозғалып басылды. Төбедегілер де өзара дабырласа сөйлесіп тұрғанда:

	– Оу, айналайын, ел-жұртым! – деген дауыс шықты төбе бауырындағы топтың алдыңғы жағынан. Сүйткенше, ұзын бойлы, денелі келген, қара торы кісі шапанының етегін серпе қайырып топ ішінен шығып, төбеге көтерілді. Бұл – әр сөзін баптап сөйлейтін, сабырмен салмақтап айтатын ел билеушілерінің бірі Құдиярбек болатын. Ол тамағын сәл кенеп барып сөз бастады:

	– Біздің ақ патшаны әділ деп жүргеніміз, жоғарғы ұлық деп сенгеніміз бос әңгіме болды, ағайын! Оның қоластына кіргелі титтей де қарсылық жасап көргеміз жоқ. Не айтса да мамақұл болдық! Жәкең мен Ұзекеңнің айтқандары, тегі дұрыс! Патша өз айтқанын өзі орындамады. Бізді, тіпті адам екен демейтін болды. Оу, көпшілік, өздерің ойлаңдаршы, жеріңді алды, малыңды алып жатыр, енді адамыңды алмақ, содан кейін нені алады?! Кеулеп жеп келе жатыр ғой, тегі! Бұ қазақ бұрын ондай қиямет соғысты көрген жоқ. Балалардың көбісі, тіпті қолдарына мылтық ұстап көрмеген. Соғыс, әскер ісі дегеннен мүлде мақұрым. Оны ұлықтар жақсы біледі. Біле тұрып, әдейі істеп отыр. Майданның қара жұмысы деп қояды. Ойбай-оу, қан майданның ортасында неғылған жұмыс? Аласапыран соғыс боп жатса, ал соның ортасында біздің балалар жұмыс істеп жүрсе, «қой, мынау әкөп қазып жатқан қазақ екен, атпайық» дей ме екен сонда?! Жоқ, ағайын! Бұл – аңқау қазақты алдап құртудың амалы. Осылай түп тамырымызбен тоз-тозымызды шығарып, бір-ақ құртпақ.

	Араны ашылып, пиғылы бұзылды патшаның! Енді тұяқ серіппесек, ел болудан қалғанымыз. Елдігіңнен айрылғаннан кейінгі қарныңның тойғаны кімге керек?! Ендеше, бірігетін, тірілетін кез – осы кез! Әлде қалай болады деп жалтақтайтындар бар сияқты. Жоқ! Құдай берген жанды құдай алады. Аянатын ештеңе қалған жоқ! Жәмеңке мен Ұзақтан бөлектеніп қайда барамыз, сонда?! Енді басқа сөз болмаса керек! Бала бермейміз! Тізім жүргізуді тоқтатамыз! Ең болмаса, күнде ертеңге салып, соза тұрайық. Байқайық біраз! – деп тоқтады.

	– Шындығында патша өкіметінің қазаққа көрсетіп отырған зорлық-зомбылығы күн өткен сайын күшейіп келеді, – деп бастады сөзін, ұзын бойлы, тұлғасы сымбатты келген жас болыс Серікбай, – Бара-бара жер басып жүргізбейтін сияқты. Жүрген-тұрғанымыз аңдулы болды.

	«Жер қоры» деп кесіп алған жерден жүріп кетсең, пәлеге қалдың. Түк білмейтін кедей-кепшіктен үш сомнан, тәуір киінген адам болса, бір сомнан стражниктер штрап алатын болды. Ал, әлгі жерге мал түссе, он бес тұяқтан таңдап біреуін алып қалады. Тіпті, оны айтасың, иірімдегі балықты үркітесіңдер деп, Текестен мал суғартпайтын болды, ғой. Бұл не деген сұмдық?! Бұл не деген қорлық?! Тура ата-бабасынан қалған жер сияқты. Бұдан артық қорлық, бұдан артық басыну болмайды!

	Жәкең өте жақсы айтты. Және ең бір негізгі мәселелердің түйінін шешіп, ашып берді. Майдан жұмысына, солдатқа бала бермеу, атамекен жерімізді қорғау, ел бірлігін сақтап, ауызбірлікте болу. Бұның бәрі, қазақпын деген әрқайсымыздың көкейіміздегі жағдай болса керек. Бәріміз бір сөзге қорып, бір байламға бекінсек, оны жалтақтамай, ұлыққа не болса да «бермейміз» деп турасын айту керек. Ал енді, біз бермейміз дегенде, «е, бопты, бермесең өзің біл» демейді, Ақжелке. Қылышын қайрап, мылтығын кезеп шыға келетінін бәрің біліп отырсыңдар. Сонда не істейміз? Осыны ойладыңыздар ма?! Ее-е! Көретін құқайымыз әлі алда!

	Сондықтан құр босқа уақыт өткізбей, осы бастан қам жасауымыз керек. Ол үшін ақыл-оймен, мызғымас бірлікпен, ынтымақпен ұйымдасқан қимыл-қозғалыс қажет болады. Қысқасы, азаматтық пен бостандық жолындағы күреске дайындалуымыз керек, ағайындар! Жігіттер, патшаның сойылын соғып өлгенше, өз еліміздің бостандығы жолындағы күресте шейіт кетсін! Осы бастан, кешіктірмей, қолда бар алтын, күміске, малға, басқа да асыл бұйымдарға айырбастап, қару-жарақ, мылтық жинастыра бастайық! Сонымен, сөзімнің тоқетері, ағайындар, қарулы жасақ ұйымдастырып, ақ патшаның зорлық-зомбылығына қарсы ұлт-азаттық күрес жүргізуге шақырамын!

	Серікбай сөзі жұртқа мүлде басқаша әсер етті. Дүрліге қозғалып, дәл осы күйінше жәрмеңкені шабатындай, қамшыларын шошаңдата сермей, дуылдасып кетті. Аттандап шығар бастаушы болса, дүркіреп жүріп беретіндей. Тіпті, алдыңғы жақта жайғасып отырғандардың өзі орындарынан тұрып алыпты. Ақ патшаға деген ашу-ызалары бойларын кернеп, әбден шегіне жетіп, тасқындап тұрғандары байқалады. Төбе басындағылар толқи қозғалған жұртқа қарап сәл тұрысып қалып еді. Бір уақытта:

	– Уа, халайық! – деген дауыс естіліп, төбедегілердің ішінен бір-екі адам ілгері озып, Байынқол болысының қадірлі ел билеушісі Қазыбек Шорманұлы сөз бастады. Жұрт біртіндеп тыныштала берді.

	– Ағайында-ар, – деді Қазыбек, даусын қоңырлата созып, – Босқа дүрлігіп кіжінгеннен ештеңе шықпайды. Күнде бүйтіп басымыз қосыла бермес. Ойымызды ортаға салып, кеңінен ақылдасайық. Кеңесіп пішкен тон келте болмас. Ал енді, бағанадан бері талай әңгіме айтылды. Айта берсе, сөз көп. Айтпасақ, ақылдаспасақ тағы болмайды. Қазақ – қазақ болғалы дәл осындай қорлық пен зорлыққа ұшырамаған. Ойпырмай, басынудың да шегі болмай ма?! Алмаған несі қалды, бізден?! Енді адамымызды алғалы отыр. Жо-жоқ, енді бас көтермесек болмайды.

	Мен сіздерге бір ғана әңгіме айтайын: Жақында Үлкенбайдың әкесі шай-пұл алуға Нарынқол базарына барады. Сол кезде екі солдатпен келе жатқан атаман Достовалов Степанның қасынан өте бергенде, әлгі шалдың өгізінің мүйізі, атаманның атының суырына тиіп кетеді ғой. Сол, сол-ақ екен, екі солдат шалды таяқтың астына алады. Онымен қоймай, шалды апарып абақтыға қамап, үш күн ұрып-соғады. Таққан кінәсі – «өгізімен атаманды мүйіздеткен». Содан үсті басынан түк қалмай, көкала қойдай болған шал, өлімші халде үйіне жетіп, жеті күн төсек тартып жатып, о дүниеге аттанды. Бұдан артық қандай қорлық болады? Тіпті, өзінше жүрген адамды сабап, ауыл үстіне ат ойнатып, қатын-қалаш, бала-шағаны у-шу ғып кету казак-орыстардың әдетіне айналды. – Осы кезде, бағанадан бергі айтылған сөздер намыстарына тиіп, ашу-ызаларын келтірген көпшілік, айқайлап, шулап, дабырласып кетті: «Ой, бұлардың көрсетпегені жоқ қой! Қорлығы өтті ғой! Қазекең тура айтады. Сабаған былай тұрсын итке талататын бопты. Әбден мазақ қып бітті! Ел болудан қалдық! Өз жерімізде өзіміз еркін жүре алмайтын болдық! Енді шыдай алмаймыз! Көтерілу керек! Күреске шығамыз» дескен дауыстар әр тұстан шығып, ат үстіндегілер қамшыларын сермеп, кіжіне боқтап, дүрлігіп басылмады.

	– Оу, тынышталыңдар! Соны айтып тұрмыз ғой енді. Сөз тыңдасаңдаршы алдымен! – деп, Қазыбек қолын көтере елді тыныштандырып, сөзін жалғастырды, – Мінеки, осындай жағдайда, майдан жұмысына бала беру, бермеу деген тіпті, сөз болатын нәрсе емес. Біздің өзімізді ел екен демей қорлық көрсетіп отырып, тағы майданға бала сұрайды. Неге бала береміз?! Бермейміз бала! Серікбай өте дұрыс айтты. Енді қарап отыра беруге болмайды! Кешіктірмей қарулы жасақтар ұйымдастырып, көтеріліске шығу керек! Басқа жол жоқ! Тайынатын, жалтақтайтын ештеңе қалмады!

	Бір сәт тынышталғандай болған жұрт қайта толқыды. Барған сайын буырқанған дауылдай екпін алып келе жатқан сияқты. Көпке дейін дуылдап басылмады.

	Қаны қызып, намысы оянған жұрттың бәрінің де сөйлегісі келіп кеткендей. Әр тұстан-ақ алға шығып, сөйлеуге ниет білдіргендердің ішінен Кәрібоз Қаңтарұлы бұрынырақ топтың алдына шықты. Кәрібоз оқыған, сауатты, көпті көрген кісі. Парсыша, орысша жетік біледі. Сол тіл білгенінің арқасында, тілмәштік қызметпен, тағы басқа жағдайлармен көп жерлерде болып, Алматы мен Ташкенді, Орынбор мен Қазанды көріп қайтқан. Ел ішіндегі ең бір бетке ұстар білімді адамнан соңғы кездері ұлықтар қатты қауіптене бастайды. Әр нәрсені сылтау етіп, абақтыға да жапқан. Енді міне, көпті көрген біліктілігін, білімділігін көрсете сөйлейді:

	– Ақ патшаның жауыздығы шектен асқаны рас. Ол қазақты ғана емес, өз халқы орысты да езіп-жаншып отыр. 1905 жылы Петербордағы жұмысшылар, «ақ патшаға өтінішімізді айтып, жүгінеміз, ол біздің күйзелген хал-жағдайымызды, аш-жалаңаш күйімізді өз көзімен көрген соң, жаны ашып, ұлы мәртебелі тақсырдың бізге мейірімі түсіп, жақсылық жасайды» деп патша сарайының алдына жиналғанда, қаз қатар құрып қойған пулеметтен оқ жаудырып, бәрін қырып тастайды. Сарай алдынан адам қаны судай ағады. Содан бері сол тоғызыншы қаңтар күнін бүкіл Ресей халқы «Қанды жексенбі» деп атайтын болды. Бұл оқиға Ресейдің түкпір-түкпіріне таралады. Бұған наразылық білдіргендерді айыптап, зорлықпен абақтыға жабу, итжеккенге айдау, жала жауып, дарға асу патша өкіметінің үйреншікті ісіне айналды. Сөйтіп, халық патшадан мүлде күдер үзген. Бұл күндері Ресейдің ірі қалаларында патша үкіметіне қарсы ереуілдер, көтерілістер жиі болып тұрады. Халықты жақтайтын жұмысшылар партиясы жасырын жұмыс істейді. Енді біз де ел екенімізді, жұрт екенімізді білдіріп, патшаның әділетсіз саясатына, сұм жарлығына қарсылығымызды білдіруіміз керек. Ол үшін жұдырықтай жұмылған бірлік керек бізге. Ондай бірліктің нұсқасын, жолын жаңа Жәкең мен Ұзекең айтып өтті. Серікбайдың ойы өте орынды. Бәріміз осы айтылғандарға ұйып, осы жолға берік топтасайық, деймін мен. Бізге басқа жол жоқ. Балалардың тізімін жасау дегенді қою керек! Бала бермейміз!

	Өте қиын болып, қырғын салып бара жатса, буынып-түйініп ауа көшу керек. Шекара, деген міне, қол созым жерде. Не болса да шама жеткенше, тіресіп көрейік! Шешінген судан тайынбас деген. Ары қарай тағы көреміз!

	Қалың топ қайтадан шайқала қозғалып кетті. Басқалардан гөрі «япырай, қалай болар екен» деп тұрғандарға «жер әлемді айналып келген»

	Кәрібоздың сөзі қатты әсер етіп, нағыз тоқсан ауыз сөздің тобықтай түйіні сияқты болды. Дабырлай сөйлесіп, одан ары жел шайқаған шалғындай болып тұр. Бірте-бірте қызынып, намыстары қозып, мияттасып барады. Дәл қазір, «Аттан!» десе ешнәрседен тайынбайтын түрлері байқалады.

	Дуылдаған жұрттың ішінен топ алдына ұзын бойлы, ақсары өңді, көзі оттай жанған, тұлғалы жігіт ағасы Әбдіхалық шықты.

	– О, айналайын, көпшілік! – деді, ол бүктеп ұстаған қамшысын жоғары көтеріп, – Енді жалтақтайтын, бүгежектейтін ештеңе қалған жоқ. Енді бас көтеріп, қимылдамасақ, мына ел езіліп-жаншылып, мүлде жоқ боп кетеді. Онсызда әбден жүректері шайлығып, шошымалы болып бітті. Осы күнде сарала киімді, қылыш асынған, мұрты едірейген казак-орыс көрінсе, қатын-қалаш, бала-шағаның зәре-құттары қалмай, асып-сасып, жасырынуға жай таппай кетеді. Бұл не деген сұмдық! Бір кезде арып-ашып, азып-тозып, өлімсіреп келіп, енді ес жиып, етегін жапқан казак-орыстардың байыған сайын сорақы қылықтары үдеді. Жер, судан айрылып біттік. Өзімізді адам құрлы көрмей қорлайтын болды. Енді келіп, тағы ұялмай, майданға адам сұрайды. Сонда неміз қалды біздің айрылмаған?!

	Ағайындар, мен сөзді ұзартпайын. Бүгін аз нәрсе айтылған жоқ. Түбінде осындай бір бас қосу, ел болып ақылдасу, болатын шығар деп жүр едім. Бүгін міне, соның сәті келген екен. Жақсы болды. «Алтау ала болса, ауыздағы кетеді» дегендей, дәл бүгінгі күні ары тарт, бері тарт әңгіменің керегі жоқ. Онан да бір жағадан бас, бір жеңнен қол шығарып, мына төтеннен келген зауалдан құтылудың жолын қарастырайық, соған қам жасайық! Ол жол оңай бола қоймайды. Сондықтан белді бекем буып, ер-азамат атқа қонайық дегенге мақұл болғанымыз жөн. Қалайда енді бізге тыныштық жоқ. Ел-жұртқа, үлкен, кішіге осыны жақсылап ұғындырайық. Құр босқа улап-шулай бергеннен ештеңе шықпайды. Осы бастан етек-жеңімізді жиып, ар жақ, бер жағымызды түгендей бастауымыз керек. Оянатын, сілкінетін кез келді, ағайын!

	Бұлардан кейін де сөйлеушілер көп болды. Бәрінің де ой-пікірлері бір арнаға тоғысып жатты. Әубәкір, Алдаберген, Бегдайыр, Жаңабай сияқты елге сыйлы азаматтар да ақ патшаның зұлым саясатын айыптап, оларға бала бермеуді, тіпті қарулы көтеріліс ұйымдастырып, азаттық күреске шығуды қолдайтындарын айтты. Кешіктірмей жәрмеңкедегі, Нарынқолдағы, Қырғызсайдағы, Сүмбедегі мылтық, оқ-дәрі сақталатын қоймаларға шабуыл жасап, қару-жарақ жинақтауға шақырды. Тіпті, қиын болса, Кәрібоз айтқандай, бәрін тастап, Қытай жеріне ауып кетеміз деген сөздер айтылды.

	Төбе басындағылар, дуылдаған халықты сабырға, тыныштыққа шақырды. Теңіздей толқыған қалың нөпір сәл басылғандай болғанда, төбеге жақын тұрғандардың ішінен: «Әй! Әй!» деген дауыс шығып, іле сусар бөркі күнге шағылысып, шекпенінің етегін қайыра серпіп тастап, сақал-мұртын сауа сипап-сипап жіберіп, Рақымбай болыс төбеге көтеріле берді.

	– Уай, жұртым! – деді жан-жағына көз тастап алып, – Ақ патшаның жарлығын орындамау деген, тіпті менің миыма қонбайды. Ұлы мәртебелі, алдияр тақсырдың әмірі бұлай сөзбұйдаға салуға жатпайды ғой. Оны сөзсіз, тіл қатпай орындау керек! Ұлықтың бұйрығы бойынша, әскер жасына толған балалардың тізімін жасап, тезірек өткізейік! Патшаға қарсы қарулы жасақ ұйымдастыру дегенді атамаңдар, ойбай! Бұның арты қан-жоса қырғын болады, ағайындар! Патшаға қарсы оқ ату деген не сұмдық! Өз басымызға өзіміз пәле тілеп неғыламыз! Халықты босқа әбігерге салып, аяғы үлкен лаңға апарып соқтырады бұның! Бәрінен амандық жақсы. Тыныштық керек, ағайындар! Ақ патша еш уақытта тақтан таймайды! Оның қара жұмысынан ешкім өлмейді. Соның үшін патшаның әмірін дереу орындап, жігіттерді тездетіп тізімдеп беру – біздің міндетіміз! – деген кезде жұрт айқайлап, Рақымбай болысты одан ары сөйлеттірмеді.

	– Әй! – деп дауыстап қалды, Жәмеңке сол сәтте. Шулағандар тына қалды, – Не тантып тұрсың?! Ақжелкенің құйыршығы! Ұры иттің артын сұқ ит жалайды деп, не көрінді сонша! Бәсе, жүрісің жаман ғой, бәйпеңдеген. Сенен-ақ іш жиып едім осы. Ой, сандалған! Біржола сол ұлығыңның артына кіріп кетсең болмай ма!.. – дегенде, қауымды ел қайта шулап қоя берген. Мұндайда Ұзақ батыр шыдап тұрсын ба!

	– Уай, мына қызталақ, не былшылдап тұр-ей?! Ой, жарамсақ, сорлы! – деді ызалана. – Ой, жантық неме! Қырық кісі бір жақ, қыңыр кісі бір жақ. Не істейін осы тұрған жеріңде?! Аттың құйрығына байлап жіберейін бе осы! Құдай, әруақтан қорықпаған, антұрған! Бар жүгір, ұлығыңа! Айт бәрін! Шауып алсын бізді! Жоғалт көзіңді!

	Сол-ақ екен, жаңа ғана «бұл не айтар екен» дегендей Рақымбай болыстың аузына қарай қалысқан жұрт жамырай шуласып, айқайласып кетті:

	– Ой, мынау не дейді, ей?!

	– Ой, сандалған неме!

	– Тоқтат былжырды!

	– Болды, ей! Көп оттай берме енді!

	– Кет былай! Өй, әкеңнің!.. – деген кіжінген дауыстар жан-жақтан шығып, бірінен бірі өктем естіліп, болыстың аузын аштырмай қойды. Бұлай болады деп ойламаған Рақымбай не кетерін, не тұра берерін білмей, қипақтап қысылып қалды. Бөркі милығына түскендей ауырлап, өзі пысынап терлеп те кетті. Айқайлаған халық әлі басылар емес, еркіне жіберсе, тура Рақымбайды түтіп жейтіндей. Жаңағы бір әзірде Рақымбайды түртпектеп төбеге шығарған Түнғатар бай мен Қатаған жасауыл болыстан кейін өздері де оны жақтап сөйлесек деп тұрған. Бірақ, мына тапап кетердей екпіндеп тұрған жұрттың беталысынан қаймығып, іркіліп қалып еді. Әуелде, ел шулай бастағанда, Түнғатар да бірнәрсе дегісі келіп, дауыстай сөйлеп, ұмтылыңқырап қалған. Онысын байқаған көпшілік одан ары шулап, оған да тарпа бассалды. Жан-жағына алақтай қараған бай дағдарып тұрып-тұрып: «Болды, ей! Болды! Түс бері!» – деп Рақымбайға дауыстап, өзіне шақырған болды. Шудан құлағы тұнып, басы айналған Рақымбай мойнына су кеткендей ұнжырғасы түсіп, құлап қалардай шайқалып төбеден еңкейе берген.

	Бірінің сөзін бірі қуаттап, жәрмеңкені қазір шауып алатындай, бойларын ашу-ыза кернеп, жарылардай боп тұрған халыққа Рақымбай сөзі бүйректен сирақ шығарып, іріткі салғандай көрінді де, дуылдаса, айқайласа толқыған жұрт біразға дейін басылмады.

	Одан кейін де топ ішінен Тұрлығожа, Жайшыбек, Біләл, Жанпейіс сияқты ел арасында беті, беделі бар адамдар жұрт алдына шығып, көпшілікті бірлікке, сабырлылыққа шақырып, Рақымбайдың сатқындығын әшкерелей сөйледі.

	Жұрт сәл тынышталғандай болғанда Жәмеңке қайта ортаға шықты:

	– Иә, ағайын! – деді ол даусы саңқ етіп, – Айтарларың бар ма, тағы? Жоқ, болды ма осымен. Тоқсан ауыз сөздің тобықтай түйіні не болады?!

	– Жан-жағына барлай көз тастап тұр. Осы кезде:

	– Болыстар айтсын енді, солар сөйлесін! Солар емес пе, ұлыққа жауап беретін! Не ойлары бар екен? Ашық айтсын!

	– Иә, солар, солар! – дескен дауыстар естілді әр жерден.

	Жұрттың алдыңғы қатарында отырған түрлі бөрікті, бет-ауыздары жылтыраған қарынды болыстар батынып ешнәрсе айта алмай, Жәмеңкенің өңмеңдерінен өте қараған өткір жанарынан жасқанып, алдымен ел-жұрт айтсын дегендей, жан-жақтарына жалтақтай қарасып қойып отырған.

	Жалпы кешеден бергі әңгіменің бәрінде жұрттың көңілі болыстардан күдіктенетін. Ары айтып, бері айтып, алдымен соларды ауыздықтап, олардың көппен бірге болып, көптің сөзін сөйлеуін қатты ескерткен. Қазірде олардың сол ел қабағын танып, батынып сөйлей алмай, жалтақтап отырғаны содан. Тек Рақымбай ғана белсеніп шығып еді, оның өзі де осырған сиырдай болды. Ендігі қалғандары, тіпті төменшіктеп, жұртқа тура қарай да алмай отыр.

	– Ой, олар не айтар дейсің!... Болыс деген Рақымбай ма?.. Белгілі болды ғой, олар! Солардан келгенді көріп алдық! Айтсын ана ұлықтарына барып! – деген зілді дауыстар естілді енді. Содан кейін-ақ:

	– Иә, көріп алдық соларды!

	– Сөзі құрысын олардың! Көп оттамасын!

	– Бала бермейміз! Бермейміз дедік қой!

	– Айтылды ғой бәрі. Түйін – осы!

	– Жауап біреу-ақ! Осыған тоқтаймыз!

	– Рақымбай сандалмасын! – дескен дауыстар әр тұстан жамырай шығып, отырғандар түгел орындарынан тұрып, қамшылар шошаңдап, дабыр-дұбыр біразға дейін басылмай тұрды.

	– Жақсы! Жақсы! Тынышталыңыздар енді! – Жәмеңке қолын көтеріп, көпті тыныштандырған болды. – Онда осы «Бала бермеймізге» тоқтам қылайық, бір ауызды болып. – «Бала бермеді» десе, істерін істесін. Қайтеміз енді. Алдымен мына бізге жасайды ғой, не жасаса да. Бала өлгенше, шал өлсін! Біз өлейік, асарын асап, жасарын жасаған! Ұзақ екеуміздің қимайтын ештеңеміз жоқ, туған елден!

	– Тура сөз! Бала бермейміз!

	– Жәкең дұрыс айтады!

	– Осыған тоқтаймыз!

	– Бір-ақ сөз! Жауап осы! – дескен жұрт толқи қозғалады.

	Осы кезде төбе баурына таман тұрған Тұрлығожа, «Жәке! Жәке!» деп дауыстап, қайта сөз сұрады. Жәмеңке, айта бер дегендей басын изеп еді, Тұрлығожа:

	– Уа, ағайын! – деп дауыстады, – Елдігімізге, жұрттығымызға сын болған, басымызға күн туған қиын шақта бір жағадан бас, бір жеңнен қол шығарған бірлігіңе риза болып тұрмын! Шындығында, енді сөзді көбейте беріп қайтеміз! Бала бермеске, жарлыққа көнбеске бүкіл ел болып байлам жасаған сияқтымыз. Бала бермеу жолында қандай қиындық болса да шыдауға тас түйін бекінгеніңді көріп тұрмын, ағайын. Енді өздеріңізден ризашылық болса, бүгінгі жиынымыздың атынан негізгі түйін сөзімізді ұлыққа Серікбай, Әбдіхалық үшеуміз айтсақ, қалай болады?

	Қалың нөпір қайта қозғалды. Бір тұстан Тұрлығожаны қолдаған дауыстар естілсе, енді бір шеттен:

	– Жоқ! Жоқ! Олай болмайды! Сендерді кім тыңдайды?! Үлкендер айтсын! Үлкендер жауап берсін! Жәмеңке мен Ұзақ береді жауапты.

	– Солай! Солай! Жәмеңке мен Ұзақ берсін! – дескен дауыстар шығып қалды.

	– Ал, онда былай етейік, – деп Жәмеңке қайта дауыстады. – Тұрлығожаның ұлыққа жауап беруді өз мойнына алып, ниет білдіруін ерлік десек болады. Бұл жігіттерге үлкен рақымет! Ал енді, жауап беруді бізге ұйғарсаңыздар, біздің аянатын неміз бар?! Дайынбыз! – Тыныс алғандай сәл үнсіз қалып, қайта сөйледі. – Иә, ә! Үш күннің ішінде жауабыңды айт, тізіміңді бер деп тығыздатып ұлық тұр. Ырғасып, соза беру де жөн болмас. Ақыры, осы бермеймізге бекінсек, жауапқа барғанда, сол сөзімізді бүгежектемей, кескін айтуымыз керек! Бас кеспек болса да, тіл кеспек жоқ. Енді аянатын ештеңе қалмады. Бұдан басқа сөз де, жол да жоқ бізде! Тәуекел, ағайын! Бұл күрес, елдігіңе сын, Албанның баласы!!

	Сонымен, жиын соңынан, айтып сойған бозқасқаның қанына қолдарын малып, анттасып, ата-баба әруағына сыйынып, Райымбек пен Саурықтың аттарына тағзым ете, бір тілекпен аттанғалы тұрған қалың жұртқа Жәмеңке ақ жол тілеп, батасын берді. «Иә, құдай, өзің жар бола гөр! Иә, Райымбек бабам, қолдай гөр!» десіп, белді бекем буған ыңғаймен, қалың қауым беттерін сипады...

	* * *

	Жайлау-жайлаудағы ел бүгін ерте оянды. Бала-шағаға дейін ерте тұрып, өрістен жылқы айдап келіп, ат ұстап, ат ерттеп дегендей, ауыл-ауылдың бәрі қарбаласқа түсіп жатты. Бүгін шілденің он бірі. Ұлыққа жауап беретін күн. Ақбейіттегі бәтуа бойынша, бұған Жәмеңке, Ұзақ бастаған ел басшылары мен би-болыстар ғана емес, бүкіл ел тайлы-таяғымен баруға дайындалған. Не болса да ұлыққа жауапты өз ауыздарынан айтпақ. Сөйтіп, күн көтеріле бүкіл еркек атаулы атқа қонды. Жайлау-жайлаудан топ-топ болып аттанып, жол-жөнекей бірін-бірі толықтыра түскен қалың нөпір, дүбірлете жүріп, жәрмеңкеге бет алған еді. Көптен бері бүйтіп бас қоспаған жағасы жайлау жалпақ ел, тап қазір тура барып ұлықты тапап тастардай, желпіне дабырласып, кеңкілдей күлісіп, желікті көңілмен келе жатыр. Әр жерге үйіріле тоқтап, артта келе жатқандарды қосып алып, қарасын молайтып қайта қозғалады. Бастарын шұлғып тастап, пысқырына жіті аяңдаған аттарының тізгіндерін тартпаған олар, әне-міне дегенше жәрмеңкенің көк жазығына да ілінген. Алдарынан шауып шығып, кес-кестеп тоқтатпақ болған әскерлерді, тіпті елейтін емес. Үш күннен бері алыс-жақын ел ішінен әр түрлі хабарлар алып, қалай болар екен десіп, жәрмеңкедегі ұлықтар да беймаза халде болатын. Бүгінгі күні бұлар да ерте тұрып, жайлау жақтарға елеңдей қарасып қойып жүрген. Бірақ, дәл бұлай қаптап келеді деп ойламаған. Бағанадан бері кеңсесінің алдында, қара құрттай қаптаған қалың тобырға үрейлене қарап, оларды тоқтата алмаған әскерлеріне ызалана кіжініп, Ақжелке бастаған шағын топ та алакөңіл күйде еді. Байыз таппай, ары-бері жүріп, іштен тағы да үш-төрт әскер шығарып, қасына тұрғызып қойды Ақжелке.

	Ауық-ауық төңірегіндегілерге бірнәрсе деп күбірлеп қояды.

	Осылай тұрғанда жан-жақтан келіп жатқан топ-топ аттылы қазақтың алдыңғы легі жәрмеңкені қоршай келіп тұрысты. Үздік-создық әлі келіп жатыр. Лезде жәрмеңкенің айналасы тұтасқан атты кісіден көрінбей қалды. Сұсты қабақ танытып, иін тіресе келіп тұрған қалың нөпірден іш жиып қалған Ақжелке, бойын билеген үрейді білдіргісі келмей, мүлде жайбарақат қалып танытып, біраз тұрды. Еш нәрседен саспаған кейіпте жан-жағына сыздана қарайды. «Ал біз келдік. Не дейсің?» деп халық тұр сіресіп. Енді не болса да бірнәрсе деу керек екенін ойлаған Ақжелке, сабырлылық сақтаған боп, шірене тұрып, жан-жағына барлай көз тастап:

	– Иә, халайық! Бұл не! Мен бәріңді шақырған жоқпын ғой. Болыстарды ғана шақырғам. Бәрің не істейсіңдер мұнда?! – деді, – Тізім жасауға байланысты мәселені қалай шештіңдер? Не жағдай болды?!

	Ұлықтың аузын ашқаны сол-ақ екен, сілтідей тынып тұрған халық дуу етіп қоя берді:

	– Болыстар не біледі?!

	– Жауапты өзіміз береміз!

	– Сенің шақырғаныңның керегі жоқ!

	– Не істейсіңдер дейді-ей, бізге!

	– Тізім жасалмайды! Болыстар сөйлемейді!

	Жәрмеңкені қоршай төніп тұрған қалың нөпірдің әр тұсынан шыққан дауыстар, түнере тұтасқан қалың бұлтты найзағай тілгілеп өткендей боп елестеді Ақжелкеге. Денесі тітіркеніп кетті.

	– Жарайды! Жарайды! – деп Ақжелке қолын көтерді, – Алдымен мынаны айтыңдаршы! Болыстар, сендерге ұлы мәртебелі патша ағзамның жарлығын ұғынықты етіп жеткізді ме? Жігіттер соғысқа емес, майданның қара жұмысына алынады ғой. Соны ұқтыңдар ма?

	– Ұқтық! Ұқтық! Жұмысқа болса да адам бермейміз! Бермейміз! – деген дауыстар естілді.

	– Бәрің шуламай, онда іштеріңнен адам шығарыңдар! Кәне, кім сөйлейді? Тізімді не істейтін болдыңдар? Солар айтсын! Шуламаңдар! – деді ұлық зілдене.

	Болыстар ауыздарына су толтырып алғандай үндемейді. Жалтақтап, үлкендерге, ақсақалдарға қарайды. Ең алдыңғы қатарда Жәмеңке, Ұзақ, Қазыбек, Тұрлығожа, Серікбай, Әубәкірлер тұрған. Топ ішінен: «Жәкең айтады жауапты! Жәкең сөйлесін! Жәмеңке шықсын сөзге!» дескен дауыстар естілді.

	Осы кезде өзі де топ алдында тұрған Жәмеңке қария сәл алға шығып:

	– Уа, тақсыр! – деді ұлыққа қарап, – Сіз жаңа мына халыққа: «Бәрің неге келдіңдер? Шақырған жоқпын!» дедіңіз. Неге келмейді бұл халық. Бауырындағы баласынан айрылу оңай ғой дейсің бе? Сол үшін де, бала беру, бермеу жөнінде жауапты өздері айтуға келіп тұр, бұлар. Неге болса да, қандай сөз айтылса да өз құлақтарымен естіп, өз көздерімен көрмек. Енді міне, сіздің айтуыңыз бойынша, бұлар өз сөздерін маған жүктеп, алға шығарып тұр, – Жәмеңке айналасына шола қарап, көз жүгіртіп өтті де сөзін жалғастырды, – Өзіңіз білесіз, мәртебелі тақсыр, осыдан алпыс екі жыл бұрын, албан деп аталатын, қазақтың Хантәңірі өңіріндегі бір рулы елі де Ресей қоластына қарады. Содан бері патшаға ешқандай қарсылық әрекет көрсеткеніміз жоқ. Ұлы мәртебелі ақ патшаны ақиқаттан аттамайтын, тәртіпті берік сақтайтын, зор ұлық деп сеніп келдік. Алғаш келісім жасалған кезде ақ патша, қазақтан солдат алмаймыз, алым-салық қана аламыз деген жарлығын шығарып, оған екі жақ та қол қойысып, батуаласқан екен. Патша енді, сол тоқтамынан, сол уәдесінен айнып отыр. Енді біз де оның айтқанын орындай алмайтын шығармыз. Өйткені, бұл жарлық бізге өте жайсыз тиіп отыр. Басқа қиындықтың бәріне көніп келген ел, енді мына сұмдыққа шыдайтын емес. Осыған дейін қаншама жерінен, қаншама малынан айрылған қазақ, енді баласынан айрылғысы келмейді. Біз неше күн бұл турасында ақылдастық, ойластық. Сөйтіп, бұл жарлықты орындаудан бас тартамыз! Бұрын ешқайда шығып көрмеген, ұрыс, соғысты білмеген балаларын от пен оққа байлап бергісі келмейді халықтың. Бір сөзбен айтқанда, тізім жасамаймыз, бала бермейміз! Мына ел-жұрттың да айтар сөзі, байласқан тоқтамы осы! – деді.

	– Иә, тоқтам осы! Бала бермейміз!

	– Жәкеңнің айтқаны тура! Бермейміз бала!

	– Рахмет, Жәке! Жөн сөз айттыңыз!

	– Сөз – осы! Жауап – осы! – дескен дауыстар жауып кетті. Ақжелке тобы үн-түнсіз тұрды да қалды. Дәл мұндай болады деп күтпеген еді. Таңертеңнен бері-ақ, айналадағы сай-саладан қалың нөпір боп жәрмеңкеге ағылған қазақтардың бүгінгі қимылынан «бұлардың не ойлағандары бар екен» десіп, өздері де секем алып, өзара абың-гүбің болып тұрған ұлықтар, бұл жауапты естігенде, не дерлерін білмей, теңселе тұрысып қалған.

	Неше күн бойларын кернеп, жарылардай болып келген ашу-ызаларын сыртқа шығарып, айтарларын айтып салған жұрт та бір сәт дабыр-дұбырды тоқтатып, «енді ұлықтар не дер екен» дегендей тыныштала қалып еді. Екі жақ та аз уақыт бірін-бірі аңдысып, үн-түнсіз бағып тұр.

	Үсті-үстіне көбейе түскен топ-топ аттыларды алғаш байқағанда-ақ, оларды жасқамақ болып, ұлықтар сайланған он шақты әскер шығарған алдарынан. Олар қораздана шауып шығып, қалың топқа қыр көрсете ойқастай жүріп, қылыштарын жалаңаштап: «Тоқтаңдар! Тоқтаңдар! Қайда барасыңдар?! Ұлық сендердің бәрлеріңді шақырған жоқ. Қайтыңдар!» деп айбат шегіп еді, оған ешкім құлақ аса қоймады. Қайта қатарларын бұзбай, ашулы қабақ танытып, тапап кетердей іргелерін ажыратпай, ілгері жылжи берген. Әскерлердің айқай сала ары-бері шапқылағанынан ешнәрсе шыққан жоқ. Сонда-ақ «мыналар қайтеді» десіп қалған. Бірақ ішкі секемдерін өзара күбірлескендері болмаса, сырт көзге білдіргісі келмей, барынша жайбарақаттық танытуға тырысты. Дегенмен, кеңселеріне бір кіріп, бір шығып, біртіндеп жақындап келе жатқан аттыларға үрейлене қарасып жүрген ұлықтардың мазасыз күйлері байқалмай қалмаған...

	Енді міне, әшейінде аңқау, момын көрінетін қазақ, жат мінез танытып, қату қабақ көрсетіп, ешнәрседен тайынбайтындай боп, жәрмеңкені қоршап тұр. Неше күн тосқан ұлыққа берген жауаптарын көрмейсің бе?! Тастай. Кескін. Неге де болса дайын екендерін байқатады. Бұл – жай келіс емес. Түстері суық, түрлері ашулы. Бір нәрсеге белдерін бекем буғандай. Ұлықтар шын сасайын деді. Шындығында, дәл бұлай болады деген ой кәперлеріне келмеген. Нендей айла жасау керек?! Іші алай-түлей толқыған ұлық, ешнәрсеге жіп таға алмай, бет-аузы ғана жыбыр-жыбыр етіп, үнсіз тұр. Құлаққа ұрғандай тыныштық орнады. Ақжелке ары-бері жүріп, төңірегінде самсап тұрған нөкерлерімен күбір-күбір сөйлескен болды. Бір нәрсеге бекінгендей, салмақты басып, сәл алға шығып тұрды. Тағы да жәйлап айналасына көз тастады. Жаудай төніп тұрған қазақтар селт етер емес. Қарсы бірнәрсе деп қалсаң, тура бассалардай-ақ самсап тұр. Қолдарында сойыл-шоқпар көрінеді. Әр жерден мылтық ұштары шошаяды. Сіресе келіп тоқтаған қалың нөпір мызғымастай мығым.

	Өзіне-өзі жігер бере екі иығын кезек қозғап, иегін көтерді Ақжелке. Еш нәрседен қыңбаған кейіп танытып, түсін бұза шалқалай қозғалып, тағы бір байқап көрмек оймен зілдене тіл қатты:

	– Бұлай ақымақ болмаңдар! Бала бермегенде қайда барасыңдар, сонда?! Аспанға ұшып кетесіңдер ме?! Ойланыңдар! Босқа қырғынға ұшырайсыңдар? Қатын-балаларыңның обалына қаласыңдар! – деді даусын көтере.

	– Қырық жыл қырғын болса да ажалды өледі. Біз бала бермейміз! Ақ патша уәдесінен тайып, бізді алдады. Ешбір адам бермейміз! – деп шу-шу етті жұрт.

	– Енді патша не айтам десе өз ықтияры ғой. Оған ешкім қарсы келе алмайды! Ол – патша емес пе?! – деп мәймөңкеледі Ақжелке.

	– Патша екенмін деп қашанғы алдай береді бізді! Осы соғыс басталғалы бері, көмек деп, соғыс шығыны деп қаншама малымызды, қаншама киімімізді, ақшамызды бердік. Сонда айтпап па еді: бұл көмектің бәрін соғысқа бармағандарың үшін беріп жатырсыңдар! Мұндай көмек бергендер әскерге алынбайды деп. Енді де бала орнына ақша алсын! Мал алсын! Салығын төлейік! Қай сөзіне сенеміз бұ?! Бала бермейміз! – деп тағы да шулап қоя берді.

	– Мен жаңа айттым ғой. Патша бәрін өзі біледі деп. «Қазаншының еркі бар, қайдан құлақ шығарса» деген мақал бар ғой, сендерде. Сол айтқандай, патша не айтса да өзі біледі. Дәл қазір патшаға ақша да, мал да керек емес. Қайта жұмысқа барғандарға ақшаны өздері береді. Қыңыр-қисық әңгімені қойыңдар! Ойланыңдар! Ойланыңдар! – деп қайталады ұлық.

	– Ойланатын дәнеңе жоқ! Сөз бітті! Иә, иә! Сөз қысқа! Адам бермейміз! – десіп, жұрт одан ары дүрлігіп, қозғалып кетті.

	– Әй, ұлық! – деген дауыс саңқ етті осы кезде, жұрт сәл тыныштала бергенде. Алдыңғы лекте тұрған Ұзақ екен, – Сендер осы алған балаларға не істетпексіңдер?! Шындарыңды айтыңдаршы!

	– Балалар солдаттың окобын, жерін қазады. Соғысқа кірмейді дедік қой! – деді ұлық.

	– Оны айтып тұрған ұлық, сен былшылдапсың! – деді Ұзақ қамшысын сермей, жұлқына алға шығып. – Хан әділінен тайса, қара болады деген. Ешқайда шығып көрмеген балалардың, ең болмаса, қолдарына қару бермей, оқ пен оттың өтіне қоямын дегендерің не қылғандарың?! Ой, ата-бабаңның сенің!.. Былшылдаған түкті ауыз!.. Дінсіз ит!

	Батырдың ашуын байқаған жұрт тынышталып қалды. Ұлықтар да үн-түнсіз тұр. Екі жақ тағы да аңдысып қалған. Бірін-бірі бағып, бірқауым уақыт үндеспеді. Бір кезде ұлық қозғалақтап тұрып, тағы да тамағын кенеп:

	– Сонымен не істейтін болдық?! – деді. Дауысы жарықшақтанып бәсең шықты. – Бала бермейсіңдер ме?! Жаңағы сөздерің соңғы сөз бе?

	Осыны күтіп тұрған қалың жұрт қайта дабырласып кетті:

	– Бала бермейміз! Айттық қой! Бермейміз! Бермейміз бала! Осы сөзіміз – сөз! Тоқтам осы! – деген дауыстар әр тұстан шығып, қамшылар шошаңдап, дүрлігісіп кетті. Аттарын тебініп, сойылдарын салмақтап, ұмтылысып қояды кейбіреулері. Бұларды оңайлықпен қайтара алмасын сезіп тұр ұлық. Тағы да жан-жағына бұрылып, нөкерлерімен сөйлескен болды. Кібіртіктеп тұрып бір уақытта:

	– Олай болса, – деп, ойланғандай ары-бері жүрді. Жаңағыдай емес, үні жұмсақтау естілді. – Тізім жасауды тоқтата тұрыңдар! Мен жоғарғы жақпен сөйлесіп көрейін. Бұл өлкеден майданға адам алмау жөніндегі өтініштеріңді Жетісу губерниясының әскери губернаторы Фольбаум мырзаға жеткізейін! Ол кісі не дер екен! Жауабын кешіктірмей берсе, өзіміз сендерге хабарлаймыз! Қазір тарай беріңдер! – деді. Не болса да, бұлардың бетін өстіп қайтара тұруды ойлады. Осылай деді де Ақжелке, қалай әсер етер екен дегендей, ентелей төніп тұрған ат үстіндегілерге барлай көз жіберді. Қабақтары түксиген бөріктілер селт етер емес. Оп-оңай айта салған жауапқа онша иланбаған сыңайда тағы не айтар екен дегендей, саптарын қозғамай самсап тұр.

	Қалың топтың әр тұсына бір көз тастап қойып, ары-бері жүрген Ақжелке, көз қылып бір-екі мылтықты әскерді жанына шақырып алды. Оларға бірнәрселерді қатты табыстағандай қимыл көрсетіп, қасындағыларға да күңкілдей сөйлеп қойып, сәл тұрды. Қазақтар қозғала қоймады. «Бұлар неғып тұр? Ойларында не бар? Біздің аяқ астынан ойлап тапқан қулығымызды біліп тұр ма? Менің білуімше, қазақтарда бұндай қадала тақасқан мінез болмаушы еді ғой. Енді мұнысы несі? Бұларда бір өзгеріс бар сияқты. Бүйтіп тұрып алса, қандай әрекет жасауға болады?!» Осындай ой – санасын шабақтап өткен ұлық жөткірініп алып тағы да:

	– Енді неғып тұрсыңдар?! Мен айттым ғой, сендерге, тізім жасамай-ақ қойыңдар деп. Жасамай-ақ қойыңдар! Мен жоғарғы жаққа өтініштеріңді жеткізейін. Тездетіп хабарын айтуға тырысамын! Енді қайта беріңдер ауылдарыңа! Еш нәрсеге алаң болмаңдар! – деді.

	Алғашқы сөзге қанағаттаныңқырамай тұрған халық, енді екінші рет нықтаңқырап айтқанда ғана босаңсып қозғала бастады. «Әп, бәлем, қалай екен?!» дегендей қазақтар, ұлықтың өздерінің ыңғайына жығылып, беті қайтқандай болғанына кәдімгідей көтеріле, бойларын кернеп келген ашулары тарағандай боп, дуылдасып сөйлесе бастады.

	– Е, е, баяғыда-ақ осындай демей ме! Күш көрсеткенше!

	– Үлкен ұлығың не десе де бала бермейміз!

	– Айтқанымыз айтқан. Бала бермейміз!

	– Енді сөзінде тұратын шығар. Ұлықтың өзі айтты ғой! – десіп, дауыстарын көтере дабырласып біраз тұрды да, жұрт ыдырап тарай бастады.

	Өмірлерінде бірінші рет ұлыққа бетпе-бет келіп, қарсылықтарын тайсалмай айтып, көкейлерінде қордаланған ашу-ызаларын ашық білдіргендеріне риза болысып, дабырлай сөйлесіп барады. Дауыстары тынбай естіліп, екілене күлісіп, еңселері көтеріліп, көптігін көрсетіп тарады бұлар. Ең алғаш рет, сол көптігін көрсетудің арқасында, жалдарына қол апартпайтын ұлықтардың жуасыған, жасыған қалыптарын көрді.

	Қара құрттай қаптаған қалың нөпірдің алды жайыла тарап, артқы шоғыры жәрмеңке басынан ұзамай-ақ даң-дұң еткен тосын дауыстар естіліп қалды. Ұлықтың жүні жығылғанын көріп, арқаланған Әубәкір, Тұрлығожа, Серікбай бастаған жігіттер, жайдан-жай кете бермейік дегендей, жәрмеңке шетін ала орналасқан болыс кеңселерін қоршай-қоршай тұрысып алып, болыс песірлерінен жасалған тізімдерді сұраған. Кеңселерде ол кезде бірен-саран болмаса, болыс атаулы жоқ болатын. Кейбіреулерінде ғана песірлер сыртқа шыға алмай, басбағып отырған. Олар да мына ашулы, ызалы топтан тайсақтап, бірден сыртқа шыға да қоймады. Бірақ ат үстіндегілер дігірлеп, олардың шықпасына қояр емес. Алжан болысының песірі Комаров деген шықты бір уақытта. Көзі алақ-жұлақ етіп, жан-жағына шошына қарайды.

	– Тізім қайда? – деп бассалды ат үстіндегілер. Сасқалақтаған песір түсінбеген кісідей:

	– Қайдағы тізім? Оны қайтесіңдер? – деді даусы дірілдей.

	– Қайдағы тізім дейді. Білмей қалғаның... Солдатқа алатын балалардың тізімі! – десіп талап жейтіндей ентеледі. Біреу ат үстінен еңкейе беріп:

	– Ой, әкеңнің... Әкел тізімді! – деп үйдің босағасын ала тартып, тартып жіберді. Есі шыққан Комаров дір-дір еткен күйі үйден екі-үш парақ қағаз алып шығып, төніп тұрғандарға ұсына берді. Бірінен бірі алып, қағазға қарап шыққандар, оның тізім екеніне көздері жеткен соң, «міне ендеше» деп пәрше-пәрше қып жыртып тастады. Басқа кеңселердің алдында да осындай шаң-шұң дауыстар мен топырлаған адам. Олар да тізім сұрап айқайлайды.

	Осылай Алжан, Кеген, Байынқол, Иванов болыстарында жасалған тізімдер тартып алынып жыртылды.

	Ұлықтың ұнжырғасы түскенін көріп, болыстардың тізімін қолдарымен жыртып, көңілдері жайланған жігіттер дабырлай сөйлесіп, желе шоқытып жөнеле берді.

	Бытырай тараған топ-топ жұрттың соңын ала Жәмеңке, Ұзақтар бастаған бір шоғыр келе жатқан. Бірлі-жарым болмаса, болыстардың көпшілігі де бұл топтан бөлектенбей, ел басшылары – ақсақалдардың ауыздарына жалтақ-жалтақ қарасып қойып келеді. Бұлар Қарқара өзенін жағалап біраз төмендеген тұста жәрмеңке үйлері де көрінбей қалып еді. Осы кезде Жәмеңке атының басын іркіп, төңірегіне көз жүгіртіп өтіп:

	– Оу, ағайындар! – деді дауыстап. – Осы күйімізше, «ұлықтың бетін қайтардық, енді бітті, бәрінен құтылдық» деп еш бәтуаға келмей, бет-бетімізбен кете береміз бе?! – Мойнын созып, жан-жағына сұраулы кейіппен қарады. Төңірегіндегілер аттарының басын тартып, тоқтай-тоқтай қалысқан. Іркес-тіркес келе жатқандар да үйіріле тоқтап, жинала бастады. Лезде-ақ өзен иініндегі қораның аумағындай көк жазыққа бірқауым ел жиналып қалды. Ұзап кеткендер болмаса, жақын маңда келе жатқандардың көпшілігі-ақ бұрылған бұл жерге.

	– Келіңдер! Сәл аялдаңдар! – деді Жәкең тағы да дауыстап.

	– Иә, жұртым! Мына бүгінгі тізе қосып, ел екендіктеріңді, жұрт екендіктеріңді көрсеткендеріңе, ынтымақ біліктеріңе ризамын! Лайым да, құдай осындайдан жазбасын! Ал, енді менің сіздерге айтарым: Мына ұлықтың бүгінгі бала алдағандай сәл кеңшілік жасағанына мәз болып еркінсімейік. Алданбайық! Бұл сұмдардың қулығына құрық бойламайды. Менің мына кәрі жүрегім бірдеме сезсе, көретініміз әлі алда. Аспандағыны алмап, жердегіні жалмап дегендей, дүниені түк қоймай келе жатқан бұл жауыздардан бәрін күтуге болады. Сондықтан, осымен ұлықтың бетін қайтардық деп, арқамызды кеңге салмайық. Бұл – бұлардың уақытша жасап отырған қулығы. Бұған алданып қалмайық. Ол үшін осы бүгінгі жұмылған жұбымызды жазбай сақ отырайық. Беліңнен шоқпар, белдеуіңнен ат кетпесін, ағайын! Әлейім ел-жұртқа осыны айтып, ұғындырыңыздар!

	Жәкеңнен кейін осы ыңғайда Ұзақ батыр сөйледі. Ұлықтар тарапынан зобалаң-зорлықтың неше атасын басынан кешірген батыр, бұл жолда ешнәрседен бас тартпайтынын айта келіп, жұртты жұмылдыра, жігерлендіре үлкен сөз тастады. Қаумалаған қауым, ел басшыларының сөздерін бірінен бірі іліп әкетіп, қостағандықтарын білдіріп, дуылдаса басылды.

	Сөйтіп, ақылдаса, ойласа келіп: «Ауылдар бір-бірімен хабарласып, сақ отырайық. Қазірше шұғыл шаралар қолданып, қарсылық қимылдар көрсетпей қоя тұрайық. Ұлықтың бір жауабын күтейік! Не болса да содан кейін көрейік!» деген келісіммен топ тез тарап кетті.

	* * *

	Бірталай күндер өтті. Ел арасы біраз тынышталғандай болды. Бірақ әр түрлі алыпқашпа әңгімелер көбейді. Біреулер, бұл елден майданға адам алу тоқтатылады екен десе, енді біреулері ұлық әскер жиып келіп, тартып алады екен десіп, сан-саққа жүгіртеді. Бұл әңгімелерді естіп, ел іші екіұдай оймен үміт пен үрейге кезек беріліп,құс ұйқылы күн кешіп жатты. Дегенмен, ұлықпен бетпе-бет кездесіп, бала бермеуді ашық айтқалы бері ел-жұрт бір іске бекініп, етек-жеңін жиып, неге де болса, тәуекел деген сыңаймен жайлау-жайлаудағы ауылдардың бәрі де атқа мінер ер-азаматтарын дайындап, аттарын жаратып дегендей, бұрын-соңды істемеген әрекеттерге кірісті.

	Жәмеңке мен Ұзақ бастаған ел басшылары жиі-жиі бас қосып, ауыл-ауылға хабар айттырып, елдің бөлінбей-жарылмай, бас-аяғын жинап, сақ отыруын, бейқам жатып, қапы қалмауды қатты тапсырады. Жайлау-жайлауда астыртын кеңес құру көбейді. Жәрмеңкеден де ептеп хабар алып тұрды.

	Осындай бір бас қосуда Жәмеңке мен Ұзақ ақылдаса келіп, Серікбайды, Қазыбек пен Тұрлығожаны шақырып жиын өткізеді. Онда көп мәселелер талқыға салынды. Ақ патшаға қарсылық қазақта ғана емес, қырғыз, өзбек елдерінде де болып жатқаны, тіпті мына күнде араласып жатқан қырғыз түгел ат үстінде, көтеріліске дайындалып жатқаны айтылды. Мұны естігенде Қарқара елі кәдімгідей желпініп, желігіп қалды. Қырғызға кісі жіберіп, олардың әрекеттерін қолдауға ұйғарысты. Жәрмеңкеден алынған соңғы деректерге қарағанда, осындай бас көтерулерден шошынған ақ патша он жетінші шілде күні «Түркістан аймағы тұтасымен соғыс жағдайында» деген жарлық шығарыпты. Бұл тегін жарлық емес, олар да қырғын салуға дайындалып жатыр деген сөз. Осыларды айта келіп, Жәмеңке сөзін: «Біз де енді қарап жатпайық.

	«Деспе, дескен соң боқ жеспе» дегендей, ақыры тақасып, осыған келдік қой, енді аяғына дейін тақасайық, соңына дейін тұрысайық! Аянатын ештеңеміз қалған жоқ. Бұлар да енді бізді аямайды, тура тып-типыл етуден тайынбайды. Әсіресе, мына Нарынқол, Айғыржал, Қақпақтағы казак-орыстар қауіпті. Бас қосып, негізгі күштерін топтастырып, бірігіп жиналатын ұялары сонда, бұл жауыздардың. Сондықтан ол ауылдарды да көзден таса қылмай, бақылап отыру керек. Ұйқы, күлкіні қоя тұрайық! Қысқасы, қасық қанымыз қалғанша тіресейік! Бір Алла жар болсын!» – деп аяқтады.

	Сөйтіп, жиын соңында ауыл-ауылдағы жігіттердің жалпы санын алып, оларға жағдайды ұғындырып, жасырын қарулы жасақ ұйымдастыруды Қазыбекке тапсырды. Ал, мініс аттарын дайындап, болыстар бойынша, бар қару-жарақтың есебін алуды Серікбайға жүктеді. Бұл жұмыстардың бәрін дабыра-даусыз астыртын атқару қатты тапсырылды.

	Сонымен, жәрмеңкеден шошына үркіп, тау-тасқа қарай арқа сүйей отырысқан ауылдар осындай әрекеттерге бел байлай бастап еді. Дегенмен болыстар арасында ары тарт, бері тарт әңгімелер де болмай қалған жоқ. Кейбір белсенділер: «Неге күні бұрын жұртты үрейлендіріп, жаманшылыққа бастаймыз! Ұлықтар бізге тиісіп жатқан жоқ қой. Босқа әбігерленбей, бір жауабын күтпейміз бе?» десе, кейбір болыстар, ел басшыларының ұйғарымын қолдап, құп алатындарын білдірісті.

	Ел іші осылай болғанда, жәрмеңке басындағы ұлықтар да қарап жатпады. Олардың: «Тізім жасауды тоқтатыңдар! Губернаторға бұл өлкеден адам алмау жөнінде өтініш жазамын!» деуі ел толқынын басып, жұрт бетін қайтару үшін аяқ астынан тапқан айласы еді. Ол айласы, әйтеуір, аңқау қазақтың бір жолға бетін қайтаруға жарап, қара бұлттай түнеріп келгендер ың-шыңсыз тарап кетті. «Уһ» деп демін алған Ақжелке, кеңсесіне келіп: «Болыстар тізім беруден бас тартты. Ел іші бүлінді. Жұртты азғырушылар, ұйымдастырушылар бар. Соларға еріп, көп қазақ жиылып, бізге тіпті, күш көрсеткілері бар. Осы жағдайларға байланысты, тиісті адамдарды күшпен алу үшін бізге әскери бөлімдер жіберуіңізді сұраймын!» деп шұғыл түрде Алматыдағы үлкен ұлыққа өтініш жазып, хабар жіберді. Көңілін осылай бір демдеп алған Ақжелке, енді ел ішіне құлақ түріп, жансыз жіберіп, тыңшы салып, сыбыр-күбірді бағып, істің аңысын аңдып, жоғарғы ұлығынан бір бұйрық күтіп жатты. Сөйтіп жүргенде ақ патшаның жоғарыда аталған он жетінші шілдедегі жарлығы соңына тіркелген құпия нұсқауларымен келіп жетті. Енді пристав Подпоруков пен урядник Плотников іске құмбыл кірісіп, тыңшы, жансыздары арқылы ел билеушілерінің не істеп жатқанын, қай жерде бас қосып, онда кімдердің не деп сөйлегенін жіпке тізіп, тізімге алып, күн-түн демей, әркімге жеке-жеке қағаздар толтырып, қаралау актілерін дайындап жатты. Енді орайын келтіріп, ел билеушілерді қамауға алу ғана қалды.

	Осындай күндердің бірінде «Асы елі көтеріліпті, әскерлермен арасында қақтығыс болыпты» деген хабар келіп, жәрмеңкедегі ұлықтар үрейленіп тұрғанда, «ел билеушілерін ұстау» жөніндегі бұйрықпен қоса Қарақолдан мұздай қаруланған отыз атты әскер келіп жетті. Осыған арқаланған Ақжелке, жиырма екінші шілде күні шұғыл әрекетке көшіп, батыл қимылдап, ел ішіне шапқыншы, жасауылдар жіберіп, Ақбейіттен Жәмеңкені, Тамғалы тастан Ұзақты, тағы басқа ел басшыларын өз ауылдарынан басып, кеңесеміз деп жәрмеңкеге шақыртып алып, бір топ адамды абақтыға жабады.

	Мұны естіген ел қайта дүрлігіп, қамалғандарды босатып алу үшін жәрмеңкеге бет алды. Әубәкір бастаған үш жүздей адам жиырма үшінші шілде күні сәске кезінде жәрмеңкеге жиналып, ұлықтан қамаудағы ел басшыларын босатуын талап етті. «Біз, ауыл, ел атынан келіп отырмыз. Адамдарымыздың жайын білгіміз келеді. Олардың жазығы жоқ.

	Босатуды сұраймыз!» деді Әубәкір ат үстінен қамшысын сермей, қатты дауыстап.

	Ұлықтар ел бетін қайтару үшін әр түрлі қулықтар ойластырды. «Бұл адамдарды шақыртқан біз емес, жоғарғы өкімет. Солар өздері сөйлеседі бұл кісілермен. Бүгін, ертең Алматы мен Қарақолдан сол өкімет адамдары келеді. Соны күтіп отырмыз. Бұл кісілерге ешқандай жаманшылық жасалмайды. Қауіп ойламаңыздар. Жоғарыдан келген өкімет адамдары сөйлескен соң босатады» деп алдарқытып, кеш болуын күтті.

	«Ең болмаса, бізді адамдарымызбен сөйлестір. Айтатын сөзіміз бар!» деп шулап қоймаған соң, «онда араларыңнан бір адам шықсын. Сол сөйлеседі. Бәрің бірдей кіре алмайсыңдар ғой!» деп жақауратты ұлық. Бағанадан бері сөйлеп, елдің алдында тұрған Әубәкір: «Мен барамын ендеше!» деп аттан қарғып түскенде, «Әубәкір барсын онда! Бар! Бар! Әубәкір!» деді ат үстіндегілер дуылдаса. Ақжелкенің қасында тұрған екі солдат Әубәкірді екі жағынан қаумалап, дереу ары алып кіріп кетті. Аңқау қазақ бұл жолы тағы алданды. Әубәкірді қайтып шығармады. Сұрағандарға: «Ол кісі де осында боламын. Жоғарыдан келген ұлықтарға айтатын сөзім бар дейді. Әңгімелерін өз құлағыммен естимін дейді» деді. Жұрт түйткілсіп тұрып қалды. Күні бойы аттан түспей, ұлықтардың мәймөңке сөздеріне сенер-сенбестерін білмей, әрі-сәрі күй кешкен халық, ертең тағы жиналмақ болып, қараңғы түсе үн-түнсіз тарасып кетті.

	Құдай тілеулерін берген ұлықтар, енді апыл-ғұпыл іске кірісіп, қас қарайып, ел аяғы басылған сәтте, қос аттан жеккен үш арбаға тұтқындарды отырғызып, айыптау қағаздары салынған темір сандықты қоса тиеп, он солдат айдаушымен тездетіп Қарақолға жөнелтіп жібереді.

	* * *

	Айсыз қараңғы түн. Ел аяғы басылып, іңір қараңғылығы қоюланған кезде жолға шыққан тұтқындар арбасы суыт жүріп, едәуір жер ұзап кеткен. Айнала қоршаған тау жоталарының нобайы қарауыта көрініп, кейбір тұста екі жақтан қыспаққа алып, төне келіп, түксиген қабақ танытады.

	Қолдары байланып, үш арбаға бөлініп отырғызылған тұтқындар үн-түнсіз келе жатыр. Алғаш бірді-екілі күбірлесе сөйлесе бастағандарды айдаушы солдаттар жанамалай келіп, қамшымен шықпырта зекіп, тыйып тастаған. А дегенде-ақ Жәмеңке мен Ұзақты әдейі екі арбаға бөліп отырғызған болатын. Іркес-тіркес келе жатқан үш арбаның алдында мылтықтары шошайған бес солдат, артында бес солдат. Жәрмеңкеден шыға желе шоқытып, суыт жүріп кеткен бұлар, елсіз тау арасына кіргелі сәл баяулаған. Арба сықыры, ат тұяғының дүбір-дүрсілінен басқа бөгде дыбыс естілмейді. Тар шатқалдың еңкейісінен арба доңғалақтары қаттырақ салдырлап, зырлап ала жөнелгенде, Сантастың өзеніне жақындап қалғанын сезіп, Ұзақ ауыр күрсініп қойды. Ақырын қозғалып, жан-жағына қарайды. Қарауытқан жартастар сұс көрсете құдияды. «Қайран Сантас! Албан-Бұғының бас қосып, топ өткізетін қасиетті мекені. Сол топта даусы саңқылдап сөйлеп, ел бірлігін, қазақ-қырғыздың тамырлас туыстығын айтып, екі жұрттың алғыс, құрметіне бірдей бөленетін ел көсемі Жәмеңке де әнеки, қолы байлаулы айдалып келе жатыр. Жазығымыз жоқ. Не көрсек те, еліміз, жұртымыз үшін басымызды бәйгеге тігіп келеміз. Асарымызды асап, жасарымызды жасаған бізге не керек деп жан тыныштығын ойласақ, бүйтіп қол-аяғымыз байланып, айдауға түспес те едік». Арба салдырлап барып, Сантастың өзенінен өте бергенде, Ұзақтың ойы үзіліп кетті. Тау өзенінен шайқалақтап әрең өткен арбалар сәл қайқаңнан кейін жазық далаға шықты. Аздап желемік шығып, түн суыта түскен. Төңкерілген аспаннан баданадай жұлдыздар қош айтысқандай дамылсыз балбұл жанады. Енді Қарақол да қашық емес, бұған дейін тынбай жортқан арбалар, дәл қазір бірқалыпты аяңмен келеді. Сантас өзенінің сарыны біртіндеп алыстай берді. Ұзақ батырды әр түрлі ой шырмап алған еді...

	«... Ел-жұрт білді ме екен, бізді айдап әкетіп бара жатқанын?! Әдейі ел-жұртқа білдірмей, қараңғыда алып бара жатқанын көрмейсің бе! Ауыл қаперсіз қалатын болды-ау! Хабар тисе, не әрекет жасай алар екен?! Әйтеуір, құдай бірлігінен ажыратпасын ел-жұртты! Іргесі сөгілмесе екен! Бәрінен бұрын Рақымбай мен Түнғатардың қыбы қынып, жандары кіретін болды-ау!... Рақымбай итті айтам-ау! Ақжелкенің артына кіре жаздайды тура. Көреміз сені бейішке шығарғанын! Мәймөңкелеп ел қамын ойлағансиды. Ел-жұрттан садаға кеткір! Әй, өзінің де ит терісін басына қаптады-ау, жиылған ел. Біздің ұсталып, айдалып кеткенімізді естісе қайта қоразданатын болды, арсыз неме! «Мен айтудай-ақ айттым! Арты жаман болады. Қырғынға ұшыраймыз! Қойыңдар! Берейік бала!» дедім, енді міне...» деп жақсы кісі бола қалады, түк білмегенсіп. Сол ғой, осы жолы да біздің ауыл-ауылмен арадағы сыбыр-күбір, ақылдас әңгіме, әрекетімізді тынбай ұлыққа жеткізіп тұрған. Енді міне, дегеніне жетті, ел бүлдіргіш сарала! Түнғатар қайтер екен, десеңші! Әй, көз алдындағы малынан басқаны көрмейтін, көрсоқыр ғой, ол. Малмен бірге мал болуға айналған! Тіпті, мал да емес, жыртқыш аң да бір, ол да бір. Ұялмай-қызармай құдай-әруақты аузына ала сөйлейді, тағы! «Құдай, әруақ, ел-жұрттың алдында күнәлі болма! Обалына қаласың! Басқада жұмысың не! Өз балаларымызды алып қалатын дәулет бар ғой, құдайға шүкір!» дейді. Қара басын, қу құлқынын ғана ойлайтын қараниет. Аяқ астынан балалардың қамын ойлай қалғанын қарашы! Ойпырмай, беті шімірікпейді: «Ел-жұрттың обалына қалма! Кейін бетіңе түкіреді. Артыңдағы бала-шағаңды, ұрпағыңды ойла! Кейін оларға ел-жұрт «ел бүлдіргіш бұзықтың балалары деп жүрмесін!» дейді. Ой, шіркін-ай! Ел-жұрт алдындағы парызды, ұрпақ, бала-шаға қамын қашаннан бері ойлағыш боп қалған десеңші!»

	Көзі жұмулы, көкірегі ояу, сықырлаған арбада ырғалып келе жатқан Ұзақ, кеудесі қарс айырыла күрсініп жіберді. Ыңыранғандай дыбысы да шығып кетіп еді. Бет-аузын суық жел желпіп өтті.

	«... Әй, қараниет жауыз-ай!» деп естілер-естілмес күбірледі Ұзақ.

	«Ұрпақ, бала-шаға» дейді тағы. Не бетімен! Менің Бәкейім бөтен бе еді оған?! Ұрпақ емес пе, бала емес пе, Бәкей?! Осы жауыздар, қолдарынан қыршын жанын қиып еді ғой, жарығымның. Енді келіп балажан бола қалыпты. Құдай, әруақты неге ойламапты сонда?! Обал-сауапты, жазықсыз төгілген қан мен ағылған көз жасты неге ұмытты екен сонда?!» Қырғыз жеріне өткелі, Ұзақ батырдың жанын жеп келе жатқан сан-сапалақ ойдың арасынан осы Бәкей қызының бейнесі елес беріп, жүрегі шым-шым шаншып, қатты қиналып отыр еді. Батыр ыңырана қозғалып, тағы да ауыр күрсінді.

	...Ертеректе осы Сантаста албан мен бұғының біріккен бір тобы болып, сонда Ұзақ Ыстықкөлдің теріскейіндегі кең көсілген Ақсу алқабын мекендейтін қырғыздың атақты манабы Қыдырмен танысып, көңілдері жарасып, араларынан қыл өтпейтін тату-тәтті дос, тамыр болуға сөз байласып табысады. Осылай барыс-келіс жасап жүргенде, Ұзақ батырдың бәйбішесі Гүлшара босанып, қыз табады да, манаптың зайыбы Бурылша ай-күніне жетіп, ұл туады. Енді екі дос баталасып, ұл мен қызды атастырып, құдаласып қояды. Осы ниеттеріне арнап, айтып сойылған малдың қанына қолдарын матырып, анттасады. Ұл балаға Сүйініш, қыз балаға Бақыт деген есім қойылады. Кейінірек анасы Бақытты еркелетіп, Бәкей атап кетеді. Жылжып жылдар, зымырап күндер өтті. Сүйініш ер жетіп, Бәкей бойжетті. Екеуі де он алты жасқа келеді, түйдей жасты еді, ғой. Бәкей, әппақ, ботадай, көзі мөлдіреген, сүйкімді де сымбатты, үлбіреген сұлу қыз болып өсті. Өзі жасынан сауат ашып, ескіше де, жаңаша да оқып, орысша да үйренеді. Оны оқытқан мұғалім Кәрібоз еді. Шындығында, Бәкей қыз өзінің ибалы, ізетті мінез-құлқымен, естілігі, терең ойлылығымен сол кездегі албанның көзге түсер аяулы аруларының бірі болатын. Сүйініш та таралып өсіп, сыпайы да, сымбатты жігіт болып есейді. Енді екі жақ екі жасты таныстырып, табыстыру мақсатымен, барыс-келісті жиілетті. Сүйініш қайын жұртына ұрын келіп, біраз болып қайтады. Жеңгелері күйеу бала мен қалыңдықты кездестіріп, таныстырады. Екі жас бірін бірі шынайы ұнатып, табысады.

	Осындай күндер өтіп жатты. Сүйініш пен Бәкей тойларын күтіп, бақытты күндерге асығулы еді. Өстіп жүргенде, Ұзақ батыр, құдаларымен кеңесіп, қыз ұзату тойын жасайтын күнін белгілейді. Той туралы бұл хабар бүкіл албан мен бұғыға жайылады.

	Осы аралықта Сантаста албан-бұғының жылда болып тұратын кезекті бас қосуы бола қалады. Осы жиын-топта Қыдыр мен Ұзақ бір мәселе жөнінде әлдеқалай сөзге келісіп қалып, дүрдараз боп тарасады да, барыс-келіс сап тиылады. Келе-келе достық ыдырайды, ант бұзылады. Сөйтіп, Ұзақ қырғызға қыз беруден бас тартып, аулына келген құдаларды еліне қайтарып жібереді.

	Бұл жағдай екі жасқа төбелерінен жай түскендей әсер етеді. Енді не істеу керек?! Әкесінің бұл қылығына Бәкей, тіпті қатты қиналады. Ары ойлап, бері ойлап, ақырында: «Жәмеңке атам аман болса, бұл даудың шешуін тауып, екі елді татуластырып, жұрт күткен тойдың болуын тездететін шығар» деген үмітпен Бәкей қыз жастайынан атастырған болашақ жарымен, өзі көріп, жүрегі қалаған сүйікті жігітімен қол ұстасып, Қырғыз асып кете барады.

	Қыдырдың қуанышында шек жоқ. «Әулетіме жаңа отау қосылды, ауылымның сәні кірді» деп үлкен той жасайды. Тойға келгендер Бәкейдің сұлулығына сүйсініп, ризашылық білдіреді. Шын ықыластарымен жас отауға құтты болсын айтады. Бірақ, жастардың некесін қиюды Ұзақтың келісіміне, ризалығына қаратып, батырға тездетіп хабар жібереді.

	Бұл оқиға – қызының өз бетімен кетіп қалуы – Ұзақтың намысына тиіп, жанына қатты батты. Әсіресе, «бұл қыз Саурық тұқымына таңба салды» деп Ұзақтың ағасы Түнғатар мен інісі Қожамберді намыстанып, қатты ашуланады. Олар батырдың намысын одан ары қоздырып, жанына тиетін сөздермен азғырып, Бәкейді жатып кеп қарғыстайды. Сөйтіп, батырдың қызына деген жүрегін улап, кекке толтырады. Кеудесін намыс буып, әсіресе өз ағайындарының табасына қалған Ұзақ, өз қолын өзі кесе алмай қатты қиналады. Ақыры ашумен атқа қонған батыр қызын қуып Қырғызға аттанады. Сол бетімен Қарақолдағы ояздық кеңсеге келіп, атының басын бір-ақ тартады. Ояздың ұлығына бар жағдайын айтып, қызын қайтарып бергізуді сұрайды. Ояз келісіп, екі әскерін жіберіп, Бәкейді алдырады. Күміс жүген, күмістелген ер-тоқым, тартпа, құйысқаны күнге шағылыса жарқ-жұрқ еткен, үстінен су төгілмес бөрте жорғаға мінген Бәкей, тайпалтып келіп, ояздық кеңсенің алдына тоқтады. Аттан түсе беріп әкесін көріп, сәл қысылғандай болып барып, жүгіре басып келіп құшақтай көрісті. Батыр суық жымиып қойды.

	Бәкейдің басында жылтылдаған кәмшат бөрік, үстінде зерлеп тіккен желбір көйлек пен пүліш камзол. Белінде ақықтаған кемер белдік. Құлақтары мен саусақтарында алтын сырғалар мен күміс білезік, жүзіктер. Мойнындағы алтынға қондырған меруерт алқасы да қозғалған сайын жалт-жұлт етіп қалады. Оң қолында сабын күміспен шеттіктеп, құндызбен қаптаған, қырғыз өрмелі қысқа ғана қамшы. Аяғында бедерленген қызыл былғары етік. Тарамдап өрілген бұрымдары иығын жауып, айналасына қымсына қарағанмен, жүріс-тұрысы еркін, жүзі жайдары, қабағы ашық, нұрлы көрінді. Көңілі көтеріңкі, қара көзі мөлт-мөлт етіп, реңінен сәл-пәл жымиыс сезіледі. Ояздық кеңсе қызметкерлері Бәкейдің жарасымды киіміне, салтанатты жүріс-тұрысына, ханзададай жарқыраған келбетіне зер сала қарап, таңғала тұрысып қалған. Әкесінің құшағынан босаған Бәкей, ұлықтан бастап, қатар тұрғандардың бәріне басын иіп сәлемдесті. Олар да хор қызындай үлбіреген аяулы жанға сүйсіне, ілтипатпен бас изесіп қойды. Әсіресе, Бәкейге келгелі бері ерекше бір ықыласпен көз салып тұрған ояздық ұлық, кеңсеге кіріп жайғасып отырғаннан кейін де қыздан көзін алмай, Ұзаққа:

	«– Қызың өте көрікті және ақылды бала көрінеді. Жүріс-тұрысы бекзат, аса бір аяулы жан екен. Оның үстіне аузынан ана сүті кеппеген, уылжыған жас қой өзі. Түбі сүйгенімен жарастырғаныңыз жөн болатын шығар. Таңдағаны да өзіне тең аяулы жігіт болуы керек. Анау-мынауды маңына жолатпайтынын байқап отырмын» – деді. Әңгіме қысқа болды. Бәкейге жылы жүзбен күлімсірей қарап: «Әкеңмен бірге еліңе қайтатыныңа ризалығыңды білдіріп, мына қағазға бармағыңды бас, айналайын!» деп, орысша жазылған бір жапырақ қағаз ұсынды.

	Бәкей: «Жарайды, тақсыр!» деп басын иді де, төренің алдындағы қаламды алып, қағазға сәл көз жүгіртіп өтті де, бұрышына орысшалап:

	«Б.У.Саурыкова» деп қол қойды. Анау таңырқай қарап қалған. Қыздың дәл мұндай орысшаға сауатты екені үш ұйықтаса түсіне кірмеген жәйт.

	Ұзақ сонымен, ұлыққа рақметін айтып қоштасып, берген кеңесіне ризашылығын білдіріп, Бәкейді алып, Үш Қарқараға қайтады. Қызын көргенде анасы қуанғанынан жылап жібереді. Аз күн көрмегенге қатты сағынып қалыпты.

	Бірер күн жайланған соң, бір күні Гүлшара бәйбіше батырға:

	– Бәкей – қауызы ашылмаған гүл, сыры ашылмаған сандық қой, батыр. Жеке отау тігіп бергенмен, күйеу бала екеуі араларына қойылған кемер белдік пен алмас семсерден аттамапты. Некелесуді сізге қаратып қойыпты батыр, – деді.

	Бұрыннан да жақсы көретін қызының мінез-құлқына өте риза болған батырдың перзентіне деген мейірімді жүрегі қайта жібіді. Шынында да Бәкейде кінә жоқ қой. Жасынан құда түсіп, киіт киісіп, құйрық-бауыр жесіп, қалың мал алысып дегендей, барыс-келіс жасап жүрген өздері. Тіпті, тойдың болатын күніне дейін белгілеп, жар салған да батырдың өзі мен ағасы Түнғатар, інісі Қожамберді сияқты туыстары болатын. Бірақ мінезі тентектеу Қожамберді басылмай, Бәкейдің «қарабет болған бұзақы» қылығына шыдамай, мұның өзі Саурық әулетінің сүйегіне кетпейтін таңба боп басылғанын, намыстан өртеніп, өліп бара жатқанын айтып, ағайын-туыстарын қоса азғырып, оған бірмойын Түнғатар қосылып, «қарабет» қызды қалайда өлтіремін деген жауыздықпен өрекпіп қоймады. Алысқа аты шыққан, ел-жұртқа сыйлы Ұзаққа ағайын, туыстарының бірігіп қарсыласқаны қатты батты. Бірақ, ондай азғыруға Ұзақ көнбейді.

	Арада бірнеше күн өткенде, қырғыз манабы Қыдырдан Ұзаққа елші келеді. Қыдыр Ұзақтан кешірім өтініп, ат-шапан айыбын жіберген екен. Ұзақ оны ризашылықпен қабыл алып, «ендігі хабар өзімнен болады» деп, жігітті еліне шығарып салады.

	Өз үйінде бірер күн аунап-қуанғаннан кейін, Ұзақ Бәкейді алып, Ақбейіттегі Жәмеңке ауылына келеді. Жәмеңке, батыр мен оның аяулы қызы Бәкейді құрметтеп қарсы алып, кішігірім той-думан жасайды. Батыр мен Жәмеңке кең отырып ақылдасады. Жәмеңке Ұзақты құдасы Қыдырмен татуластыруды ойлап, Ақсуға Кәрібозды жібереді. Жәкеңнің бәйбішесі Қызтумас та ауылдағы қыз-келіншектер мен бозбалаларды жинап, ойын-тамаша жасап, Бәкейге жақсы сый, құрмет көрсетеді.

	Ойын-той, қызық думанмен Бәкей әкесі екеуі Жәмеңке аулында бірнеше күн қонақ болады. Үш-төрт күннен кейін Кәрібоз да қырғыздан қайтып оралады. Қыдыр Кәрібозды зор қуанышпен қарсы алыпты. Татуласуды асыға күткен ризашылығын білдіріп, Ұзақ пен Жәмеңкені Сан-таста күтетіндігін айтып жіберіпті. Құдасының сәлемін разы-хошпен қарсы алған Ұзақ, Бәкейді Тамғалы тастағы ауылына жеткізіп салып, өзі Жәмеңке екеуі Сантасқа тартады.

	Қыдыр манап Түп өзенінің жағасына үй тігіп, тай сойып, қадірлі меймандарды қарсы алуға дайындалады. Құдаларға арнап тіккен сегіз қанатты ақ үйдің іші-сырты көздің жауын алады. Айнала кілемдер тұтылып, төрге шәйі көрпелер төселіп, мамық жастықтар қойылған. Тіпті, мамағаштан үйдің табалдырығына жеткенше масаты кілемдер төсейді. Қасына бұғының игі жақсыларын алып, Қыдырдың өзі Ұзақ мен Жәмеңкені күншілік жерден күтіп алуға қам жасап, сыйлы меймандардың алдынан шығып, төс түйістіре амандасады. Қуана қауышқан құдалар ақбоз үйге жақындап, мамағашқа таялғанда, ақ қалпақты бес-алты жігіт жүгіре шығып, Жәмеңке мен Ұзаққа иіліп сәлем беріп, ат үстінен ақ киізге орай көтеріп алып, төселген кілемге түсірді. Қыдырдың өзі де жаны қалмай, меймандарды қошеметтей қолтығынан алып, жайылған кілем үстімен үйге кіргізіп жүр. Қадірлі қонақтар төрден бастап орын алып, жайғаса бастады. Біраздан кейін дастарқан жайылып, қымыз құйылды. Әзіл-қалжың, әңгіме-дүкенмен меймандар көңілді отыр. Арғы-бергіден, қазақ-қырғыздың әдет-ғұрпынан көп әңгімелер айтылды. Әр түрлі сыйлы қонақасылармен дастарқан жиылмады.

	Дәстүрлі үлкен тамақ келгенде Жәмеңкеге сый табақпен бас тартылып, бата сұралды. Ашық-жарқын сый-құрметтен жүзі жайнап, нұрлана бусанып отырған Жәкең осы кезде қолын жайып:



	Сұрасаң, бата берейін,

	Үстем болсын мерейің.

	Ықыласпен қол жайсаң,

	Ақ тілекті төгейін.

	Дастарқаның мол болсын,

	Абыройың зор болсын!

	Көк жайлауды жайласаң,

	Жағалай бие байласаң,

	Келін тұрсын керіліп,

	Салтанатты көрініп,

	Сабаң толсын қымызға,

	Шараң толсын уызға!

	Өрісіңе мал толсын,

	Ақ тілеуің жар болсын!

	Өрендерің ер болсын,

	Көре алмаған бағыңды,

	Сындыра алмай сағыңды,

	Бетін басып жер болсын!

	Қара ниет жауларың,

	Ит пен құсқа жем болсын!

	Балалардың сәні өссін!

	Толған айдай бағы артсын,

	Абыройы тағы өссін!

	Қорған болсын халқына,

	Ел сүйсінсін даңқына!

	Талдырмай білегіңді,

	Саздырмай жүрегіңді,

	Қалаған тілеуіңді –

	Қасыңдағы елден берсін!

	Басып жүрген жерден берсін!

	Ағайының қолдай берсін,

	Дос-жараның қорғай берсін!

	Көліңде балық қайрандасын!

	Елі-жұртың жайраңдасың!

	Ау-мин! –



	деп бата жасады.

	Отырғандардың барлығы қолдарын жайып, Жәкеңнің батасын «Аллау әкпар» деп, ізгі ниетпен қабылдады.

	Екі жақтың игі жақсылары түгел бас қосқан осы дастарқан басында Жәкең Қыдыр мен Ұзақты татуластырды. Сөйтіп, Бәкей мен Сүйініштің аңсаған армандарын орындайды Жәкең. Сонымен көңілдеріндегі өкпе-назды жуып-шайған екі жақтың ел иесіндей ақсақалдары бәтуалы сөзге тоқтап, разы-хошпен тарқасады. Аттанарда Ұзақ құдасы Қыдырды және бұғының құрметті ақсақалдары мен би манаптарын Тамғалы тасқа қонаққа шақырады...

	* * *

	Ал ауылдағы бұған дейін көз көріп, құлақ естімеген сұмдық оқиғадан бұл кезде олар бейхабар болатын.

	«Намыстанудың орнына, бүкіл Саурық әулетіне қара таңба басқан қызына жаны ашып, қырғыздың аяғына жығылуға кеткен» Ұзақтың үйде жоғын пайдаланып, қанына қарайған Қожамберді қасына «намысшыл» жігіттерін ертіп келіп, батыр үйін қоршайды. Көздері қанталап, ниеті бұзылып, сұмдық іске бекініп-ақ келген. Даурыға айғайлаған бұзақы топ, сойылдарын шошаңдатып, ауылдың үрейін ұшырады. Бәкейдің атын атап: «Шық, далаға! Шық та шық!» деп айқай салады. Төбелерінен жай түскендей болған үй ішіндегілер үрейлене шұрқырап далаға шығады.

	– Ұстаңдар мына, қара бетті! – деп ызалана ақырады Бәкейді көрген Қожамберді.

	– Не болды айналайындар?! Жоқ сұмдықты бастамасаңдаршы! Қойыңдар, шырақтарым! – деп шырылдаған Гүлшараның сөзін елейтін емес. Аттарын тебініп тап-тап береді. Есі кеткен Гүлшара да балаларын үйге кіргізіп, ақбоз үйді айнала жүгіріп шыр-пыры шығып жүр. Сұстанған ызбарлы топ ештеңеге құлақ асатын емес, тапап кетердей Бәкейдің атын атап, даурыға дауыстайды.

	– Сүйегімізге таңба салған ондай жүзіқараны өлтірмей тынбаймыз! – деп айқайлай аттан түскен Қожамберді, өзімен қатар тұрған үш-төрт жігітті қоса түсіреді. Түскен бойда алдынан жүгіріп шығып, үйге кіргізбеймін дегендей болған Гүлшараны қапсыра құшақтап, қасындағы жігіттерге:

	– Ұстаңдар мынаны! Жібермеңдер! – деп ұстата берді де өзі үйге ұмтылды.

	Құдай, әруақтың атын атап, қанша жалбарынса да Гүлшараны тырп еткізбей ұстап тұрды. Құтырына үйге кірген Қожамберді есікке таяу ботадай боздап тұрған Бәкейге ұмтылды. Жүктің бұрышына тығылған кішілеу екі балада үн жоқ. Сырттан Гүлшараның ойбайы естіледі. Есікке қарай жүгірген Бәкейдің алдын тосып, қапсыра ұстамақ болды. Не болса да көрейін деп өзінше бекініп алған қыз:

	– Алдымен айтарымды тыңдаңыз! – деді ентігіп.

	– Не айтпақ едің, қарабет? Тыңдамаймын сөзіңді! – Қожамберді қызды жұлқи ұстап, бір қолымен шашына жармасты. Ұмар-жұмар алыса кетті. Осы кезде жүк бұрышына тығылып отырған екі балаға көзі түскен Қожамберді:

	– Сендер неғып отырсыңдар?! – деп ақырып жіберді, – Жоғалыңдар көзіме көрінбей! Шығыңдар далаға!

	Балалар ақырын жылыстап шығып-шығып жөнелді.

	– Саурық атамның әруағынан садаға кетіңіз! Әруаққа таңба салып отырған мен емес, мына – сіз! Ата-баба әруағын ауызға алып, жауыздығыңызды жасырғыңыз келеді. Мен өлгенде жеріңіз кеңігенін көрермін. Қайта нағыз елден шыққан масқараға қаласыз! Сүйекке басылатын таңбаның үлкені сонда болады! – Жұлқына жүріп Бәкей сөйлей берді. – Мен әкеме ризамын! Ол кісінің намысын қоздырған болып, басында азғырған да сендер! Енді райынан қайтты. Мен ризамын әкеме! Сенің жауыздығыңнан да, өлімнен де қорықпаймын!

	Қожамберді шыдай алмай, ызалана келіп:

	– Тілің кесілгірдің сайрауын қарашы! Көрейін мен қалай сайрағаныңды! – деп тістеніп алып, Бәкейді ұзын шашынан орай сүйреп, есіктің алдына алып шықты. Шырқыраған қызын көріп, Гүлшара одан ары ойбай салды. Әбден құтырынып алған Қожамберді:

	– Қақсатпай үйдің артына апарып таңып тастаңдар, ана қақпасты! Ешкімді үйге жақындатпаңдар! – деп ақыра сөйлеген күйі Бәкейдің шырылдағанына қарамай, қайта үйге сүйрей бастады. – Үш жігіт үйге кіріңдер! Біреуің шаңырақтан арқан тастаңдар үйдің ішіне!

	Жапыр-жұпыр аттан түскен үш-төрт жігіт жалаңдап үйге кірді. Сырттағылар ат үстінен арқанды шумақтай лақтырып шаңырақтан түсірді. Бұл құрсаудан енді құтылмасын білген Бәкей үн-түнсіз тістеніп алған. Тек Гүлшара ғана зарлана ойбайлайды. Көздеріне қан толып, қорқау қасқырдай сақ-сақ еткен бұзықтар әп-сәтте ару туған Бәкейді өз шаңырағына асып та жіберді. Үлкен бір іс тындырғандай Қожамберді бастаған топ далаға шыққанда, Гүлшараның да үні өшіп, талып қалған екен.

	Қанішер қорқау топ, мақсаттарына жетіп, жай-жайына кеткенде, бесін еңкейе қырғыз құдаларын бастап Ұзақ батыр ауылға оралып еді...

	... Осы тұсқа келгенде батыр ыңырана күрсініп жіберді. «Арманда кеткен, жарық сәулем-ай!» Енді міне, тұтқын болып, сол қырғыз еліне айдалып келе жатыр. О, заман-ай, десеңші!

	Байқұс бала Сүйініш (күйеу бала) Бәкейдің бейітін құшақтап үш күн түнеп, еліне қайтады. Қанды қан жібере ме? Өзі істеген әрекеттен шошынып ауырған Қожамберді жылға толмай қаза болады...

	Күншығыс бозаң тартып, таң жақындап келе жатқандай. Салқын самал білініп, таң алды суыта түскен. Сай, жыралар артта қалып, жазаңдау алқапқа шыққан арбаларды, қамшыларын сартылдатқан айдаушылар, жылдамдата жүргізіп келеді. Мылтықтары шошайып, ат үстінде қопаң-қопаң еткен әскерлер де аттарын желе шоқытып, жүрістерін үдете түскен. Осылай суыт жортқан бұлар ешкімнің көзіне түспей, таң қараңғысы сейілер, сейілместе Қарақолға келіп кірді.

	* * *

	Абақтыдағы ел басшыларын Қарақолға алып кеткені жөніндегі суық хабар іңір қараңғылығымен ауыл-ауылға тарап, онсызда ширығып тұрған ел ішін одан ары ұйқы-тұйқы қып жіберді. «Қап, әттеген-ай, ә! Мұндайын білгенде кеше-ақ бірдеме ғып босатып алу керек еді. Тіпті, кешегі күйімізше жәрмеңке төңірегінен ұзамай тұра берсек те, болғандай еді. Қап! Қап!» деген өкінішті сөздер ауылдан ауылға қайталанып жатты. Жайлау-жайлауды аралап шапқан хабаршылар, жігіттерді жинап, атқа қондырғанша да түн ортасы болып еді. Ақыры Монай бастаған жүз қаралы жігіттің басы құралып, «Қарақолға жеткізбей, алдын кесіп, адамдарымызды алып қаламыз» десіп, сайланып жолға шықты. Түн қатып, суыт жортқан бұлар, еш жерде аялдамастан Сантастан өтіп, тау жолының Қарақолға еңкейісіндегі иініне жетіп, жол тосқанда, жаздың қысқа таңы әбден атып, айнала жарық тартып кетіп еді. Жақын жуықтан еш дыбыс сезілмейді. Жігіттер осылай дағдарып тұрғанда, Қарақол жақтан келе жатқан бір-екі жүргінші кездесіп, солдаттар айдаған үш арбаның Қарақолға кіріп кеткенін айтады. Жайбарақаттықтан сәл кешігіп қалғанына өкінген жігіттер сандарын соғып тұрып қалады.

	Өзара ақылдаса келе олар: «Қарақолға барғанмен ешнәрсе істей алмаймыз. Бір-екі күн аңысын аңдып, не хабар келетінін күтейік, болмаса бар қару-жарақты жинап, жәрмеңкені шабамыз!» десіп уәде жасасып, ауылға қайтады.

	Қанша сақ отырайық дегенмен де, аяқ астынан алдағандарына өзектері өртене өкініп, басшысыз қалған ел, алғашқы сәтте, сең соққан балықтай, не істерлерін білмей, құр ұйлығып, булығып қалған.

	Елдің осындай үрейлі сәтін пайдаланып, және қарамағына келген тоқсан жаяу, алпыс екі атты әскерге арқа сүйеген Ақжелке, қатты құтырынып, елге бас көтертпеуге бар күшін салды. Асыдағы қазақтар мен Ыстықкөл қырғыздарының көтерілісінен сескенген ұлықтар, енді оларға Қарқара қазақтары қосылып кетпесін деген оймен қаһарына мініп, долдана зәрін шашып бақты. Әр жерде ауылдарды шауып, қарсы келгендерді атып, малдарын айдап әкету көбейді. Жол-жөнекей жалғыз-жарым жүрген адамдарды ай-шай жоқ атып кете беретін болды. Ел қатты ширықты. Алашапқын, дүрбелең күндер туды.

	Ауыл-ауылға он-он бестен әскер шығарып, күдікті деген бас көтерер адамдардың бәрін ұстатып, жәрмеңкеге қаматып жатты. Жиырма сегізінші шілде күні Серікбай Қанайұлы, Әбдіхалық Байсеркеұлы сияқты болыстар бастаған алпыс бес адамды бір-ақ ұстап әкеліп, абақтыға жабады. Олардың үстіне қырғыздың Ақсуынан, ұлық кеңсесін өртеген деп, он екі ұйғырды қоса әкеп қамады. Рақымбай болыстың жеткізуі бойынша, Ақжелкенің бұйрығымен, Қатаған, Дөненбай, Жәкібай, Әлдибек, Білдебай, Жәнтай сияқты жасауылдар бастаған қарулы әскерлер ауылдан-ауылға тынбай шауып, елдің бас көтерер деген ер-азаматтарын топырлатып айдап алып келіп, жәрмеңке абақтысына топ-тобымен қамап жатты. Шошынған елдің алды артынып-тартынып ауа көшуге айналды. Нағыз аласапыран атыс-шабыс, қызыл қырғын енді басталды...





