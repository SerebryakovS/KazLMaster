	Қуаныш Жиенбай

	Даңқ түрмесінің тұтқыны



	Роман





І


	Оу, аяқ астынан не бүлініп қалды? Жау қуып келе жатқандай жеңіл мәшинесімен темір қақпаға соғыла жаздап, оқыс тоқтағанын қайтейін; ізінше есігін тарс жауып, сыртқа атып шыққанын қайтейін; міне, сонан бері бетон табалдырықтан не ары, не бері өте алмай селтиіп әлі тұр. Күртешесінің жағасын көтеріп алды. Жиек-жиегіне зер жалатқан қоңыр көзәйнегі де төсқалтасынан оп-оңай табыла кетті.

	Күн жіпсілең. Күздің жылауық жаңбыры ілкі сәтте іш тартқан секілді еді, жоқ, дәу теректің сирексіген жапырақтары қайтадан дірдектей бастапты. Суық тамшылар қырық жамау тротуарды тесіп шығатыннан әрі, тырс-тырс... Әлдекім ойдым-ойдым көлшік судың бетіне бармақ басындай тас лақтырып ойнап отырған секілді ме, қалай?.. Ал енді мынаған не дерсіз?! Жанымда кісі тұр-ау, үркітеді-ау, несібемді аузымнан қағып кетеді-ау деместен, аяқ жағына келіп қонақтаған бүржік торғай құйрығын тынымсыз шошаңдатып, жол жиегіндегі нан қиқымын тұмсығымен іліп әкетті. Не құдіретінің барын қайдам, әйтеуір осы тұсқа келгенде аяғына жем түскен жорғадай кібіртіктейді де қалады. Неден қаймығады? Иә, онкологиялық аурухана... несі бар, Баймырзаны бас салып жұтып қоятын аждаһаға мүлдем ұқсамайды. Қалқайып осы тұрғаны тұрған, ешкімге тиіспейді... Неше жылдан бері сылақ көрмеген кір-қожалақ қабырғалар, топсасы сынған тақтай есік, ат шаптырым ауланың бұрыш-бұрышына қойылған ағаш орындықтар. Көбісі сырланбаған. Бір қарағанда көңілсіз. Ал өткенде шынымен қайран қалған. Есіңде, есіңде ғой барлығы...

	Әдейі аңдығандай, со жолы аурулардың ертеңгі ем-домнан кейінгі сыртқа шығып, аз-маз серуендейтін уақытына тап келмесі бар ма... Күн көзі де шақырайып шығып тұрды. Екі-үш кісі білектерін түрініп алып, аса шабыттана кіріспесе де, аула ішіндегі ала жаздай шалғы тимеген еркек шөпті еріншектене шауып жатқан-ды. Танауын тәтті иіс қытықтады. Асханадағы қалған-құтқанды жиып әкетуге келген ат арбаның иесі керек-жарағын тиеп алған соң, жол жиегіндегі қойтасқа бөксесін қойып, рақаттана шылым шекті. Шаруасы түгел. Құйрығы шорт кесілген көтерем бие кіртиген жанарын әнтек қана ашып-жұмады. Шешелеріне еріп келген тоғыз-ондар шамасындағы екі бала әлжуаз алақандарымен қалғып-мүлгіген биенің қасқа маңдайын сипалайды. Біреуі суы шұбырған шелектей танауына балмұздақ тықпалап әлек.

	Үшінші қабаттың балконынан әлдекім айқай салды:

	– Қап, құдайым-ай! Әй, Әділбек, таста деймін, таста! Аузыңа салушы болма ендігәрі!..

	Жанына көнетоз халатын иығына желбегей жамылған тағы бір әйел жақындады.

	– Ана шал тірі ме?

	– Тірі секілді ғой.

	– Тірі болса балаларды былайырақ қуып жібермей ме?

	– Е, соны айтам-ау, зоопарктің жылқысын жетелеп жүргендей...

	– Міне, цивилизация! Біреулер күн энергиясын пайдаланып, табиғи ортаны түтін иісінен қорғайды. Ал біз ат арбамен коммунизмге бармақпыз...

	– Коммунизм келмеске кетті емес пе?

	– А-а, солай ма еді, сендер үшін солай екен-ау... Жә-жә, болды, енді балаңа ие бол. Үйге қайтыңдар, келгіштей беріп қайтесіңдер, сұйық быламықтың осы арадан да табылатын түрі бар. – Қартаң әйел қабағын шытты.

	«Дұрыс, дұрыс айтады, келгіштей беріп қайтеді?»

	Баймырзаның байқауынша, мұндағылар да жаман тұрмайтын секілді ғой.

	Арба итініп-сұғынып, ілгері қарай әзер жылжыды. Темір доңғалақтар асфальт жолды аяусыз түйгіштейді. Өз әдрісіне айтылған әлгі «ескертпені» естіді ме, естімеді ме, арбакеш ұзын шыбыртқымен биені жамбас тұстан бір нұқып қалып, қақпаға қарай ілби аяңдады. Бірін-бірі қолтықтан демеген екі-үш ақсақал ауруханаға әдейілеп газет-журнал сату үшін келетін дударбас жігітті анадайдан көріп, қол бұлғайды.

	– Ассалаумаәлей...

	– Әлейкүм... Мойның бұлғақтап қайда тартып барасың? Уәде қайда, осы сендер уәде дегенді түсінемісіңдер? Қазақшаңды бізден басқа оқитын біреулерің бар ма? Соныңды айтшы, кәнеки...

	Апырып-жапырып табыс таппаса да күнделікті шай-пұлын осылардың есебінен айырып жүрген дударбас еркінсіп, бәрімен қол берісіп амандасып шықты. Тіпті бір-екеуінің әзілдеп, арқасынан да қағып қойды. Ол бар болғырдың мына шалдарға тағы қандай уәде бергендігін Баймырза қайдан білсін? Дегенмен, екі жақтың да есебі түгел. Бұрыннан қалыптасқан дәстүр солай, кенеп дорбаны олай-былай аударыстырып, алдымен алатынын осылар алып бітпейінше өзгелер жақындай қоймайтын.

	– Қызық, өте қызық. – «Коммерсант» шеттеу тұрған қартаң кісіге әлдебір әлем-жәлем қалың журналды ұстата салды. – Керегіңіздің бәрін осыдан табасыз.

	– Ал қарайық.

	– Талып түспеңіз.

	– Әй, жүгірмек, мынауың өңшең жалаңаш әйелдер ғой!

	– Сіздерге одан басқа не керек? Бір-бірден сатып алып, бастарыңызға жастанып жатыңыздар. Сол күні түс көрмесеңіздер, айтқаным өтірік.

	– Не дейді, құдая тоба, мына пәлекетті жын қағып кеткеннен сау ма?! – Дударбасты әлдекім арқадан қағып өтті. Ол оны шыбын шаққан құрлы көрсе не дейсің, екі езуі екі құлағында. Мына кісілердің қышыған тұстарын дөп бастым-ау деп одан бетер ыржалақтайды. Тағы да әлденелерді жылт еткізіп көрсетеді де, біреулер тарпа бас салатындай, ізінше дорбасын екі бұтының арасына қыстыра қояды. Тым көңілді, сонша жерден артынып-тартынып келгенде түк бітірмей кері қайтпайын дейтін дүдәмал ойдан ада. Ақжарқын. Бетон қабырғалары шұрқ-шұрқ тесілген аурухана ауласынан бері аттаса-ақ бітті, жұмақ өмірдің қайнаған ортасына топ етіп түсе қалатындай. Ал аурухана сыртындағы үйреншікті көріністен әбден көңілі қалған. Алмасын, бермесін, бірақ жұрттың өзіне неғып біртүрлі үрейлене қарайтындығын өзі де түсінбейді. Үсті-басы, анау айтқандай, жіптіктей жұтынып тұрмаса да, шүкір ғой. Мұны хан сарайына құрметтеп шақырып жатқан кім бар? Өңі де аса сүйкімсіз емес. Қоқыстан тапқан тіскебасарын құныға жеп, кез келген жерге теңкиіп аунай кететін ағайындардың бет-жүзін аулақ қылсын әманда! Мұның беделі олармен салыстырғанда қай-да?!. Құдай төбесінен қос қолдап ұрғанда сол сүйкімсіз жолға байқаусыз түсіп кете жаздаған-ды бұл сабазың да. Әйтеуір, әупіріммен аман қалды. Құз басынан құлап өлетін-ақ жері еді, сақтады. Егіліп еске түсіретіндей естелік болмаса да, онысын былайша ойға түсіреді...

	Күн жеп қаңсыған қаңылтыр бөшкені етекке қарай домалатып жіберсе не болады? Не болушы еді, жолдағы үшкір тастарға соғыла-соғыла бүйірі мың жерден майысып, әбден мылжа-мылжасы шығады да, шыбын-шіркейі мол шалшық суға шым батпай ма?! Бітті. Қаңсыған қаңылтыр бөшкені енді қайтып ешкім іздемейді, жоқтамайды. Қайтадан қатарға қосуға жатпайды... мүлдем! Сөйтіп, шаруасы шынымен шатқаяқтаған. Бірде мұны баяғыда институтта бірге оқыған курстасы көшеде қисалаңдап кетіп бара жатқан жерінен танып қалды. Ұрысты, жер-жебіріне жетіп боқтады. Қала шетіндегі газет-журнал сататын бір дүңгіршектің қасына әкелді де, іші-сыртын кептіріп тағы боқтады. Кішкентай терезеден басын шығарған қауға сақалдың алқымын күректей алақанымен бүре түсіп былай деді:

	– Бүгіннен бастап мынау сенің қамқорлығыңда. Адам қыл, тәрбиеле. Екі айдан кейін әдейі келіп тексеремін. Көңілден шықпаса екеуіңнің де ен... теріңді сылып аламын. Әңгіме сол!

	Сонан кейін бірақ оны көре алмады. Тексеріп жүр ме, сыртынан бақылап жүр ме, онымен шаруасы шамалы еді. Оның үстіне он екі мүшесі де түп-түгел. Ертеңді-кеш тыным таппай, қос өкпесін қолына алып, сол жүгіргені жүгірген. Адам қарасы көбірек жиналатын жерлерге әлдекімнің нұсқауын күтпей-ақ, өзі үшін жетіп барады. Теміржол вокзалы, драма театры, цирктің маңайы, стадион... бәрінің қатаң тәртіпке негізделген кестесі бар. Мұның жазығы не, сатып алуға құлқыңыз жоқ екен, ендеше немкеттілеу ғана бас изеп, интеллигентке тән ибалылықпен өте шығыңыз жанынан. Бұл сорлының қолындағысын алмасыңа қоймай жата кеп жабысу, иненің көзінен өтетін саудагерлерше көлгірсу, өтірік күлу – табиғатына жат. Алсаңыз да, алмасаңыз да алдыраз болсын! Бары осы. Жолың болғыр-ау, көшедегілердің мұны көргенде қабақтарын шытып, кірпідей жиырыла қалатыны несі, а?! Жанына жақындап кетсе ауру жұқтырып алатындай орағытып үркектейтіндігі несі, а? Әлде...

	Айтары жоқ, мына жер тамаша! Онкологиялық ауруханадағылар үшін өзі де «аса құрметті». Қатерлі ісікке шалдыққандардың жүздерінен торығу, өмірден күдер үзу немесе жүйке тоздыру деген секілді құбылыстардың бірін де көре алмайды. Әлде байқамай жүр ме екем деп, аурулардың о жағына бір, бұ жағына бір шығып та үңіліп қарайды. Атынан ат үркетін ауруханаңыз пәлендей қорқынышты емес. Әрине, аздап көріксіздеу. Жөндеу жұмыстарына бөлінген қаржыны бұрынғы бас дәрігер жамбасына басып алып, Ресейге тайып отырған білем. Іздеген, іздеттірген, талай жерге сұрау салған деседі. Бірақ әлі күнге дейін көрдім-білдім деген хабар жоқ. Ендігілері сол олқылықтың орнын толтырмақшы болып, әрі десе ауруларға бөлінген ас-сулық қаржыдан да үнемдеп, «шықпа, жаным, шықпамен» жұмыс істеп жатыр-мыс. Мейлі, қолдарынан келсе қонышынан бассын, әйтеуір ауруларды қатерлі ісік дейтін пәледен аман құтқарса, басқасына бұлардың да бас қатырары шамалы еді.

	– Ал, кәне, міне, айттым ғой... естеріңізден танып, талып қаласыздар! Айтқаным айдай келген жоқ па?! – Дударбас қалжыңын үдете түседі. – Алып-жұлып бара жатқан сырқаттарыңыз жоқ. Тамақтарыңыз тоқ, көйлектеріңіз көк. Оу, неғып жабыса қалдыңыздар? Жалаңаш әйелдерге бүйтіп сұқтану пайғамбар жасынан асқан кісілерге ұят емес пе?.. Секе, Сексенбек Қаражанович, сізге қайсы ұнайды? Толықтауы ма, әлде мына сылыңғыр қарасы ма? Қара нәсілділердің қимылы алапат көрінеді ғой.

	– Көріп пе ең?

	– «Көріп пе ең?..» Оларды көретіндей мүмкіндігім болса, жүрем бе дорба асынып?.. Ең болмаса, сіз секілді бір мекеменің тізгінін ұстау бақыты да қолдан келмеді.

	– Соны да бақыт деймісің?

	– Енді ше?..

	– Түсінігің тым шолақ екен, шырағым. Тау жығатындай денсаушылығың бар, керек бақытты маңдайынан шертіп жүріп, өзің-ақ тауып алмаспысың?!

	Дударбастың тілі күрмеліп, көздері адырайып, әлдебір жағымсыз жаңалық естігендей қипалақтады да қалды. Дорбасын бір иығынан екіншісіне ауыстырды. О, құдай соққан, туған нағашысының ауылына келгендей есі кетіп, еш нәрсенің байыбына бармай, ойына келгенді ойланбай айта салушы еді. Әлгі сөз есеңгіретіп жіберді. Күтпеген, мүлдем күтпеген! Тұла бойын тоқ соғып өтті. Бекер, бекер екен барлығы. Көкке тойған марқа қозыдай тайраңдағандығына жол болсын. «Жасың бар, жасамысың бар, тау қопаратын күшімді көрдіңдер ме, мінеки?!» деп көстеңдегеніне жол болсын! Кірпияз көңілдер таңғы шықпен бүр жаратын гүл қауызына ұқсас екен де бейне бір! Оғаш қылықтарды көтермейді, тез майысады. Немесе морт сынады. Бетон шарбақтың бергі басын айналып жүретін төте жолды көрмей ме, әлде әдейі істей ме, биік дуалдан бір-ақ секіруші еді ғой бұл жазған! Ойланып қалды. Бұған да тәубе деді ішінен. Қу арақтың зәрлі уы жұмыр бастың қауашағын мүлдем мүжіп тынған шығар деуші еді. Жоқ, қалған екен бір нәрсе, әупірімдеп артына қарауға жарады... Бір кездері нағыз жігіттің сұлтаны болған. Математик. Шешімін таптырмайтын есебіңді ас үйде терлеп-тепшіп шай ішіп отырып-ақ шешіп тастайтын. Күллі институт атқаратын шаруаңызға жалғыз өзі ие. Оу, бұл қайдан шыққан вундеркинд?! Басы бас емес – компьютер. Диплом қорғайтындар қолқалап ресторанға шақырды. Ғылым кандидаттары кезектесіп есік алдынан тосып алды. Ал өз басы ғылыми атақтан мақрұм-ды. «Бұл уақытқа дейін докторлық қорғау керек еді ғой...» – деп кербездене сұйық қастарын кере сөйлейді ғылым докторлары. Сөйтіп, өздері мұның артынан адам салады. Ресторан есігі бұл үшін күндіз-түні ашық тұруға тиіс-тін. Тапсырманы шабармандары мінсіз әрі асыра орындады. Анталаған жау алмай тынсын ба, бір жылға жетер-жетпесте саудасын бітірген...

	– Жындылық қой барлығы, ғафу етіңіздер! – Жалаңаш әйелдердің суреттері басылған журналдарын тартып алғандай ғып лезде жинастыра бастады.

	– Әй, мына пәтшағарды біреулерің піштіріп жібергеннен саумысыңдар? Табан астынан молда бола қалуын. Әкел, әкеңнің құнын сұрамайтын шығарсың. Тағы нең бар, қазақшаңды түгелімен тастап кет осында! – Домаланған сары шалдың сексеуіл бұтағынан жонып жасалған қисық таяғы шошаң ете қалды. – Осы сынғанша сабасам қайтесің?!

	– Сабаңыз.

	– Саған не болған, ей, кісі бола қалыпсың ғой, жүдә! Тиынтебенімізді місе тұтпай жүргеннен саумысың? Мә, ендеше! – деп бір уыс тиынды әлгінің жанқалтасына сау еткізді. – Артығы сеніңақ пайдаңа шешілсін. Әділжан, Әбеке, мен үшін екі жүз теңге беріңізші қарызға. Үлкен балам келген соң, анадағыңмен қосып түгел құтыламын.

	– Қарызға, қарызға!.. Қарыз деп қақылдағандығыңды қашан қоясың осы? Қарызымды жедел қайтар деп жатқан біреу бар ма? Бәлкім, кемпіріңді де қарызға беретін шығарсың?

	– Оу, ол бар болғыр қолға түсіп тұр ма? Сенен аяйтын не бар? – Ізінше қарқ-қарқ күлді. – Әбеке, Әбеке деймін, ендігі жерде екеумізге кемпірдің қажеті бола қояр ма екен? Мыналарға қарап жатпаймыз ба... тояттап...

	– Қайтайын, күн кешікпей тұрғанда жатағыма жетіп алайын, – деді дударбас мені ұмытып кеттіңдер ғой деген кісіше.

	– Оу, аяқ астынан саған не болған, ең болмаса айтып өлтірсеңші біздерді!

	– Жә-жә, әншейін!

	– Біздің қыздардың біреуіне ғашық боп қалғаннан саумысың? Айт, айт, жасырма. Қол-аяғын байласақ та әпереміз әкесін танытып. Болмаса құда түсеміз. Сенен аяған ұрғашыны көрмеге қояды деймісің?!

	– Неғып тұрмыз, ендеше уақыт өлтірмей іске кірісейік. – Ақбурыл сақалын дөңгелетіп қидырған қиқар шал дауыс жетер жерге дейін айқай салды. – Батима, Сұлу, Толғанай!.. Әлгі менің қысыр тушадай домаланған жалғыз балдызым қайда жүр?! Балқадиша, ау, бармысың?! Дайындал, құдай саған оң көзімен қарады. Бай табылды!

	Төрт қабатты аурухананың қарлығаштың ұясындай балкондарынан алдымен сыңғырлаған күлкілер естілді. Артынша әдемі киінген бикештер қаздай тізіліп тұра-тұра қалысты. Бірі қол бұлғайды, бірі секіріп кететіндей белінен бүгіліп, төмен қарайды. Көптен бері мұндай «құрметті» естімеген сыңайлары бар. Зеріккен, жалыққан.

	– Қайдасыңдар?

	– Қайда болушы ек, осындамыз. Жер жұтып кетті ғой деймісіздер. Ал таңдаңыздар! – Қараторы келіншектің даусы өктем. – Өтпей жатқан ешкім жоқ, отырған қыз орнын табады. Алдымен күйеуді көрсетіңіздер.

	– Не көрсететіні бар, осы қаланың сылыңғырдай жас жігіті. Математик.

	– Математиктің үйі, мәшинесі бар ма екен?

	– Немене, жаяу жүрсеңдер жамбастарың тесіле ме? Ең басты байлығы... қара бурадай гүрілдеп тұр. Сол жетпей ме сендерге?..

	– ...Дүкенде тұр ғой.

	– Қайсысы?

	– Сол... «қара бурасы».

	– Масқара, не дейді?! Бәрін де қолдан жасайтын болған ба бұл күнде?

	– Жасағанда қандай, қажет болса бүйректі, жүректі де сатып аласыз. Тек ақшаң болсын қалтаңда.

	– Ақша, ақша, ақшараңдап қал, қу балдыз!

	Дударбас кейін шегіншектеді. Мұрын ұшы тершіді. Кенеп дорбасын қайда жасырарын білмей, ақыры арқалығы түскен ағаш орындықтардың біріне лақтыра салды.

	Баймырза аң-таң. Әлгі көріністі көпке дейін ұмыта алсашы. Онкологиялық аурухананың ауласынан әлгіндей қауқылдасқан күлкілер естіледі-ау деп мүлде ойламаған. Қызық, қызық болғанда анау-мынауды көзге ілмей, көшеде келе жатқанда қарсы келген топты қақ жарып, мұзжарғыш кемедей төтелеп тарта беретін Баймырза әлдебір құдіреттің күшімен қаққан қазықтай жіпсіз байланды да қалды. Кейін үйіне келіп, ыстық ванна қабылдап, жүз грамм коньяк ішіп, жан шақырған соң да әлгі оқиғаны есінен шығара алсашы. Күллі министрліктің жасы бар, жасамысы бар, әйтеуір барлығы Баймырзаның төбесі көрінгеннен қоғадай жапырылмаушы ма еді?.. Жұмысқа келеді, түстікке шығады, кейде әлдебір алқалы жиындарға шақырылады. Қалы кілем төселген биік басқышпен не көтеріліп, не төмен түсіп келе жатады... Сонда, сонда деймін-ау, былайғы қызметкерлер мұның кірер, шығар жолын әдейі тағатсыздана тосып тұра ма, әлде кездейсоқтық па, жалғыз жарылқаушыларымен жаңа кездескендей, бірі қалмай иіліп-бүгіліп сәлемдесіп жатқаны.

	***

	Е, енді есіне түсті. Сол күні бұл тағы бір құбылысқа таңғалған. Ауланың бір бұрышына жиналған бес-алты жігіт сарт та сұрт домино соғып отырды. Жас шамалары, ары кеткенде, қырықтың о жақ, бұ жағында. Көңілді, қатерлі ісіктен құтылу үшін емес, курортқа келгендей. Күлкілері күндік жерден естіледі. Баймырзаның бұған дейінгі түсінік-пайымы мүлдем өзгеше-тін. Онкологиялық аурухана: алдымен заһар шашқан дәрі-дәрмектің иісі тынысыңды тарылтар; кірпіктері әзер қимылдайтын міскін жанарлар тұла бойыңды тінткілер; ақыры өзің де ыңғайсыздау хал кешерсің. Жаның ышқынып, тұмсық ұшына тіреледі. Тұла бойыңды әлдеқайдағы әлсіздік билейді. Жә-жә, ендігі арманы – жазатайым біреу-міреудің көзіне түсіп қалмау. Есепке жүйрік. Қатерлі ісікке шалдыққан жүз қаралы адамның кем дегенде үш жүзге тақау тамыр-танысы бар. Білсеңіз, үш жүз адамыңыз – бір қауым ел. Олар осы қаланың тұрғылықты халқы ма, әлде шабан пойыздың артқы вагонына әзер дегенде билет алып, сонау Сырдарияның теңізге құяр сағасындағы балықшылар ауылынан келетін бейтаныс біреулер ме – Баймырза үшін бәрібір. Мұның да бармаған жері, баспаған тауы қалды ма?! Қызмет бабымен талай дастарқаннан дәм татқан. Міне, сол таныстарының бірі Баймырзаны қапелімде танып қалмай ма: «Оу, Баймырза Нұртайш, мұнда не ғып жүрсіз?..» Сасқалақтағанда аузына жөнді сөз түсе ме: «Салтанаттың сырқаттанып қалғаны». Арқасын беріп, теріс бұрылар. Сізбен сөйлесуге көңілімнің хошы жоқ дегенді түсіне қоя ма бұл қазақ? Қазымырланып тағы нелерді сұрағыштап, кісінің жүйкесін жұқартар: «Әйеліңіз ауырса сізге де қиын болған екен...» – деп жаны ашығансиды ғой және де. «Замминистр Баймырза Нұртайұлының ісік аурулары ауруханасын жағалап жүргендігін, оу, қалай түсінуге болады? Тегін жүріс пе? Әйелін сылтауратып... сыңайы...» Сол күні-ақ әлгі «жаңалық» жарты қалаңызды жаулап алар.

	Қатерлі ісік, қатерлі ісік! Ажал апанына жақындатып-ақ тастайды қапелімде. Айт жоқ, той жоқ, қарадай-қарап мүсіркегендері жанға батады бәрінен. Мүсіркегенде де қайғының қара қайығына мінгізеді де жібереді. Салтанаттың осы ауруханада жатқандығынан төрт-бес кісі ғана хабардар. Баяғыдан бері тонның ішкі бауындай жақын араласатын ескі таныстары. Солардың өздері... әлде Баймырзаға солай көріне ме, әйтеуір біртүрлі. Баяғыдай емес, әзілқалжыңдары шектеулі, үйге келулері сирек. Кездесе қалғанда да бұйығылау, баяғыдай арсалаңдап құшағын аша жүгірмейді. Біреу естіп қоятындай, лажы болса Баймырзамен былайырақ шығып сөйлеседі. «Қалай?» «Жақсы». Одан артық не тауып айтарсың?

	«Барар едік... Салтанаттың ауруханасына барар едік те... бірақ бізді қалай қабылдайды? Мәселе сонда ғой».

	Оу, қалай қабылдаушы еді? Салтанат бұрын қандай еді, қазір де дәл сондай. Қайта одан сайын ашыла түскен. Үйге келген қонақтың жағдайын жасап, барын солардың аузына тосып, түннің бір уағына дейін тыным көрмейтін Салтанат, «Әлгілер аман-есен үйлеріне жетіп алды ма екен?» деп артынша қоңыраулатып жататын Салтанат қазір де дәл солай.

	Салтанаттың да, басқаларының да көңілдері көктем. Қатерлі ісіктен қауіптенетін олар емес, сірә, құдай сүйер қылықтары жоқ мына сырттағылар болар, шамасы...

	Баймырзаның көңілі әжептәуір өсіп қалды. Бұлай боларын кім ойлаған? Сондықтан аурухана ауласындағы әрбір қимылға аса мән беріп, ой таразысынан өткізді. Үйге келген соң ыстық кофе ішті. Әрине, Салтанат қайнатқандай қайдан болсын? Дегенмен, жоқтан тәуір. Ыңылдап Шәмші әнінің бір-екі шумағын қайталады. Сол күнгі тіршілігіне де дән риза. Төргі бөлмедегі бір қабырға кітап арасына ана жолы аса қымбат дүниесін жасырғаны есінде. Кімнен жасырсын, әдет. Абажадай алты бөлмелі пәтерде Салтанат екеуінен басқа тірі жан жоқ. Сондағы «суық қолға» санайтыны – Ғафиз. Құдайдан жалбарынып сұрап алған жалғыз ұл. Үй-жайы бөлек дегені болмаса, әлі күнге дейін әке-шешесінің мойнында. Кілт қалтасында. Келген сайын үйдің астан-кестенін шығарып кетеді.

	«Мұның не, Ғафизжан-ау?»

	«Бір-бірлеріңе қарап отырамын деп жынданып кетерсіңдер, ең болмаса қандарың тарасын».

	Сөз болғаныңа! Белгілі ғой, Ғафиз жазатайым әлгіні көрсе, бірден бас салады. Қазақстандағы жерасты суларының жоба-жоспары. Тірі жанға белгісіз, жалғыз дана... Сәкінің үстіне шығып, өмірі қол тимеген екі-үш кітапты парақтай қалып еді, қиналмастан табыла кетті. Ай, бүйтіп қуанбас! Алдағы аптадағы жұмыс ағымының дені осыған байланысты-тын. Алдағы жетіде жолға жиналмақшы. Салтанатқа өткенде туралап айта алмаған. Құтыла алмай жүрген кісіше ауруханаға итеріп тастап, тайып отыруды еш ақылға сыйғыза алмады. Әлде де уақыт бар ғой деген.

	Ендігі жолы әлгі ақсақалдармен амандасуды да бірінші кезекке қояр-ау! Ендігі жерде мұрыннан шаншылған қайдағы жұмыс? Бір адамдай-ақ қызмет істеді ғой. Шамалауынша, елдің бұған, мұның елге өкпесі жоқ. Ерік-жігерін аямады, тырысты. Қолынан келмегені, игере алмағаны болса, ол – Алланың ісі. Кешегі алаөкпе жүгіріс, алақұйын мінезді енді сабырға жеңдіргені жөн. От ала келген әйелдей тызақтап, ендігіде бүйтіп тұра қашпас. Сыр-сұхбат құрар, білгенін аянып қалмас. Бір есептен Салтанатқа да керегінің өзі осы ғой. «Қарағым-ау, әлгі отағасың қайда? Жігіт-ақ екен де! Өзін-өзі ұстауын айтсаңшы бә-рі-нен! Ал білім дегеніңіз ұшантеңіз. Кәдімгідей көзіміз ашылып қалды. Көди-сөди газетсымақтар саясаттың бетін қалқып, арғы жағына тереңдеп бармайтын болып шықты. Біздің білмейтінімізді қолмен қойғандай айтып берді. Тілаузымыз тасқа, өседі әлі. Келесі келгенде бізге көрсетпей бөтен жолмен жөнелтіп жіберме».

	Өткінші жауын пышақ кескендей тына қалған. Енді дәу теректің тасасына жасырынудың қажеті шамалы. Көше жақ абырсабыр. Баймырзаның ту сыртында тұрып біреулер шылым шекті. Мұнан былайғы жерде метро іске қосылмаса Алматыдағы көлік қатынасының тым қиындай беретіндігін, теңгенің долларға шаққандағы бағамын, көк базардағы сауда-саттықтың жайын, белгілі әншінің концертінен жұрттың шаршап шыққандығын әңгімеледі. Ал мен неғып тұрмын деді кенет Баймырза. Бетон табалдырықтан ілгері қарай он шақты қадам аттады да, қалт тұрып қалды. Төрт қабатты үйдің күнбатыс жағына назар аударған. Мәс-са-ған, бұлары несі, ей?! Жұрттың бәрі балконнан бастарын шығарып,

	Баймырзаның әрбір қимылын қағыс жібермей қар-ап тұр! Кейін шегінді. Жүрексінді...

	«Иә-иә, онкологиялық аурухана. Қараптан-қарап денеңіз түршігеді екен, әлдекімдердің көзіне түспейінші деп үркектейді екенсіз, сізді осы араға троспен сүйрелеп әкелген біреу бар ма?! Жылы орныңызды неге суыттыңыз? Әйеліңіздің жағдайын білмек болсаңыз, қабылдау бөлмесіне бір қоңырау шалмадыңыз ба? Бірін-бірі жанұшыра іздеп, сейфтің түбіне түскен әлдебір құжатты таба алмай, кімді кімнің жазғырарын және білмей, емен есіктің кіре берісінде бірімен-бірі соқтығысып, әлем-тапырық күй кешкен дәрігерлер тіршілігін көз алдыңызға сырттай елестетіп, жайлы диванда жата бермедіңіз бе? Сіз білмейтін құпия бар ма мына дүниеде?! Ары кеткенде жарты сағат, сосын Салтанаттың сырқатына байланысты күллі диагноз қолыңызда болатын еді ғой...»

	Кім? Бұған ақыл үйретіп әрі әр сөзін қайың ағашына сына қаққандай шегелеп, құлақ түбінен сауысқанша сұңқылдап тұрған бұл кім, ей?! Алақтап жан-жағына қарады, бірақ бейсеубет жүрген жан баласын көре алмады.





II


	Салтанаттың қолы тимейді, қолы тиді екен, кез келген заттың артынша-ақ жайнап сала беретін әдеті ғой. Басқасын былай қойғанда, мына қуықтай бөлмені-ақ алайық. Несі кем? Ал өткенде қандай еді? Терезе жапқыштың орнында кенеп жіпке ілінген сұрықсыздау көнетоз мата сөлбіреп тұрған-ды. Кереуеттің жамылғысын көріп шошып кетті. Ескі матрастың әр жер, әр жеріне темекінің шоғы түскен. Мақтасы түте-түте. Бір кездері қабырғаларын әшекейлі қағазбен әспеттегендігінен не пайда, қазір көрсең жүрегің айниды. Белгісіз адамдардың аты-жөндері, адрестер, бояулы қарындашпен сүйкей салған суретсымақтар одан сайын зығырданыңды қайнатады. Тақтай еден аяқ басқан сайын сықыр-сықыр. Сулы шүберекпен қайта-қайта сүрте бергендіктен бе, тақтайлары іргеліктегі қабырғадан ажырап, көгістеніп кеткен. Баймырза ауыр күрсінді. Салтанатты да шынымен аяды. Түс секілді бір нәрсе. Көзді ашып-жұмғанша өте шықты, әйтеуір. Сенімсіз әрі түсініксіз. Жөн білетін кісілермен кеңесуге де мұрша бермеді ғой. Мұндағылар аяқ астынан қара аспанды төндірсінай келіп. Дереу операция! Содан дырылдатты, дырылдатты дейсің! Бар-жоғы екі аптаның ішінде-ақ апай-топайын шығарды.

	«Қарақтарым-ау, жалғыз ұлымды шақырсаңдаршы, кім біледі, ең болмаса жүзін бір көріп қалайын...» – деп қиылды ғой Салтанат. Шыдамдылықтың да шегі бар білем, қос тамшы ыстық жас үзіліп түсті кенеттен. Баймырза байқамағансып теріс айналды. Сәтін салғанда аты-жөндері белгілі, қолдары жеңіл деген білікті дәрігерлерді тап келтірді. Қуықтағы қатерлі ісікті түптамырымен қас қағымда сылды да тастады. Бір адамға қиянаты жоқ Салтанатты ылғи да періштелері жебеп жүр еді екен ғой сөйтсе. Ие, өйтпей не көрініпті?! Өсек-аяңнан бойын аулақ ұстады, таза жүрді. Әйел боп әлдекімдердің үсті-бастарындағы алпыншақ-салпыншақтарына қызыққан да емес және соған бола Баймырзаны да мазалағаны шамалы. Одан қайта Құдай жаратқан кескін-келбетім аман болсын деп тіледі. Несін айтатыны бар, сұлу, көрікті! Көпіртіп опа-далап жақпаса да, екі бетінің ұшынан алаулап қан тамып тұрады ылғи да. Жасы елудің ішіне кірсе де дене мүшесінде мін жоқ. Ақ сазандай былқылдаған ақторғын келіншек. Салтанаттың құрбы-құрдастарының көбі қазір кемпір; азу тіс үгітіле берген соң амалсыз алтындатқан, теңіздің майда толқындарындай көз алдары әжім-әжім. Олары жылма-жыл және көбейіп келеді. Кейбірінің мама қаздай байпаңдаған жүрістеріне ішек-сілесі қатып күлуші еді. Мазақ қылатын. Бөксе тұстағы, қарындағы бөлек-салақ артық «дүниелерді» шымшылап, әй, өздерінің де берекелерін алушы еді-ау! Оның үстіне, міне, кемі он жылдай уақыт сырт айналған шығар. Салтанат үйде. Кеңес өкіметі орнаған жылдары салынған орталықтағы орта мектеппен саналы түрде қош айтысқан. Баймырза екеуінің шешімі соған тірелді. Баймырзаның құрдастары да, келіншектері де: «Ары кетсе бір-ақ жыл, сенімен сосын сөйлесерміз. Үрлеген қарындай ұзының мен енің бірдей боп, домаланып шыға келерсің әлі», – деп мысқылдаған. Дініне берік екен Салтанат. Титімдей де өзгерген жоқ. Сол сұлу қалпы. «Әй, осы сенің бізден жасырып жүрген не пәлең бар, айт кәне, жаныңның барында айт», – деп құрбылары ауыздарының суы құрып, тұс-тұстан түтіп жейді. Салтанат не десін: «Мәселенің бәрі – күйеуде. Оның құпиясын күйеулеріңнен сұраңдар». Олардың көздері жыпылықтап бір-бірлеріне қарайды. Баймырзаның мұртынан күліп рақаттанып тұрғаны.

	Көз өтті ме, тіл тиді ме, әлде өз-өзіне асылық айтты ма, қатерлі ісіктің қайдан тап болғанына қайран. Ақылға сыймайды. Андасанда жүрегінің сұққылап шаншитындығы болмаса, басқадай сырқаты жоқ-ты. Ал ондайға кезіге қалса да жалма-жан дәрі ішеді. Кішкене қисайып көз шырымын алады. Маңдайынан шыпшып тер шыққаннан кейін ғана «тіріліп» төңірегіне қарайды. Өз үйі – өлең төсегі. Ондай сәттің үстінен түсіп қалмаса, онысын Баймырзаға да сездірмейді. Білмесе білмесін, қазіргі қызметінің жағдайы да кәрі кемпірдің күрек тісіндей былқылдап тұрғанда бір бүйірден бұл килігіп, қосымша жүк болып қайтемін дейді. Әйтеуір, дәрі-дәрмегіне мығым.

	Қатерлі ісік! Тіпті үш ұйықтаса түсіне кірсе не дейсің?.. Операциядан кейін күлгін сәулемен емделуге тиістісің деп дәрігерлер қоярда-қоймай осы ауруханадан бір-ақ шығарған.

	– Жо-жоқ, мен бұлай деп ойламап едім. – Баймырза «сотовыйына» жармасты. – Бас дәрігердің уәдесі қайда? – Терезе жақтауындағы қою шаңға қолын соза беріп кейін серпілді. – Масқара, масқара ғой!

	– Керегі не, Байеке?.. – Салтанат Баймырзаны қолтықтап әкеліп темір кереуетке әзер отырғызды. – Кішкене деміңді ал, сабыр сақта. Жұртты әбігерге түсірме. Алтынмен апталған бөлмеге кірсем, әйел емеспін бе, есіме қай-қайдағы түсер. Ем алудың орнына коммерциямен айналысып кетіп, басыңды пәлеге қалдырармын. Сәулесін алайын. Бұл мәңгілік мекенім емес қой, он шақты күн шыдармын... Ал енді уақытыңды бөліп, мен үшін де алаңдай берме. Тығыз шаруа шығып жатса үйге-ақ хабарласармын. Ғафиз келіп тұрар. Әйтеуір, ісік алынды ғой.

	...Сөйтіп қала берген. Міне, мына көрініске қайран қалмай көр! Төртінші қабатқа алқын-жұлқын жүгіріп шыққан Баймырза демін алуға да үлгермей, бірден Салтанаттың палатасына қойып кеткенді. Біреу етегінен ұстап алатындай, сонша жаныққанын өзінен басқа кім түсінсін? Оның сырын бір білсе, сірә, Салтанат білер:

	– Аманшылық па?! –деп қалды ә дегеннен. Сәлем-сауқаты да осының ішінде. Салқындау жанарына кекесінді күлкі үйірілді. Көзәйнегін алып, аяғын кереуеттен төмен түсіріп, тіктеліп отырды. – Алматының бар жаңбыры сенің үстіңе жауған ба, Байеке?

	– А-а, не дедің?!

	– Шешін... алдымнан жүгіре шықпады деп ренжіме. Сырқатпын. Тұрсам отыра алмаймын, отырсам тұра алмаймын. Үлкейгендіктің белгісі ме, ай, бұл жараның аузы жуық маңда жазыла қоймас.

	– Сырқатыңның сырын түсіндік. Немене, бөлмеңді евроремонт жасап беремін деп бас дәрігермен келісімшартқа отырып қойып па ең? Тоңқаңдап еден жуған кісінің жарасы қайдан жазылсын. Бәлкім, мына терезе жапқышты да өзің ілген шығарсың? Құдай сақтаған екен бір жолға.

	Баймырза бір есептен әңгімеге тақырып табылғандығына қуанып қалды. Былайғы жұртты қас-қабағымен жасқап, мұзжарғыш кемедей, қалың топты қақ жарып жүретін Баймырза... кей-кейде, тіпті ойламаған жерден бейшараның халін кешеді. Түп-түзу келе жатып сүрінеді, әлдекімдердің алдында абдырайды, талайдан жұптап жүрген ойларын да айта алмай, шілдің боғындай шашыратып алады. Бүгін де осыған ұқсас күйдетұғын. Буын-буынын қапелімде бір әлсіздік биледі. Пенделігі ме? Не... не деді, ей?! Ал осынысынан не таппақ, қандай ұпай жинамақ? Құр далбаса! Әлдекімдердің көздеріне түспейінші деп тектен-тек қорқасоқтағандығын айтам да!

	– Жарам жазылмады дейсің, ал менің қуанып отырғаным басқа мәселе. – Баймырза Салтанаттың тарамыс саусақтарын құшырлана қысып, ыстық демімен қайта-қайта үргіледі. Ошақ көмейіндегі әлдеқашан сөніп қалған сексеуіл шоғы қайта тұтанған секілді ме, тәңір-ау?! Салтанатты қапсыра құшақтап, бауырына тартты. Құлақ түбінен иіскеп, әлдене деп күбірледі. Шыны ма, әлде қатерлі ісікке шалдыққан әйелімнің көңілін көтерейін дегендегі ойлап тапқан амалы ма? Ойына не түсті?

	Міне, Салтанат ауруханада. Біраздан бері алты бөлмелі үйде жалғыз өзі. Қабырғадағы дәу сағаттың тық-тық дыбысынан басқа дүние жым-жырт. Қос телефонның қоңырауы анда-санда бір шырылдайды. Әлдебір газет-журналдарды аударыстырып отырған Баймырза ондайда кенет ұшып түрегеледі. Жаңылысып түскен бір бикеш: «Кешіріңіз, қателесіппін». «Е, кешірмегенде қайтемін, жетіп барып желкеңді қиғалы жатқандай қиналғаның не? Бопты, қателессең қателескен шығарсың. Жа-рай-ды...» Араға жарты сағат салып тағы да қара телефон шар ете қалады. Яғни, бұл – осы қаладағы тамыр-танысының бірі. Ақ телефонның қоңырауын бір елі шаң басып қалған шығар бұл күнде. Атақты «кремлевка». Су шаруашылығы министрінің бірінші орынбасары қайдағы бір қатаң ережелер бойынша ондай мүмкіндікті пайдалануға толықтай міндетті-тін. Қазіргідей ұялы телефонның заты түгілі, аты жоқ кез. Осы заманға біреулер неге өкпелейді екен деп кейде қарадайқарап қапа болады Баймырза. Рахат, мәшиненің ішінде келесің бе, дәретханада отырсың ба, түк қиындығы жоқ. Құлағыңа жапсырып ал да, сөйлесе бер.

	Көктем мезгіліндегі қар суымен арнасы толған кейбір өзендер шлюздеріңді шыбын құрлы көрмей, бас жоқ, көз жоқ, айдалаға лағып, елді мекендерді таптап кетеді-ай. Су шайған жерлерді қайтадан қалпына келтіру – құдайдың бір азабы, одан гөрі бірекі тұстан қосымша құлақ шығарып, табиғаттың долы мінезін ауыздықтай біл. Тұла бойдағы қан тамырдай өзен-сулардың сырсипатын жатқа білетін Баймырза керек ондайда: «Оу, Баймырза қайда, жер басып тірі жүргені рас па еді Баймырзаның? Ендеше табыңдар, көкке ұшып кетіп, басқа планетада қонақ болып жүрмеген шығар. Тірі ғой, табыңдар, қайдан болмасын табыңдар!»

	Міне, сонда ғой әлгі ақ телефон жарықтықтың екі иығынан алқына дем алып, күні-түн тыным көрмейтіні. Қоңырау үстіне қоңырау. Пендесің, кейде түннің бір уағында ыстық бумен шабынып, бір танысыңның саяжайында саунаға түсіп жатуың мүмкін ғой. Беліңіздің құяңын үзіп берейін деп әп-әдемі келіншектер есіктен сығалайды. Әне, сондайда ғой ішкен-жегеніңнің тас төбеңнен шығатыны. Шофер жігіттің иіс сезгіштігіне қайрансың:

	«Баймырза Нұртаевич, Мәскеу шақырады».

	Ақ телефон. Ақ телефон қорқынышты. Ақ телефон анау-мынау шаруаға арамтер болмайды. Баймырзаны шұғыл шаруа күтіп тұр ендеше! Самайдан аққан теріңді жол-жөнекей сүрткіштеп, есіктен сығалаған сұлу келіншектің тамағынан бір иіскеп, бір бөтелке сыраны бір-ақ қылғытып, сүріне-қабына жосып бара жатқаның. Табан астынан шәт-шәлекейіңді шығаруға шебер еді ғой қайран ақ телефон. Сол телефоны түскір, міне, үнсіз, көптен бері үнсіз...

	Қара телефонның қашаннан жарасы жеңіл. Әлдекімнің жеңілжелпі шаруасы болған шығар, ақша қажет боп шарқ ұрып шешесін іздеп жатқан Ғафиз шығар. Әдетте қара телефонға Салтанат жақындайтын. Өртеніп жатқан шаруа болмаса, Баймырза-Байекеңді әбігерге салудың реті жоқ. Қайран Салтанат-ай, сен секілді иманжүзді әйелді дүниенің төрт бұрышын жаяу араласа таба алмас. Телефонды Баймырза жатқан жерге жайлап қана әкеліп береді. Яғни, керек кісі, сөйлесу керек! Сөйлескенде де көңілдегі әлдебір немкеттіліктен арылып, жан-тәнімен сөйлесу керек. Себебі телефонды Салтанат әкеліп тұр.

	Бірнеше аптадан бері ондай құрметтен жұрдай айырылған. Телефон шылдыр етсе бітті, бәрін тастай салып, далақтап өзі жүгіреді. Жалғыз, зерігеді. Біреулермен сөйлескісі келеді. Жеке басына көк тиын пайдасы болмаса да, әйтеуір, біреулермен сөйлессе екен, біреулердің даусын естісе екен. Жалықты. Дәу сағаттың тықтықы әбден жүйкені жеп бітті. Ұзақ жолдан құр сүлдесін сүйретіп әзер жеткен дімкәс кісідей әрбір алпыс минут сайын күрсіне бір дем алады. Ұзындығы кісі бойындай қайың ағаштан ойып жасалған дәу сағатты баяғыда Шардара су қоймасы құрлысының аяқталуына байланысты ескерткіш ретінде салтанатпен тапсырған еді. Бүйірінде пәлен-пәштуән жазуы бар: «Қадірлі Баймырза Нұртайұлы, сіз секілді су шаруашылығының білгір маманы сирек... сол, сол үшін...» Жә-жә, от жемейді, су ішпейді. Тұра берсін қашан демі біткенше. Кенет кеудесіне оқ тигендей ағаш тақта ойылып түседі де, әлгі үңгірден жасанды көкек басын қылтитады. Сөйлейді. Тықтық: «Сағат – түнгі он екі...» «Еске салғаның мұндай ақыл болар ма?! Суармалы жерлердің жоспарын сызғылап, өлшеулі суды қайда жеткізерін білмей, «шарадай басым шақшадай болып» жатыр едім». Шебер қолдан шыққан сол сағаты түскір жанынан олайбылай өте шығатын Баймырзаға қарап тілін шығара ма, мазақтап күлетін секілді ме: «Сендерді Кеңсайға қарай жөнелткен соң да міз бақпай тұра беремін». «Тұрасың, тұрарсың! Әкеңді танытып өткір балтамен бір персем, атыңды ұмытып қаларсың әлі-ақ!»

	Тағы телефон. Баймырза жеңіл кебісін сүйретіп алқын-жұлқын жетіп барады. Танысы, тонның ішкі бауындай араласып кетпесе де бірге қызмет істеген дегендей... «Сәлем беріп, бір міндеттен құтылу ғой біздікі... Баймырза Нұртайш, естіп тұрмысыз?» «Немене, естімейтіндей Баймырза қапелімде таскерең саңырау болып қалып па еді? Мақұл, қарыздан құтылдың. Жаман ағаңның жақсылығын ұмытпай жүргеніңе шүкір. Хабарлас, тағы да хабарласып тұр. Қандай жаңалық естідің? Ішіміз пысады. Сендер секілді жас емеспіз. Арнайы шақыру жібермеген жиналыстарға да далақтап жүгіре беру ыңғайсыз...» «Асығыс едім...» «Оу, асығыс адамды ұстап тұра аламыз ба?..» Үнсіздік. Алты бөлмелі пәтер өлі тыныштық құшағында.

	– Құдай сақтады! – Баймырзаның қалжыңы ма, шыны ма, мына сөзінің арғы астарын аңғару қиын. Терезе шаңы түгел сүртілген, айнадай. Ескірген еденнің үстіне кілемше төселіпті. Төсек-орын да ине-жіптен жаңа шыққандай, үстелдің үстінде бір құшақ гүл. Көз алдау үшін қойылған жасандылауы шығар деп еді, жоқ, нағыз өзі. Кімнің әкелгенінде шаруасы не? Әгәрәкім бас дәрігердің ұяты оянып, осының бәрін айтқызбай, со батырдың өзі істеген болса тым алақай. Егер пышақ тиген жараның орнын алақанымен басып, осының бәрін ысылдап-пышылдап Салтанаттың өзі атқарса ше? Өжет қой Салтанат!

	– Көз алдыма былайша елестетемін ғой баяғы. – Баймырза аяқ киімін шешіп, ағаш орындықтың біріне шығып алған. Сахнадағы әртіс секілді. Балаша мәз, ара-арасында күлдіргі әңгімелер айтады. Өзі де күледі, Салтанатты да күлдіреді. – Немене, ООНнан келген өкілді қабылдайын деп жатырмысың? Мақұл, жан екпінмен терезенің тепшігіне шықтың, төмен қарадың. Басың айналды. Мен білетін Салтанат болсаң, ерніңді тістелеп, өршеленіп қайта кіріскен шығарсың. Жібек жапқыштың бір шетін ілдің, екіншісін ілуге шамаң келмеді. Оның үстіне жараның орны сыздап ауырды. Ілу керек! Кімге ұқсағандығыңды қайдам, қасарыссаң қан жұтасың. Міне, бүйтіп төмен жаққа назар аудардың дейік... – Баймырза байқаусызда шекесін терезе әйнегіне соғып алды.

	– Құлап кетіп жүрме, құныңды төлеуге шашымыздың түгі жетпес. Оның үстіне үкімет адамысыз.

	– Құн даулайтын кісі табылса, кәнеки! Сөзді бөлмей тыныш отыр.

	– Мақұл, жалғыз актерлі театр, жалғыз көрермен.

	– Не?

	– Айта бер.

	– Төмендегілер сені қайтсін? Әркім өз тірлігімен алданыш. Сен ақырғы күшіңді жинап тағы кірісесің. Міне, бүйтіп саусақтарың дірілдеп, жоғары өрлейсің. Содан соңғысы есіңде жоқ. Гүрс етіп ұшып түсесің. Бір кезде барып есіңді жиясың. Жамбасыңды ағаш еденнің ызғары қарып барады. Терезенің бас жағындағы кішкене кнопкаға қол созып едің, жете алмадың. Медбикелердің бірін көмекке шақырғың келген шығар. Жалғыздығың есіңе түсіп, тас төбеге қарап тістеніп жатырсың. Баладан не пайда, байдан не пайда? Көңілің босады. Тіршіліктің түкке тұрмайтындығына анық көзің жетті.

	– Ойпыр-ау, неткен шебер едіңіз?! Пенсияға шыққан соң бірден театрға тартыңыз. Сіздей дайын режиссерді олар, сірә, алақайлап қарсы алатын болар.

	– Режиссерлік немді алған, бір ажалдан қалғаның үшін үйге барған соң жүз грамм коньяк ішермін.

	– Жалғыз өзің бе?

	– Жоқ, тарақан, шыбын-шіркеймен.

	Баймырза Салтанаттың бұрынғыдай емес, еті қашып, жүдегендігін аңғарды. Самай шашына аракідік ақ кіріпті.

	– Ұйқың қалай?

	– Жақсы.

	– Тәбетің?

	– Жақсы.

	– «Жақсы» дейтін дәрің өзіңнен артылып жатса бізге де берсеңші. Мейлі, қарызға болса да...

	– Қашан қайтарасың?

	– Айтқан уақытыңда.

	Әйелім кішкене көңілденді ғой, енді негізгі шаруама көшейін деген Баймырзаның ойына тағы нелер сап ете қалды.

	– Шамамның келгенінше күйеуіме өз қолымнан шай берейінші, – деп орнынан сүйретіле тұрған Салтанатқа:

	– Соның керегі не?.. – дегенді немкеттілеу айтты да, одан әріге қинаған жоқ. Одан әрісі – бір-бірімен шарпысқан кереғар ой ағыс. Бір таңғалғаны, басқа жер жетпегендей, соның бәрі осы бір қуықтай бөлмеде неғып еске түсе кетті екен, ит жегірай?! Өзін-өзі кінәлайтын жағдаяттар жеткілікті. Оу, бұл неткен әлсіздік? Әлде Салтанатқа жасаған күллі қиянаты үшін, көзге баттитып көрсетпеген менмендігі мен кеудемсоқтығы үшін... бар-бар кінәлары үшін дәл осы жерде кешірім сұрағысы келді ме екен?! Оу, Баймырза басымен осы секілді адами сұрақтарға жауап беретін қылкөпірдің аузына ерте ме, кеш пе, түбі бір тап келермін-ау деп күдіктеніп жүрген болса баяғыдан бері қайда қалды? Баяғыдан бері неғып өстіп ақтарылмаған? Немесе осының бәрін іштей мойындап, иә, көп нәрседен кемшілік жібердім, өттікетті... оларды енді қайта жөндеп, қатарға қоса алмайтындығым анық, қалғанына береке берсін деп тарпаң мінез танытуға шамасы келмеді ме бұрын? Салтанат екеуіне сырласатын уақыт табылмай қалды ма? Е-е, құдай төбесінен ұрған-ау, міне, сөйтіп, Баймырза Салтанаттың қашан қатерлі ісікке шалдығатындығын күтіп жүріпті ғой. Көрінгеннен қашып-пысып, онкологиялық аурухананың табалдырығынан аттауға жүрегі дауаламай, төртінші қабатқа алқын-жұлқын жүгіріп шығатын сәтті күтіпті.

	Сосын, пұшық шәйнектің қайтіп сарқылдап қайнайтындығына таңданыс білдіргендей екі жағын таянып, тілі байланған кісіше ұзақ уақыт үнсіз отырды. Әлгі «әртістігіне» жол болсын. Тіпті қолды-аяққа тұрмай шошаңдап бала боп кеткен-ді Баймырза. Баяғы байсалдылықты онкологиялық аурухананың осы бір қуықтай бөлмесі қылғытып жұтып қойғандай,ұшып-қонады, ыржақай.

	Ал Салтанаттың шүкіршілік жасағаны тіпті басқа жағдайды: құшаққа қысу, бауырға тарту, тамақтан иіскеу – Баймырза тарапынан болуға тиісті мұндай «джентельмендікті» баяғыдаақ жылы жауып, зынданға тастаған. Мүлдем үміт үзген. Бір-екі апта ізім-ғайым жоғалып, әлдебір халықаралық симпозиумдарға қатысып, Мәскеуден қоңыраулатып келе жататын еді ғой Баймырза-Байекең бір кезде. Шофер жігіттің қулығына қанжар бойламас: «Басекеңді күтіп алуға кетіп барамын, соға кет, ала кет десеңіз, ала кетейін, жеңеше!» «Жолыңнан қалма, басекеңіздің басқа баратын үйі болмаса, түбі бір келер, жолыңнан қалма».

	Салтанаттың ондайда аяғы жерге тимей, ұшып жүретіндігін көрсеңіз. Тамақты да молынан әзірлейді. Қымбат коньяктерін ыңғайлайды. Отағасыға бәрібір, бір қора қонақпен сау ете қалады. Ендігісі әйелдің шаруасы, қалай күтесіз, еркіңіз. Екі көзін терезеден алмай, жүгіріп жүріп-ақ бәрін жайнатып қоятын еді ғой Салтанат. Қонақ бөлмеге бір кіріп, бір шығады. Қуанғандық па, қобалжығандық па, әйтеуір соған ұқсас бір нәрсе. Бір тәуірі – үйде өздерінен басқа адам жоқ. Сағынады, оу, неге сағынбасын?! Үйден кеткеніне қанша уақыт?! Байын сағынбайтын әйел бола ма? Сағынбаса көңіліне желік кірген әйел ғана сағынбайды. Тіфәтіфә! Қандай сұп-суық сөз?! Және балпиған Баймырзаның сырт пішіні қандай, қалың қасты қағысын қарасайшы! Жақұттай жанған жанар ше? Өзгелердің сырттай ауыздарының суы құрып жүретіні бекер деймісің? Ара-тұра әлдеқайдағы қаңғыр-күңгір әңгімелер де талып естіледі құлағына. Қолымен ұстап алған дерегі жоқ. Жұрт не демейді, кімнің аузына қақпақ қояды? Оның үстіне тым шектен шығып бара жатса бір сәрі ғой. «Баймырза пәлен деген жесір әйелдің үйінен шығып келе жатыр екен...»

	«Баймырза секретаршасымен тауда қыдырып жүр екен...» Мейлі, ал Баймырза-Байекеңнің алдында министрліктегі әйел біткеннің құрдай жорғалайтындығын онсыз да біледі. Яғни, Салтанаттың күйеуі – талай көздің құртына айналған аса мейірімді әрі көрікті адам. Ондай марапат-мадақтан Салтанат та құр қалмайды: «Паһ, шіркін-ай, мынадай еркекпен қатар жүрген әйелдің қандай арманы бар?!» «Ол бикешпен жақынырақ танысуға болмас па? Не істейді, немен айналысады?» «Не істесін, күйеуінің үсті-басын қарау үшін әдейі жұмыстан босанған. Тамағын әзірлейді, шығарып салады, күтіп алады».

	Емен есіктің арғы жағынан аяқ тықыры естіледі. Басқышпен көтеріліп келеді, әнекей. Жеңілтек мінезді әйелге ұқсамайын дейді Салтанат. Жүрегі алып-ұшса да сабырлылық сақтайды.

	Келді, келіп те қалды-ау. Ішке кіреді, сырт киімдерін шешіп жатыр. «Оу, қайдасың, жаным Салтанат?!» Баймырза өстіп бірден бас салатындай. Бетінен, аузынан, көзінен... баяғыша, студенттер жатақханасы алдындағы саябақтағыдай өліп-өшіп шөпілдетіп сүйе беретіндей. Әлдене гүрс етеді. Ауыр дипломат паркет еденді қақ бөле жаздайды. «Ух-ах!.. Шаршадым, бәйбіше, өстіп жүріп бір жерде қисайып қалмасам болғаны. Қиын ғой біздің жұмыс, жауапты ғой ит жесін! Сығып алады. Құр сүлдеңді ғана қалдырады. Ваннаға түсіп, кішкене адам қатарына келейін».

	Салтанаттың бар үміті толқын шайған құм қиыршығындай үгітіледі. Тәмам. Өліп-өшіп сүйетін, тамақтан иіскейтін күйеу қара жердің тоңын аударып келгендей, әне, діңкесі құрып, диванда сұлық жатыр.... Салтанаттың көз алдынан бейтаныстау көрініс көлбеңдеп өтеді...

	Мәскеудің жаңбырлы түні. Қонақүйдің бір бөлмесінде бүкшиіп, қағаз шимайлап отырған Баймырза. Ертеңгі болатын халықаралық симпозиумда баяндама жасамақшы. Симпозиумға келетін өңшең ығайлар мен сығайлар. Қолақпандай көзәйнектің ар жағынан сынай қарайтын өңшең ғұлама оқымыстылар. Бір жерден қателессең, аты-жөніңді сызып, қатардан шығарып тастайды. Ешкім іздемесе, Мәскеудегі кәделі жиналыстарға үкілеп шақырмаса – саудаңның біткені. Намысшыл ғой Баймырза-Байекең. Ал одақтағылардың кейде Баймырза секілділерге күдікпен қарайтындары да жоқ емес. Су шаруашылығына деген қаражатты солар бөледі. Өзен-көлдердің тағдыры да солардың қолдарында. Мінекей, одан әріге несіне қинайды, белгілі ғой барлығы. Екі-үш күн қатарынан ұйқы көрмесең, өзіңнің де шаруаң бітер. Жүнжіп кетерсің.

	Содан Салтанаттың сүргін жүгірісі басталады. Бір жетіге дейін Баймырза-Байекеңнің асты-үстіне түсіп, жас сәбиді күткендей өбектейді. Сағыныш... сағынышыңды жау жесін. Ер адамның төбе көрсетіп, үйден кіріп-шығып жүргендігінің өзі тақияңа тар келмес!

	***

	...Өз көзіне өзі сенбеді. Сол ұшқынның жылт етіп қайта тұтанғандығына қайтіп қуанбассың?!

	– Солай...

	– Солайың не?

	– А-а, не дедім?.. Иә, солай екен-ау, шайың бал татиды.

	– Өтірік!

	– Өтірік айтып, сенен шампан дәметкелі отыр деймісің?

	– Шампан ішем десең, неге табылмасын? Министрдің әйелімен ойнаған екенсің! – Салтанат тұруға ыңғайланып еді, Баймырза жатып кеп бәйек болды:

	– Алдыраз болсын, құдайдан қайтсын! Осы тойғанымды да бойға сіңіріп алсам жарар бүгінше.

	– Жанымда сен отырғанда несіне қауіптенемін?

	– Дәрігерлер не дейді?

	– Дәрігерлердің не дейтіндігін білмеуші ме едің, бір айдан соң би алаңына барып, «шарлистон» билейсің дейді.

	– Өзіңше қалай, жанға бата ма?

	– Батсын-батпасын әлгі сәулесі түскірді қабылдау керек. Ісіктің айналасын күйдіріп тастайды-мыс, қанға таратпайды-мыс. Сол ғой күтіп жатқанымыз...

	Қатерлі ісік жайлы қауесетті одан әрі түтіндеткісі келмейді Баймырзаның. «Ендігісі бір Құдайдың қолында ғой» дегенді де айта жаздап барып, әзер іркілді. Соңғы кездері тым құдайшыл боп бара жатқандығына өзінің де таңы бар. Мүмкін, бір жақсылыққа бастағалы тұрған шығар, мүмкін, алдағы сапардан да аман-есен оралар. Сол кезде алдынан жайраң қағып Салтанат шыға келсе, жоғы түгенделіп, «бай болып, барша мұратына» жетпей ме?!

	Құдай дейді, ал қайбір құдай сүйер қылығы бар еді Баймырзаның?! Маңдайына Салтанаттай әйелді тап келтірген тағдырына айтсын бар рақметті! Күйеуінің әрбір қадамын алыстан аңдып, ана тұстан да, мына тұстан да «тыңшылар» тағайындап, тыпыр еткізбей уысында ұстайтын әккі әйелдер аз ба бұл жалғанда?! Салтанат тарапынан мұндай қауіп-қатер атымен жоқ-ты. Ал осындай әйелге... алақанға салып, аялап жүруге тиісті әйелге БаймырзаБайекең не істеді?.. Қандай ұшпаққа шығарды? Міне, бүгін кеп, аурухананың қуықтай бөлмесінде қабырғасы қайысып, өткен өмірді өкінішпен еске алғансиды. Ешкімнің нұсқау-пәрменінсіз өзіне тиісті үкімді өзі шығарып, аяқ-қолына кісен салдырмастан, «сот залына» өз еркімен кіріп барған-ды. Бірақ мұнда Салтанаттан басқа ешкім жоқ еді. Куәгері де, соттың төрағасы да, керек десеңіз, адвокаты да жалғыз – Салтанат. Бар арманыңды, мақсат-мүддеңді, ренішіңді немесе қарсы пікіріңді тек Салтанатқа ғана айтасың. Кешіре ме, керісінше ит теріңді басыңа қаптап, мына аурухананың жүз қаралы адамдарының көзінше құйрығыңды түріп, қуып шыға ма... тек Салтанаттың қолында. Дұрысы, тірі жанның көзіне түспейінші деген манағы арам тірлігің де әдіре қалар-ау ол кезде! Айтпақшы, кімнен қорықтың? Жә-жә, бәрін қойшы, бәлкім, алдымен осыған жауап берерсің?

	...Тоқ-та. Мәскеу жарықтықтың түкірігінің жерге түспей тұрған кезі. Албасты басып, сол Мәскеуіңнің кейде тышқан аулап кететін кездері де жоқ емес-ті. Түкке тұрмайтын жиналысқа шақырады. Үйдегі ақ телефонмен шешілетін кәкір-шүкір үшін түн қатып, апыл-ғұпыл жолға жиналасың. Алып-ұшып, екі иығыңнан дем алып, танауың делдиіп жетіп келгендігіңді қайтсін, мұндағылар сүлесоқтау амандасады да, әлдебір бөлімнің көк мылжың жетекші маманына жемтік әзірлегендей, одан әрі ысыра салады. Өзге республикалардан келген әріптестері де Мәскеудің балдыр-батпақ тіршілігіне ренжіп, іштерінен күңкілдейді. Бүгінгідей ереуілдеп көшеге шығатын, ойыңды бүкпесіз ашық айтатын заман қайда? Аннан-мыннан жиналған сабаздар ақырында сабасына түседі. Шамадан түкпіріндегі жылы-жұмсақ ортаға үйіледі. Қымбат коньяк ішу – мода. Түннің бір уағына дейін преферанс сызады. О, несін айтасыз, бір мықтының басы сартта-сұрт жұмыс істеп кетеді сондайда: «Айналайын Мәскеу біздерді сонау ит өлген жерден бекер шақырды деймісіңдер? Шаршады ғой, демалсын дейтін шығар. Ұсыныс – ертеңнен қалмай Қырымға тартайық!» Мәселе аяқ астынан шешіледі. Түннің бір уағында Мәскеуден Алматыға телефон соғады Баймырза: «Аманбысыңдар?» «Аманбыз, өзің қалайсың, тыныштық па?» «Қайдан тыныштық болсын, қайдан тыныштық болсын-ау!..» «Е, не болып қалды?» Салтанаттың да дегбірі қашады. «Шаршадым, бәйбіше». «Шаршасаң не істейін, өзіңмен бірге ала кетпедің бе, шай-суыңды қайнатып, отырар едім қонақүйдің бір бөлмесінде». «Сүйтсемші, сүйтсемші сорлы басым. Ендігі жолы есте болсын». «Жайшылық па?» «Кешігемін».

	«Қаншаға?» «Екі жетіге. Халықаралық симпозиумның аяғын күтесің дейді, қосымша баяндама жасайсың дейді. Соны ескертейін деп...» «Е, мақұл, аман болсаң жарар...»

	Ақ телефон трубкасы тұғырына қайта қонады... Қара теңіз, құм жағалау. Шыжыған күн. Қыз-қырқын. Салқын сыра. Жағалаудан жалықсаң, ауыздығымен алысқан арғымақтай су жаңа ақ катеріңіз дайын тұр. Міне шабасың. Кішігірім аралда немесе теңізге тұмсығымен сүзе құлаған жартастың жықпылжықпылында демалған қандай керемет?! Қасымдағы бикешті біреулер көріп қалады-ау деп те қауіптенбейсің. Еркін. Кессе қан шықпастың нағыз өзі ғой бұл Баймырза! Қара теңіз жағалауына да әйелін бір апармады. Ал содан шыққан мүйізі қайсы? Бүгін кеп Салтанаттың алдында ақталған болады. Қатерлі ісік деген пәлесі қайдан тап болды екен деп, түк сезбейтін аңқау әпенденің күйін кешкендей болады.

	– Не, не дедің?.. А-а, солай екен-ау, солай... солай ғой! – Баймырза ұйқыдан оянғандай селк ете қалды. – Апырмай, ә?!

	– Немене, мен жоқта көзіңді ашып ұйықтап, көзінді ашып түс көретін болғансың ба?

	– Сөйттім бе, соған ұқсас бір нәрсе, әйтеуір.

	Екі кесені бірден қағып салды. Шыны керек, Салтанаттың баптап құйған шайынан да ешбір ләззат ала алмады. Орнынан тұрды. Терезе жақтауындағы әдемі гүлдерге танауын тақады. Баймырзаға не көрінген? Манағы шалқыған көңіл күйді қапелімде қарашаның қара суығы ұрып кеткендей.

	– Мен осы кейде ше... өз-өзіме түсінбей қаламын. – Бас сауғалаған түрі.

	– Иә, солайсың, «апам да аң-таң, мен де аң-таң». Шаршасаң, жалғыздықтан қажысаң, қасыма кел. Бір кереует сыятындай орын бар. Қайда емделсең де бәрібір емес пе, қайта екеуміз көңілдірек күй кешер ек.

	– Қара теңіз жағалауында жүргендей дейсің бе?

	– Қара теңіз немді алған? Сәті түссе оны ана ауылға барған соң көрерміз.

	Баймырза төртінші қабаттың терезесінен анық көріп тұр. Төмендегі әлгі екеу қолшатырдың астына кіріп, күбір-күбір сөйлеседі. Шал мен кемпір. Кемпірінің жүзі таныс. Ана жолы торы биенің танауына балмұздақ тыққыштаған немерелеріне ренжіп, балконнан айқай салатын сұсты кісі осы. Жігерлі. Шалының құлағы ауыр ести ме, әлденелерді дауыстап айтқансиды. Сосын бірінің иығын бірі түйгіштеп, қалжыңдасқандай сыңай білдіреді. Жарасымды. «Онкологиялық аурухананың ауласында отырып, күлкі шақыратындай не тауып айта қояды екен сонда олар?» Өзінің

	«актерлігі» шай пісірімнен аса алмады. Қаншама тырысты, бірақ ойдағыдай емес. Жасандылығы жарға соқты. Салтанатқа енді не тауып айтсам екен деп қипақтайды.

	– Мені бұл жұрт қайдан білсін, әлі күнге дейін су шаруашылығының білгір маманы деп ойлайды ғой деймін.

	– Енді қалай, сенен артық кімді тапсын?

	– ...Шақырып жатыр.

	– Тағы да халықаралық симпозиум ба?

	– Жоқ, теңізге, Кіші теңізге. Бөгетті өз көзіңізбен көріп, ақылкеңесіңізді беріп кетіңіз дейді. Әрі-бері сылтауратып ем, көнбеді.

	«Туған жерге жасаған перзенттік борышыңыз болсын» деген соң үнім өшті.

	– Е, соны хабарлау үшін келдім де...

	– Жо-ға, сені көріп төбем көкке жеткендей болған жоқ па... Ары кеткенде бір жұма. Қайтамын кешікпей.

	– Қашан жүрмекшісің?

	– Ертең, ұшақпен.

	– Жолың болсын! – деді Салтанат. – Бізді танитындарға сәлем айт. – Баймырзаның сырт киімін иығына жапты. Арқасынан қағып шығарып салды. Сосын өзін-өзі қинап күлді. – Ешкімнен қысылып-қымтырылмай-ақ жайлап жүрсеңші. Қатерлі ісік ешкімге жұқпайды. Жатырмыз ғой, мінеки... Аса қорқынышты емес. Жолға шығасың, сүрініп кетіп, тізеңді жарақаттап аларсың байқаусызда...





III


	Қызық... Қай тұстан қателік жіберіп алғанына қайран. Қашан болмасын қалың топты қақыратып өте шығатын «мұзжарғыштың» осыған келгенде жүрісі баяу, үні бәсең. Өткен-кеткенді ақыл таразысына салады. Бірақ табан тірейтін дәлелі шамалы. Әрине, жалғыз ұлды әке-шешесі етектеріне орап, өбектеп, бағыпқаққан болса әңгіме басқа ғой. «Ерке болды, кемпір-шалға арқа сүйеді, тірі жан бетіне жел болып тимеді, не киемін, не ішемнен таршылық көрмегені екібастан...» деген секілді «аргументтерді» еріксіз мойындап, қолыңды бір сілтер едің ақыр соңында. Он жылдықты бітірер-бітірместен ол екеуін де жалмап, жұтып қойған.

	Ал сонда Ғафиздікі не талтаң? Баймырзамен жездесіндей қалжыңдасады. Реті келсін-келмесін, сөз ілгіш қармақты тауып ала қояды. Талай мәрте ұрысып та көрді. Ашық күнде найзағай ойнатып, жұртты ықтырып алатын сұсты қабағының сұғын қадап та байқады. Өзіңмен бірге бой таластырып, зіңгіттей жігіт боп өсіп келе жатқан азаматқа айдың-күннің аманында қайтіп әңгіртаяғыңды алып жүгіре берерсің? Және Баймырза басымен... Бір кездері оған да ойы кеткен. Ғафиздің бой-сойына қарамай, әлі де «бас білмеген буыршын ғой» дегенге сайып, қайыс белдікпен қалай «қалжыңдасатындығын» дәлелдегісі келіп, ай, бір алақаны қышысын-ай! Ұрса – өзінікі, соқса – өзінікі. Қолын қағатын кім бар?

	«Неткен топас болдың, айналайын-ау, туған әкесімен әзілдесіп, шаужайласқанды қайдан көрдің, тексіз неме?!» деп бекінгенімен, алыс ұзай алмады. Тістерін қышырлатты да, шырт түкірді. Дөйіс неменің ашу үстінде не істеп, не қоятындығын кім біліпті?..

	Кенет екі иығы түсіп, әлдекімнен көмек күткендей пұшайман болды да қалды. Баяғы батырлығынан түк жоқ. Сосын, қайыс белдікті суға малып-малып алып, «есеп» айырылыспаған ұстамдылығына да шүкірлік жасады. Аяқ-қолы салбырап өзі аспаннан түсе қалып па екен? Өзінің де қиқар мінезді, нағыз керісиер бозбала болғандығын неге ұмытты? Ұмыту қайда, бірақ мына секілді Баймырзаның әкесімен салғыласып, әзілдесіп отырғандығын кім көріпті дейсің? Бұл да кіндіктен жалғыз еді. Жалғыз болса да, балықшы әкесінің мойнына асыла кетіп, маған аспандағы айды әпер деген жоқ. Жұрттан өзгешелеу өмір сүремін, өл-тіріл, қайтсең де үсті-басымды үлде мен бүлдеге орайсың деген жоқ. Балықшы ауылдың бүкіл балаларымен бірге ойнады. Күресті, төбелесті. Балалық дейтін өлшеулі шеңберден шығып, ақымақ арыстандай айға секірген емес. Бәрі орын-орнымен. Тыныш жүрген балаға әке көзін алартар ма? Осылай-ақ ержеткен-ді Баймырза. Ал енді мына пәлені түсініп көріңіз! Орнымен еркелесе, онысын көтере алмайтындай жын ұрды деймісің Баймырзаны? Ғафиздің қалжыңы бөлек, дөрекі, түйеден түскендей. Кеңірдегіңе кептеледі де қалады, жуық арада ары қарай жұта алмайсың.

	Өз қолын өзі кесе ме? Оның беті аулақ. Ондай сұмдықтың да талайын естіген. Сол қайыс белдігіңмен асылып қалса қайтпексің?! Бір бет қағазды есіктің маңдайшасына қыстырады да, «Әкеме өкпелегеннен осылай істедім...» дейді де кете барады. Ал керек болса! Біреулер үшін өмір – ойыншық, біреулер тұз-дәмім түгесілмесе екен деп түнімен жалбарынып, тәңірден соны тілейді. Түсініп көріңіз! Жұмбағы көп, түсініксіз бір әлем.

	«Жеңілгендігін» іштей мойындады. Сырт көзге сыр білдірмесе де, жан дүниесі әлем-жәлем. Жел өтінде қалған қараша үйдің түндігіндей желп-желп. Ызғарлы жел қара табаныңнан өтеді. Жүрегі жиілеп соғады. Сүлеленіп орнынан тұрады, арабы кереуеттің аяқ жағындағы жеңіл кебісін іле салып, балконға жүгіреді. Бұрын-соңды істемеген кәсібі, қақалып-шашалып екіүш сигаретті бірінен кейін бірін сорғыштайды. Басы дың-дың.

	Әсем қаланың түні қандай ғажап?! Қарсы үйлердің терезелерінен әлдекімдердің сыңғырлаған күлкілері естіледі. Ырғақты әуен. Осы тамашаға іштей қарсылық білдіргендей, әлдебір бұрыштан ит үреді. Мысық мияулайды. Ұзын көшенің арғы басынан айқайсүрен салып, өрт сөндіргіш мәшине ағып өтеді... Қойшы, ей, бүлінген, күйреген ешнәрсе жоқ екен ғой. Бәрі баз-баяғыша. Рас, несін жасырады, кейде бар-ау, жүрегін жұлып алып, аулаққа лақтырып тастағысы да келеді. Тозған, шаршаған секілді біртүрлі. Қаймана қазақтың бірі болса бір сәрі, ал Баймырзаның кәкіршүкірге осынша таусылуы анық ақымақтығының белгісі емес пе?! Балконның есігін еппен ашады да, Салтанат оянып кетпесін деген сақтықпен ауыз үйге зып береді. Енді не істеймін десе де еркі. Екіүш рөмкіге қымбат коньякті бірдей мөлшерде меймілдетіп құйып шығады.

	«Өзіңіз бастаңыз алдымен».

	«Мақұл, Баймырзаның жер бетіндегі тілекшілері үшін!»

	Тартып жібереді. Тұла бойына ып-ыстық қан жүгіргендей. Тіске басатынды қайтеді, онсыз да тоқтаусыз жүріп тұр.

	«Сіз сөйлеңіз, сөйлемесек іше алмайтын ауруға тап болдық қой, әйтеуір. Баймырза Нұртайш?!.»

	«Тыңдап тұрмын».

	«Сізге кей-кейде қайран қаламын».

	«Ондай таңданыс өзімде де болып тұрады».

	«Әрине, жақсы мағынасында. Бір жапырақ балаңызды алтын асықтай қылып өсірдіңіз».

	«Ай, қайдам-ау...»

	«Қай әкенің баласына көңілі толушы еді? Толатындары сирек. Немесе ондайлардың талғамдары тайыз. Баласын әжік-гүжік қызметке орналастырса дүниенің түйіні шешілдіге санайды. Сосын ана жерде де, мына жерде де баласын мақтай ала жөнеледі».

	«Мақтауға лайық бала болса, мақтағанға не жетсін?!»

	«Ал сіздің балаңыздың, Ғафиздің білмейтіні жоқ, білімі ұшантеңіз. Таза. Анаған да, мынаған да тұмсығын тығып, орынсыз жерге киліге кетпейді. Тұла бойынан зиялылықтың иісі аңқиды».

	«Қойшы, ей, қайдағы зиялылық, тым аспандап кетпей, кішкене ізет сақтасаңызшы».

	«Реті келгенде сіздің де кемшілігіңізді бетіңізге айтайын».

	«Айтыңыз, жеті қараңғы түнде ұйқыдан безіп, соны есту үшін отырғанымыз жоқ па...»

	«Ғафиздің адал жүрегін ең аяғы сіздің де түсінгіңіз келмейді. Біржақты ойлайсыз. Оқыттым-шоқыттым, аспирантураға түсірдім. Не ғалым болмады, не әкім болмады дейсіз. Оқыту – әкелік борышыңыз. Баласын оқытқаны үшін де әкесінің ақы дәметуі керек пе?»

	«Апыр-ай, ә?»

	«Түу, сөзді бөле бердіңіз-ау!..»

	«Қойдық, қойдық, ойбай! Енді сөйлесем тілім кесілсін!»

	«Әкім болғысы келмеді. Талантты жігіт тек әкім болуды мақсат тұтса оны әлдеқашан-ақ тастай тындырар еді ғой. Өмірін өнерге арнады. Мына заманда өнер адамының маңдайы қайтіп бірден жарқырай қойсын? Оның үстіне Ғафиздің ана сүтімен бойға дарыған талғамы қандай?! Өте кірпияз. Мөлдір. Иә, таланттың жолы қай кезде оңай болып еді? Ана жолғысын өзіңіз білесіз. Бар болмысымен кіріскен шаруасының тас-талқаны шықты.

	Ғафиздей кинорежиссер сирек. Желтоқсан оқиғасына бастанаяқ қатысып, көрген-білгенін түгел таспаға түсіріп үлгерген-ді. Онысын «үш әріп» көзбе-көз күш көрсетіп тартып алды. Ары-бері бұлтаққа салып еді, иісшіл қарсақтар тіміскілеуін қойды ма, ақыры өміріне қауіп төндірді. Тіпті айдаладағы кино өнеріне үш қайнаса сорпасы қосылмайтын сізді де қоңыр үйге талай мәрте сүйрелеген жоқ па еді?! «Білмеймін, түсінбеймін» деп бас сауғаладыңыз. Шындығында түсінбейтін едіңіз. «Қарағым, тыныш ұйықтайық, бер, берші сұрағанын, атасына нәлет!» деп жыларман болып, Ғафизге жалынғандығыңызды әлі де ұмытпаған шығарсыз.

	Алғашқы шығармашылық сапары сәтсіз аяқталды. Не байқадыңыз, содан бері Ғафиз өзгерді ғой. Қарабайыр тіршіліктің мың сан рет қайталанған мына сұрқай көрінісі әбден жалықтырған. Ешкіммен емен-жарқын ашылып сөйлесе алмайды. Тіпті әйелімен де. Жұрт елең етерліктей тосын дүние түсірсем дейді. Мейлі, бес-ақ минут болсын. Әйтеуір, біреулерді қайталамаса болғаны. Байқайсыз ба, Баймырза Нұртайш, төңірегіміз толайым қайталаудан тұрады ғой. Көкірегімен көк тіреп жүретін тәкаппар мінезді сіздің өзіңіз де біреулерді айнытпай қайталайсыз. Біреулерге еліктегіңіз келеді. Қайталау, тағы да қайталау. Қайда қашып құтыларын білмеген Ғафиз ең болмаса мені әкем түсінетін шығар, ептеп ішімді босатайын деп әзілдессе, түк көрмегендей ертоқымыңызды бауырыңызға алып, сіз де тоңқылдайсыз. Фильм түсіру үшін қаржы керек және көп қаржы. Несие алып беріңіз деп құдайдың зарын қылды. Тыңдадыңыз ба, тіпті құлаққа қыстырғыңыз келмеді».

	«Жә-жә, сендер тіпті тереңдеп барасыңдар ғой. Мүлгіп тыңдай бергенге Баймырза темірден жаралған жан екен деп ойлаймысыңдар? Таң атып қалды, ертең де жұмыс бар. Бүгінше осы жарапазандарыңды қорытып алсам да жарар. Ал алып қояйық, Ғафиз үшін!.. Ғафиздің денсаулығы үшін! Қызды-қыздымен сендер оны Куросаваға теңей жаздадыңдар ғой».

	Екі-үш рөмкені жүдемелетіп төңкеріп тастайды. Маңдайы жіпсиді. Төсегіне келіп қайта қисаяды. Көкірегі күмбір-күмбір. Мұның әрбір қимылын жіті бақылап жатқан Салтанатқа қайдағы ұйқы?!

	– Бәрін жалғыз өзің-ақ жайғастырдың ба?

	– А-а... сен ояу ма едің? – Иіс шықпасын дегендей аузын баса қояды. – Ұйқым келмегесін. Осы Ғафизжанға несіне ренжігенмін, а?..

	– Ақылың енді кірді ме?

	– Ештен кеш жақсы емес пе...

	– Оныңа да шүкіршілік, ұйықтайық...

	Тауға қараған терезеден таңғы сәуле түсе бастайды.





IV


	Әке-шешесінің үйі орталықта. Ғафизге бәрібір, үйде біреулер бар ма, жоқ па, онымен есептеспейді. Кілті қалтасында. Көңілі түскен уақытта салып ұрып жетіп келеді. Ылғи осы: кісі бойы тоңазытқыш аузы-мұрнынан шығып, толады да тұрады. Не жоқ дерсің, қиналмай іздесең құстың сүті де табылып қалар. Ет тағамдарының неше түрі: шетелдік жазуы бар қалбырлар, уылдырықтың қайсысын қалайсыз, үзіп-жұлып қарасының дәмін татып жүрміз ғой десеңіз, қызылын қылғытыңыз. Жүрегіңізге абай болыңыз, әйтеуір! Кеңес Одағы кезінде Ғафиздер үкімет адамдарына деп бөлінген арнаулы дүкеннің ғана азық-түлігін алатын. Және оған алақандай мөр басылған куәлікпен ғана кіргізетін-ді. Ал іш-же, қалғанын сөмкең көтерсе үйіңе тасып әкет. Жо-жоқ, о не дегеніңіз, Ғафизге одан басқа да «қазына» жетерлік еді бұл үйде. Анасы екеуі аздап «ұрлық» жасайды. Кіре берістегі биік шкафтың үстінде кішкене ғана ағаш қобдиша тұр. Бір кездері төрге шыққан көненің көзін осы заманның сумақай жиһаз-жасауы мүйізгектеп-мүйізгектеп есікке қарай еріксіз итеріп тастаған. Мейлі ғой, ішінде ине-жіптен басқа іліп алар түгі жоқ. Бірақ ол Ғафиздің көзіне жылыұшырайды ылғи да. Ал турасын айтқанда, «швейцариялық банктің» бір бұрышы. Қашан болмасын ішінде Ғафиздің екі-үш күн еркін жұмсауына жетерлік ақша жатады. Салтанаттың тағы нелерді ойлап табарын кім біліпті? Жора-жолдастарының алдында еңсесі түспесін дей ме?.. Тамыр-таныстары да шаш етек. Еріккен біреулер шетелден де топ ете қалады. Әлдебір жерден түскен қаламақы еді деп әйелінің алақанына салсын дей ме?.. Бәлкім, балаларына балмұздақ әперсін, паркке апарып қыдыртсын дейтін шығар. Кішкентай қобдишадағы өзіне бұйырған ақшаны алар-алмас... Алады. Алмас еді, ел санатына қосылып, өз алдыма отау тіктім, үй болуыма да әке-шешем көмектесті, ендігі жерде есіктен жылтыңдай беретін ашқұрсақ қарсақтай осыларға міндетсуім жараспас деп, дәл осыған келгенде тоқмейіл мінез танытуына да болар еді. Бірақ қайтесің, көп жұрттың көріп жүрген құқайы осы. Жақсы өмір сүруге ниеті болғанымен, сол түбің түскірдің қым-қуыт құпиясын түсінбей-ақ қойды, әйтеуір. Қолға алған шаруасының басын әдемі бастайды да, соңына қарай шашыратып алады. Июін келістіре алмайды. Желтоқсан кезінде жанын жалдап, қызыл жағалылардың ізінен ит қосып қуалағанына қарамай, алаңның қуыс-қолтығында болған оқиғаларды түгел қамтып түсіруге тырысқан таспасын аюдай ақырған орган күштеп тартып алды. Әлі де үмітті. Әлдекімнің үстел тартпасында ұмыт қалмасын дейді. Тауып алғандар шымшытырық дүниені қай керегіне жаратады? Аударып-төңкеріп олай қарар, былай қарар, сосын сейфтің бір бұрышына лақтыра салмай ма? От жемейді, су ішпейді, жатсын, жата берсін сол орында. Әлде суда жүзген қайықтай басқан ізінен белгі қалдырмайтын мәттақам біреу пенсияға шығар алдында архивін тағы бір мұқият сүзгіден өткізіп, қолға ілігерін алып, қалғанын өртеп жібермеді ме екен, а?! Сірә, оның енді табыла қоюы екіталай-ау. Одан кейін де бірнеше қысқа метражды фильм түсірді. Әрине, өз ақшасына. Студия басшылары ауысты ма-ау, кезінде «қабылдансын, өндіріске жіберілсін» деп Ғафиздің қолын құшырлана қысқан комиссия жаңа төрағаның суықтау жанарынан тайсақтады ма, құжат дайындауға келгенде сүлесоқтанып жүріп алды. Содан кейін тағы да ауыс-түйіс басталды. Сараптау комиссиясы түгелге дерлік жаңарып шыға келді. Әлдекімдердің тамсана айтып жүргеніндей, студияның күллі тіршілігі әлем кино өнеріндегі жаңалықтар мен жаңаша дәстүрлерді «жаңғақша шағатын» жастар қолына көшіп үлгерген-ді. Әлгілердің, құдайым салмасын, екпіндері тау жығатындай еді: «Реформа, реформа жасау керек!» дегенді күн тәртібіндегі бар жұмыстың «біссіміләсіне» айналдырды. Емен есікті іштен бекітіп, сырттағы тірлікпен тек телефон арқылы ғана байланысқан «реформаторлардың» не істеп, не қойып жатқаны көпшілікке белгісіз еді. Бұған дейінгі жасалған дүниелерге соншалық көңілдерінің «толмайтындығын» анық аңғартты. Кезінде «классика» деп айдар таққандары да еріксіз екінші топқа ысырылды. Халықтық дәстүр, салт-сана... тағы да сол секілді жүрекке жылы тиетін қастерлі ұғымдар, реті келсін-келмесін, ана жерге де, мына жерге де жапсырыла салатын арзанқол жарнамадай елеусіз қалды да барды. Оның орнына өркениет әлемінің бүгінгі күн талаптарына толыққанды жауап бере алатын, үлкенге де, кішіге де түсінікті, қосымша анықтаманы қажет етпейтін, төрт аяғынан тең басқан өнер туындылары қажет дегенді жақтары талғанша қайталаумен болған-ды.

	«Оу, көкетайлар-ау, дұрыс, дұрыс шығар сендердікі, бірақ бұл реформаларыңның бағыт-бағдарларын түсіндірсеңдерші алдымен!» дегендерге әлгілер алакөздене қарады. Жақтырмады, сосын ұзын тізімдегі сенің аты-жөніңнің тұсына бақандай сұрақ белгісі қойылып жатты. Және оның ертеңгі күні жақсылықпен аяқталмайтындығын да ішің сезетін. Алақұйын дүние. Халық қабылдаған және бірнеше ұрпақтың рухани дүниесіне айналып үлгерген шығармаларды өмірге әкелген әрі сол үшін бар ғұмырын сарп еткен талантты режиссерлер «бүгінгі күн тақырыбын игеруге қауқарсыз» дейтін жасырын қаулымен қызметтен шеттетілді. Қазақы мінездің иісі сезілмек түгілі маңайламайтын, оқиғасы да, мезгіл-мекені де белгісіз және кейіпкерлерін қай ұлттың өкілі еді деп ажыратып білмейтін пәлен-пәштуән фильмдерді қолдан-қолға тигізбейтін «мақтау науқаны» басталды. Негізгі баяндамаларда солардың аттары аталды, газет-журналдар тек солар жайлы жазылған шолақ рецензияларын қаптатты. Тіпті «қазақ кино өнеріндегі бұрын-соңды болмаған құбылыс еді» деген секілді артың ұялатын қолпаштау «сол адрестерді»адаспай тауып жатты.

	«Адрес» иелері оған бола айылын жиса не дейсің?! Екі сөздің басын құрап, ой-пікірін қазақша жеткізе алмайтындығына қылы қисаймастан, жолындағылардың бәрін таптап, баса-көктеп, өлермендене ілгері қарай өрледі. Сөйтіп олардың шығармалары қай құрлыққа апарып қойса да түсінікті-міс, өркениет әлемі осындай шығармаларға сусап отырған көрінеді-міс. Фильм неғұрлым бұлыңғырлау болған сайын құндылау, қалғанын көрерменнің өздері-ақ қорытып алады-мыс. Бұған дейінгі қателігіміз – бәрін шайнап беріппіз, халық дейтін тобыр тек дайын дүниені ғана қылғытып жұта беріпті... Ғафиздердің де салы суға кетті. Фильмдерін екінші қайтара талқылауға ұсынбастан тыныш қана қайтып алды. «Оу, туындыларыңызды көруге рұқсат етесіз бе?» деген олар жоқ, иненің көзінен өтетін жарамсақтықпен олардың алдына барып, иіліп-бүгілген бұлар жоқ.

	Қайдан қарап жатсын? Битке өкпелеп тоныңды қайтіп отқа жағасың? Тұзы татымсыз, жәдігөй, шығарыпсалма қолпаштаудың талайын естіген. Ең бастысы, Ғафиз өзіне сенімді еді. Өз қолымен жасаған дүниелерінің бүгін бе, ертең бе, әйтеуір, түптің түбінде халық қажетіне жарайтындығына ешбір шүбә келтірмейді. Міне, бірнеше айдан бері тағы бір тың тақырыпты түсіруге кіріскен. Оқиғаның ұзын-ырғасы Қапшағай теңізінің жағалауында өтпекші. Алғашқы «пробасының» әлі де қырнап, тігісін жатқызатын тұстары баршылық-ты. Айтқандай, Ғафиздің қай шығармасының салғаннан жолы бола қалып еді?! Қашаннан солай, жұрт аяққолын жер-көкке сыйғызбай мақтап жатса да, әйтеуір, бір жері өзіне олқы соғады да тұрады. Бітті-ау, қанша бір қанын ішіне тартып сыр алдырмаса да, осы шіркіннің илеуі қанған шығар деп кішкене көңіл бірлесе де, әнеки, арадан апта өте ме, ай өте ме, қайта айналып бір соғады. Қайтадан сын көзінен өткізеді. Жамапжасқағанының өзі ләззат! Бір нәрселерді домбаздап бітіре салып, ыссылай ұсынуға намысы құрғыр жібермейді. Неден ұтты, неден ұтылды? «Ыстық-суығы басылып, баяғыда-ақ біткен шаруаның ізін шиырлай бергенше, соған рәсуә болған алтын уақытының парқын түсініп, жанұшырып жаңасын бастамай ма екен?..» дегендердің де күңкілін талай естіген. Сірә, шығармашылық жолдағы осы ұстамдылығы зая кетпеген секілді. Егер шынымен талантты болсаң... талантты мойыңдау деген қадір-қасиет біздің ел үшін сен ана дүниеге барып, жайғасып алған соң ғана бас көтере бастамаушы ма еді?! Ғафизге де осы тұсы сәл түсініксіздеу. Берсең – қолыңнан, бермесең жолыңнан деп, пайда түсетін жерден бір тәтті иіс шықса бітті, орайын тауып лезде қағып алатын жас бөрі «реформаторлардың» бұған келгенде неғып көрсоқыр бола қалғандарына қайран.

	Осы жолғы «бақытты» қайтіп Ғафизге көздері қия қойды екен? Неден шатысты? Жұмысбасты боп ойға-қырға шапқылап жүргенде араларына «суық қолдың» қалай кіріп кеткендігін аңғармай қалды ма? Көп еді ғой жандайшаптары және олардың сақтықтарынан сауысқан жолда қалатын. Ғафиздің шығармашылық өмірбаянынан хабары болды ма, әлде... жоғарғы жақтағы бір мықтының жөн сілтеуі төмендегі пысықайлардың мысын басып, үндерін тұншықтырып тынды ма?.. Осы жорамалы жөнге соғады. Ал сонда кім?

	Сөйтіп, шетелдік компанияның таңдауы ойламаған жерден Ғафизге түскен-ді. Әзірге ауыз толтырып айтарлықтай нәтижеге де қол жеткізгені шамалы. Бәрі келер күндердің еншісінде. Қазақы дәстүрдің тұнық қайнарынан толық сусындап үлгермегендіктің белгісі ме, тапсырыс берушілер де жарытып ешнәрсе айта қойған жоқ. Жұрт мақтаған шебердің әуселесін көріп алайық деп, сыртынан бақылап жүрсе де өздері біледі. Негізгі талап біреу – жұрт тұшынып, рақаттанатын өнер туындысы қажет! Оған жүктелер міндет пен мақсатты мектеп оқушысына дәріс үйреткендей ежіктеп қайтеді? Ғафиздің шығармашылық жолы ондай «әліппені» керек қылмайды. Мәскеудің тәлім-тәрбиесін көрген. Жасық пен жақұтты айыруға арамтер болмас. Шетелдіктердің қаржысын қағып алайын алдымен, сосын бірдеңелерді нобайлап түсірермін, ұнасын-ұнамасын, одан кейінгісіне «шу, қарақұйрық» деп бетіңе бедірейіп қарап тұрмас. Жо-жоқ, өзіне жауап бермей салдыр-салақ жүре беретін можантопайға ұқсамайды бұл Ғафиз! Талай мәрте жүздесіп сырласқан, әңгімелескен. Салғаннан лепіре сөйлеп, бар шаруаның түйінін ақшаға тіреп, тек сол шешілсе қалғанын қалпақпен ұрып аламын демегеніне іштерінен тынып, соған қуанған-ды. Қаржысын желге шашып, желігіп жүрген делқұлыны тауып көр осы заманда! Теңге қалта тесе ме? Ғафиздің де жанына осынысы батқан. Олар да «Біздерге мынадай да мынадай керек еді» деп жақты бастан айырып, жұмыстың нақты жоспарын табанда шешіп берсе, кәнеки! Қулық па, әлде шынайы шығармашылықтың ауыр азабын түсіне білгендік пе, Ғафиздің де екі аяғын бір етікке тығып, «бол да болдың» астына алған емес.

	«Сізге сенеміз!» Қандай зіл батпан жүк?! Әлемдік кино өнеріне өзіндік қолтаңбаларын қалдырған жұлдыздар жасаған бейнелер мен осы күннің ащы шындығын бетке айтатын біздің заманның геройы өнер тілімен бірін-бірі толықтыра түссе екен дейді. Дәстүр сабақтастығы майдан қыл суырғандай, ептілікпен көрермен жүрегін жаулап алса екен дейді. Жан дүниенің ішкі сұлулығынан гөрі сыртқы, әпербақан «жаушаптылықты» алдымен дәріптейтін батыстық стильге еліктеместен, қазақы тірліктің ыстық-суығына бірдей көніп жүрген кейіпкер ешбір боямасыз, қарапайым қимыләрекетімен есте қалса екен дейді. Мейлі, ол – кім болғанда да, осы қоғамның мүшесі. Қоғамның жүрек соғысы белгілі, ендеше өзін сол қоғамның белді мүшесімін деп санайтын біздің геройымыз, қалай дегенде де, баяғы есекаяңмен көш соңында салпақтап жүре алмайды ғой. Алысады, жұлысады, басын бәйгеге тігеді. Жер жүзіндегі күллі жақсылық атаулының бәрін шамасының жеткенінше кеудесіне сыйғызуға тырысатын, кейде аңқау, кейде шарболаттай шымыр қазақ дейтін халықтың бүгінгі жиынтық бейнесі әлгі Ғафиз түсіретін фильмнің басты темірқазығына айналса екен дейді. Ғафиздің кейіпкері бұрын-соңды жасалған бейнелердің біріне де ұқсамаса екен дейді. Өнердің бірінші жауы – жасандылық... Аш кенедей жасандылық жабысқан жердің бәрі біртіндеп сетінеп шыға келеді. Уақытпен үндесе алмайды. Ешкімнің де жігерін жанымайды, намысын қайрамайды. Бейне бір ет пен сүйектің арасындағы қанды ірің. Бүгін бар, ертең жоқ. Тез ұмытылады. Өнерді түсіну үшін тілмаштың керегі не?

	Әлгі сабаздарың бір нәрсенің шым-шымдап ұштығын шығарады. Мұхиттың арғы бетіндегі алпауыт елдер зиялы қауымының қазақтарға деген құмарлығы ала бөтен ерекше көрінеді-міс. Көзді ашып-жұмғандай шапшаң уақыт аралығында тарих аренасына қар барысындай атылып шыққан халықтың арғы тегінде біз білмейтін қандай құпия бар екен деп, сол жағына көбірек көңіл бөледіміс. Әрине, мұндай деректі көрінген жерде айқайлап айтып, кез келгеннен далақтап сүйінші сұрауға болмайды. Мүмкін, Ғафиз осы төңіректен бір оңтайлы шешім ойлап табар... Жасырын... Әзірге бәрі жасырын! Дүниежүзілік денсаулық сақтау ұйымына кіретін мемлекеттердің сен тұр, мен атайын дәрігерлері таяуда мынадай сенсациялық жаңалықты еріксіз мойындапты деседі!

	Әлемдік деңгейдегі ұлы жаңалық! Осыншама бас айналарлық кереметті сол ұйымның қаншама жылдардан бері отымен кіріп, күлімен шығып жүрген кейбір мәртебелі мамандары көздері қиып, қазақтың маңдайына қайтіп қия салды екен?! Тым қомақты ғой. Содан әлемдік деңгейде аттары аңызға айналған дәрігерлер мен мамандар қайдағы бір жан-жағын телегей теңіз қоршаған жасыл аралға жасырынып алып, спутниктік байланыс жүйесіне қосылған интернеттің «тіліне» әлі көшіріле қоймаған бағдарламалар арқылы бірнеше ай бойы тапжылмастан құпия тәжірибе жасаған екен. Іштері өртеніп, бір-бірлерінің жүздеріне аса аянышты кейіппен қараса да амалсыз мойындапты! Әлемдік жаңалық тек әділеттілікпен ғана жүзеге асуға тиіс қой! Қан... Қазақтың қаны сапалылығы мен тазалығы жағынан бірінші орынға шығыпты! Ал керек болса!.. Енді жеті атаға дейін қан араластырмай, жазатайым жаза басқандарды дала сотының үкімімен соттап, осы бір қадірлі де қасиетті қағиданы қаншама ықылым замандар өтсе де көздің қарашығындай сақтаған және сол бір күймелі көштің жасаужабдығын орта жолда аударып алмай, бүгінгі ұрпағының қолына аман-есен табыстаған ата-баба аруағына ақсарбас атамай көріңіз!

	Құрғақ тамсанғаны емес, шеберлігі жетіп осы идеяны жүзеге асырса... дұрысы асыра алса, кәнеки! Ғажап! Түске кірмеген таңғажайып тақырып! Сүйек, жұлын, жүрек, бүйрек... он екі мүшенің нұсқасы бар. Ендігі жерде осылардың жігін білдірмей жымдастыра білгенді айтсаңшы! Сүйеп жіберсең бітті, жан кірейін деп-ақ тұр. Демеушілері де дініне берік-ті. Әлгілер әлі қағазға түсіп, тасқа басылмаған. Сондықтан Ғафиздің аузына абай болғаны жөн. Бұрындары да ашылып-шашылып, бөгде біреулерге сыр аша бермейтін жігіт еді. Енді құлыпты екі-үш жерінен кілттеуіне тура келер. Сыбыс шықса қалпақтай ұшады. Ондайда келісімшартты көктен іздейсің! Ғафиздің қажетіне жарар ма деген емеурін ғой әлгілердікі. Болар-болмас, алдымен ойлансын деген ишара. Таптаурын жолды қайта шиырлағаннан бір нәрсе өне ме? Қармақтың ұшына ілінген жемтік қол созым жерде. Бірақ бірден жұта салатын оңай олжаға ұқсамайды. Тереңге сүңгісең қайырға қашады, қайырдан қуаласаң тереңге салады. Терле, жүгір, сілікпең шыққанша тыным көрме! Тосын, тосын тақырып! Көзге түсетін уақыт келді, Ғафиз, Ғафизжан! Ендігі кезек сенікі, сенікі!..

	Өңшең шөпкетышарлар қоныстанған элиталы аудан. Алты қабатты ақ кірпіш үйдің сырты түгел қоршаулы. Кірген-шыққанды қалт жібермей аңдып, есік-терезесі сырланған кішкентай дүңгіршекте екі иықтарын жұлып жеп екі күзетші милиционер отыр.

	– Тоқтаңыз, қайда, кімге барасыз? – деп орта бойлылауы орнынан тұрып Ғафизге жақындады.

	– «Не үшін барасыз?» Ең құрыса, қалай сұрақ қоюды үйренсеңіздерші алдымен. – Ғафиздің де қабағы кіртиді. Бес бересісі, алты аласысы болмаса да қызыл жағалыларды соншалық суқаны сүймейді. Желтоқсан оқиғасы тұсында осылардан-ақ әбден көңілі қалған. – Сіздерді сотқа беру керек екен!

	– Бәли, сот не қылсын біздерді?

	– Әке-шешең тыныш ұйықтасын деп үй күзеткеніміз үшін де кінәлі болып қалдық па? – Екіншісі добалдай қолдарымен арзан сигареттің тұқылын темір жәшікке дәл түсіріп, «міне, менің мықтылығым осыдан-ақ көрінбей ме?» дегендей Ғафизге еріншектене қол ұсынды:

	– Сәлем қайда, жасы кіші үлкен адамға сәлем бермеуші ме еді алдымен. Сотыңа сосын-ақ сүйреле.

	– Салғаннан тергедіңіздер, кішіден сәлем дәмететін тақуа кісіден садақа.

	– Ал қолыңнан келсе итжеккенге-ақ айдата бер.

	– Сені қайтсін, Сібір түрмелерінде де тура біздердегідей қысқарту жүріп жатқан көрінеді ғой. – Орта бойлының шен-шекпені қасындағысына қарағанда бір саты жоғарылау білем, әйтеуір сөйлеген сөзі шегедей.

	– Сотта, соттаңыз, айыпты болсақ аяма.

	– Пенсияға шыққандарыңызға қанша болып еді?

	– Оны қайтейін деп ең?

	– Бес-алты жыл-ау, шамасы. Кеңес Одағына қалтқысыз қызмет істегендіктің белгісі ме, әлде көздеріңіз қимай ма?.. Жақсылыжаманды сырлас болдыңыздар, бірге жүрдіңіздер. Кеуделеріңді көтерді, абырой әперді, айбат берді... сосын ескі қоқыстың арасына қайтіп тастайсыздар?..

	– Жұмбақтамай турасына көшсеңші, сонымен не айтпақсың?

	– Сіздер тәуелсіздігімізді мойындағысы келмейтін іштен шыққан жаусыздар!

	– Мә, безгелдек!

	– Қап, ендігі жолы ісім сіздермен болсын. Аппаратымды қалдырып кеткендігімді қарашы. Фитель, дайын сюжет. Көрермен бір желпініп қалар еді. Біздің аңқаулығымыздың өзі осында ғой. Иек астындағыны көрмейміз. КГБ-нің баяғы қызыл жағалы киімдерін әлі күнге дейін не үшін иықтарыңыздан тастамай жүрсіздер? Түймелерінде СССР-дің гербі және оны жалтыратып күнде сүрткілейсіздер-ау шамалауымша. Осының өзі-ақ жетіп артылмай ма?! Кешегі күнге дейін талайларды өстіп тергегендеріңіз өтірік пе?

	– А-а, мұнда тұрған не бар екен?.. Біз деген – саудасы біткен пенсиядағы шалдар. – Еңселісі қипақтап, пышақ жанығандай жағып сипалады. – Далада тұра бермей, ішке кіріп әңгімелесейік те. – Сынып қалған сыңайы бар.

	Қылша мойынға қашан қыл арқан түспейінше өлсе беріспейтін орта бойлысы тым шақар екен. Әріптесінің әлгі «әлсіздігін» жақтырмай, сілкініп қалды. «Сен бара бер, бұл батырдың тамырын өзім басайын» дегендей иек қақты.

	– Жә, мақұл, бұл жерде бейсеубет адамдардың жүруіне рұқсат етілмейді. Кімге келдіңіз, қасарыспаңыз. Бізге берілген тапсырма солай. Ана кнопканы басып жіберсек, күзет бөлімінің бір топ жігіттері сау етіп жетіп келеді. Сосын сотқа кімнің жауап беретіндігін өзіңіз-ақ пайымдай беріңіз.

	– Паһ, өстіп жалындатып сөйлеуге неге құмарсыздар?! Тағы да тілімді қышыттыңыз, кешіріңіз. Шылым шегіңіз. – Ғафиз ұсынған қымбат сигаретке назар салмағансып, әлгісі міз бақпай тұра берді.

	– Мен психологпын және ақы төлеп арнайы курсын тауысқам... Мәскеуден... Керек тастың ауырлығы жоқ. – Құлағына ақ құйрық сигареттің екі талын қыстырып жіберді. – Кімдерді күзетіп, кімдерге қызмет жасап жүргендеріңізді білесіздер ме алдымен?

	– Неге білмейік?..

	– Білмейсіздер, мәселенки, мына сіз білмейсіз. Қанша төлейді?

	– Оны қайтесің?

	– Жә, солай екен-ау, коммерциялық құпия ғой баяғы. Кемпіріңіз азсынбаса маған бәрібір.

	– Елге еңбегі сіңген азаматтарға ендігі жерде тыныштық керек шығар.

	– Елге еңбегі сіңген азаматтардың құдайдан үміттері болса, кешеге дейін қызметтің құлына айналдық қой, ойға шапқыладық, қырға шапқыладық. Содан шыққан мүйізіміз кәне, қой, болмас, ендігі қалған ғұмырды қарапайым халықпен бірге араласып өткізейік демес пе?! Айдың-күннің аманында жау алатындай, кез келгеннен үрейленіп, күзетші жалдап, үйлерінің айналасын темір тормен қоршатып не көрінді?! Осылардың халқына адал қызмет істегендеріне көзіңіз анық жете ме?

	– Әй, қызынба, бауырым, сенімен тәжікелесіп тұруға уақыт жоқ. Есік аузына жеңіл мәшине келіп қалды. Қай пәтерге бармақсың? Өзің айтқандай, не шаруамен?

	– Ұрлық-қа!..

	– Не?!

	– Ұрлыққа деймін!

	– А-а?!

	– Кімнің қалай тұратындығы сіздерге бес саусақтай белгілі емес пе, сыртынан нұсқап жіберсеңіздер жетеді. Біреудің қарыз-қияметін арқалап жүретін жайым жоқ. Теңдей бөлісемін.

	– Қылжақты қой, шырағым, әйтпесе ілгері қарай аттап баспайсың! – Серігіне үн қатты. – Нұрсадық Қалиыш, жігіттермен хабарласамыз ба, қайтеміз? Мына батырың төбемізді тесіп барады ғой, жүдә!

	Ағаш дүңгіршектің төрт қабырғасы дірілдеп кеткендей болды.

	«Қалиышыңыз» көзінен жас аққанша күлді:

	– Денің сау ма, Салман Түнғатарович, өзіміздің Куросаваны танымай сені қай құдай алжастырды? Баймырза Нұртайштың ұлы, атақты кинорежиссер Ғафиз Баймырзаевич. Осы сенің газет оқымайтындығың жаман да. Жорта танымай тұрған шығар десем, тіпті тереңдетіп барасың ғой. Ғарекеңмен мұнан былай дұрыстап сөйлес, шетелдіктердің арнаулы тапсырмасымен фильм түсіруге кіріскен мықтыңыз осы. Олардың қалай төлейтіндігін білесің.

	– Не дейді, сақалынан бала түгілі үлкен кісі қорыққандай ғой.

	– Өнер адамдарына бәрі жарасады.

	Екі жерден құлып салынған емен есікті өз кілтімен ашты. Сырт киімін шешті. Киімілгіш үстіндегі кішкене қобдиша бір сиқырлы құдіретімен назарын өзіне аударып әкетті. Несін жасырады, емінеркін бір ай жүріп-тұруына жетерлік теңге тыныш қана күтіп жатыр иесін. Әдеттегідей жетіп барып тоңазытқышты тексерді.

	Аузы-мұрнынан шығып тұр. Судың шүмегін бұрап, алтын жалатқан әдемі шәйнекті газға қойды.

	– Ассалаумалейкүм, министр мырза, біз келдік. Сағынбайтындығыңызды білемін. Амандық-саулықты кішкене әлденіп алған соң сұрастырармыз. Жата бер. Қалай, Ресей газеттері біз жайында жұмған ауыздарын ашпай-ақ кетер ме екен түбі? Әжік-гүжік бір-екі хабар берген шығар мықтаса. Сосын баттитып қылмыс хроникасын жариялайды. Ал жақсы бастамаларды көзге ілмейтін қашаннан әдеттері ғой... Оу, неге сөйлемейсіз, ұйықтап кеттіңіз бе? Онда мазаламайық...

	Қою шайдың екі-үш кесесін ішкен соң шекесінің қыртыстыртысы жазылды. Әлгі екі милиционерге бекер тиіскен жоқ па екем деп бір уақ ойланды. Терезеден төмен қараған. Екеуі ақ құйрық қымбат сигаретті құмарта сорғыштап, қауқылдасып тұр екен. Е, бүлінген ешнәрсе жоқ екен ғой деді ішінен.

	– Ояндыңыз ба? Дауыс берсеңізші, ең болмаса, менің де сізді аса сағынып келгендігім шамалы. Төбеңіз тесік, өнердің жақсы-жаманын айыра білесіз. Оның үстіне әкемсіз. Бірден, күлтелектемей, бетке айтатындығыңызды жақсы көремін. Қапшағай маңындағы колониядан бірнеше минуттік «проба» түсіргем. Соны сіздің талқыңызға ұсынғалы келдім. Ал, кәне... телевизорды сіз жатқан бөлмеге апарайын ба? Әлде тұра берсін бе? Айтқандай, бәйбішеңіздің халы нешік? Оу, неге үндемейсіз, жақтырмай жатқаннан саусыз ба?!

	Ғафиз әкесі жататын төргі бөлмеге жетіп барды. Тірі жан жоқ.

	Күлсалғыштағы темекі шоғы әлі сөніп үлгермепті.

	– Әттең-ай, алдын ала хабарласып алмағанымды қарашы. Бұл дүниеде мен үшін сізбен басқа әділ сөзін айтатын кім бар?! – Көстеңдеп олай жүрді, былай жүрді. – Келер, жиналысқа шақырып кеткен болар біреулер.

	Соның артынша қалааралық қара телефонның қоңырауы безек қақты:

	– Тыңдап тұрмын, құлағым сізде. Иә... Аралдан? Қайдағы арал? Е, мінеки, Қызылорданың Аралынан деп ашып айтпайсыз ба? Неге білмейін, ата-бабамыздың сүйегі сонда, атамекеніміз. Кішкентай кезімде болғанмын. Есімің? Есімім – Ғафиз, Ғафиз Баймұрзаевич. Шал... кешіріңіз, әкеммен ара-тұра әзілдесетін болған соң... солай сөйлей беремін. Өкінішті-ақ, маған да керек еді. Қолға түспейді қазір, жүрісі көп... Шешеміз сырқаттанып ауруханаға түсіп қалған, соған кетті ме... келеді. Келмегенде қайда барады? ...Қызықсыз ғой өзіңіз, шалдың ондай-ондайы жоқ... Не айтайын, не шаруаңыз бар еді? Баяғыдай бедел қайдан болсын... Министрлік тарады ғой... Ұмытхан, Ұмытхан апай деңіз дейсіз бе?.. Шалдың жамағайын қарындасы боларсыз? Әрине, көрмесем қайдан таниын? Бала, бала... қайдағы бала? Иә, сіздің балаңыз ба?! Не болды дейсіз?.. Істі болды... Қалай, Барсакелместе... Сіздер, немене, әлі күнге дейін сол Барсакелместе тұрасыздар ма? Теңіз тартылған жоқ... Бәрекелді, Барсакелместе тіршілік бар ма әлі де? Керемет екен! Жол қатынасы қалай? Ал сонымен не болды?.. Атқан, атқаны несі, кім кімді атқан?!. Жай, ойнап қорқытқан болар... Аман ба?.. Жазылыпшықты дейсіз бе? Е, ағайын арасындағы болмашы даудамай екен ғой... Қорқамын... Кімнен қорқасыз, несіне қорқасыз? Екі түйенің ақшасын беріп, балаңызды құтқарып алмайсыз ба? Істі сотқа беріп ме?.. Оңбағандар-ай! Жесір әйелді кемсітеді дейсіз бе? Соттың өзін ату керек еді ғой ондай болғанда!.. Әділдік қайдан болсын?!. Айтайын, біздің шалдың сізге көмегі тиетіндей болса, айтайын... Әрине, әрине, қолдан келсе қамқор болғанға не жетсін?! Қабыл, балаңыздың аты Қабыл ғой. Бала... баласы, кімнің баласы? Түк түсінсем бұйырмасын!..

	«Апай, уақытыңыз бітті!» – деп аралдық телефонистка байланысты үзіп жіберді.





V


	«Күн тұман, ұшуға рұқсат жоқ...» «Билет сатылып кетті...» Аэропорт төңірегіндегі осы тақілеттес шолақ ескертпелерді мүлде елең қылмайтын. Баймырзаға оның қатысы шамалы, айналасы ат шаптырым күту залында қалғып-мүлгіп отырғандардың қайда және қашан ұшатындығын түгендеуі қалып па еді ендігі жерде? Адам-ау, күту залында несін жоғалтыпты? Оның жолы бөлек. Анадағы қимыл-әрекет есіңізде ме, тура сол. Жеңіл мәшинесінің тұмсығымен онкологиялық аурухананың топсасы сынған темір қақпасын қалпақтай ұшыра жаздаған-ды. Үйреніскен әдет. Баймырзаның аэропорттағы тіршілігі де ылғи осы. Жан-жағын мотоциклистер кортежі қоршап жүретін сүлік қара мәшиненің иесіне еліктей ме?.. Айтқандай, Баймырзаның одан қай жері кем? Қызметінің сәл-пәл пәстігі болмаса, бұл да дүрілдеген өкімет адамы. Депутаттар бөлмесіндегі ұзын тізімнің орта шенінде атыжөні ойып жазылған. Кім тоқтатсын?! Жұлдыздай ағып өтеді. Әлдебір себептермен ұшақтары кешіккен бар жолаушы, дәп бір Баймырзаның келе жатқандығын сезе қойғандай, жолдың екі жағына қаздай тізіліп тұра қалушы еді-ау. Біреулер Баймырзаға өтініш айтқысы келетін шығар... «Оу, өкімет адамы, сіздерге не болған, халықтың жайын неге ойламайсыздар? Мына тұрған Әулиеатаға жете алмай, діңкеміз құрып біз жүрміз. Аэропорттың басшысына кіріп шықсаңызшы біз үшін...» деп жан-жақтан жабылып, жағдайымызды түсіндірейік дейтін шығар. Бәрекелді, өңшең кіреуке көздердің арыз-шағымын тыңдап тұруға Баймырзаның қайбір уақыты бар? Тірі пендеге мойын бұрмайды.

	Бір есептен көпшіліктің қалың ортасын қақ жарып, жау қуғандай тым асығыс жүріп бара жатқандығын да іші құрғыры жек көрмейді. Кеудесін жел кернейді. Балалық шақтың бір елесі жылт ете қалады... Күн тымықта құс қайығымен құм жағаның қалың құрағын жапырып, оқтай зулап өткенді әжептәуір мәртебе санайтын еді-ау баяғыда!..

	Артына бұрылмайды. Тыпыр-тыпыр аяқ дыбысы... Баймырзаның сырт киімі мен жеңіл шамаданын көтеріп, ырсылдап жүгірген шофер жігіт те екі иығына екі кісі мінгендей тау тұлғалы бастығынан қара үзіп қалмауға тырысады. Осы Дүйсенбай... Сырқылдаған ескі мәшинесімен Баймырзаны Қызылордаға шығарып салғалы келе жатқан сол баяғы қортық Дүйсенбай. «Осы жігіттің не пәлесі бар?..» деп Дүйсенбай жаққа ұрлана бір қарап қояды. Түк өзгермеген. Мұнан ширек ғасыр бұрын қандай еді, қазір де сол қалпы. Рөлге қолы тиді дегенше, былайғы дүниенің бәрін ұмытып, сұр жыланның әрбір қимылын қалт жібермей қатып қалатын көлбақадай мұрны тершіп, көзі бақырайып отырғаны – сол отырған. Осы қаланың тас көшелері түгілі, қандай жерде қандай ой-шұқыр барына дейін жатқа біледі. Бөгде тіршілікке бас ауыртпайды. Бастығының көңіл күйімен де шаруасы шамалы. Мәшинесінің күтімін біледі, қатаң тәртіпке негізделген жүріп-тұру кестесінен шатаспайды. Аспаннан жауып, жерден бораған қар аралас бұрқасынға тап келе ме, алдынан апатты жағдай ұшыраса ма, Дүйсенбай үшін бұл – сыныққа сылтау әншейін. Бастықтың жүргізушісі екенсің, өл-тіріл, қайтсең де межелі нүктеден табыл.

	Әу баста бұған Баймырзаның да тақымы толмаған. Оу, оқтау жұтқандай мына тіршілікте үнемі тіп-тік жүруің мүмкін бе? Жұмыр басты пендесің. Пенде болған соң кейде адасасың, кейде шатасасың. Жан алып, жан беріскен қым-қиғаш өмір-ағыс қанаттыға қақтырмай, тұмсықтыға шоқыттырмай, өз арнасымен алаңсыз алға сүйрелей берсе жақсы ғой. Ал солай болған күнде де кеудесін кернеген шаттықты тек Баймырзаның өзі ғана сезіп-біліп, тымырайып отыра беруі шарт па екен? Ән шырқаса несі айып?! Сонда жанындағы серігің көзіңді бақырайтып қойып мақтай жөнелмесе де кішкене дем бергені жөн емес пе?! Әннің қайырмасына қосылып, қолпаштап қойғаны жөн емес пе?! Қырсыққанда кейде осының бәрі жүз сексен градусқа кері айналады, ал не істейсің?!.

	Алқалы жиында Баймырзаны алыстан көздеп, қырына алып жүретіндер әдейі тиіседі. «Жоғарғы жақта тіреуі жоқ, жетім өскен осы бір жаман балықшының баласы жан-жағын жайпап бара ма, қалай?! Осы бетімен кете берсе, түбі басымызға секірер, ептеп тізгінін тартып қояйық...» деп әдейі аяқтан шалады. Істегеніңді көрмейді, түймедей кемшілігіңді түйедей етеді, ұйымдастырады. Әр бұрыштан мыңқылдаған итаршы дауыстар естіледі. Қолдан жасалған «сценарий» және оның «авторларын» да ап-анық аңғарасың. Министрдің өзі жүргізіп отырған жиналыста әлгілердің әкесін танытайын деп шошаң-шошаң ашық шабуылға көшсең, сөз жоқ, ұтыласың. Дұрысы – бір жолға үндемей құтылған. Ұпай теңестіретін тұсты алыстан ойла ақылды болсаң!

	Мәшинеге мәнісің болмай мінесің. Жан дүниең ит тартқан қара терідей. Шылым шегерсің, радионың құлағын бұрарсың. Көкірек тұсындағы арпалыс мұнымен басыла қойса, кәнеки! Есіңе қайдағы-жайдағылар түседі. Бір бастықтың жүргізушісі мұндайда тіпті өзімен бірге әлем-тапырық күйге түседі-міс; қоярда-қоймай қолтықтап, жол бойындағы кафелердің біріне алып кіреді-міс; қала сыртындағы таныстарына айтып, монша жақтырады-мыс...

	Тас емессің, жібиісің, бетің бері қарайды. Түкке тұрмайтын кәкіршүкірге бола бұлқан-талқан ашуланған әлсіздігіңді мойындауға тура келеді. Оу, ондай жүргізушіден айналмайсың ба? Дүйсенбай қортық, сірә, ондайлардың сортынан емес-ау. Өгіз ғой, үндемейді. Жүрсін, жүре тұрсын бой-басын күтіп. Бастықпен бірге жүргендігінің өзін мәртебе санайтын жөні түзу біреу тап келер түптің түбінде...

	Кейіннен Баймырза да әу бастағы ойының ұшқарылау айтыла салғандығын аңғарды. Іздегені осы емес пе?! Мысық көзін сығырайтып, сенің не ойлап келе жатқандығыңды білмек боп, ананы да, мынаны да сұрағыштап, миыңды кеміріп бітсе қайтпексің? Көше толы құйрық тістескен мәшине. Мүлт кетсең шаруаң шатқаяқтайды. Қауіпті әрі қорқынышты. «Сен сболыш-ақ титығыма тиіп болдың-ау!» деп кабинадан түйгіштеп-түйгіштеп түсіріп жібере алмайсың. Баймырзаның ендігі татар дәм-тұзы шынымен Дүйсенбай қортыққа қарап қалған екен-ау. Мейлі, екі көзі бақырайып отырса отыра берсін. Ынта-шынтасы жол үстінде. Баймырзаны әкесіндей сыйлайды. Еш нәрсеге қарсы келмейді.

	«Жер шары Күн планетасымен түйісіп қала жаздапты» десең де: «әрине ғой...»; «Алатаудың ұшар басындағы сіреу қар дымы қалмастан еріп кетіпті ғой» десең де: «әрине ғой...» Бұл не қылған таусылмайтын «әрине»?! Осы сабазың «Көрер жарығың таусылды, ертең дарға асыласың» десең де, сол баяғы қортық Дүйсенбай қалпынша «әрине ғой» деп айылын жимастан ыржия күліп тұра берер-ау!

	Жиырма бес жыл деген оңай ма?! Бір-біріне үйреністі, түсіністі. Оның үстіне Баймырза да ендігі жерде ретсіз қоқаңдай алмайды. Қолы қысқа. Баяғы атағы аспан тіреген Су шаруашылығы министрлігі, міне, қысқара-қысқара осындай күйге жетті. Корпорация, ашық... жабық акционерлік қоғам. Аяқ-қолдарын бауырына жиып, кез келген жағдайда ақ мылтықтай атыла салатын кешегі арыстанның хал-ахуалы көзден бұл-бұл ұшқан. Кеудеден жан шыққанша лаждай тұрайын, одан кейінгісін тағы да көріп алармын дегендей, құйрығымен жорғалап келе жатқан бейшара міскін мекеме бұл күнде. Қызметкерлерінің тең жарымынан көбі қысқарған. Айлығы ауыз жарытпайды. Дүйсенбай сол Дүйсенбайлығының арқасында ғана өзімен бірге өкпесін сүйретіп келе жатыр мына мәшиненің. Бұзылған ақауын лезде жөндеп алады. Әрбір қадамын қағазға жазып есептеп, жанармайға ақша беріңіз деп алақан жайып, жалаңдап тұрса қандай уәж тауып айтар еді Баймырза?!

	Депутаттар бөлмесінің жанына келіп жайлап тоқтады. Алда, құдай шебер-ай, кісі ақымақ болайын десе аяқ астынан-ау! Артқы есікті жұлқи ашып, маңдайдағы кішкене айнаға бір қарап... сол баяғыша темір қоршауға ентелеген елдің ортасымен жұлдызша ағып өтетіні еске түскендей ұмтылды... Ұмтылды да, жүні жығылып, оқыс отырып қалды. Үлкен аэропорт үйінің өртенгендігін естігендігі болмаса, өз көзімен көрген жоқ-тын. Тыптипыл. Бұрын-соңды бұл жерде айналы аэропорт болмағандай. Соның шеткері мейманханасында Баймырза бір топ жолдастарымен қауқылдасып, шалқып-тасып отырмағандай.

	– Билетіңіз дайын шығар? – деді Дүйсенбай. – Алып келейін...

	– Тоқтай тұр.

	– Әрине ғой.

	– Депутаттар бөлмесінен соңғы рет қашан ұшқаным есіңде жоқ па?

	– Әрине ғой, а-а, не дедіңіз? Соңғы рет, соңғы рет дейсіз бе?.. – Мыртық саусақтарымен көптен тарақ көрмеген қою шашын сипалаған Дүйсенбай миығынан күлді. – Құлаққа түрпідей естіледі екен біртүрлі. Соңғы рет дегенді айтпаңызшы бір жолға, өмір болса әлі талай рет ұшарсыз.

	– Дегенмен...

	– Әрине ғой, Тәшкенге шығарып салғанмын. Сіздің жолсапарларыңыз неге есімде болмасын?.. Сырдарияның суына байланысты төрт мемлекеттің мамандары қатысқан конференцияға бардыңыз.

	– Дұр-ыс, – деді Баймырза. Мәшинеден түсіп жан-жағына қарады. Баяғы аткөпір халықтың аяғы сирексіген. Жүргінші аз. Домалап билетке жүгірген Дүйсенбай көп айналмай қайтып оралды. Жүзінде реніштің ізі бар.

	– Қап-ай, ә! Маған сеніңізші бір жолға. Бітіп тұрған шаруаның бүйтіп айрандай іритіндігін қайдан білейін?.. Бала-шағаға сенбей өзім сөйлескем. «Баймырза Нұртайш жұртты ығыр қылып күнде жолға жиналып жатқан жоқ қой...» десем, ал керек болса!

	– Не болды?

	– Ұшағы түскір Қызылордаға қонбай, бірден Атырауға ұшатын болыпты.

	– Не дейді?! Бұл дүние не боп кеткен?! Түсінбеймін. Қызылордаға қонса, қайта көтеріле алмай қала ма екен?!

	– Әрине ғой, неге көтерілмесін, көтерілгенде қандай!

	– Дәлелдері не?

	– Адам аз дейді, осы билетіңізбен екі күннен кейін қайта ұшасыз дейді... Бастығына өзіңіз кірмесеңіз, бізді тыңдай ма...

	– Өткіз, керегі жоқ! – Баймырзаның аяқ астынан түтігіп неге ашуланғандығын Дүйсенбай байғұс қайдан сезсін? Селк ете қалды. Селк ете қалып, өкшесі қисайған бәтеңкесін тырпылдатып қайта жүгірді. «Әйтеуір, ақыры қайырлы болғай, – деп ішінен күбірлейді Баймырза. – Осылай боларын білгем...»

	Кері қайтып, табандап екі күн күту деген не сұмдық?! Уақыт өтіп бола ма?! Және бұл – Баймырзаның өміріндегі тұңғыш кездескен жағдай. Қазір Дүйсенбайға бәрін табыстап, Қызылордадан күтіп алатын таныстарының телефонын беріп, өзі ың-шыңсыз пойызға отырады.

	* * *

	Бірде алдын, бірде артын беретін аласапыран тіршілікпен аз арпалысты ма Баймырза?! Күресті, бір адамдай-ақ күресті. Ащы теңіздің тұзды суымен буын бекіткен балаң жігіттің шынымен арқа сүйер ағайыны жоқ-ты. Орта мектепті бітірер жылы әке-шешеден бірдей айырылып, тұлдыр жетім атанды. Ата-ананың демдері осыған ғана жетті. Есік алдындағы көк теңізі ұлтанға қашып, басынан бағы тая бастаған балықшы ауылға дәл осы Баймырза секілді бой-сойы келіскен тұлғалы жігіттер керек-ақ еді. Ойпырай, орта мектеп бітірген он жеті жігіт пен он бес қыздың Кеңес Одағына шын берілген сондағы патриоттық сезімдерінің шектен тыс мықтылығын қайтерсің?! Үгіт солай ма, әлде солақай тәрбиенің әсері ме, айналасы бір айға жетер-жетпес уақытта: «Ауылда қаламыз, туған жерді түлетеміз!» – деп табан астынан ұран көтеріп, ақиланып шыға келмесі бар ма әлгі мәнжубастардың! «Оу, бұл қайдан шыққан батырлық?!. Және не себепті көнебөгендіктер ғана бастама көтеруге тиіс?..» Әке-шешесінің рухы сіңген тоқал тамда жалғыздан-жалғыз тұрып жатқан Баймырзаның басына нелер келіп, нелер кетпеді дейсің?! Арқалығы есілген майда балықтың торындай шатасады да жатады. Кейде өз-өзінен де қауіптенеді.

	Әке-шешесін жалмап жұтқан сұм ажал енді Баймырзаны айналдыра бастағаннан сау ма? Сөйтіп, Нұртай әулетін жер бетінен біражола жойып тынбақ па? Әлемдік цивилизация түгілі, мына тұрған портты қалада болып жатқан жаңалықты да бір жұмадан кейін барып еститін түкпірдегі бұйығы ауылдың мұнысы несі?! Әке-шешесі өле-өлгенше титықтап еңбек етті. Аянып қалған кездері болса айтсын-ау! Солардың орнында қалған жалғыз тұяқты неге мүсіркемейді мына ел, не себепті аяушылық білдірмейді?! Күйінеді, неге күйінбесін?! Мектепті қалай бітіріп еді?!

	Баймырзаның кеудесінде жаны бар, тірі ғой. Бала да, шаға да, бұйдасынан жетектеп жүре беретін колхоздың ыңғыршағы айналған сары атаны бұл емес! Адам секілді өмір сүргісі келеді Баймырзаның. Біреулердің сыртынан билеп-төстегендігін кешірмейді, әм кешіре алмайды. Баймырза үндеу-сүндеу дегеніңді білмейді... Аттестатты қолға ұстатпайтын ескі ауру ғой баяғы. Құжатсыз қайда барады? Шешінген судан тайынбас. Мейлі, өз мақсатын айна-қатесіз орындаған соң, соңындағылар Баймырзаны мың жерден ағаш атқа теріс мінгізе берсін. Мектеп директоры қалада бір жұма болып, ізінше қоржын басын томпайтып қайтып келген-ді. Түсінікті. Үйреншікті жағдай. Баймырза үшін одан басқа жол тұйықталған. Талайдан бері іштей жұптап жүрген «операцияға» тас түйін дайын еді. Әке-шешесінің басына барып, кешірім сұрады. Саналы түрде сондай шешімге тірелгендігін айтып, әке-шеше рухымен тілдесті. Міне, сөйтіп Көнебөген ауылында бұрын-соңды болмаған адам шошырлық «сұмдық оқиғаның» пісіпжетілу мерзімі мәре сызығына жақындап келе жатқан-ды. Мұнан кейін Баймырза туралы небір қарғыс-пәлекет айтылмас деймісің:

	«Теңіз-анамыздың тартылуы осы секілді сұмпайылардың аманесен жүруінен ғой» дер; «Екі көзі тасыраңдап, қарадай-қарап кісінің үрейін ұшыратын еді ғой» дер; «Ерлік... қайдағы ерлік, құрбандыққа шалынған еркек тоқтыға балайық Баймырзаны, пәле-жаламыз осымен кетсін, арамызға іріткі салмай тұрғанда құтылғанымызға шүкіршілік жасайық...» дер. Десін, дей берсін! Пенде шіркін не демейді?!

	Директордың қара көлеңкелі жүдеу кабинеті сезікті, нәзік сым-темірлермен қоршалған банктің ақша сақтайтын қоймасы емес. Ашық-тесік. Еден жуушы кемпірдің бір бума кілтті көнетоз бешпетінің қай қалтасына салып жүретіндігіне дейін белгілі ғой. Айылын жиған жоқ, жүрексінген де емес. Ай жарығымен мектеп үйінің сыртқы есігін ашты, одан директордың кабинетін тауып алды. Азық-түлік дүкеніне кіріп, керек-жарағын жайбарақат сатып алғандай, екі-үш минуттың ішінде бар шаруасын бітіріп, қайқайып тарта берді. Қатырлақ қағаз қолда... Келесі күні жаяу-жалпылап портты қалаға жетті. Іздегенге – сұраған, қаңғалақтап вокзалға келсе, Алматыға қатынайтын жүрдек пойыз екі иінінен дем алып жүргелі тұр екен. Бөлек-салақ жүгі жоқ, сыбай-салтаң. Ойланып тұруға уақыт қайда? Артқы вагонның төбесіне лақша секірді. Жаздың күні, жаны шыға ма? Күндіз – вагонның төбесінде, түнде – тамбурда. Кімнің бақшасына түскендігін қайдам, қырсыққанда жол бойының милициясы Жамбылдан түсіріп кетті. Қайтып іліге алмады. Сөйтіп, жолы болып, ойда жоқта Жамбыл мелиорация және су шаруашылығы институтына қабылданған. Болашағына жол сілтеген сол жолаушылар пойызын менсініңкіремей, бүгін қандай албасты басты Баймырзаны?!.

	Көздері жыпылықтаған Дүйсенбай Баймырзаның нұсқауын күтіп әлі тұр.

	– Не, не дедің?

	– Мен не дейін, Баймырза Нұртайш, үйіңізге жеткізіп салайын.

	– Жоқ, вокзалға тарт, пойызға отырсам құйрығым ойылып қалмас.

	– Әрине, әрине ғой.

	– Тағы да бір нәрсені бүлдіріп жүрме, билетті екі адамдық купеге ал... естіп тұрмысың, екі адамдық купеге деймін.

	– Әрине ғой.

	***

	– Қызым, оу, қызым-ау, мынау қызық болды ғой өзі... Алматымен адамша сөйлесейін десем... түгіне түсіне алмадық қой, түге! Күңгір-күңгір. – Ұмытхан қуықтай кабинадан ренішті шықты. Өзін-өзі талай түн қайрап, өзін-өзі талай күн жігерлендіргенде тапқан пайдасының түрі осы! Несі бар, көшке берген тайлағын қайтып алсын! Айтады, ойына келгенді бүкпесіз ақтарады. Бұқпантайлап жүре бергенше сөйтіп бір армансыз ашылмай ма?! Сонау жер түбінде жатып несіне қорқақтайды? «Ел сыйлайтын құрметті кісіге неге тіл тигізесің?» деп мұның сыртынан бақылап тұрған біреу бар ма? Тіл тигізгені несі? Ел сыйласын-сыйламасын, ер адамның ар-намысын аяққа таптауға болмайтындығын түсінбейтіндей Ұмытхан ақымақ па еді соншалық?! Алды-артын ойламай, ауызға іліккенді бората беретін ауылдың айбықылау әйелі ме еді соншалық?! Өлетін жерін өзі де біледі. Кіммен сөйлесетіндігін және кімге не айтатындығын пайымдамаса ертеден бері осы төңіректі айналсоқтап не жыны бар?!

	– Бізге не дейсіз енді, біз қолымыздан келгенді жасадық. Екі сағат тапжылмай отырып, керек кісіңіздің телефонын тауып бердік. Сөйлестіңіз...

	– Сөйлестіңіз дейді, кіммен сөйлескем екем... баласымен. Үренсүренін танымайтын баласымен сөйлесіп, шаруа тындыра алсын бакісі?!

	– Енді қайтейік?

	– Керек адамды таба алмадым.

	– Алматыда тұра ма?

	– Алматыда тұрғанда қандай! «Алматыда тұра ма?» дейсің. Мені мазақ қылғаның ба, қарағым? Тұрады, елге белгілісі белгіліақ, бірақ оның абырой-беделін быламыққа қатық қыламын ба?! Қажет, ауадай қажет болғасын ғой іздеп жүргенім. Жер жұтып кеткендей жоқ, жоқ та жоқ!

	– Белгілі адам Аралдан бір әйел звандаушы еді деп, сіздің қоңырауыңызды күтіп отыра ма?

	– Отырмаса да...

	– Не отырмаса да... бал ашып білмейді ғой. Жиналысы бар шығар, жұмысы бар шығар.

	– Жә, бопты, жаман ағаңның үстіне шаң жұқтыратын емессің ғой, жүдә! Тоқ-та, со сабазың «мені жоқ деп айтыңдар» деп, төргі бөлмесінде тоңқайып жатпасын.

	– О жағын қайдан білейік.

	– Үйінің телефонын қайда жазып ем, құдай-ай?! – Жеңіл жадағайының оң жақ қалтасына қалбалақтап қол сұғып еді, бір бума қағаз жылтыр еденге шашылып түсті. Өңшең бөлек-салақ қағаздар. Айбақ-сайбақ әріптермен асығыс жазылған әлдекімдердің аты-жөндері, әлдекімдердің адрестері. Тастай салуға көзі қимайды. Өміріне аса қажетті дүниесінен айырылып қалатындай, «керек тастың ауырлығы болмас» деп екі қалтасын сықа толтырып жүре берді.

	– Сендер де үлкейесіңдер мен құсап... – Түстік астарын асығыс ішіп, қайдағы бір қалаларды аралдықтармен жалғап жатқан телефон құлағындағы қыздарға жақындады.

	– Апатай-ау, енді атаукеремізді дұрыс ішкізіңізші, – деді көнтек ерін қара қыз. Алғашқы кездескені мұнан гөрі қағілездеу, қиналғаныңды сезе қоятын нәзік жандылау секілді еді. Ұмытхан көнетоз етігінің өкшесін көтеріп, әлгі бала ішкі бөлмелердің бірінде жүрген жоқ па екен деп, сол жаққа әлденеше мойнын созып қарады. Қап, қас қылғанда есімін сұрай алмағандығын қарашы! Керек пе, керек емес пе, Ұмытханның оған басын ауыртқаны не, өз өмір тарихын баяндап шыққан бастан-аяқ. Айтқысы келді, айтты. Құдайдан үміті бар, үріп ауызға салғандай бала екен де. Кісіге жақсылық жасамақ түгілі, реті келсе қара аспанды төбеңнен тастап жібергісі келіп тұратын мына секілді көнтек еріндер Барсакелместен де табылады. Ал әлгі мың болғыр кірпідей жиырылмай-ақ, Ұмытханның өмірбаянын асықпай тыңдады ғой. Жұмысын да істеп отырды. Керек қылмаса қабағын түкситіп, орнынан ұшып тұрмас па?! Сосын Ұмытхан да жым болады, әрине.

	«Мені неге тыңдамайсың?» деп жағаласу үшін келген жоқ қой бұл араға. Тәрбие көргендігін аңғартты, рақмет онысына! Барсакелместен келсе қайтсін, Ұмытханнан басқа да шаруасы бастан асады. Айналайын-ай, өмір жасы мың болғыр құлдығым ерінбейжалықпай телефонның құлағын сан мәрте бұраған шығар-ау! Әйтеуір, тауып берді, табылды! Неге табылмасын? Ұмытханның іздеп жүргені көрінген көк аттының бірі ме еді? Әйдік кісі ғой, үкімет адамы ғой. Қанша қайраттанғанмен, ептеп қысылғаны да рас. Сырт тұлғасының пәстігін пысқырмай үлкен кісімен сөйлескісі келеді-ау және де. Жеңіл жадағайының етегі қыртысқыртыс. Жалпақ табанды қырық жылғы қайыс етігі бүгінгі модаға маңайламайды! Ондатра тымағының шет-шетін күйе жеген, оны да осында келген соң байқады. Сол тымақтың астынан бірнеше күннен бері тарақ көрмеген қайратты қалың шаш бұрқырап көзге шалынады.

	Жон арқасы шымырлады. Бұған керек кісінің аты-жөні жалғыз аралдықтарға емес, жалпақ жұртқа белгілі ғой. Сонда, сонда деймін-ау, кезек күтіп тұрғандардың бірі Ұмытханның сырт тұлғасын қорашсынып, «Сөйлескен екен, енді тура Елбасының өзімен сөйлеспей ме?» деп мырс-мырс күлуі де мүмкін ғой. Ұмытхан ондайда оймақтай терезеге аузын тақап, сыбырлап сөйлеседі.

	– А-а, солай, солай екен-ау, сендердің түстік астарыңа кесірімді тигізіп нем бар, кетейін... Әлгіде осы орында бір сіңлім отырған, шаруамды да сол тындырып берген. Өзі бір болайын деп тұрған бала еді.

	– Ақмаралды айтасыз ба?

	– Сол, сол шығар.

	– Ол сіңліңіз кешкі сменаға келеді, сағат кешкі сегізден кейін.

	– Алматымен қайта сөйлесейінші дегенім ғой. Тілдей қағазға телефон нөмірі түскірді жазып беріп еді. Таппай қалғаным.

	– Кешкісін келіңіз, осы қалада тұрасыз ба? Шаршаған шығарсыз, сіз де демалыңыз.

	– Қайдағы осы қала, Барсакелместе!..

	Көнтек ерін Ұмытханды байланыс бөлімшесінен сыртқа түйгіштеп шығарып жібергендей, ізінше есікті іштен кілттеп алды.

	***

	Жан-жағын телегей теңіз қоршаған Барсакелмес аралының тұрақты тұрғыны Ұмытхан көптен ат ізін салмаған туған қаласының тас көшесімен еріншектене аяңдап келе жатты. «Маяк» клубының жанына сәл-пәл аялдады. Әке-шешесінің барақ типтес алғашқы үйлері де осы маңда болатын. Әкесі өмір бойы балық зауытының ыстау цехында қара жұмыс істеді. Шаңдағы шығып, құм борап жатқан мына мүйіске кемелер келіп тоқтайтын-ды бір кезде. Көңіліне кірбің ұялады. Жә-жә, бәрін қойшы, о заман да бұ заман осы төңіректе жалпақ табаныңның ізі қалғандығын, асау толқынмен алысып ойнағаныңды, мінеки, мына тақтай порттың үстінде күнге қыздырынып жатқандығыңды сол өткен уақыттың көзі тірі куәгері ретінде біреуге дәлелдеп, біреуді сендіре алмайтындығың қандай жаман?!

	«Маяк» клубын Ұмытхан неге егіліп есіне алмасын? Осы жерде ой түзеді, бой түзеді. Кімнен жасырсын, міне, мына жағада Тұрсынбай тұңғыш рет бетінен сүйіп алған. Тақтай порттың үстіндегі жастар биі таң алдында барып қана сәл саябырситын. Оған дейін айқай-шу. Шаршау қайда?! Аяқ астында құм жағаны шөп-шөп сүйген көк теңіз. Төбеңізден саулай құйылған ақ сәуле. Кішкене дамылдағың келсе ағаш басқышпен төмен түсесің. Түнге қарай теңіз суы жылымық. Бір сүңгіп алсаңыз тіпті тамаша!

	Ұмытхан ентіге дем алып, кәдімгі кәрілікке мойын ұсынған кісіше баяғы тақтай порттың кесілген бөренесіне келіп құйрық басты. Өңі жүдеу. Шаршаған. Оның үстіне күні бойы нәр сызбады. Міне, түс ауды. Құлақ шекесі солқ-солқ. Көзінің алдын тұман көлегейлегендей. Барсакелмеске айына екі мәрте қатынайтын Ан-2-сі түскір ойда жоқта топ ете қалмады ма осы жолы. Ұмытханның есебі бойынша, ұшақ екі күннен кейін келуге тиіс еді. Сөйтіп, жолға апыл-ғұпыл жиналған. Асып-сасқан кісінің қолына жөнді киім ілінсін бе, биыл тіктірген бас киімі мен биік өкшелі тақалы етігін таба алсашы! Тап кеше ғана төргі бөлмеге қаз-қатар тізіп қойған. Ал енді тауып көр! Дос бар, дұшпан бар, орталыққа жол түскенде кие шығармын деген киімдерін жау жұтып қойғандай. Орталықтың аты – орталық, қала, қорыққа киетін жаман-жәутігіңмен қайтып сопаң ете қалмақсың? Ұшқыштар да жанығып, «бол да болдың» астына алды. Ұмытхан бас киімін іздеп жүргенде «шу, қарақұйрық» деп тайып отырса... екі көзің төрт болып, сол қалғаның – қалған. Барсакелмеске енді олардың қашан айналып соғарын бір құдайдың өзі білсін. Тіпті алғаш қар түскенше қатынамай қойса да еріктері. Барсакелместің бикеші – Ұмытханның кеңірдектен алған тығыз шаруасының оларға салса қажеті де шамалы. Мейлі, кіммен сөйлескісі келсе онымен сөйлессін. Ұмытханның шекесі солқылдайды, әрине, ұшақ та өкпе-бауырыңды суырып алатындай тым жайсыз ұшты ғой. Шеке солқылдағанның көкесін енді көрер. Шынымен есі ауып қалған ба? Осындағы толып жатқан жамағайындарының біріне соғып, кешке дейін кішкене әлденіп алмасам болмас деген сорлы басы, міне, қаңғалақтап ескі порттың орнынан бір-ақ шықты. Неге келді, мұны осылай қарай дедектеткеннің құдірет күші болды екен, жарағыр-ау?!

	Күні-түн бұрқ-сарқ қайнап жататын тақтай порттың маңайы бүгінде мүлдем көңілсіз. Көңілсіз болатындығын білмеді ме? Теңізбен тамыр байласқан тіршіліктің қайсысы жапырақ жайып гүлденіп кетіп еді? Солып біткен барлығы. Тақтай портты айтасың, ана тұрған кеме жөндеу зауытын қарасаңшы, зеңбірекпен атқылағандай қыш қорғанның қабырғасы ойдым-ойдым. Ұзын мойын крандар ұзақ жолдан шаршап-шалдығып жеткен бойда тік тұрып, ана дүниеге аттанып кеткен динозаврдың қаңқа сүйектеріне көбірек ұқсайды. Тұрсынбай екеуінің үйлену тойлары да тура осы тақтай порттың үстінде өткен-ді. Ата-аналары солай шешті. Ұмытхан Қызылордадағы медучилищені, Тұрсынбай теміржол техникумін бітіріп келген жыл-тын. Көңілің қалай ма, қаламай ма, онымен кімнің шаруасы болсын, комсомолдық үйлену тойы деген модаға айналған кез. Және апта сайын солай, ана жерде де, мына жерде де дүңкілдеп өтіп жатқан комсомол тойлары. Бірінен-бірі аумайды, тіпті қалыңдық киетін сәукелелі көйлектің өзін кезегі келгендер бірінен соң бірі қағып алып, иықтарына іле салатын.

	Тұрсынбай екеуі бірін-бірі сүйіп, өліп-өшпесе де, ел қатарлы өмір сүрген. Комсомол тойының есте қаларлық бір пайдасы – Ұмытхан аудандық емханаға медбике, Тұрсынбай теміржолға тепловоз мәшинесінің көмекшісі болып орналасқан-ды. Үш-төрт жылдың арада қалайша жұлдыздай ағып өткендігін өздері де байқамай қалды. Бәрі дұрыс-ау, бірақ осынша уақытқа дейін Ұмытханның құрсақ көтермегендігі қиын болды, ақылға сыймады. Біртоға мінезді Тұрсынбай да өзгере бастаған-ды. Кейіннен ішіп келіп, әр нені сылтауратып, қол көтеруді бастады. Енесі баласының сөзін сөйледі: «Бедеу келін – кесел, береке кірмей, пәле келді бұл үйге. Құтыл, құтыл уақыт оздырмай, қайтадан төсек жаңғырт! Аманесеніңде алған жеріңе апарып таста!»

	Апарып тастамай-ақ Ұмытхан өзі кеткен...

	Сүйретіліп орнынан тұрды. Түстен кейін түрме бастығы баласымен кездесуге рұқсат берген-ді...

	***

	...Іздегенге – сұраған. Барсакелмес қорығына бір медбике керек боп тұр деген хабардың аяқ астынан дүңк ете қалмасы бар ма. Қорықшылар да пенде, олардың да ет пен сүйектен жаралғаны рас, бас ауырады, балтыр сыздайды. Анау-мынау сырқатыңды олар да елеп жатпас, дегенмен... табан астынан жүрек талмасы ұстаса кімге жалынарсың? Рация дәрігер емес, үлкен құрлықпен байланысатын болмашы дәнекер ғана. Айқайларсың, даусың қарлыққанша айқайларсың. Құрлықтағылардың кнопканы басып жіберіп, Барсакелмеске қарай ракета ұшырып жіберетіндей қауқары кәне?! Дәрігерлік бөлімше ашу оңай ғой, бірақ соған батылы барып қызмет істейтін дәрігерді қайдан табасың? Баржоғы алты-жеті үй. Бала-шағасын қосқанда жиырма-отыздай адам. Жан-жағың азынаған теңіз. Үлкен құрлықпен қатынастың түрі белгілі. Тақтай порттағы түнгі би алаңын қорықтағылар аса зор ынтызарлықпен тек түстерінде ғана көрер-ау! Қорықтағы аңқұстың тілін үйренгенше қай заман?!

	Білетіндердің әңгімелеріне қарағанда, қорықшылар да қызық халық. Жалғыз ауыз сөзін сатып аласың, өзге ағайындарды былай қойғанда, өз-өздерімен де тонның ішкі бауындай араласпайдымыс, арнап шақырмаса бір-бірлерінің үйлеріне ретсіз бара бермейдіміс. Әйтеуір, ертеңді-кеш ермектері – қорықты бір айналып шығу. Сүйекке сіңген әдет-дағы, әйтпесе, жеті қараңғы түнде жасырынып келіп, қорықтағы аң біткенді қырып салуға дайындалып жүрген кім бар дейсің? Ұмытхан алақанын ысқылады. Сол орынға тек өзін ғана лайықты деп шешті. Бір ғана тілегі орындалса, Барсакелмес қайдасың деп бүгін-ақ тарта бермекші. Артында жылап жатқан баласы жоқ, кімге қарайлайды? Денсаулық бөліміндегілер Ұмытханның мына «батырлығын» естігенде жағаларын ұстайды.

	– Көп сөзді көпіртетін несі бар, сенсеңіз мен-ақ барайын, – деп мәселені тура қабырғасынан қояды Ұмытхан. Бөлім меңгеруші созалақтап орнынан көтеріледі. Сықырлаған еденді ауыр салмағымен жаншып, есіктен терезеге, терезеден есікке қарай жүреді. Қақырынады, түкірінеді. Көзәйнегін киіп, қайыс диванның бір шетінде ұшатын үкідей бір шұқым боп отырған Ұмытханның бас-аяғына тінте қарайды. Сенбейтін секілді, осы өжеттік мына қаршадай қыздың қай жерінен шығып жатыр дейтін секілді. Өзің сұранып келген екенсің, ендеше жолыңа бөгет болмайын деп бірден келісе салатын шаруа болса, бүйтіп қиналар ма?

	– Шынымен бе? –деді меңгеруші.

	– Шынымен.

	– Апыр-ай, ә, соңынан абыройсыздыққа қалып жүрмесек болды-дағы... Қолдан келген көмегімді аямаспын. Одан артық не істей алармын?

	– Төрт-бес жыл жұмыс істеп, азды-көпті тәжірибе жинақтадық дегендей. Қорықтағы адам саны сізге де белгілі емес пе?

	– Белгілісі белгілі ғой... – Меңгеруші ашық терезеден сыртқа қарап ойға шомды. Жап-жас адам аралдың жиырма шақты қорықшысын тексеруден өткізген соң не істейді? Қырғауыл аулай ма, ондатрдың терісін илеп, тон тіге ме? Әлде жабайы қабанның майын шыжғырып, өзінше дәрі-дәрмек жасағысы келгені ме? Істің көзін тапқан адам белшеден пайдаға кенелер еді, әрине.

	Ұмытханның сөйтіп Барсакелмес аралындағы жаңа өмірі басталған. Алғашқы айларда аздап көңілсіздеу болды, соңынан үйреністі ғой. Кинодан көретін қарақұйрық, құландарың көз алдында өріп жүр. Киіктің жаңа туған әлжуаз лағын бір-екі мәрте маңдайдан сипап, таңдайына бір-екі қасық ешкі сүтін тамызсаң бітті, аяғыңа оратылып қасыңнан шықпайды. Ермек, тостағандай көзінің сұлулығы тіпті керемет! Таза, тұнық. Жүз есе кішірейген түр-тұлғаң сол тостағандай жанарға еркін сыйып жүре береді. Қазүйректің етіне тәбетің шапса, қорықшылардың біріне немеурін танытсаң жетіп жатыр. Кешкілік жүні жұлынып, үйітіліп, еті тұзды суға салынып, үйіңізге әкеліп тасталады.

	Айтпақшы, Ұмытханның Барсакелмеске келуі аралдағы тіршілікті түбірімен өзгертіп жіберген-ді. Екі бөлмелі тоқал тамның екі жағынан екі есік шығарттырып алды. Бірі – жатар орын, екіншісі – емхана. Алдымен үйме-үй кіріп, қорықшылардың тұрмыс-жағдайларымен танысты. Отбасы мүшелерін тізімге алды. Дәрігер қызға жалаңаш тәнін көрсеткісі келмейтіндер талай сылтауды үйіп-төкті-ай келіп. Үйлеріне түнемей, қорықшының қамыс қосында қонып қалатындарды қатаң тәртіпке шақырды. Монша жаққызды. Қорықшылардың қарақошқыл өңдеріне қан жүгіре бастады. Баяғы жаға жайлауға кететін, алқам-салқам жүріс аяғын тартты.

	...Сол күні рацияның жанұшырып безілдемесі бар ма... Әлдекімдерге шұғыл ақпар керек болған шығар. Ауа райын барлау бюросының екі-үш адамдық бөлімшесі де осы аралда. Байқоңырдан спутник ұшардағы қарбалас сәттің ұштығы қаңғалақтап жүріп Барсакелмеске де бір соғып өтеді. Маңайдағы қазақ ауылдарының хал-ахуалдарына бас ауыртпақ түгілі, олардың бары мен жоғын елеп-екшеп жатпайтын өркөкірек Байқоңырға, міне, сондайда ғана Барсакелмес аралы керек бола қалады. Бір түсініксізі, космодромды көк түтінге көміп, аса күшті қысымның әсерімен тартылыс заңын тәрк етіп, бірден атмосфераға көтерілетін спутникке Барсакелместегі ауа райының қандай қажеті болды екен, а? Барсакелместегі дауылдың әсерімен спутник бағыт-бағдарынан адасып қалатындай, о несі, ей?! Жай, сандырақ әншейін!..

	Рацияның үсті-үстіне тоқтаусыз безілдегендігінен-ақ бір пәлені сезе қоясың. Яғни, кешікпей Байқоңыр космодромынан тағы бір коммерциялық спутник ұшырылады. «Тез-тез, хабарлап жіберіңіз, Барсакелмес аралындағы жел қай бағыттан соғып тұр? Жылдамдығы?...» Бұл төтенше сұрақтар метеорологтардың әбден титықтарына тиіп біткен. Өтірік ақпарды кез келген уақытта өтірік бере салады. Қиналатын да қисыны жоқ. Дүниенің төрт бұрышындағы ақпарат құралдары тегіс құлақтанған әлемдік жаңалықтың ендігі тағдыры тек Барсакелмеске ғана қарап қалып па екен?

	– Барсакелместен бе?

	– Барсакелместен.

	– Халдарың қалай?

	– Шүкір.

	– Ендеше маған Ұмытханды қосыңызшы. Дереу! Комитеттен.

	Аса қауырт шаруа бар, тек өзімен ауызба-ауыз сөйлесуім керек.

	– Тосыңыз.

	– Қанша тосуға болады?

	– Медпунктке жүгіріп барып келгенше.

	– Жүгір, жүгір ендеше!

	Радистің өрт сөндіргендей түрінен шошынған Ұмытхан «апам аман болғай» деп тіледі ішінен сонда.

	– Иә, Ұмытхан тыңдап тұр.

	– Айналайын, Ұмытханжан, бұл сенбісің, даусың неге дірілдейді?

	– Жай.

	– Қорықпа, мені – жаман ағаңды танимысың? Комсомолдық үйлену тойларыңда тебірене сейлеген жаман ағаң мен боламын.

	– Сонымен?..

	– Асықпа, алдымен өзің үшін, сосын аудан абыройы үшін... бір тапсырманы, әрине, сен болған соң ғана сеніп тапсырғалы отырмыз.

	– Қандай тапсырма, қолдан келсе жақсы.

	– Келеді, келгенде қандай. Мен білетін Ұмытхан болсаң оны ұршықтай үйіресің әлі.

	– Өзгердім ғой.

	– Ол қандай өзгеріс тағы да?

	– Күйеуден ажырастық дегендей.

	– Не дейді?! Естісем бұйырмасын, сендей қызға ие бола алмай әлгі Тұрсынбай милау не бітіріп жүр?

	– Қайдан білейін, ол сіздердің жандарыңызда ғой.

	– Ол жағын бізге қалдыр, көзінің еті өсейін деген екен сүмелек!

	Ал енді тыңда, қонақ келе жатыр.

	– Құдай-ай, сол үшін бе?!

	– Бұл – анау-мынау емес, аса қадірлі қонақ, Ұмытханжан. Министрліктен, аудан басшыларының ұйғарымы солай. Аралда аунап-қунап жатып, екі-үш күн аң аулайды. Соның тамағы, жататын орны... Ол кісілердің тым кірпияз келетіндігін білесің ғой. Саған сенген соң ғана... саған сенеміз.

	Кешке қарай аралға әскери тікұшақ келіп қонды.

	Келесі күні түс әлетінде Ұмытханның үйлену тойына қатысып, «тебірене сөз сөйлеген» ағасы қайта хабарласты.

	– Қалайсыздар?!

	– Тамаша!

	– Түстік асты қалай дайындадыңыздар?

	– Хан сарайындағыдай.

	– Өй, айналып кетейін, Ұмытханжан, саған сендік қой. Бір-екі күнге аспазды осы жақтан да жіберуге болар еді... Енді не істейсіңдер, алдағы пландарыңды айтамын.

	– Шомылдырамыз.

	– Кімді?

	– Қонақты.

	– Шомылдырғаны қалай?

	– Қалай болушы еді, солай. Екі келіншек екі жақтан тұрып, денесін ысқылап, шомылдырамыз.

	– Е, Баймырза Нұртайш солай десе... енді не істейсіңдер, шомылдырасыңдар, әрине. Кейіннен ұят болып жүрмесін, әйтеуір!

	– Шомылдырғанымыз үшін де жазықтымыз ба?

	– Мейілдерің, кешкілік тағы хабарласармын.

	Ұмытхан мыналардың естері дұрыс па дегендей, радист жігітке сұраулы кейіппен қарайды. Бүй дейтіндері бар, асханасын қонақүйімен қосып, бірге жөнелтпеді ме? Май қасықтай жылпылдағаны несі әлгі ағасы түскірдің? Қонақ қабылдау медбикенің қызметіне жатпайды. Аң аулаймын деп аяғына шалынысып жүріп бір пәлеге ұшырап қалса... Әне, Ұмытханмен сонда сөйлес! Аң-таң, ақыл қосатын радиісіңнің түрі мынау. Соғыс жылғы солдаттардай қолдан ащы махорка орап шекпесе шелектей танаудың қышуы қанбайды.

	– Байқадың ба?

	– Нені байқауым керек?

	– Айтты-айтпады, мына міністрің – адам танитын кісі.

	– Ал содан?

	– Сені ұнатып қалыпты.

	– Өй, шіркін-ой, өңшең жүзіктің көзінен өтетін қыз-келіншектердің арасынан келген жігітке Барсакелместің Ұмытханы керек бола қалды деген...

	– Адам өз бағасын өзі біле ме?..

	– Жә-жә, әлгі әдемі жігіттің мені ұнатып қалғандығын қайдан біле қойдың?

	– Мана шай үстінде. Сенен көзін бір алмады-ау сабазың! Барсакелмес аралында адасып жүрген бұл қандай ару деген шығар. Атылып қалмаса жарады.

	– Не үшін?

	– Сен үшін, сені ойлап... нар қамыстың арасында отырып қиялданып кетуі ғажап емес қой. Жабайы қабан оның міністрлігін қайтсін, тұмсығымен жайпайды да кетеді.

	– Қайда, көрінбейді ғой өздері.

	– Шыда, сағынсаң қазір келіп қалар, қанша күнге келіпті?

	– Маған есеп беруші ме еді?

	– Қайдам, сен білетін шығар дегенім ғой...

	Ұмытханның да көңілі астан-кестен. Сұңғыла жігіттің, астанадан келген Баймырзаның жүзін дала желі тотықтырған келіншекке назар салғанына сенгісі де келмейді. Әлгі жаманның сезімталдығын қарашы, ей, қонақтарға қошемет көрсетіп, кесе жалғап беріп, бәрін көзінің астымен өлшеп-пішіп отырыпты ғой оңбаған!

	Ұмытхан салғаннан басын алып қашты, сөзге қалармын деп әдейі істеді. Баймырзаның қызыл шараптан бір ұрттап, қорықшылардың ырду-дырду әңгімелеріне де қызу араласпай, мүмкіндігінше Ұмытханның әрбір қимылын қалт жіберместен бағып отырғанын жаман радист байқағанда бұл неге байқамасын? Не істеу керек? Мына шуылдақтарды үйден тырқырата қуып, өлгенде көрген бір төбелес дегендей әрі астанадан келген әтібірлі қонақты осынша зарықтырғаным жарамас деп, Баймырзаның ыңғайына көне кетуі керек пе?! Жо-жоқ, сырт пішіні жақұттай жалтырағанымен, ішінде қандай ит өліп жатқандығын кім біліпті бұлардың?!

	Ал мына керемет Баймырзаның үш ұйықтаса түсіне кірер ме? Жан-жағын телегей теңіз қоршаған аралда адам айтса нанғысыз айдай сұлу шынашағын майыстырып, қарсы алдында шай құйып отыр. Жебе кірпіктерін әнтек қағысының өзі неге тұрады?! Дала желі армансыз сүйген бейкүнә бетінде бір сызық әжім жоқ. Опадалаптан ада. Бәрі табиғи, орынды-орынсыз сызыла қалатын қазақы ибалықтың илеуіне көніп, соған біражола құлаған да емес, танымайтын өзге жұрттың алдында именбей, кісіге тіктеліп қарайтын әдемі жанар үн-түнсіз өз иіріміне батырып барады. Барсакелместе не бітіріп жүр бұл ару? Ал ендеше осыған жауап беріңіз, сұрақ, сұрақ болғанда да бақандай сұрақ!

	Баймырза біразға дейін малдас құрып отыруға үйренісе алмай, әбден әбігерге түсті. Құс жастыққа жантайып еді, тертедей сирағы аядай бөлменің тең жартысын алып кетті. Сыз қабырғаға арқасын сүйеп тіктеліп отыруға да жамбасы шыдатпады. Бірақ екі көзі Ұмытханда. Тоқ-та, тоқтай тұр!.. Баймырзаның осы аралға әйтеуір бір ат басын бұратындығын біліп, аудандағылардың алдын ала даярлап қойған «сый-құрметтері» болып жүрмесін. Ойнапкүлсін дегендері ме? Ойнап-күлгенде... тоқтай тұр, мына секілді айдай толықсыған аруды көрінген көк аттының қанжығасына оп-оңай өңгере салу әділеттілік бола қояр ма еді?! Өйтсе әлгі шабармандардың оңбай қателескені. Алтынды електен өткізбестен, қиыршық құммен қосып, қойыртпақ жасағаны. Шынтуайтына келгенде, Ұмытхандардың орны – Алматының сән ательесі. Табан тіреп, ойын осы жерге тоқтатқаны дұрыс. Қолды-аяққа тұрмай, келген-кеткеннің қолтығынан демеп, жарамсақ жымиыспен жәдігөйліктің шыңына шыққан бикештер түнгі барларда қаптап жүрген жоқ па?! Ұлттық киім үлгісімен үсті-басын үлде мен бүлдеге орағандай малындырып қойсаң, мұнан артық жарасымды жарнаманы қайдан таппақсың?! Сөйткен Ұмытхан жан-жағын телегей теңіз қоршаған Барсакелмес аралында әлдекімдерге иіліпбүгіліп шай құйып отырады. Әділетсіз дүние-ай!

	Иә, айтқандай, Баймырзаның тамағынан ас жүрмей қалғандығын Ұмытхан радистен бұрынырақ байқаған шығар-ау. Қалың қабағының астындағы көз емес, магнит тура! Олай-былай тайқақтасаң тартып ала қояды. Біртүрлі, топ алдына тұңғыш рет шай құюға шыққан жаңа түскен келіншектей жон арқасының шымыр ете қалғаны несі?! Біреу мұның қимылын бақылап отырғандай саусақтары дірілдеп, не себепті мұрын ұшы терледі. Сексеуіл шоғына қайнаған жез самаурынды тыстан көтеріп келе жатып табалдырыққа сүрініп кете жаздады. Сосын лезде бойын жинап үлгерді, маңдайына түскен мойылдай қара шашын кейін қарай сілкіп қалды. Өз-өзіне келді. Баймырзаның келісті келбетін, оның министрліктегі үлкен қызметін, абырой-беделін езіп іше ме? Осы өңірде туып-өскен азамат екен, құдай алдынан жарылқасын да, бұйырған несібесін теріп жеп, талтаңдап жүре берсін. Бетіне күле қарасаң көйлегіне жамау сұрайтын еркектен еркектің асып тұрған қай жері бар? Бұлардың есебі түгел, ермек керек. Шаруасын тындырып алған соң, шалбарының ауын жүре түймелеп, бұған дейін үйіп-төккен уәдесінен табанда айнып, бейне бір етегінен жабысып қалмай қоятындай, жалтақ-жалтақ артына қарайды да тайып отырады. Көбісінің көкейін тескен жалғыз арманы – сол... Ал жазатайым көшеде кездесе қалсаң, жанарын ала қашады. Әйелімен келе жатса, тіпті бейшара. Екі көзі алақтап, май басқан мойны бырш-бырш терлеп, кімнің астына кіріп кетерін білмей, жандары тырнақ ұшына тіреледі. Еркек емес, телпек! Сондайлардың қара көбейтіп келе жатқандығына қарадай-қарап қарның ашады. Сондықтан Ұмытханның еңсесін тік ұстағаны орынды...

	Құс атуға шыққандар бірер сағатқа жетер-жетпесте қайта оралды. Көңілсіз. Әсіресе, ауданнан ерген екі елпекбайдың Баймырзаны атарға оқтары жоқ.

	– Неткен адамсыз, Баймырза Нұртайш, сізді түсіне алмадық!

	– Құдайдың аң-құсын аяған сіздей адамды тұңғыш көруіміз. Барсакелместің аң-құсына шынымен жаныңыз ашыса, астанадағы бар жұмысыңызды жиып тастап, осында көшіп келмейсіз бе? Ертең көре қал, сіз болмасаңыз басқа біреу келеді де, шыбындай қырып салады.

	– Бізді де жетісіп жүр деп ойлайсыз ба? Бала-шағаға сорпа боларлық бес-алты үйректен атып алайық десек, қорадағы қойыңызға қасқыр тигендей, азарда-безер болдыңыз.

	– Мына оқ-дәрілерді қоймаға қайта өткіземіз бе? Бетім-ай, масқара-ай! Ертең көршілеріміз, «Оу, Барсакелместен қоржын басын томпайтып келген шығарсыңдар...» дейді-ау!

	– Атасының басы!

	Баймырза да нағыз бетбақ екен. Айтқанынан қайтпапты. «Біз сонда Барсакелмеске не үшін келдік?» – деп қылқылдай берген жолсеріктеріне түксиген қабағымен бір қарағанда әлгілер ізінше жым болыпты. Дап-дардай басымен баланың тірлігін істейді. Жүдә, кісі күлерлік: «Бір үйрек, бітті». Бір үйректің тіс арасында тұрып қалатын сіңір етін кімнің аузынан табарсың?

	Ұмытхан ішінен күлді. Мына кісінің тірлігі ылғи таңғалдырудан тұрады екен де! Жұрт секілді ашылып-шашылып әңгіме де айтпайды. «Барсакелместің басына бақ орнатамын» деушілерден де мүлдем бөлек. Жә-жә, «Бір үйректен басқасына мылтық кеземеңдер» деп ескерткені ескерткен болсын, оу, енді... құдайдың тегін арағына тоқмейілсіп қалғаны қалай?! Мынадай майға бөккен қуырдақты әйелі күнде әзірлеп беріп, әбден жүрегін айнытып тастаған ба? Аузын шағып алатындай қызыл шараптан ғана бірекі ұрттайды. Сосын ой құшағында. Ғасыр проблемасын осы Барсакелместің топырағында тұрып шешіп алмаққа бекінгеннен бетер. Мынау не деген сұмдық?! Өздерімен бірге келген екі жәшік таза арақтың әлі күнге дейін мұрты бұзылған жоқ. Бұлардың діңкелерін құртқаны «бұл бірінші басшының тікелей төтенше тапсырмасы» еді ғой. «Баймырза Нұртайұлының қас-қабағына дұрыстап қараңдар, бізге керек адам!»

	Керек пе, керек емес пе, ол – келер күннің шаруасы. Осылардың шынымен Барсакелместе жүргендері рас па, өтірік пе? Рас болса... мына кісінікі не талтаң? Оқтау жұтқандай кекірейеді. Алдажалда Барсакелмеске апарған арақ ішілместен кері қайтыпты дегенді естіген кім бар?! Көр де тұр, бұл сайтанның сапалағы екі жәшік арақты оқ-дәрісімен қосып, тегіннен-тегін қорықшыларға басы бүтін бере салады әлі! Баймырза ішпеген соң әлгілер де тартыншақтайды. Өздерінше әдеп сақтайды.

	Қонақүй деп қақырайтқаны – екі бөлмелі қоржын там. Қорықтағы үй атаулының бәрі осындай. Бір үлгімен салынған. Мұның өзі Баймырза келерден сәл бұрын ғана қайта жөндеуден өткізілген-ді. «Біреудің үйінде жатып мәнісі бола ма, болмай ма? Дайын тұрсын, қалғанын өзі шешер...» деген-ді аудандағылар. Бұл Ұмытханға да ыңғайлы еді. Тамақтандырып, төсектерін салып берген соң еш нәрсеге алаңдамайды. «Ертеңге дейін аман-сау болайық...» дейді де, түнделетіп тайып отырады...

	Бей-жай, тірлігі өнбейді. Тамақ батпайды. Не... не болған? Жүрегі көкірек аузына тығылады. Әйел... нәті әйел. Бірақ ер адамдармен қанша бір аралас-құралас жүрсе де, бүйтіп шала

	«бүлінбейтін-ді». «Тормызы» мықты. Басы бос, етегіне оралып жатқан баласы жоқ, сыбай-салтаң келіншекке көз қысқандар мен сөз салғандар аз болды деймісің?! Ұмытхан үшін бәрінің өлшемі болатын. Абыройын асқақ ұстады. «Бала-шағамды тастап, қаласаң сенің қолыңа шығып алайын...» деп екі көзі сүлеленіп келгендерді алдап-сулап, арқадан қағып ұзатып салатын. «Бала-шағаңды тірі жетім етіп, көздерін жәутеңдетіп тастап кеткендігіңнің өзі – сатқындық! Әй, сірә, менің кестемді де келістірмессің!»

	Ал мына Баймырзаның бір пәлесі бар, арбап алатын бір сиқыры бар. Оның екі күннен соң Барсакелместен мүлдем жоғалатындығын, келісті кескін-келбетін енді қайтып көре алмайтындығын, жолдарының жуық маңда қайта тоғыспайтындығын білсе де, белгісіз бір тылсым күштің әсерімен Баймырзаны ойлайды. Көзі ілінісіп кетсе де соны көреді.

	Түннің бір уағында біреу есік қаққан... Баймырза...

	– Қонақүй ызғып кетті, суық, жата алмадым. Рұқсат етсеңіз, ішке кірейін.

	– Кіріңіз.

	Шай қойды. Екеуі екі бөтелке шампан ішті. Екі күн қатарынан осы қатынас айна қатесіз қайталанды. Тағдырдың мұнысына не дерсің?! Ал керек болса! «Құрсақ көтермегендігі үшін» күйеуден ажыраған Ұмытхан бойына бала бітіп қалғанын екі айдан соң барып бір-ақ аңғарды...





VI


	Ұйқының жоспары жүз пайызға орындалған. Тіктеліп отырып қарсы алдындағы айнаға қарады. Сол жақ бетіне жастық түймелерінің іздері батқан, көз алды ісіңкі. Күні бойы демалмай, қара жұмыстан сүлеленіп, сүйегін сүйретіп әзер жүретін кісілер болады-ау. Құдды сол. Дегенмен, осынысы дұрыс болды. Тың, денесі жеп-жеңіл. Жұмсақ вагон бесіктей тербетеді екен ғой жарықтық! Шашын тарады, жейдесінің жағасын жөндеді. Жеңіл киімдерін ауыстырып киюге де үлгермей, әлдебір тәуелсіз газеттердің бетін ашқан бойда ұйықтап кетіпті. Қай тұсқа келдік екен деп терезеден қараған. Жол бойындағы берекесі пышыраған бекеттердің қайсысын білуші еді, әншейін әуестік. Жүрдек пойыз бірде ұзыннан-ұзақ созылған қырқаның көлеңке бетімен қиялай жүйткіп келеді де, енді бірде жиын-теріні әлдеқашан жиналып біткен жазық даламен жарысып жұлдыздай ағады. Мыс қазанда балқыған балқымадай, алау-далау қызарып батқан күн солғын сәулелерін әлдебір тіл жеткісіз шеберлікпен вагон терезелеріне бүрке салғандай. Анадай жерде шынжыр табанды қос трактор борпылдақ топырақтың шаңдағын шығарып, күздік жыртып жүр.

	Сабан тиеген ат арбаның неге тоқтап тұрғандығын түсіне алмады. Балақтарын тізелеріне дейін түріп алған жас шамалары тоғызондардағы екі бала жандарынан өтіп бара жатқан жүрдек пойызды енді ғана аңғарса керек, апыл-ғұпыл жыланкөз жылғаның жарқабағына жүгіріп шықты. Ал бұлардікі де немкетті тіршілік. Біреулер әдейі үйретіп қойғандай-ақ еріншектене қолдарын ербеңдетеді.

	Е, енді түсінді. Ат арбаға әкесін танытып, сабанды да таудай ғып үйген екен де. Алдағы қырқа сәл өрлеуіт. Әлгі батырлар атты ептеп демалдырайық деген болар. Соңғы вагонның қызыл шамы шолтаң еткенде барып қолдарын көңілсіздеу түсіре салды.

	Жолыңның болар-болмасы, әсілі, бір Алланың қолындағы шаруа ғой... Бүгін, мана таңертеңгілікте жиек-жиегіне зер жалатқан әдемі кесемен сыздықтатып ыстық кофе ішкен Баймырзаның қайтіп қиялдағандығын, сірә, тірі пенде сезбейді-ау. Денесі Алматыда, ал одан өзге жан дүниесі Қызылорданың қытымырлау табиғатымен біте қайнасып кеткен-ді. Өзі өзі болғалы, емшекке жарымаған ызбай баладай кәкүр-шүкірді сылтауратып, атамекендегі азаматтардың да мазасын алған кезі жоқ. Әйтпесе,

	«Баймырза Нұртайш, су шаруашылығы министрінің бірінші орынбасарысыз, оның үстіне туған өлкенің перзентісіз, ара-тұра сірескен, кісімсіген ресмиліктің шідерін үзіп, атамекенге келіп, аз-маз аунап-қунап кетпейсіз бе? – деген шақырулар аз болып па еді. – Сыр сағасында, ұлы теңіз жағасында өмірге келгеніңізді біреу білсе, біреу білмейді».

	«Дұрыс, дұрыс қой, – дейді Баймырза. – Асықпайық, әр нәрсенің пісіп-жетілу кезеңі болады. Соны күтейік».

	Соның сәті бүгін түскендей еді шынымен. Ыстық кофені қайыра үстемеледі. Көзді ашып-жұмғанша... әрі кеткенде түске тақау дыбыстан жылдам ұшатын ұшақпен Қызылорданың тас төбесінен дік ете қалмақшы еді. Бәли, қонақ қабылдаудың қызылордалық әдісіне салып жүрмесін әлгі сайтандар. Оның уақыты өтті ғой. Дүние түбірімен өзгерген. Баяғыны көксесең күлкіге қаласың. Бір сыныптың отыз оқушысын қаздай тізіп, Алматыдан келетін ұшақты күттіріп қойса, әне, масқараның көкесі! Үйден шығар алдында Қызылордадағы танысы телефон арқылы жік-жапар болған. Күн көзінің арайланып шығып тұрғандығын тілге тиек етті алдымен. Екі күн бұрын шаң аралас дауыл тұрыпты. Ал бүгін төңірек құлаққа ұрған танадай. «Бұл не?! Бұл деген – сіздің туған жерге деген шексіз перзенттік ақ ниетіңіздің белгісі. – Әлгі сорыңды ұрайынның шіңкілдеген даусы бірден «жүрекке» тигенді. – Баймырза Нұр... Баймырза Нұртайш деймін, естіп тұрсыз ба, басқасы басқа, сіздің туған елге ат басын бұрғаныңызды Құдай да көрді, әне!..»

	«Күтіп алу жағы қалай, бірден жалаулатып әкетпексіңдер ме?»

	«Енді қалай деп едіңіз, траптан түскен заматтан бастап, жергілікті теледидардың тілшілері арнаулы репортаж жүргізеді».

	«Репортажы несі?»

	«Солай, репортаж. Ақшасы күні бұрын төленген. Сіздің атамекенге келгеніңізден бүкіл облыс жұртшылығы құлағдар болуға тиіс қой».

	«Ал сосын...»

	«Кешіріңіз, сіз немене, сіз бізге сенбей тұрсыз ба? Қонақ қабылдап жүргендігіміз жаңа ма еді? Мектеп оқушылары гүлмен қарсы алады. Сосын дейсіз... облыс орталығындағы белгісіз солдаттың зиратына тағзым етесіз. Облысымызға белгілі айтыс ақыны сол жерде сізге деген арнау өлеңін оқиды... аңыратып. Ой-байау, Баймырза Нұртайш, алдымен осы сценарийді бекіту үшін де өліп қала жаздағанымыз жоқ па!»

	«Арнау өлеңі несі?»

	«Арнау өлең, терме... төгіліп тұр. Ой, несін айтасыз, біздің жігіттер терме жағының түбін түсіреді ғой. Сосынғысы сценарий бойынша...»

	«Уай, – деді Баймырза баяғы министрлік креслосында отырғандай қалыпқа көшіп, – сценарийлерің құрысын, құрып кетсін. Егер қарсы алудың бас-аяғы өстіп жалғаса беретін болса, міне, таңертеңгі асымды ішіп отырып айтайын, бармаймын. Билетті қайта өткіземін!»

	«А-а... – Ананың құмығып үні шықпай қалды. – Неге, неге олай дейсіз, сізден басқаларды да...»

	«Иә, менен басқаларын сол сценарий бойынша қабылдай беріңдер, тек мені емес! Бәріне отбой беріңіз, тіпті менің келе жатқанымды өздеріңнен басқа тірі жан білмесін. Төтенше тапсырма осы, егер қолыңнан келмесе оныңды айт!»

	 «Енді... енді, бәрі дайындалып қойған шаруа еді де. Сіз сөйдесеңіз, үлкен қонақтың өзі қарсы болса, біз қайда барамыз, біз кішкентай адамбыз, бұйрықты ғана орындаймыз. Ендеше сөйтеміз. Бәлкім... ұшақ аспанға көтерілгенше де әлі бір жарым сағаттай уақыт бар ғой, ойланарсыз...»

	«Ойланып болғам!..»

	Асылық айтты ма, баяғы Баймырзашылап тізеге басып кеп жіберді ме?..

	Жүрдек пойыз екпінін бәсеңдетті. Терезенің арғы бетінен кезекті стансаның сұлбасы қарауытады. Бір-бірінен аумайтын қызыл кірпіштен қаланған су тартқыш мұнаралар. Жартылай әктелген теміржолшының үйшігі. Үйшіктің маңайы мұнтаздай жұтынып тұрмаса да көңілге медеу. Бірлі-жарым ағаш отырғызылған. Қысқа мойын жолдарға кірпіш төселініпті. Пойыздың бұл стансаға тоқтамайтындығы белгілі болды. Ал неліктен жүрісін бәсеңдетті? Кім біліпті, теміржолдың тәртібі солай шығар. Терлеп-тепшіп шай ішіп отырғанда байқамай қалды ма, бір егделеу әйел аузы-басын жолай сүртіп, әлгі үйшіктен жүгіре шықты. Сосын күртешесінің жеңінен сарғыш жалаушаны суырып алды. Кімге белгі бергені? Бәлкім, оны Баймырзадан басқа тірі жан байқамаған да шығар.

	Стансаның шпалдан тұрғызылған жатаған үйлері. Үй жанында әдеттегідей қора-қопсы. Одан әріректе жерошақ. Бірақ бейсеубет жүрген адам қарасы көрінбейді. Бұл ауыл үшін жолаушылар пойызы өтіп бара ма, әлде атом бомбасын тиеген товарный өтіп бара ма, бәрібір.

	Купе есігі Баймырзаның рұқсатынсыз ашылды. Жолсерік әйел. Өзі әлденеге қапалы.

	– Сіз кешіріңіз, Қызыл... Қызылордаға дейін мазаңызды алмай, аман-есен жеткізіп салармын-ақ деген ем...

	Оның не себепті бұлай қапа болғандығын Баймырза түсіне алмады:

	– Онсыз да жайлы келе жатырмын. Енді бір ыстық-ыстық шай ішсем.

	– Шай, шай ішкен жақсы ғой... Енді қайтейін, қолында билеті бар және осы купеге...

	Артынша жасы отыздарға жете қоймаған, сыбай-салтаң жас жігіт жетіп келді.

	– Салют! – Ішке кірместен Баймырзаның кескін-келбетіне сұқтана қарады. Көздері кіртиген. Таң атқанша «ақмағанбеттің» әкесін танытып, соңынан бас жазуға да мұршасы болмай, апылғұпыл пойызға міне салған бозымға ұқсайды. Әлдебіреулер мінгізіп жіберді ме, сірә, солай-ау. Әйтпесе, екі кісілік купеге билет алу мына жайсаңның есіне қайдан келсін? Баймырза ә дегеннен «жоғары шық, бауырым» дегісі келіп тұрды да, іркіліп қалды. Осы бір жиіркенішті жаман әдет қазақ байғұстың соңынан бір елі қалмай-ақ қойды-ау. Қайда барсаң да аткөпір арақ. Қазір қазақтың арақсыз таңы атпайды. Ішті ғой, сүрініп ішті, жығылып ішті, шекелеріне тиюдей-ақ тиген, бірақ әзірге ішуден бас тартар емес. Міне, мысал!..

	Жолсерік әйел оқты көзімен атып жібере жаздап сыртқа беттеді.

	– Осындайларды...

	– Осындайларды құдай неге алмайды?! – деп ол үшін де өзі жауап беріп, жасқаншақтап келіп бос орынға жайғасты. – Көке, кешіріңіз, қас қылғанда сіз секілді интеллигентпен жолдас қылғанын қарамайсыз ба?! Білем, сізді бір жерден көргем.

	– Қайдан?

	– Қайдан дейсіз бе, портреттен. Ұлы Октябрь мерекесі кезінде қолымызға көсемдердің портреттерін алып көшеге шығатын едік қой. Сіз де солардың бірінен аумайсыз.

	– Апыр-ай, ә, сонда мен кімге ұқсаймын?

	– Косыгинге, ол кісінің де қабағы қалың-ды.

	– Рақмет!

	– Көке, маған ренжімеңізші, іштім, ішейін деп іштім бе? Өмір ғой соған итермелеген. – Жуан жұдырығымен дермантин орындықты дүңк еткізді. Тістерін қышырлатып, басын төмен салбыратып біраз отырды. – Маған ренжімейсіз ғой, ә?

	– Оу, ренжіп нем бар?

	– Айып болмаса сіздің денсаулығыңыз үшін жүз грам ішсем қайтеді? – Терезе жақтауындағы коняктің шишасын екі көзі жеп барды.

	– Іш, басыңды жазып па ең?

	– Оны түсінетін сіз секілді пенде кәне?

	Жіп-жіңішке саусақтарын алға созды. Қара жұмыстың адамы емес. Бұл ілмиген сорыңды ұрайындар ішудің де ретін білмейді.

	Жүз грамм – жүк. Рұқсатын беріп алып, артынан құтыла алмай жүрмегей.

	Бөтелкенің аузын тісімен ашты. Тар тамақтан біразын сол күйі жөнелтіп жібермекші еді, бөтен жерде отырғаны енді есіне түскендей, сәл іркіліп барып, пластмасса күрешкінің біреуін әзер суырып алды.

	– Жолыңыз болсын!

	Жүдемелетіп «зәкөскісіз-ақ» ішіп салды. Обалы нешік, әлі де біраз жерге баратын секілді. – Уһ, бала-шағаңыздың рақатын көріңіз, сіз болмасаңыз өліп кеткендей екем.

	– Сонша ішіп нең бар еді?

	– Не әкеңнің құны қалды демейсіз бе одан да! Тағы бір жұтайын.

	– Жұт, жұт, бірақ жұртта қалып жүрме. Қай жерге барушы ең?

	– Түркістанға.

	– Түркістандықтар арақ іше ме екен? Екіншісінен кейін барып сөзі түзелді:

	– Таза емес!

	– Оны қайдан білдің?

	– Білеміз, білген соң айтамыз да. Жолай бір әдемі келіншекпен кездесіп қалсам, жерге қарап қалмайын деген сақтығыңыз болар. Өтінемін, бірақ сіз ішпеңізші. Жақпайды. Ауырып қаласыз. Қызғанып отырғаным жоқ, оның үстіне коньяк өзіңіздікі. Мейлі, ішем десеңіз...

	– Жоқ, бұл жолы сенің-ақ айтқаныңды істейін.

	– Әлгі прабәдникпен әмпәй-жәмпәйіңіз жоқ па еді, ойпырай, әйтеуір сіздің жаныңызға шыбын жолатқысы келмейді. Әлде түнге қарай өзінің бір арам ойы болды ма екен, а? Несі бар, сіздей кісіден тұқым алып қалса, құдайына алғыс айтар. – Көздері жыпылықтайды. – Жо-жоқ, билетім бар... – Орнынан тұрып қайта отырды. – Өзіңіз ойлап көріңіз, менің орнымда сіз болсаңыз қайтер едіңіз, келісіп мініп, «апатай, дұрыстап демалатын орын беріңізші» деп жалынып тұрғаным жоқ қой. Мүмкін, менің де сіз секілді жайлы орынға жайғасып, демалғым келетін шығар.

	– Демалсаңшы, демал!

	– Сонда қалай, сіз де сол әйелдің жағындасыз ба? Қорлық – мұның аты, қорлық! Қолымда мөрі басылған билетім бар, ал ол мені кеудеден кері итереді. «Купеде үлкен кісі келе жатыр, мазасын алма». Үлкен кісіге мен не істеппін соншалық?!

	– Еш нәрсе істеген жоқсың, енді кішкене демал.

	– Мақұл, мынадан бір тартайын да... – Стақанға толтыра құйып қағып салды. – Сізге кесірімді тигізсем ашық айтыңыз, маған бәрібір, тамбурда-ақ тұра беремін, бас жазылды... – Сол жағына қисая берді де ұшып тұрды. – Сіз де айтасыз-ау, ағасы, неге ішпейін, мынадай ситуацияда ішпеуге бола ма?! Ал сіз өмір көрген кісісіз. Қайын жұртым бәрі жабылып мазақ қылды. Соның ішінде өз әйелім де бар.

	– Мазақ қылғаны қалай?

	– Қалай болсын, солай, «ал, Жәке, кел, алып жіберейік те алып жіберейік». Өзім қайнағаларымды үш жыл бойы көрмесем. Күйеу баласын сағынып қалған екен-ау дедім ішімнен. Олардың қандай арам ойлары барын қайдан білейін. Сынайын деген екен сыңайлары.

	Аға деймін, сіз өмір көрген адамсыз ғой, дені дұрыс қайын жұрт күйеу баласын арақпен де сынай ма? Оу, маған шынымен жандары ашыса, «бала, қайда отырғаныңды білмеймісің, доғар!» деп бірден пышақ кескендей тыйып тастамай ма? Әкем арақтан өлген жоқ қой. Қояр ем, қазандықтың астына от тамызып, жіптіктей боп жүрер ем. Ішкен адамның барар жері белгілі. Бір есімді жисам, әйелім бас жағымда құдды жаназама келгендей қорсылдап жылап отыр. «Оу, не болды?» «Бетсіз!» дейді. Бұрынсоңды естімеген жаман сөз, даусы өктем. Бүйіріңе шаншудай қадалмай ма? «Не?! Қайталашы, жарқыным!» «Бетсіз, ең болмаса осы жолы ағаларымның алдында әдеп сақтасаң қайтеді?!» «Ой, ағаларыңның тап!..» Бір жансызы осынымды құлақтарына зың еткізген ғой. Алдымен ортаншысы, сосын кішісі келіп тұр, жан алатындай аш белдерін таянып. Сосын...

	– Жағаластың ба?

	– Тұрайын ба сүмірейіп, олар да төмпештеді, ыңғай келгенде мен де қарап қалғаным жоқ. Сосын такси ұстадым да, вокзалдан бір-ақ шықтым.

	– Келінді қайтпексің?

	– Келін, келін көп қой ағасы, келін көп. Айтқандай, ұйымдастырып жіберейін. Өңкей жастауынан, бұл өзіміздің пойыз ғой.

	– Жо-ға-жоқ, айналайын, ондай құрметіңе рақмет.

	– Мейліңіз, айту – міндет. – Бір жағына жантайып жатты да, әлдекімдердің атын айтып күбірледі. Сосын қорылға басты. Жолсерік әйел бір шәйнек шай әкеліп берді.

	– Мазаңызды алды-ау!

	– Жоға, өзіміздің бала ғой.

	– Ұйықтап кеткені дұрыс болды... Милицияға ұстатып жібергім де келген.

	– Не үшін?

	– Мұндайлардың қайтіп өнер шығаратындығын білесіз ғой.

	– Оқасы жоқ, жол үсті, еш нәрсе етпес.

	***

	...Содан қыркүйектің басында Қызылордадан тағы телефон соғылды. Сол танысы. Талай түбіт мұртты тәрбиелеген еді ғой бұл Баймырза. Көпшілігі қазір дыңдай азамат. Бір-бір мекеменің басшысы.

	– Бізге өкпелісіз-ау?..

	– Не үшін өкпелімін?

	– Қысылғанда қол ұшын беруге жарамадық.

	– Қой, ә!.. Әзірге көштен қалған жайымыз жоқ. Ел сыйлайды...

	– Дұрыс қой...

	– Несі дұрыс емес?

	– Баймырза Нұртайш, телефоныңызды біреулер қосарлана тыңдап отырмай ма?

	– Құдай сақтасын!

	– Тыңдаңыз ендеше, аса құпия шаруа.

	– Ал тыңдадық.

	– Пайдасы сізге де жетеді, бізге де жетеді.

	– Апырым-ай, керемет қой мыналарың!

	– Баяғы Байқоңыр айлағы жерасты суларының жобасы сызылған карта өзіңізде ме?

	– Не, не дейсің, ей, оны қайдан білдің, кім айтты сендерге?! Өңшең иісшіл оңбаған! – Баймырза телефон трубкасын тастап жіберді.

	Бір жұма өтті ме, өтпеді ме, сол дауыс, сол қоңырау. «Баймырзаның арқасында адам болған «өңшең боқмұрындар!»

	– Баймырза Нұртайш, қалай, ашуыңыз басылды ма?

	– Айта бер!

	– Тек сіздің рұқсатыңызбен ғана...

	– Иә...

	– Сол картаны көздің қарашығындай сақтаңызшы! Сіз не деген данышпан едіңіз, Баймырза Нұртайш!

	– Иә, иә, тым сұғанақтанба!

	– Сұғанақтанатын түгі жоқ. Космодромның ресейлік басшылығымен алдын ала келісілген. Сізге қарап тұрған екі мәселе. Айлақтағы жерасты суының негізгі нүктелерін көрсетесіз. Олар сізді күтіп, тас түйін дайын отыр. Келесі күні-ақ бұрғы салады. Бұрғылау аппараттарын шетелден алғызған. Коммерциялық ұшырудың арқасында ғой барлығы. Сосын келісімшартқа қол қоясыз. Есебі – шетел валютасымен, өзіміздің теңгеміз ыңғайлырақ қой десеңіз, ол жағын өзіңіз шешесіз. Одан әрі... одан әрі Көкарал асып кетеміз.

	– Онда не бар?

	– Онда не бар дейсіз бе? Сіздің бұл жолғы сапарыңыздың әр күні тыңғылықты ойлап-пішілген. Бөгетке соғасыз. Теңіздің екіге бөлінгендігінен хабарыңыз бар шығар? Бөгеттің қара жұмысы бітуге таяу. Бөгет құрылысы тым жабайы. Мелиорациялық ізденіс атымен жоқ. Теңіз табанындағы топырақты трактормен итеріп, домбаздап үйе салған. Теңіз бір бұлқынса тас-талқаны шығады. Соған басшылық жасайсыз. Атағы – сіздікі, бейнеті – біздікі... Түсінікті ме? Әлі түсінген жоқсыз... Тағы бір жағымсыздау жаңалық естідік.

	– Сендер-ақ естігішсіңдер, әйтеуір.

	– Су шаруашылығы жөніндегі комитетті қаржыландыруға үкімет үзілді-кесіді қарсы болыпты.

	– Содан... иә, айтып қал, менің әдейі жүйкеме тигің келеді ғой, зәнталақ! Мұз қала салуға қаржы табылады, ал су шаруашылығы мекемесіне келгенде дүниені топан су алады!.. Не... не дедің?!

	– Вице-президент болуыңызбен!

	– Қайдағы президент?!

	– Вице... Президент болудан да дәмеңіз бар ма еді? Ашық акционерлік қоғам боп қайта құрылса, вице болмағанда қайда барасыз?! Сіздің түптің түбінде Мәжіліс депутаты болуыңыз керек! Ендігі жерде ауыз жарымас қызметті қайтесіз? Атақ-даңқыңызбен үйлеспейді. Сол үшін... Көкарал бөгетінің ашылу салтанатына қатысасыз. Сіздің келуіңізге қарай алдын ала ықтимал топ құрылмақшы. Топ төрағасын сіздің келісіміңізбен сайлаймыз... Сау болыңыз, көріскенше...

	Жүрдек пойыз түс ауа тағы бір бекетті басып өтті.





VII


	Қабылдың түрмеге түскеніне бүгін төртінші тәулік. Мейлі, қылмысың ауыр ма, жеңіл ме, түрмеге түскеннің аты – түрмеге түскен. Енді амал жоқ, көнесің бәріне. Тек құрып кеткір, осы бір түкке тұрмайтын тірліктеріне іші жылымайды... Оу, тегін тамақтың өтеуін өндіріп алу қажет болса тас ойдырмас па, ауланың айналасын тілдерімен жалатпас па мына сорыңды ұрайындарға?! Жоқ, кісінің ит жынын тырыстырып, бәрін керісінше істейді. Ойлап тапқан әдіс-тәсілдерінің түрін! Ертеңгі астан соң аздаған серуен. Түрме «идеологтары» еліміздің ішкі-сыртқы жағдайлары туралы екі минуттік лекция оқиды. Белгілі, бәрі белгілі, ішінде жыланқарағы жоқ. Айтыла-айтыла әбден ақжемі шыққан баяғы

	«әләуләй»... «Жаңадан бірнеше зауыт жұмыс істей бастайды, ел экономикасы жанданып келеді». Сірә, түрмедегілер де қоғам мүшесі ғой, олардың да бір нәрседен хабары болғандары жөн шығар дейтін болар. Қартаң милиционер бар шаруасын тындырып тастағандай және мылжың сөзіне жұртты ұйытып тыңдатқандай, шәпкісінің күнқағарын көтеріп қояды.

	– Кімде сұрақ бар? – Ешкім үндемейді. – Сендер немене өліп қалғанбысыңдар?! Дұрыс не бұрыс демейсіңдер.

	– Дұрыс емес, бірі де дұрыс емес! – Қабыл қыш қабырғаға арқасын сүйеп, керенау көтеріледі. – Сіз осы бізді қорлағанды қашан қоясыз?!

	– Бұл кім, ей?! – Милиционердің құлағы әлгі «жарылысты» қағыс естігендей алға қарай бір адым жылжиды. Ұрысқа дайындалғандай тамақ түймесін түймелеп, көзәйнегін қайта киеді. Тал түсте күн күркірегендей ме? Бұл не масқара?! Әрбір айыпкер өстіп, әлден басқа секіре берсе, түрменің беделі бір-ақ күнде табанға тапталмай ма?! Мына түрменің іргетасы қаланғанда бұл боқмұрынның атасы немесе атасының атасы өмірге келіп те үлгермеген шығар-ау. Сонан бері қаншама қисық-қыңырды тезге салды бұл түрме?! Демократия дегеніңіз – түрме сыртындағы сандырақ. Көшедегі биік бағана басына шығып ал да, артың жыртылғанша айқайлай бер. Ал түрменің өз заңы, өз демократиясы бар. Көнесің, көндіреді, ал алда-жалда көнбейді екенсің...

	– Оу, батырдың тұқымы-ау, бері келсеңші, бері. Сен бе сұңқылдаған?! – Талтайып тұрған милиционер Қабылды саусақ ұшына іліп шақырды. – Қорладың дейсің, ал мына әріптестеріңнің көзінше дәлелде! Сен тіпті маған жала жауып тұрсың ғой. Қорлайтындай түнде төсегіңнен тұрғызып, ішке тепкіледім бе?

	– Ой, оны қойшы... – Қабылдың күлкісі келді. Сосын әлгі кісінің жылусыз жанарына мысқылдай қарады. – Айтсам... өкпелеп қалмайсыз ба?

	– Айтарыңды айттың, аздап менің де ар-намысыма тидің.

	– Дұрыс, дұрыс қой енді... сіз осы ертемен жұмысқа бара жатып айнаға қарайсыз ба, жоқ, әлде...

	– Оны не істемексің? – Милиционердің қабағы түнерді. – Таң алдында әйеліміз екеуміздің не істейтіндігімізді де айтып берейін ендеше.

	Жұрт ду күлді.

	– Білем, әлі мықтысыз.

	– Әй, бала, мылжыңды қой, сенімен тәжікелесіп тұруға уақыт тапшы, осы «ерлігің» үшін де тағы бір он бес сөткіні қосып аласың бұйырса.

	– Тоқ-таң-ыз... – Қабыл ағасының қызыл шәпкісін рұқсатсыз қолына алды. – Көрдіңіз бе, сіз әлі күнге дейін ел тәуелсіздігін мойындағыңыз келмейді. Дүние жүзі мойындаған ел қуанышына көзбе-көз қара күйе жаққыңыз келеді. Кешегі Кеңес Одағындағы өміріңізді аңсайсыз. Соның тілеуін тілейсіз. Нағыз дизертирсіз. Қан сасыған қызыл түстен құтылғандығымызға қанша жыл. Туымыздың түсіне неге қарамайсыз? Қызыл формаңызды тастағыңыз келмеуіне қарағанда, сіз әлдекімдердің тыңшысы шығарсыз. Сіз, сіз бар-ау, бізді емес, күллі елімізді қорладыңыз!

	Жан-жақтан дүрліккен дауыстар, азан-қазан:

	– Ура!

	– Өлтірдің!

	– Қан шығармай бауыздадың!

	– Жаса, Қабыл!

	– Өмір жасың ұзақ болсын!

	– Айызымызды қандырдың!

	Қарт милиционер сонан бері ұшты-күйлі жоқ.

	***

	Қорабы брезентпен бүркемеленген жүк мәшинесінің қайдан сап ете қалғандығына қайрансың. Мысықтабандап артымен жылжып аулаға кіріп келе жатады. Түсінікті. Енді жаман күртешеңді қаусырмалап, тақтай қорапқа секіріп-секіріп мінесің. Маршрут белгілі. Теміржол вокзалы не әкімшілік маңындағы аллея. Қиқымсиқым тазалайсың, жел үріп тастаған құм үріндісін темір жәшікке салып, оны алысырақ апарып төгесің, сыпырасың... тыпыр-тыпыр. Жалықтырады. Ал теміржол бойында көмір тиелген вагондар қосымша жұмыс күші жетпегендіктен қаңтарылып әлі тұр. Ай-хай, тепсе темір үзетін жігіттерді сондай бір қара жұмысқа салып, арам терлерін армансыз сылып алмас па, түрменің есепшотына сөйтіп бір пайда түсірмес пе?! Мынаусы не пәле?! Сірә, бұл да бір мықтының ойлап тапқан «таңғажайып жаңалығы» болар. Бұл арамен арлы-берлі жүретін жүргіншілерде қисап жоқ. Ал бүкшеңдеп біреу-міреудің көзіне түсіп қалмасам екен деп, пұшайман хал кешкен мына батырлар сондайда жердің тесігіне кіріп кете жаздамас па?! Мың күндік мылжың уағыздан мынау мың есе пайдалы. Портты қалалықтардың бір-бірін танымайтындары сирек. Ал көше тазалағыштардың тарихы бесенеден белгілі.

	Жә-жә, портты қалалықтар қалалықтар болсын, ал Қабылдікіне не жорық? Мұны бұл жерде кім танып-біліп жатыр? Күрек пен сыпыртқыны кезек алмастырып, алаңсыз жүре бермей ме қаннен-қаперсіз? Кластастарымнан қаймығамын дейтіндей, портты қаланың орта мектебін тауысқан жоқ. Ендеше, мұнікі не қылған жалған намыс?! Теміржол вокзалына жақындаса бітті, мейрамхананың шілтерлі терезесінен бір бикеш тесіле қарап тұрғандай. Әкімшілік үйіне таянса да жон арқасы бусанып сала береді. Үшінші қабаттан, әне, біреулер қарап тұр!.. Адам-ау, отыз шақты адамның ішінен о патшағар неғып Қабылды ғана көре қалды екен, а?! Танып тұр!.. Таныды! Апыр-ау, Қабыл енді қайда барып жан сауғалайды? Ауыр қылмыс жасағандар неткен бақытты, ә?! Оларға көше тазалатпайды, керек десеңіз, олармен түрме қызметкерлері де абайлап сөйлеседі. Ал Қабылдар тетігін басып қалсаң, өздігімен селкілдеп жүре беретін ойыншық мәшине секілді кәдімгі.

	Темір есіктен ары аттауы мұң екен, Ұмытхан екі қанатын жайып тура ұмтылады.

	– Қойыңыз, сабыр сақтаңыз, түрме заңын түсінбейтін неткен адамсыз өзіңіз?! Көз жасыңыз-ақ дайын тұрады екен осы сіздің! Көріп тұрсыз, тірімін, дені-қарным сап-сау. Айтқандай, сізді кім шақырды?! Бір жеті болмай жетіп келгендігіңіз не? – Қабыл Ұмытханды қолтықтап, ұзын дәліздің қараңғылау түкпіріне қарай оқыс бұрылды. Ұмытхан аң-таң. Қас қағым сәтте Қабылдың бүйтіп өзгеріп кеткендігіне таңы бар! Ішінен күрсінді. Жас шығармауға тырысып, ішінен тістеніп жылады.

	– Ит өлген жерден арып-ашып келгеніме қуанбайсың ғой, жүдә?!

	– О-о, қуанғанда қандай, жүрегім жарылып кетуге сәл-ақ қалып тұр! – Ұмытханның үсті-басына ұрлана көз тастады. – Портты қалаға бара жатқандығыңыз, сірә, ұшақ үстінде еске түскен болар?.

	Ұмытхан алғашқыда түсінбей қалды:

	– Есім шығып кетті ғой, енді не істейін, қолыма ілінгенін иығыма ілдім де...

	– Баяғы бала күнгі достарыңыздың бірі кездесе қалып, театрға шақырса...

	– Театр менің немді алған?.. – Ұмытхан өз-өзіне енді келе бастағандай. – Ал жағдайың қалай?

	– Жағдай! Түсінбейді екенбіз, коммунизм түрмеде екен ғой.

	Рақат, тамақ – байдан, өлім – құдайдан.

	– Тергеушілер не дейді?

	– Сібірге жер аударыласың дейді.

	– Жауап алды ма? Жауап бергенде де өстіп тіл-жағыңа сүйеніп тұрып алған шығарсың қасарысып?!

	– Қайдағы тіл-жағыңа сүйенген, портты қаланың түрмесі Американың барлау орталығынан бір де кем емес. Өңшең самсаған техника... компьютер. Басыңды компьютерге тығып жіберсе, бәрі қолмен қойғандай, табанда шешіле салады. Сенің сөйлеу-сөйлемеуің міндетті емес. Миыңдағының бәрі экраннан шыға келеді...

	– Астапыралла!

	– Солай...

	– Қазір заман жақсы ғой, компьютерге сала ма, аппаратқа түсіре ме, әйтеуір, істі әділ шешсе болды-дағы. Біреулермен шатысып қалған жоқпысың? Тыныш жүр, сенің тіреп тұрған кімің бар, шырағым?!

	– Сіз ше?

	– Біздің болып, бояуымыз сіңген. Сөзі өтетін бір жақының болғанда бүйтіп азапқа түсермісің, құлдығым-ау! – Ұмытханның көздері жыпылықтады.

	– Қой, қойыңызшы осыныңызды. Статьямен айдалып бара жатсам, әне, сонда жыла!

	– Жыламаймын, жылатпасын ендігі жерде! Кісі өлтіріп те талтаңдап жүргендер аз ба? Оның қасында сенікі не?! Баланың балдыр-батпағы.

	– Қарап тұр.

	– Кім қарап тұр?

	– Күзетшілер. Шешесі ұлының қылмысы болған соң жылайды деп суретке тартады.

	– Құдай сақтасын, жылап нем бар? Енді қашан шығарамыз дейді?

	– Қайдам?

	– Мен енді не істеймін, Қабылжан-ау?!

	– Президентке кіріңіз, басқа не істейсіз?!

	– Қапталыңнан қалжыңың қалмайды-ау осы сенің!.. Ойбайау, буыншақ-түйіншегімді кері әкете жаздаппын ғой мылжыңдап отырып! – Ұмытхан қоңыр сөмкісінен қуырылған балық, буға пісірілген құс етін, қазы-қартасын шығара бастады.

	...Алапат гүрілімен жер-жаһанның апшысын қуырған алып тікұшақ қорықтың теңіз жақ тұсындағы алаңқайға келіп қонуға ыңғайланған. Пәтшағардың екпіні мұндай күшті болар ма?! Өртеңге біткен жағалаудың қамыс құрағы төбеден төнген аждаһадан бас сауғалап, бір жамбастай жантая құлады. Көктемгі су тасқынынан пайда болған кішігірім көл беті бір жерін біреу шымшып алғандай жыбыр ете қалды. Сосын ат шаптырым аумақтың шаңы аспанға көтерілді де, ол біраз уақытқа дейін тұманданып тұрып алды. Жергілікті рация қаңғыр-күңгір. Тапа-тал түсте арал тыныштығын бұзған айыптыны ұстап, осы мәліметті әлдекімдерге асығыс-үсігіс баяндап жатқандай. Бұл анау-мынау емес, тек әскери мақсаттар үшін ғана пайдаланылатын аса маңызды тікұшақ еді. Сондықтан қорықшылар да, қорықшылардың балалары да түк көрмегендей тікұшақтың жанына жетіп баруды жөн көрмеді. Бір жағынан қаймықты, бұл суыт келістің ар жағында не жатқанын кім біліпті? Алдын ала хабарласқан болса, құлақтары саңырау емес, естір еді ғой. Бес-алты шаңырақтың жас-кәрісі ұшақтағылар не істер екен дегендей, қамыс шарбақтың саңылауынан сығалап, олардың әрбір қимылын бақты да тұрды. Шаң басылған. Алдымен бүйірдегі есік ашылды. Әскери киімді ұшқыш секіріп түсті де, дереу басқыштың жанына келіп, сымдай тартылып тұра қалды.

	Қабылдың қуанышы қойнына сыймады. «Солар ма, мәселе оңынан шешілген екен ғой». Үйден жүгіре шығып, он шақты қадам ілгері аттады. «Жо-жоқ, компания өкілдері уәде бойынша қыс ортасында төбе көрсетсе қалай? Бұлардың ұсыныстары мақұлданған күннің өзінде де, олар жау қуғандай бүйтіп келмес еді ғой. Сонда бұлар кімдер?»

	Әскери киімді ұшқыш демеп жібермесе жалп етіп құлайтындай алдымен тәлтіректеген біреу түсті. Ол екіншісіне қол берді. Ал үшіншісі әскери ұшқыштың да, өзгелерінің де көмегін қажет етпей, жерге бір-ақ секірді. Атамекеніне өзек талдырып жеткендей, жата кеп топырақ иіскесін! Жеңіл пальтосын шешіп, дөңгеленіп билесін! Екінші ұшқыш жерге екі дәу сөмкені жайлап түсіріп, дереу тікұшақтың артын айналды. Бүкшең-бүкшең. Әлдебір құтылар күнге шағылысты. Ендігісі түсінікті, үйреншікті шаруа. Барсакелмеске аман-есен қонғандарын «жуып», жүз-жүзден тартып жібермекші ғой баяғы. Таза ауа, не қылар дейсің, қазір-ақ естерін жинап алады.

	– Оу, Қабылжан, мыналарың бізді тіпті адам санатына қосатын емес қой. – Радист те темекісін керзі етігінің өкшесімен мыжғылап қара көбейтті.

	– Адасып жүрген браконьерлер болмасын. Бензиндері таусылып қалса да менен көрме. – Қази қорықшы екі көзін тікұшақтан ала алмай, бір қырындап сөйлеп келе жатыр.

	– Әй, Қазеке, Қазеке деймін, сіздің айтып тұрғаныңыз қандай «бензин»? Ішетін бензиндері жеткілікті секілді ғой. – Жайберген жақтырмаған кейіпте жерге шырт түкірді. Құдаш қорықшы тележкісін салдырлатып құдыққа кетіп бара жатқан ойын баласын жолай тоқтатып шақырып алды:

	– Құдай төбеңді көрмегір, біздің де шал болайын дегеніміз бе... атың тіл ұшында тіреліп-ақ тұр. Білем ғой, білемін, Әбіштің кенжесін білмей албасты басып па мені?

	– Сұлтанәлі, балалар кейде Сұлташ дейді.

	– Әне, айтып тұрмын ғой, білемін, неге білмейін...

	– Білмейсіз, Әбіш көкемнің кенжесі мен емес, Көсемәлі ғой.

	– А, солай ма еді, Әбіш көкең мықты сенің. Құралай құрдас күйлі ғой әлі. Ал Сұлташжан, былай, сен енді былай істе... мына верталеттегілердің кімдер екендігін біліп кел. «Кімсіңдер, неғып жүрсіңдер?» деп сұра, қорықпа.

	– Өйте алмаспын.

	– Ау, неғып?

	– Портты қаланың адамдары болса ше?..

	– Ал, иә, портты қаланың адамдарына Барсакелмеске бар да, түсе салып арақ іш деген праваны кім берді екен?

	– Мектеп-интернатқа қайтып барған соң танып қалып, көкемді көзіме көрсетіп жүрмей ме?

	– Сақтығын!

	– Тұмсықтан соғып жіберсе қайтемін?

	– Бізді немене, ай қарап тұр ғой деймісің мұнда, тіл-жағыңа сүйенбей, айда шап!

	Бала барып келді. Шайнаң-шайнаң. Шибарқыт шалбарының екі қалтасы тырсиып тұр.

	– Кімдер екен?

	– Білмеймін, «сен бізбен дидарласуға келген бірінші тірі пендесің» деп бір уыс сағыз, кәмпит берді.

	– Сосын не деді?

	– Аналарың барып тұрған ақымақ екен деді.

	– Кімді айтқаны?

	– Білмеймін, бұл жердегі бастықтарың кім деді.

	– Иә?

	– Қабыл көкем шығар дедім.

	– Дұрыс, жаңылмапсың.

	Құдаш қорықшы «әй, дегенмен, мынаның төбесі тесік» дегендей, Қабылға қарап ым қақты.

	– Не бітіріп келіпті?

	– Білмеймін. Барайын, арыз-шағымдарын тыңдайын, қорық кім көрінгеннің сарып жүре беретін жайдақ қорасы емес қой! – Қабыл қайратына мінді. – Сендер мұнда тұрып не бітіресіңдер, үйдіүйлеріңе қайтыңдар.

	Өзінен мықтағанда екі-үш қана жас үлкендігі бар екі-үш жігіт. Әскери ұшқыштар, көмекшілері. Қабыл «қонақтармен» қол берісіп амандасты. Сортаң жерге жайылған күлеңкі дастарқанның үсті сыңсып тұр. Тіске басатындары шамамен төрт тәулікке жететін шығар. Сонда мына мықтыларды аралға айдап келген не сиқыр?! Жүздері шиқандай, үрлеп ішіп, шайқап төгіп жүргендері беп-белгілі. Қала сәнімен тігілген киімдері көз жауын алады. Бір тойдың үзілісі кезінде тысқа шығып, Барсакелместі бір көріп қайтайықшы деп, тікұшаққа міне-міне шапқан жас мырзаларға көбірек ұқсайды, әсілі. Келді, көрді. Барсакелместің таза ауасын жұтты. Қорықшылармен кездесті. Қазір кері ұшады. Дүниені төңкеріп тастау түкке тұрмайды бұларға.

	– Бізге қорықтың бастығы керек, – деді ақсары жігіт,– жәй, әңгімелесу үшін.

	– Қорықтың бастығы – аңдар... құландар мен ақбөкендер, біз әншейін қорықшымыз. «Бастық» бүгін сіздермен сөйлесе қояр ма екен, түсінісе алмай қаласындар-ау деп қорқамын.

	– Қиқарланба, қорықшы! – Ұзынтұра Қабылдың түр-тұлғасын қорашсынғандай, бір айналып шықты.

	– Бәйгеге қосатын ат таңдап жүрсіз бе?

	– Бо-болды, өй, енеңді ұрайын, сендер немене, адам көрмей тағы боп кеткенбісіңдер?! Сонау жер түбінен ұшып келсек... жақтырмайсыңдар, жүдә. Барсакелмес әкелеріңнен қалған мұра ма еді?!

	– Жекешелендіріп алған шығар. Мен өткенде сондай бір қыртымбай әңгіменің шет-жағасын естігем. Осындағы біреу Барсакелместі ұлттық парк жасаймын деп жарты әлемге жар салатын көрінеді. Неткен ақымақшылық, а?! Теңіздің тартылып біткенімен шаруалары жоқ, ал бұлар ұлттық парк ашуға құмар. Қорықтың бір ұшы ұлы құрлықпен жалғасуға жақын. Ертең қасқыр шауып, құландардың ішек-қарнын жарып тастаса, сонда көрерсіңдер ұлттық парктің қызығын.

	– Адам-қасқырдан басқасының бәрімен күресуге болады ғой.

	– Шешен, қалай сөйлейді, а?! Бұларды тек сөзге жібер. – Ақсары жігіт Қабылдың жанына жақындады, көзіне тұманданған көзін тақап тура қарады. – Адам өлтіретін секілді ғой мынауың!

	...Апырым-ай, ана жолғы шаруалары да адам сеніп болмайтын шикілі-пісілі бір нәрсе еді ғой. Қабыл со жағын әзірге ешкім естімей-ақ қойса деп еді. Ал аузынан арақ иісі мөңкіген мына албасты ол жөнінен де ептеп құлағдар. Аса мән бермесе де, естіген сәтте елең ете қалғаны көрініп-ақ тұр. Ау, сонда осында келіп апыл-ғұпыл жиналыс өткізгендердің «бәрі қағазға түспейінше құпия сақталады» дегендері қайда? Қабыл ішінен күрсінген. Неге келісім бердім екен деп ішінен бұлқынды. Бірақ бәріне қолды бір сілтеп, тайқып шыға келетіндей мүмкіндігі болды ма? Оның үстіне талайдан бері арманына айналған түпкі мақсаты да жақын маңнан қол бұлғағандай болған-ды. Қазір қорықтың қорық деген аты ғана. Мың жерден мемлекеттік деп айдар тағып, атын дабырайтқанымен, иесі жоқ. Есік-терезесі әлдеқашан қирап қалған айдаладағы алқам-салқам иесіз үй секілді бейнебір. Қожайын болмаған соң әркім ойына келгенін істейді. Кез келген жерден баса-көктеп кіре береді. Үкіметтің тапсырмасы еді дейді де, құландарды парпарымен тікұшаққа тиеп алып, тарта береді. Қайда әкететіндерін бір құдайым білсін. Аудандық табиғи ортаны қорғау қоғамы тілдей рұқсат қағазын береді, сонымен бәрі тәмам. Ал құландардың қос өкпелері солқылдап, бауыр басқан Барсакелмесінен айырылғысы келмей, көздері жәутеңдеп өктем жандарға лағынет жаудырып жататыны бір пенденің қаперіне кірмейді. Барынша тез басып әкетсе соған мәз. Кәдімгі ұжымшардың таңбасы басылған асау жылқысын ет комбинатына жөнелткелі жатқандай қаумалап ұстайды да, жүк мәшинесінің қорабына атып ұрады.

	Өмір бойы осы аралдан алпыс қадам алыс аттамаған Қабылдың көкірегі сайрап-ақ тұр. Нарықтың да тілін түсінген. Қорыққа қайтіп қамқорлық жасаудың да, табыс табудың да жолдарын біледі. Қолдағы алтынның қай кезде қадірі болушы еді?! Барсакелмес қорығының Біріккен Ұлттар Ұйымы Табиғи ортаны қорғау жөніндегі әлемдік атлас каталогына кіргендігін бір білсе, осы Қабыл ғана білетін. Дүние жүзі қорықтарының жай-күйі жазылған әдебиеттерді тоқсан сайын тоғытады да отырады ол жақтағы жарықтықтар. Ал қорықтағы мына қазақтарға көп нәрсе қажет емес-ті, екі-үш бас сиырының бұзау-торпағын аман өсіріп, ара-тұра бір-екі құлақшындық ондатр аулап алса шаруасы түгел. Жыртық-тесіктің орнын осымен бүтіндейді. Барсакелмеске сол кітаптарды жеткізгенше де ұшқыштардың зықысы шығады-мыс. Артық жұмыс кімге тиімді? Және кітап дегенің зіл қара тас. Ақша төлемейді. Ұшақтың артқы қанат жағына лақтыра салады. Олай өткен, былай өткенде ышқынтып бір тебеді. Қалай бұлқынсаң да көкке көтерілген соң шашып жібере алмайсың. Қайткен күнде де Барсакелмеске жеткізіп беруге тиістісің. Және Қабыл қабылдап алдым деп қол қоймаса қайтадан ұшу атымен жоқ. Әне, сөйтіп қолды жіпсіз байлайды мықтап тұрып.

	Ұлттық паркке Барсакелместің өзі-ақ сұранып тұрған жоқ па?! Шетелдік компаниялар бірігіп жұмыс істеуге қызығуын қызығады-ай, бірақ мемлекеттік деген тұсқа келгенде міңгірлеп, сылтауды үйіп-төгеді.

	Қорықты мемлекет игілігінен алу турасында мәселе көтерілгенді со жолы. Жекешелендіру комитетінен екі-үш өкіл келді. Акционерлік қоғам ыңғайындағы қағаз жүзіндегі ұжым құрылды.

	Ал ұжымға төраға сайлауға келгенде анық пәле басталсын-ай! Біреулер қарттығын, біреулер ондай жауапты жұмысты алып жүре алмайтындығын араға тықпалап, бастарын алып қашты. Қорықта дүниеге келген, балалық, жастық шағын осында өткізген жалғыз адам, ол – Қабыл. Таңдау Қабылға түскенде бәрінің қолдары шошаң ете қалды. Қайда қашасың?!.

	– Ал таныстық үшін алып қой.

	Ұзынтұра қырлы стаканға меймілдетіп арақ құйып, Қабылға ұсынды. Өмірі арақ, темекі деген кесапатыңды аузына алмаған Қабылдың шынымен жүрегі айныды. Және заһар-сідікті атасының асындай ашырқанбастан ішетін мына «сылқымдарға» да жиіркене қарады.

	– Шетелдік,мұндай арақты тек түсінде көретін боларсың...

	– Рақмет сый-құрметтеріңе, бірден шаруаға көшейік. – Қабыл стаканды кері ысырды.

	– Менің қолымды бұған дейін ешкім қағып көрген жоқ еді, ойлан, қорықшы, ойлан!

	– Ойланатын несі бар?.. – Қабыл арақты сыздықтатып жерге төкті.

	Манадан бері тікұшақтың ығын ықтап, соншалықты сөзге де араласпай, бәрін ызалы көзімен бақылап тұрған ақсары оқыс қолын көтерді:

	– Шаруаға көшейік, шаруаға көшейік дейсің, сонда біздің сендерге есеп беруіміз керек пе?!

	– Е, соны айтам-ау, жөн-жосық сұрау жоқ, сендер кім боласыңдар деместен бірден шаруасын шешіп алмақшы. – Ұзынтұра орта жолдан киліге кетіп, шықылықтап күлді. Әскери ұшқыштың жастауы жерден жеті қоян тапқандай оқыс айқайлап жіберді:

	– Сол жақтарыңызға қараңыздар, ақбөкен!

	– Мылтық қайда?!

	– Самұрат Салықбаевич, ырым болсын, біріншісін сіз атыңызшы. Дүрбісі барымен көздейсіз бе әлде?.. – Екінші ұшқыш көз ілеспес жылдамдықпен әп-сәтте сөмкедегі алтыатарды құрастырып үлгерді.

	– Асықпа, әлі де уақыт бар ғой, ешкісіне тиіспеңдер, текесін сұлатыңдар мықты болсаңдар! – Анау ыңыранды. – Дегенмен, айтып қалдың, әкел!..

	– Е, сөйтсеңізші!

	– Иә, сәт!

	Самұрат Салықбаевичі мылтықтың дүмбісін иығына тақап, ұзақ көздеді. Дұрыстап бас жазбаған кісінің қолдары дірілдемей қайтсін? Қабылдың жаны тырнақ ұшында. Қап, мына ақбөкендерді қай құдай айдап әкеліп еді бұл тұсқа? Сірә, Шағалалының жағасынан су ішіп шыққан сорлылар болды-ау не деседе!

	Мылтық даусы гүрс етіп, түтін құсты.

	– Әйтеуір біреуіне тигендігін білемін! – Екі ұшқыш еңіске қарай далақтай жүгірді. Ақбөкендер тұс-тұсқа бытырай қашты. Қаңғыған оқ жетім лаққа тиіпті, мүйізі жаңадан тебіндеп келе жатқан лақ байғұстың жан екпінмен көкке шаншылып, артынша тұмсығымен топырақ сүзе құлағандығын Қабыл амалсыздан көріп тұрды.

	– Нағыз қанішер екенсің, оңбаған!

	– Не, не дейді, ей?! Тағы қайталашы батыр болсаң!

	– Көзің қиып қалай аттың?! – Қабылдың ашудан тұла бойы қалшылдады.

	– Не естідіңдер, куәгерсіңдер ғой?!

	– Куәміз, куәміз! – деп жамырады жанындағы жалпақшешейлер.

	– Жаныңды жаһаннамға жіберейін бе тұрған жеріңде?! – Самұрат Салықбаевич мылтық ұңғысын Қабылдың кеудесіне тақады.

	– Құдайыңа жалын, соңғы өтінішіңді айт! Жарық дүниемен қазір-ақ қоштасасың!

	– Ат, ат, бірақ сендей сүмелектің қолынан ондай батырлық қайдан келсін?! – Қабыл кірпік қақпады.

	Ана екеуі жыларман болып араға килікті:

	– Самұрат Салықбаевич, бір жолға біз үшін қайтыңызшы райдан! Жаман қорықшымен ерегескенде не табасыз, жабайы аң сияқты ғой бұлар! Кіммен кездесіп тұрғандығын білмей, айдалаға лаға береді. Шүріппені басып салсаңыз, бітеді ғой шаруасы. Айдалада кезіксе, сіздің жолыңызды бөгеп не жынымыз бар? Қазір ыңғайсыз. Күн жарық. Оның үстіне ана қырдың басында сыбайластары қарап тұр. Бұлар аң секілді лағып жүргенімен, арыз жазуға келгенде алдарына жан салмайды. Сіздің де түгіңіз кетпес. Салықбай Құттымұратовичке тиеді ғой жаманшылықтың барлығы. Бәріміз жабылып сол кісіні қадірлейік те ең болмаса. Тікұшақ мініп, дүние жүзін аралап жүргендігіміз де сол кісінің арқасы емес пе?..

	Самұраты сәл сабасына түскендей, кейін шегінді. Мылтықты бір бұтаның түбіне сүйей салды.

	– Сенің атың кім осы, әй, аты өшкір ақымақ! Өлетін жеріңнен арашалап алдық, бізге не дейсің, а?! – Ұзынтұраның көзі шарасынан шығып кеткен. – Самұрат Салықбаевичтің жағасынан алатындай сен кім едің соншалық?! Ақбөкеннің бір тышқақ лағы ұйыққа батып та өліп қалмай ма? Жаның шығатындай не көрінді?!

	Қабылдың жағы қарысып қалған, үні шықпады.

	– Ал, кәне, – ұзынтұра үш стаканға арақ құйды, – Самұрат Салықбаевич, сіз үшін, сіздің мергендігіңіз үшін!

	Екі ұшқыш ақбөкеннің лағын қос қолдай көтеріп әкеліп, бауыздамастан дастарқан жиегіне ыңқ еткізді:

	– Шашлық дайын.

	– Үлгереміз әлі.

	– Сен енді, шырағым, бұл арада тұрма, кет жөніңе! Ендігі шаруаны өзіміз білеміз. – Орта бойлысы Қабылды кеудеден кері итерді. – Бар баратын жеріңе! Арыз жаз! Сотқа бер! Екі қабан, екі қарақұйрықтың текесін, он бес үйрек, бес-алты қаз атып алмайынша бұл арадан кетпейміз!

	– Атасың атаңның басын!

	– Мынаның тілі шықты, ей!

	– Маған неге құймайсыңдар?! – деп қулыққа көшті Қабыл.

	– Е, манадан бері сөйдемейсің бе?!

	Дастарқанға қарай екі адым жақындаған Қабыл стаканға қол соза беріп, аса зор жылдамдықпен оны ұзынтұраның бетіне шашып кеп жіберді де, атылып барып алтыатарға жармасты. Мылтық енді Қабылдың қолында.

	– Тұрыңдар!

	– Мынау қайтеді, ей?!

	– Жазықсыз жануардың көз жасы үшін! – Ашуға мінген Қабыл қайдан шықса одан шықсын дегендей, көздеп тұрып бір оқты ұзынтұраның тура құлақ шеке тұсынан зың еткізді. Ақсарының жан даусы шықты:

	– Атты!.. Адаматтымына сұмырай!

	– Барсакелместе сүйегіміз қалсын демесеңдер, табандарыңды жалтыратыңдар осы тұрғанда! Дереу... Атқаным – атқан... Аң секілді адамдарда аяушылық болмайды!

	Олар тез жиналды. Ертеңінде алакеугім шақта аралға тағы бір әскери тікұшақ келіп қонды да, Қабылды өздерімен бірге алып кетті...





VIII


	Ауруханаға асығыс келген Ғафизді шешесі құшақ жая қарсы алды:

	– Құлдығым менің!

	Қуанған мен қорыққан бірдей, аядай бөлмедегі керек-жарағын жинастырып жүріп күледі, кейде Ғафиздің иығына басын қойып жылап та алады. Жылағаны да қызық, күлгені одан бетер. Жылап тұрып күледі, күліп тұрып жылайды. «Құдайдың барлығына кәміл сенгенмін» дейді ішінен күбірлеп. Азапты күндер артта қалды. Дәрігерлік сараптау комиссиясы Салтанатқа қатысты қатерлі ісік диагнозын біржола сызып тастаған. Қарынның бір бұрышынан пайда болған ісік қауіпсіз деп табылды.

	– Құлдығым менің!

	– Тым емірене бермеңізші, ерсілеу екен.

	– Бүгінгі қуанышымды түсінсең.

	– Түсінбейтін несі бар, қатерлі ісік дегенге өз басым әу басынан сенбегем. Себебі жаман түс көргенім жоқ. Яғни, бекер барлығы.

	– Әулием менің!

	– Жә, жетер, медбикелер кіріп келсе, тығылатын тесік таппай қалармыз. Одан да тездетіп үйге жетейік.

	Такси ұстады.

	– Шал қайда?

	– Келер тірі болса, о пақыр да қайбір жетісіп жүр дейсің.

	– Тас, қара тас қой қайран шалың! Жә-жә, осы жолғы сүйіншіні мен-ақ алайын, маған қиыңыз.

	– Жағдайың қалай?

	– Келініңіз күн сайын құлақтан тебеді. Ақша таппаған күйеуді кім жақсы көрсін...

	– Жұмысың ше?

	– Шетелдіктер берген көш құлаш пленканың тең жарымын жеп қойдым. Бүгін бір эпизод түсіресің, жақсы, көңілден шыққандай. Ал бір жетіден кейін қарасаң, өз көзіңе өзің сенбейсің. Мына қойыртпақты шынымен мен түсірдім бе деп іштей күдіктене бастайсың. Не пәле көрінгенін білмеймін, оның бер жағында келініңіз мысқылдайды.

	– Қалжыңы шығар.

	– Өйткен қалжыңы құрып кетсін. «Шедевріңді бірден мемлекеттік сыйлыққа ұсынсаңшы» дейді.

	– Е, несі бар, ұсын. Сыйлық алып жатқандар сенен әулие ме?

	– Ай, сіз де айтасыз-ау, жан күйзелісіңді түсінетін бір пенде табылмай-ақ қойды, әйтеуір!

	– Сол тақырып па?

	– Оны қайдан білесіз?

	– Әкең айтқан шет-жағасын.

	– Е, жаһанға жар салып жүр десеңші жарықтық!

	Үйге келген соң Салтанат кішкене демалып алды да, дереу ас қамына кірісті. Ғафиз төргі бөлменің диванында шешінбестен қисайып жатқан.

	Көзі ілініп кетті ме, түс көріп жатыр ма, өзімен-өзі күбір-күбір сөйлеседі. Аяғын ұшынан басқан Салтанат ұлының әдемі ұйқысына аса сүйіспеншілікпен қарап тұрып, жанына жақындап, шашынан сипады. «Баймырзаның да командировкасы таусылмайды, әйтеуір. Бүгін таныс-білісті түгел шақырып, ақар-шақар той жасап жіберсе де артық болмас еді. Анаң қатерлі ісіктен құлан-таза айықты, үндемей жүрсе де мықты ғой сенің шешең. Тура келген ажалдың арқасынан қақты да, алдап-сулап шығарып салды. «Менің әлі кезегім келген жоқ, мені ғана көре қалған екенсің, аулақ жүрші бір жолға» деді... Асхана жақта жүріп әлдебір дауыстан селк ете, қалды Ғафиз. Қорқынышты түстен шошып оянды ма әлде...

	– Таптым, таптым!

	– Е, тапсаң бопты! – Әлденеден секем алғандай ұлын ұшықтап әлек. Біссіміллә, біссіміллә, пәле-жаласынан аулақ!

	– Маматай, осы сәттің сіздің ауруханадан шыққан күніңізге тап келгеңдігін қарамайсыз ба?! Таптым, талай күнгі толғақтың түйіні табылды!

	– Нені таптың, ау?! Бізді де айтып өлтірсеңші! Ғафиз жас баладай шыр көбелек айналды:

	– Осы үйде бір құдірет бар!

	– Иісіміз сіңді ғой.

	– Жоқ, одан да басқа.

	Екеуі жайлап келіп диванға жайғасты. Ғафиздің тотыққан жүзінде көл-көсір қуаныш.

	– Үйде бөтен біреу жоқ па?

	– Не дейді, бәтір-ау?!

	– Сіз де шалыңыз секілді бір нәрсені түтіндетіп жүрмейсіз бе? Бүгін бе, ертең бе, бәрібір бұл жаңалық төрткүл дүниеге түгел жайылады. Күллі интернет сайттары шұғыл түрде бұл сенсацияны лезде қағып алады. Сіз неткен бақытты едіңіз, маматай?! Президенттер мен Премьер-Министрлердің құлағына тие қоймаған ұлы жаңалықты ұлыңыз Ғафиздің аузынан тұңғыш естігелі тұрсыз. Әрине, айтпай-ақ әлі де шыдай тұруыма болар еді. Бірақ...

	– Құлдығым-ау, Клараның аяғы ауыр ма еді? – деді Салтанат шыдамсызданып.

	– Бәрі, бәрі орнына келеді. Сіз менің әңгімемді бөле бермеңізші. – Ғафиз орнынан ұшып тұрды.

	– Ал тыңдадық.

	– Сіз атақты режиссер, Оскар сыйлығының лауреаты Ғафиз Баймырзаұлы түсірген жаңа фильмнің кейіпкерімен жүздесіп отырсыз. Яғни, көгілдір экранда кино жүріп жатыр.

	– Ал, иә...

	– «...Қара теңіз жағалауындағы бір құпия мүйіс. Ит тұмсығы батпайтын қалың орман. Ат шаптырым алаңқайдың беті теп-тегіс. Сезімтал локаторлардың өздері бұл жерде қандай мекеме барлығын анықтай алмайды.

	Дүниенің төрт бұрышынан жиналған оқымысты дәрігерлер, ғалымдар бір-бірімен бас изесіп амандасады да, әлдекімдердің нұсқауымен бірден жер астына түседі... Мұның кино тіліндегі аты – объект, натура. Қара түнектің бір бұрышынан болмашы ғана жарық сәуле жылтырайды. Зілсандық... жақында бір жазушы ағамыз сейфті тура осылай деп аударыпты. Дәл баламасы ғой, мама. Дүниежүзілік Денсаулық сақтау ұйымының үлкен ғылыми лабораториясы. Не бір журналистің, не бір репортердің қарасы көрінбейді. Зілсандықтың есігі лезде іштен құлыпталады. Үстіне судай жаңа ақ халат киген төраға мінбеге көтеріледі: «Аса мәртебелі ханымдар мен мырзалар, күн тәртібінде бір-ақ мәселе. Бірнеше жылдан бері біздер мен сіздер мұқият зерттеген, дау тудырған, келіскен-келіспеген ғылыми ізденістің ақырғы нүктесін қоюымызға тура келіп тұр... Жаңа ғасырды осындай ғаламдық ұлы жаңалықпен бастау – бәріміз үшін де үлкен жетістік! Дүние жүзін мекендеген халықтардың қайсысының қаны таза деген түйінді мәселе бүгін мәре сызығына жетті...»

	Тым-тырыс. Шыбынның ызыңы ғана естілетіндей өлі тыныштық.

	«Маңдайы жарқыраған сол халықтың атын атауға рұқсат етіңіздер!»

	«Атаңыз».

	«Қазақ! Ұзақ тексерістің нәтижесінде қазақ халқының қаны ең қасиетті таза қан болып шықты!.. Алып-қосамын, толықтырамын дегендерге шектеу жоқ. Мұның әзірге аса құпия сақталатындығын тағы да естеріңізге салып жатпаймын. Әзірге осы... Тарихи шындық ақыр соңында бәрімізді мойындатты! Оған, бәлкім, әлі де жиырма-отыз жыл керек болар. Қарапайым жұртшылық түгілі, өзіміз де сол үшін талай рет төбелесуге сәл-ақ қалғанымыз жоқ па?! Біреулердің көрер көзге намыстанғандығын да естен шығармайық... Айтып жіберіңіздерші, жеті атаға дейін қан араласпасын деп, жеті атаға жетпей қыз берісіп, қыз алысқан қазақтарды дала сотымен соттауға үкім шығарған қазақ ханының есімі кім еді?»

	«Есім, Есім хан»!

	«Қазақтар енді Есім ханға Эйфель мұнарасындай ескерткіш орнататын шығар».

	«Сіз сөз сұрап отырсыз ба?»

	«Иә».

	Франция медицина академиясының профессоры: «Аса мәртебелі ханымдар мен мырзалар, көптеген Батыс Еуропа елдерінің корольдері шыққан ежелгі француз әулетінің бір тармағы туралы мәлімет бере кетейін. Бірінің ұлын бірінің қызына үйлендіріп, бірінің қызын бірінің ұлына тұрмысқа шығарып... ақыры не болды? Айналасы бір ғасырға жетер-жетпес уақытта бір әулет өмір сүру қабілетінен айырылды».

	«Профессормырза, бұл тарих сабағы емес қой, нақты ойыңызды айтыңыз, не айтпақшы едіңіз өзі?»

	«Айтсам, ата дәстүрін жоғалтпай, қан тазалығын сақтаған ұлы қазақ халқының болашағы үшін тост көтеремін!»

	«Е, мынауыңыз жөн...»

	«Қазақ халқы жерасты мұнайының көптігімен емес, түбі қан тазалығымен де әлемдік аренаға көтеріледі ертең-ақ!»

	«Ұсыныс. Жарыссөз тоқтатылсын! – Төраға омырауын ашып екпіндеп сөйлеп тұр. – Мырзалар, аса сақ болғайсыздар. Бұл жаңалық ертең-ақ жалпақ жұртқа жария болады, ал әзірге... ұйымның әлем алдындағы беделін жоғалтып алмайық. Арғы жағы түсінікті... Бұл маңнан мүмкіндігінше тезірек тараңыздар, теледидарға, газет-журналға үзілді-кесілді сұхбат берулеріңізге қарсымын...»

	Ғафиз Салтанаттың жүзіне сұраулы кейіппен қарайды. Ентіге дем алады. Әлгілерді театр сахнасындағы сұңғыла әртістей мінсіз орындап шыққандығына мәз.

	– Ал, қалай?

	– Көпшілігін түсіне алмадым, әйтеуір, бір дәні бар.

	– Дәні емес, дәмі.

	– Мақұл.

	– Сізге сценарий қиялдан туған секілді боп елестеген жоқ па? Міне, осы жүйеден ажырамау керек. Мұның барлығы әзірге сөз ғана. Осыны енді кино тіліне айналдырудың машақатын түсінсеңіз! Бас кейіпкер де дараланған жоқ, дегенмен, тәубе! Бәрі шындыққа негізделген. Сол конференцияның бар құжаты менің қолымда. Әйтпесе, әлгіндей ойды аспаннан аламын ба? Қазақтың қайта өрлеу дәуірі осы фильм өмірге келер күннен бастау алар, бәлкім. Әлем мойындаған қаны таза халықтың құлдық психологиядан айырыла алмай, әлі күнге дейін ел соңында салпақтап жүруі – ұят және өлім! Арба сүйреткен аруларымыздың күс-күс алақандарын ыстық суға салып отыратын күндері де таяп қалды. Осылардың жиынтық бейнесін экранға шығару оңай шаруа ма?! Және жұрт сенетіндей дәлдікпен! Қан таза, таза қан! Ал біздің жігіттер не істейді? Әне, көріңіз, қан тапсыру орталығында бірімен-бірі құйрық тістесіп, кезек күтіп тұр. Таза қандарын болмашы тиын-тебенге айырбастамақшы! Жүрегің сыздамай көрсін! Әлем мойындаған таза қанды!.. Ал мен кеттім. – Ғафиз асығыс-үсігіс киіне бастады.

	– Қайда?

	– Қан тапсыру орталығына.

	– Ой, құлдығым-ау, мен тамақ әзірлеп жатқан жоқпын ба?

	– Кейін, кейін, бәріне де үлгеремін. Шал келсін, бірақ бүгінгі сүйінші менікі!

	Емен есік тырс етіп сыртынан жабылды.





IX


	Бүйтіп ішпейтін... және сырт жерде. Қос шекесінің солқылдап әкетіп бара жатқандығын енді сезді. Көз алдынан елес жүгірді ме, бәлки, өң мен түстің арасы... Құдай-ау, қайда жүр, кімдермен жүр? Иықтарына төгілген қолаң шаштары желпілдеп, екі иықтарын жұлып жеп, қырғын бидің қызуына берілген мына қыз-қырқынның арасынан Салтанат неге төбе көрсетпейді? Не, немене, не дейсіз?! Жиын-тойдың әп-сәтте ажарын келтіретін Салтанат тоқалдан туып па екен?! Баймырзаның әйелі... «Иә, иә, Баймырзаның әйелі осы қазір құйғытып билей ала жөнелсе, жөңкіле аққан Сырдарияның суы кілт тоқтап қалар ма еді?!» Осы бір көрікті жігіттің ығына жығылып, өмір бойы осының дегенін істеп, өмір бойы осының қас-қабағын бағып келген-ді. Ал содан қандай ұшпақ қашықты, не тапты?

	Ана жылдары... мақұл, солай-ақ болсын. Оу, Баймырза бүгін атамекеннің әспеттеп шақырылған құрметті қонағы емес пе? Әйелсіз, соқа басы... протоколға сыя ма? Қалай дегенде де Баймырзаның оң жағында бүгін мандайы жарқырап Салтанат отыруға тиіс еді ғой. А-а, не болды, қандай кедергіге тап келді? Оқтау жұтқандай сызданатын Баймырза бұл жолы да баяғы иттігіне басып, жау жапырғандай қақырынып-түкірініп, үйден үн-түнсіз соқа басы шығып жүре берді ме екен?!

	Көз алдында көлкіген бұл неғылған көк тұман? Тұман сейілмеуші ме еді? Сол көк тұманның арасында жүрген әзәзіл сайтандар Баймырзаны, атамекенге өлдім-талдым дегенде әзер аяқ басқан атақты Баймырзаны әлдебір сиқырдың күшімен қақпақылдап, ақыл-есінен айырып, алыс түкпірлерге сүйрей ала жөнелмек пе?.. Сөйтіп, ауызға үріп салғандай, өңшең хор қыздары Баймырзаның былқ-былқ буынсыз денесін нәп-нәзік алақандарымен аймалап есін алар, бірі желкесін, бірі жамбас тұсын, бірі омыртқасын уқалар. Бір ырғақпен құйқылжыған әдемі әуенді құлағы шалар. О, құдіретай, дүниенің төрт бұрышын түгел аралағанда мұндай кереметке қай кезде тап болып еді Баймырза?! Есінде жоқ, есіндегісінің бәрі бүгінгі көрген рақатының тырнағына татымас. Міне, адал ұлын туған жер бір аяласа осылай аяласын-ау! Баймырзаның алпыс екі қан тамыры иіп сала бергендей, тұла бойы ағыл-тегіл тер. Баяғыдан бері буын-буынға ұя салған тұз, ауру-сырқат қара табанынан бір-ақ шыққандай. Әне, сөйтеді бұлар, бұлардың тағы нені ойлап тапқандарын кім білсін? Көптен қолға түспей жүрген ұстаз алдындағы қарыз бен парыздан өстіп құтылмақшы болды ма екен мына жолың болғырлар?!

	Риясыз ықылас, шектен тыс қошемет Баймырзаның да ащы өзегіне түскендей. Алыстан... ту-у, сонау алыс қиырдан ақ желкен сезім бой көтереді, қызметтің қырық қатпарлы илеуіне көніп, ішкі әлемін үкімет адамы дейтін жалған намыс үшін құрбандыққа шалып, күлетін тұста сызданып, күлмейтін жерде жеңілтектеніп, әйтеуір тірі қуыршаққа айналып тірлік кешкені, өзгені қайдам, өзіне аян... Дегенмен, тәубе, әлі де тұғырдан тайған жоқ, әлі де сұсты, қатал. Бір-бір мекемені ашса – алақанында, жұмса – жұдырығында ұстап отырған мына шәкірттерінің де бұл дегенде шығарға жандары жоқ. Бірақ, қайтсін-ау, Баймырза Нұртайш та қызық, тіпті кісі түсініп болмайтын жұмбақ адам ғой. Яғни, Баймырза Нұртайшты неғұрлым адам аяғы баспайтын, көзге түспейтін қараңғы-қалтарыстармен алып жүрсең ғана жағасың. Сонда ғана көңілінен шығасың. Бұл не деген сақтық?! Қаланың күнбатыс жағындағы жабайы жиде тоғайына қоныстанған баяғы пионер лагерінің ескі ғимаратын қолайлы көрді. Арендасы төленген. Облыс көлеміндегі ең мықты деген аспаздың айы оңынан туды-ай сол күні. Күндік еңбекақысы тек көк қағазбен ғана төленді. Өзге күтушілер де конкурстік тәсілмен таңдалды. Қыздардың жасы, бойы, дене сұлулығы бірінші кезекте. Қонақ қабылдаудағы қазақы дәстүрдің жол-жоралғысы... Содан кейін үлгереді ғой бәріне... Бәрінен бұрын асаба табу процесі тым ұзаққа созылды. Әңгімесініңарасына Батыстың да, Шығыстың да озық мәдениетін орнымен тұздықтап, Баймырзаның да, оны алақандарына салып отырған осы ортаның да көңілінен шығатындай асаба, әй, сірә, бұл өңірден табылмас-ау, табылмас! Көріп жүргендердің әуселесі белгілі, ауыл-үйдің шөре-шөре тіршілігінен аса алмайды. Жаттап алғандарын шатып-бұтып, ақырында тура жолдың сүреңінен адасады. Байекеңе мұндай быды-быды таңсық па? Шәкірттерінің рухани ой-өрісін осымен безбендеп, ішінен түйілер, кешікпей кері қайтудың әрекетіне көшер. Сондықтан жеті өлшеп бір кесіп, мысықтабандап қана ілгері жылжымаса болмайды. Ақыры асабалық өз іштеріндегі жөн білетін бір жігіттің мойнына жүктелді. Өзгелері сызылып қалды.

	Дайындалған. Осынша шала бүлінудің неге қажеті болды екен деп ішінен ойға берілді құрметті қонақ. Әйткенмен, жігіттердің көңіліне дән риза еді. Ешкі сүті қосылған қою шайдың екі кесесін ішкен соң жан сарайы жадырап сала берді. Жан-жағына қарады, қарағанда да күдіктене қарады. Кесенің түбіне бір-екі түйір кәйіп қылатын дәрі салып жібермесін... Артынша өзіне-өзі ұрысты.

	«Адал ниетке жығылсаң етті бір жолға!» Өлдім-талдым дегенде олар да тілін тапқан болды-ау Баймырзаның. Екі-үш рөмке түбіне дейін көтерілді.

	Үдере көшіп сыртқа беттеді. Жабайы тоғай ішіндегі жалғыз аяқ жолға түсіп, серуен құрды барлығы. Күз айы. Теріскейден соққан суық жел қыр астынан қылтиып қыс келе жатқандығын сездіргендей. Әжептәуір суық. Үш рөмкенің қызуы қашанға шыдайды? Бір жігіт лып етіп лагерьге жүгіріп барды да, келістіріп тігілген қасқыр ішікті Баймырзаның иығына әкеліп жапты. Миығынан күледі құрметті қонақ. Сөйтсе, дария жарықтық қол созым жерде ағып жатыпты ғой. Баймырза әр қадамын нық басып солай бұрылды.

	Қайран дария! Осы дарияның көктем мезгіліндегі бір тамшы суы үшін Баймырзалардың қырық пышақ айтысып жататындығын мыналардың біразы білетін болар-ау. Дария басын таудан алады. Туысқан елдің суға жауап беретін азаматтары әр нені алға тартып, қиғылықты салады-ай дейсің! Тәшкеннен түк өндіре алмаған замминистр қазанның қара күйесіндей түтігіп, Мәскеуге ұшады. Табиғи суды тең пайдалану жөніндегі халықаралық конвенцияға жүгінбей мәселе шешілмейтін. Соны білер ме екен мына жарықтық Сыр-ана?!. Күзге тақау бұралаң жолдағы жасанды теңіз, жасанды көлдерге көңіл аудармай, теңізге жеткенше асығатын дария байғұстың ендігі еркіндігі өз қолында. Бар ғұмыры сумен байланысты кісінің бүйтіп ойланбасына қоймайды, күйзелмесіне қоймайды. Мың-миллион талапайдан әзер босанған арда дарияны қарсы алатын қазіргі теңіздің көңіл күйі анау. Кірпігі ғана қимылдайды, құдды бір ақырғы демін күтіп жатқан қарт ана дерсің. Теңіз жырын «жырлаушылардың» алды бұл күндері шаршаған. Бетіңді жыртып, шашыңды жұлып, қанша ойбайлағаныңмен өлген адам қайта тіріле ме? Көп жұрт күдер үзген. Ал ұлы теңізді о дүниенің сұп-суық қойнына бергісі келмеген Баймырзаның қайсар мінезді жағалаулық жерлестері болса жыртылып-айырылатын «теңізді қорғаушылардың» беттеріне түкіріп, бір әрекеттерге бас тіккенге ұқсайды. Көкаралдың тұсынан теңізді екіге бөлмекші. Там-тұмдап жиналған суды рәсуә етпей, Кіші теңіздің табанына жинамақшы. Сөйтіп, өздерінше теңізді қайта тірілтпекші болады, кебірсіп жатқан көн ерінге су тамызып, кішкене демемекші болады. Мыналардың айтуларына қарағанда, бөгет ешбір инженерлік жүйеге негізделмеген, жабайы. Теңіз түбіндегі қиыршық құмды трактормен домбаздап үйе салған, әйтеуір. Жиырма бірінші ғасырдағы біздің бөгет салу тәжірибеміздегі жеткен жетістігіміз, міне, осындай! Сол есіл еңбектің ертеңгі күні шай қайнатымға жетпей тас-талқан болуы да әбден мүмкін. Баймырза бұйырса ертең не одан арғы күні сол бөгетті өз көзімен көрмекші.

	Дария жағалауындағы құлама жардың басына шығып, асау ағыстан көз алмай біразға дейін үн-түнсіз қарап тұрды. Сосын... ой, шіркін-ай, жасы он сегіз, он тоғыздардағы бір жас жігіттің далақтап құрметті қонаққа қарай қос қолын ала жүгіргені. Қол алысып үлгермей жатып, қос ішекті домбыраға құмбыл жабысты. Жырау екен төгілген. Мұның өзін кездейсоқ жолығыстыққа теліп, оңды-солды төгіп жатыр жазған-ай! Енді қайтсін, сценарий бойынша ғой барлығы... «Баймырза ағам келгенде Сыр-анамыз тасиды... Дарияның ағысы тау-тасыңды жығардай... Жатыр еді бір құмардан шыға алмай... Баймырза ағам келгенде...» Терменің соңына дейін шыдам беріп тыңдаған.

	Марқа қозының құйқалы етінен бір шымшып қана ауыз тиді. Сыртта жүріп жаурап қалған боларсыз деген соң қымбат коньяктан бір жұтты, екі жұтты, үш, төрт... көзінің алды кәдімгідей тұмандана бастады. Бүйтіп ішпейтін және сырт жерде. Шекелерінен шертіп жүріп, беломыртқалары үзілгелі тұрған өңшең биші қыздарды таңдап шақырғандарын қарашы, ей, мына жынсоққандардың! Бірекеуі өлердегі сөзін айтып қиылып болмаған соң, өңкиген денебітіміне қарамай Баймырза да дөңгеленіп билеген. Басы айналып, көздері бұлдырап бара жатгы. Желдеткіші желбіреген терезенің тұсына келді. Сағатына қарады, тез арада есін жиды.

	– Кеттік!

	– Қайда?

	– Бүгін Байқоңырға барып қонамыз.

	Жиде тоғайының арасынан қыз-қырқындардың көңілді күлкілері анық естіледі.

	***

	Қаладан қырық шақырымдай ұзағанша су жаңа «Джиптегілер» бір-біріне ләм-мим жақ ашқан жоқ. Әркім өз ойымен әуре. Баймырзаның да есебі түгел. Мол дастарқанның жиегінде мөлиіп, қалғып-мүлгіп отырғаннан бір нәрсе өне ме? Әлгі жырау түннің бір уағында салып ұрып, үйге қайта кірер де одан әрі гулетер. Баймырзаның қойын-қонышына нығыздап жел үрлейді, тырсиған шар тәріздендіріп көкке ұшырады, жерге түсіреді, әйтеуір, ұшықұйрығы көрінбейтін бір қақпақыл. Ал мына алдыңғы орындықтағы мығым отырысы оның қасында ханға сәлем бере ме? Алау-далау қызарып батқан күн сәулесін осымен екінші мәрте көз алдында шығарып салды. Біріншісі кеше... пойыз үстінде. Төңіректі тұтасымен қызыл реңге бір тоғытып алғандай. Мәшине жылдамдығымен жарысқа түскен дарияның да кейіндеп қалар түрі жоқ. Күн сәулесімен шағылысқан мың сан майда толқындар көз арбайды. Жол жиегіндегі шоқ қамыстың арасынан қыт-қыттаған қырғауыл даусын естігенде Баймырзаның мүлдем мастығы тарқап кетті. Мейір қанбаған мүбәрак дүниемен қайта табысқандай. Терезе әйнегін төмен түсірді. Сыр жағасының қалың өскен жантағы мен сораңын әлдекімдер ұқыптылықпен шауып, төбе-төбе ғып үйіп тастапты. Боталы түйенің қыстайғы бал татитын азығы осы. Күденің бір шетін кезегі келгенде айырмен үңги бастайсың, сыртта бет қаратпайтын ақ боран. Ал мұнда хош иісі жұпар шашқан бір әлем...

	– Байеке, – деді артқы жақтан бір дауыс, – аяқ астынан апайтопайымызды шығардыңыз ғой. Ойға алған шаруаның тым құрыса тең жарымы орындалмады.

	– Ат аунаған жерде түк қалады. Түк көрмегендей бәрін сыпырып-сиырып тауысып кетсек, қызмет істеген әлгі қыз-жігіттерден ұят емес пе?

	– Өзіміздің адамдар ғой.

	– Дегенмен де...

	– Қонақ қойдан жуас болмаушы ма еді?

	– Тілімді қышытпа, – деді Баймырза. Зілсіз, әзілге жеңдіріп айтты.

	Оның да тілегені осы ғой, Баймырзаны тағы бір сынап бағуға тырысты:

	– Туған топыраққа табан тигізбегеніңізге қанша болды, Байеке?

	– Оны не қылмақсың?

	– Ойпырмай, жол қысқарсын, әңгіме болсын деген әрекет қой біздікі.

	– Кім біліпті...

	– Ім-м, түсінікті, – деп даусын соза әндетті манағы асаба болған сүйікті шәкірттерінің бірі.

	– Не түсінікті? – Арқасын орындыққа нық тіреген Баймырза сәл еңкейіп, бар денесімен бұрылып артына қарады. Жүзінен боларболмас жылылық аңғартты.

	– Жәй, әншейін, – деді анау да сүйкей салды ғып.

	– Айт, қысылма, кемедегінің жаны бір. Кейін өкініп жүрмес үшін.

	– Көңіліңізге алмайсыз ба?

	– Келістік қой.

	– Мәртебелі қызмет кісі бойындағы жылылықты «жеп» қояды білем, мәселен, сіз...

	– Әй, Нақысбек, сен немене, жынданып кеткеннен саумысың?! Ішкен шығарсың, бәріміз де іштік, бірақ аузымызға абай болайық, сөздің жүйесінен жаңылмайық деген келісіміміз қайда кешегі?! – Үшеудің біреуі қалайы табақшаға түскен қара бақырдай шар ете қалды. – Тоқтат!

	– Ал қойдық.

	– Жоқ, айтсын, – деді Баймырза, – қысылатын не бар? Мен де ет пен сүйектен жаралған пендемін. Кемшілігім де бар шығар...

	Осы сөз шынымен Баймырзаның аузынан шығып жатыр ма дегендей, жүргізуші де оң қапталына жалтақ-жалтақ қарап қояды. Баймырза орамалын алып бетін сүртті. «...Өздеріңдей пендемін, менің де кемшілігім бар шығар». «Не деген жәдігөйлік?! Сонау ит өлген жерден итініп-сұғынып тек осыны айту үшін келіп пе және мыналардың алдына!» Қозғалақтап терезеге майдайын соғып ала жаздады. Добалдай қолдарымен есік тұтқасын сығымдай ұстады. Ашулы, қалың қасының екі ұшы бір түйісіп, бір ажырады.

	– Қорқыт әулиеге кесене тұрғызылған, одан хабарыңыз бар шығар? – деді әлгі сумақай «шешен» тағы да қарап отырмай. – Сізді соған асығып келе жатыр ма десек...

	– Нақысбек, сболш Нақысбек, ішсең жайыңа ішпеймісің?! Осы жерден түсіріп кетсін демесең, тыныш отыр ендеше!

	– Мейлі, маған бәрібір. Бірақ Қорқыт бабаны бір рет ауыздарыңа алмағандарыңа қайранмын және үлкен жолға шығып бара жатып. Менікі ескерту, қалғанын өздерің біліңдер. Мен болдым, Төретамның тұсына келгенде оятып жіберерсіңдер...

	Бірден қорылға басты. Жүйкесі мықты екен зәнталақтың! Баймырзаға осындай бірбеткейлердің мінезі ұнайды. Баймырза да құдай емес, Баймырзаны құдай жасап жүрген өздері. Несіне қаймығады, айтты, айтты да тыныш тапты. Және тырп еткізбейтін осал тұстан тас кенеше қадалды. Өткелден өтпейтін қоспақ түйедей қасарысудың реті жоқ-ты мұндайда. Бұл, турасын айтқанда, Баймырзаның кемшілігі, соның білместігі. Ата сақалы аузына түскенше өліммен ісі болмай, далақтап шаба беретін шайтан емес шығар. Басқасы-басқа, оу, Қорқыт кесенесіне тәу етіп шығуды алдын ала ойға алмағандығы қалай? Және атамекенге ат басын тіреп тұрып!

	Әлсін-әлі желке тұсы жыбырлады. Ми қатпарын мың құмырсқа кеміріп жатқандай. Айтты-айтпады, мынадай оңтайлы сапардың сәті түсе бере ме? Қорқыт әулиенің кесенесіне түнеп, ата-баба аруағына дұға бағыштағандардың діндар болып кеткендері кәне?! Қазақы ұғымға салғанда да кесенеге кіріп, бет сипап шығу парыз емес пе еді? «Жұмыр басты пенде» екендігін мына ауыздарынан арақ иісі мөңкіген әріптестеріне айтып, осылардың алдында ақталғанша Қорқыт бабасына жүгінгені жөн еді ғой әу бастан. Тақа болмаса «Салтанаттың кеселін кері қайтарыңызшы» деп шын көңілімен жалбарына сұраса аузы-басы қисайып қалар ма еді? Ғафиздің жолы да ылғи бұралаңға тап келеді де тұрады. Өзі сүйген кәсібіне тұла бойы үгітіліп-ақ беріледі, тым тәуір бастайды. Бірақ соңы сиырқұйымшақтанып, итыржыңға ұласады. Бір ісінің түпкі нәтижесін көре алмай, әбден діңкеледі сорлы бала! Соның бәрі, бәлкім, Қорқыт баба кесенесінен қол үзіп кеткендіктің кесірі шығар... Дегенмен, әлгі жігіттікі дұрыс-ақ. Несіне тұлданады, сыртынан күңкілдеместен, көзін бақырайтып қойып, бетіне былш еткізді. Баймырзаның да қол-аяғы кісендеулі-тін бұл жолы. Кез келген тұйықтан саңылау тауып, сытылып кете баратын Байекең бөксесін қозғалта алмай шоңқиды да қалды. Тынысы тарылды. Алқым түймесін ағытып, ауыр жұтынды. Үсті-басына шаң қондырмай үкілеп жүрген Баймырзаның сиқы осы болса жетіскен екенбіз! Әлдекім тілін шығарып, сайқымазақтана күлетін секілді ме, қалай?

	– Сәл аялдашы, – деді Баймырза жүргізушіге. Не істеу керек? Осы сұрақтың алдынан ылғи да сумаң етіп шыға келетіндігін қарашы! Қорқыт кесенесі, әне, қол созым жерден «мен мұндалайды». Мәшине күре жолдың оң жағына бұрылып кілт тоқтады. Баймырза қос шекесін қос алақанымен умаждап біраз отырды. Жә-жә, әулиенің басына барып құран оқытар, жетім-жесірлерге садақа үлестірер. Бірақ Баймырзаның аузына қарап, мойындарын ішке тығып үнсіз отырған мына сабаздардың өзі кеткен соң бұл келісті қалай түтіндетерлерін кім біліпті? «Әлдекімнің айтуымен ғана сәл иілген болды, нәті қатты екен Баймырзаның!»

	– Кеттік, күн барында Байқоңырдың қонақүйіне жетіп үлгерейік!

	Мәшине орнынан оқыс қозғалды. Керекті адамдарын телефон арқылы қонақүйге шақыртып алды. Аса құпия картадағы белгісіз нүктелердің сыры тек Баймырзаға ғана белгілі-тін. Осы төңіректің жерасты суы бір-екі жылға жарайды деген тұсқа ертең қада қағылады. Арғы аптада ұңғы түседі. Баймырзаға тиесілі қомақты қаржыны су шыққан заматта-ақ осындағы жігіттер жеткізіп беруге келіскен.

	Ертең түс әлетінде Баймырза Көкаралдағы бөгет салушылармен кездеседі.





Х


	Түн жарымына қарай камераның іші суына бастайды. Терезе жабық, батареяның қызуы да біршама. Соған қарамай салқын, денең тітіркенеді. Айтқандай, бұл да бір «жазалаудың» жаңа тәсілі болып жүрмесін, ей! Түрмедегілердің де құдай сүйер қылықтары жоқ. Туған нағашысыныкіне келгендей керіліп-созылады. Күзетшінің ескертпесін керек қылмай, керісінше, оның өзін қылжаққа айналдырады... Темекі сұрайды, қуығым сыздап барады деп тысқа жүгіреді. Нағыз нақұрыстар бұл жерде де жыртылыпайырылады. Түрмеде жатырмын ғой, кішкене әдеп сақтайын десе не дейсің? Мақта қалдығымен нығыздалған жастыққа басы тиертиместен қор ете түседі көпшілігі. Апыр-ай, мұндай да мықты жүйкелер болады екен-ау. Камераның ішіне кейде арлан қасқыр кіріп кеткендей. Және ол жуық маңда тыншымайды. Қабыл секілді шыдамсыздардың біреуі бүйірден түртіп қалса да мыңқ демейді, түсініксіз сандырақтайды да, екінші жамбасына аударылып жатады.

	Көпшілігімен таныс. Мәселен, екі қабатты кереуеттің астыңғысына жайғасқан мына жайсаң вокзал басындағы үлкен төбелестің ұйымдастырушысы болыпты-мыс. Ілмиген дененің қай тұсында «бұла күш» бұғып жатқанына таңы бар. Ана бұрыштағы шикіл сары алтын бұйымдар сататын дүңгіршекке ұрлыққа түскен. Болашақ қалыңдығын үлде мен бүлдеге орап тастайын деген-ау, шамасы. Ал желке тұсы күжірейген бұжыр қараның жөні бөлек. Жүргенде жер ойылады, балпаң-балпаң. Ата қаз секілді басын кегжитіп, ылғи жеке-дара жүреді. Өзгелердің тәйтүң-түйтің әңгімелеріне араласпайды. Арақ ішкен, әйеліне қол жүгірткен, қоғамдық орында тәртіп бұзған... деген секілді үйреншікті статьямен түрмеге түскендерді иттің етінен жек көреді. Дұрысында оларды адам екен демейді, назар салмастан жандарынан қаздаңдап өте шығады. Түрмеге түскен айыбың да соған лайықты болуы керек қой. Сөйтсе бұжырбеттің «міне, мені көрдіндер ме?!» дейтін де жөні бар екен. Үлкен қала іргесіндегі бекетке аялдаған жүк пойыздарын үптегенде жымын білдірмейді-міс. Жүк пойыздары тоқтайын деп тоқтай ма, темір жолдағы қатаң ережелер бойынша қарсы келгенін күтіп алады не қосалқы жолға бұрылып, жүрдек пойызды өткізіп жібереді. Бұжырбеттің мұндайда құдайы бередіай! Екі-үш жәшік үнді шайын, он шақты қап ұнды, тайлап жиналған мақтаңды көз ілеспес жылдамдықпен әрі айқай-шусыз жымқырып кету түкке де тұрмайтын көрінеді. Сіріңкенің қорабындай зып еткізеді. Сосын, мейлі, жол бойының полициясы бірінің шашын бірі жұлып жеп, бірінің үстінен бірі арыз жазып, айқайласа айқайлай берсін. Бұжырбет дым білмегендей, оңай олжасын буып-түйеді де, вездеход мәшинеге тиеп, Қызылдың еспе құмы арқылы аспантау асырады да жібереді. Эх, бірақ маңдай терлетпеген табыс бойға жұға ма, аңдыған жау алмай қоймайды. Ұсталып тынды. Енді ең кемі үш жыл. Ал мұндағы сәуегейлер бұжырбеттің бұл талтаң жүрісін басқаша жориды. Түрменің төңірегінде мұның жансыздары күні-түн өріп жүреді-міс. Тегін дүниені босқа шірітіп қайтеді, осындағы ең мықтыларының өңешін көк қағазбен тығындайды-мыс. Ары кеткенде бір ай, одан әрі ұзамай бостандыққа шығады.

	Дегенмен, бұжырбетің адам танығыш. Қабылды алғаш көргенде-ақ іші жылып қалды. Адам-ау, мұның іздегені де осындай жас жолбарыстар еді ғой. Сырт тұлғасының өзі көз жауын алғандай. Бұлшық еттері болат серіппедей бұлтылдайды. Бойы ұзын, еңселі. Жұмысты да апырып-жапырып істейді. Өткенде бұларды вагоннан бөрене түсіруге апарған. Бұжырбет Қабылдың әрбір қимылына аса мән беріп, сыртынан қарады да жүрді. Дүлей. Біреулердің білектей бөренені қолдасып, жүк мәшинесінің қорабына тией алмай мықшыңдап жатқаны. Көпшілігі көксау. Қабыл болса үш метрлік сусіңді бөренені иығына асып алады да, басынан асыра лақтырып кеп жібереді. Жауырыны қақпақтай. Көздеріне шектен тыс мейірім ұялаған. Бір жақсысы, ешкімді де алаламай, ананың да, мынаның да шаруасын тындыруға жаны қалмай сүрнігеді де жүреді. Мұнысы – жастығы, өмірдің ұңғыл-шұңғылын жіті танып білмегендігінің белгісі. «Тіршілікті кітап парақтағандай деп түсінеді-ау байғұс бала. Шекеңе тигенде барып бұжырбет ағам әулие екен дерсің әлі!»

	Оу, бұл қайдан шыққан жаужүрек жолбарыс?! Барсакелмес аралында қайдағы қаңғып жүрген спорт мектебі?! Мектеп тұрмақ, олар алдымен алдарындағы жүз қаралы құландарына ие болып алсын. Ит талаған терідей аралды экологияның қос өкпеден қысқаны аз еді, енді құландарға ауыз салатындардың қарасы көбейіпті-міс. Ана қорыққа, мына қорыққа апарып тәжірибеден өткіземіз, жерсіндіреміз дейтіндер әр құланның басын қоянның пұлына балап, әкете беретін көрінеді. Мейлі, қолдарынан келсе Барсакелмес қорығын неге су астына батырып жібермейді?! Бұжырбеттің қорықта алты аласы, бес бересі жоқ. Тек мына бір бозбала жігіттің түр-тұлғасына деген қызғаныш өзегін өртеп барады. Сонда бұл пәтшағар немен қоректенеді? Немен айналысады? Әлдебір қиял-ғажайып шығармалардың кейіпкерлеріндей аналық қашырдың емшек сүтімен ауызданып, аңдар арасында емін-еркін өмір сүрген Тарзан болып жүрмесін. Қазақтың Тарзаны! Әлде Қабылан...

	Әлдебір құдіреттің күшімен Қабылдың жүрегін қос алақанға салып, таразылап көрер ме еді, шіркін-ай?! Уысыңда тыныш тұра алмас. Бұлқынып, тұра қашқысы келетін шығар бір жаққа. Қабылан-Қабыл секілді он еркек әр тұстан андыздап-андыздап шыға келсе, мына момын халықтың есебінен күн көріп, майға бөккен шыбындай арам байлыққа белшесінен батып, дүниені шайқап-төгіп жүрген сұмырайлар тәубелеріне келер еді-ау бір сәтке. Күн сайын мың-миллион рет қайталанатын алдау мен арбау, әлдінің әлсізге деген әпербақан өктемдігі, жәдігөйлік, қолында билігі бар кеуек кеуденің артына кіріп кете жаздайтын жағымпаздық, сатқындық... ептеп болса да іш тартар еді-ау бір сәтке!

	Мына сасық тірліктен запы боп, көңілі астан-кестен күй кешетін бұжырбет, не пәлесі барын кім білсін, әйтеуір Қабылды көргенде бөлек бір күйдің бүлкіліне түседі. Ұйқысы шайдай ашылады, жанындағы кәкір-шүкірлерді де адам қатарына қосып, қалжыңдағысы, ыңылдап ән айтқысы келеді ондайда.

	Қабылан-Қабыл келгелі түрме басшылары да аяқтарын аңдап басатын болған. Қазір баяғыдай бас жоқ, көз жоқ, сыпыртып боқтамайды, әлдекімдерді желкеден түйіп қалып немесе құйрықтан теуіп кеп жібермейді. Ұмытылып кеткен түрме заңдылығы естеріне қайта түскендей. Ана жолы Кеңес Одағының қызыл шәпкісін тастамай жүрген немесе тастағысы келмей жүрген әжептәуір беделі бар ағасын армансыз сазға отырғызған-ды. Ол кісі қазір көзге сирек көрінеді. Түрме әкімшілігі де Қабылан-Қабылды әбден сынақтан өткізген. Өздеріне де қиындау. Біреулерге жорта тиісейін десе анау ақ мылтықтай атылып жанына жетіп келеді:

	«Адам құқығы жөніндегі халықаралық хаттаманың сегізінші бабынан хабарыңыз бар ма?!» – Қабылан-Қабылдың көздерінен от ұшқындайды. О, береке тапқыр-ау, халықаралық хаттаманың сегізінші бабынан хабары болса бүйтіп жүре ме мыналармен итше ырылдасып? Есік-терезелері кнопкамен ашылып-жабылатын облыс орталығындағы қыш қабырғалы үлкен түрмеге қызмет ауыстырмай ма?!

	Бұжырбеттің де риза болатынындай-ақ бар-ау! Әскери тікұшақ тақымға тиген соң өңшең әкім-қараның балаларынан жиналған көңілді топ сонда бұларды баса-көктеп өтпекші болған ғой. Қабылдан басқа біреу болғанда жел ұшырып түсірген қалпағына да қарамай, қалбалақтап тікұшақтың астына қарай жүгірер еді. Әлгілердің қас-қабағын бағып, солардың соңдарынан сүмеңдер еді. Әкесінің малы ма, атам дегендерін атсын, асам дегендерін ассын. Және олар сенің қарсыласқаныңды тыңдай ма, кеудеңнен бір періп тырапай асырар. Екінші рет күңкілдесең көкжелкеден түйіп кеп жіберер. Аманым жақсы. Ал ҚабыланҚабыл не істеген? Әскери ұшақпен салып ұрып жетіп келгендердің сірә да тегін адамдар еместігін білді ғой. Білді және өзінің де кім екендігін білдіртті! Мылтықтарын тартып алып, оқшантайын кеуделеріне кезеген. Батыр ғой, осы заманның көзсіз батыры!

	Бұжырбет осы секілді серіктеске ділгер. Дүниені төрт айналса табар ма Қабылан-Қабылды?! Бәлкім, тағдыр бірімен-бірі түрмеде табыссын деген шығар. Ал ертең бостандыққа шығады. ҚабыланҚабылға деген риясыз көңілін қалай білдіреді? Бірден лақ ете қалу жаратылысында жоқ. Сынау керек пе, қалай, қайтіп?

	Қабылдың таңға дейін ұйқысы келмеді. Бір жағынан қорылы түскір де титығына тиіп бітті. Үрен-сүренін танымайтын айдаладағы біреудің қорыл-қоқысын тыңдау қандай қорлық және қандай аянышты?! Ұйқы қашқан, көзі жұмулы. Көңілі ояу. Ертеңгі тағдырының немен аяқталатындығы белгісіз. Біреулер саусағын бүгіп күн санайды, себебі межелі уақыты келгенде оларды желкелеп түрмеден шығарады да жібереді. Жарты сағат ұстамайды. Көпшілігінің кінәсі тайға таңба басқандай. Айқын, Қабылдікі жұмбақ. Ешкім еш нәрсе білмейді. Әйтеуір, адам өлтірмегендігіне сенімді. Адам өлтіргендерді немесе адам өлтіруге қатысқандарды бүйтіп талтаңдатып қоя ма?! Оларды жеке камераға қамайды. Адамға мылтық кезендің дейді... Өтірік-шынын кім білсін, сол Басакелмеске келетін ұзынтұра сұмырай Қабыл атқан оқтан құлақ түбін жаралап алдым деп дәрігерлік анықтама алғанға ұқсайды. Бір данасын осында әкеліп, Қабылға қатысты құжаттардың арасына тігіп қойған. Қайта алтыатармен бәрін жайпап салмағанға қуанбай ма ол иттің баласы?! Көрер жарықтары түгесілмеген екен де!

	Қабылдың өрт сөндіргендей түрінен қаймығып, тікұшақтағылар ақыры амалсыз көкке көтерілген. Сөйтіп, демалыстары демалыс болмады, кәйіптері тез тарқады. Адам адамға мылтық ала жүгірген жерде онды демалыс бола ма? Мақұл, солай-ақ дейік, ал заңгерлердің милары атала боп кетпесе, алдымен оқиғаның шығу себебін іздемей ме? Барсакелмеске шақырусыз келген «қонақтардың» ойлағандары не еді? Мемлекеттік қорықты қарақшылардан қорғағаны үшін Қабыл неге айыпты болмақ? Әдейі тиіскен болса, оу, олардың да сала құлаш тілдері бар, айтпай ма Қабылдың көкесін көзіне көрсетіп! Бірімен-бірін кездестірмей ме, жауап алмай ма? Тым-тырыс... Мұндағылар Қабылды айналыптолғанып, бір айтқандарынан жазбайды. Құлақты да сарсытып бітті. «Кінәлімін деп жазбаша түрде кешірім сұра!» Не үшін?

	Адам-ау, не үшін және қандай кінәсі үшін? Қабылдың да шырпыры шығатыны осы тұс. Бұл неткен көзбояушылық?! Мемлекет дүниесіне жанашырлық жасағандығы үшін кінәлі. Өзіне тиесілі қызметті мінсіз атқарғаны үшін кінәлі. Азаматтық асқақ абыройын төмендетпегендігі үшін кінәлі. Сонда, сонда деймін-ау, бұл сұраққа толыққанды жауап беретін жұмыр басты пенде табыла ма бұл маңнан? Қабылдың түрме қызметкерлеріне де өкпесі қара қазандай. Бәрі біледі, бәріне де белгілі жағдай. Ал жеме-жемге келгенде түр-түсін өзгертіп, түлкібұлаңға салып шыға келеді. Өздерінде бас жоқ, біреулердің басымен ғана жұмыс істейді. «Жазбаша кешірім сұра!» Қандай жиіркенішті?! «Әділдік сенің жағында ғой...» Солара-тұра бой көрсетіп қалатын жарымжан әділдіктің өзін өз қолыңмен тұншықтырып өлтір дейді. Жаздым, жаңылдым деп қара ниеттілердің жүздеріне күле қарап, өтірік күліп, иіліпбүгіл дейді. Қалай, қайтіп?! Ақылға сыймайды. Қазақы намыстан жаралып, асау арғымақтың жалын құшып, есік пен төрдей жердегі ажалын да күліп қарсы алатыны екібастан, ал өлудің де қазақы дәстүрін қалыптастырып кеткен аруақтардың жүзіне қалай қарайды Қабыл?! Неге, не үшін сынады? Қандай күлкілі?! О заман да бұ заман, әділдік үшін кешірім сұрағанды қайдан көрдіңіз?!.

	«Жоқ, бұл қорлыққа көне алмаймын!» Даусы қаттырақ шығып кетті ме, біреулер бір жамбасынан екіншісіне қарай аунап жатып іштерінен күбірледі: «Жынданып кетпесе жарар еді-ау мына бала». Темір есік сарт етіп ашылды. Темір топса ойбайын салды.

	Жалғыз көзді соқыр шам камераның ішін арлы-берлі тілгілеп өтті. Түнгі тексеріс. Еріккен немелердің ойлап таппайтыны жоқ. Біреу-міреу тәртіп бұзып, біреу-біреуді төмпештеп жатса жабылып сүйрелеп әкетпекші ғой тілге келместен. Дәліздегілер күбір-күбір. Қабылдың ойына кешегі оқиға сарт ете қалды. Есеп теңестіргелі жүрген әлгі бұжырбет ағасы болмасын. Қос жұдырығын кеудесіне қысып тастай бекінді. Сөзге келместен, жас жолбарыстай, бірден атылады. Тыныш жатқан жыланның құйрығын әдейі басқан адамға аяушылық болмайды. Бұжырбеттің жасы үлкен, сыйлайды. Сыйлағанды түсінбесе Қабылдың одан басқа амалы бар ма? Гүрзі жұдырығы тиген жерін ондырмас. Бұқпантайлап келіп бас салмақшы ғой, алаңсыз ұйықтайтын салбөксені тапқан екенсің!

	Темір жолдан бөрене түсіріп, ішке кештеу оралған-ды ана жолы. Кешкі тамақты да мезгілінен кешіктіріп берді. Тамақтан соң онон бес минут үзіліс. Жұрт жапа-тармағай аулаға шығып, әркім өз тіршілігімен алданыш.

	– Әй, інішек! – деді сырт жақтан біреу. Бұжырбет. – Шаршадық, шал болдық.

	– Менің қолымнан не келеді?

	– Қолыңнан келетін шаруаны айтайын. Аяғым ісіп кетті гүп болып. Етігімді тартып жібер.

	– Не?!

	– Етігімді тартып жібер деймін.

	– Тағы қайталаңызшы.

	– Саңыраумысың?!

	– Етігіңізді шешіп, киіміңізді қағып-сілкетін кісімен шатыстырып тұрсыз-ау байқамай...

	– Өй, күшік!

	– Не, не дейсіз?! – Қабылдың қаны басына шапшыды. Бұжырбеттің жұдырығы да он алты келі кірдің қара тасына жетеқабыл екен. Екі қол шаппа-шап ұстаса кетті. Бірін-бірі түтіп жеуге шақ қалған. Жұрт дүрлігіп араға түсті. Азу тістер қышырлады... ақыры айырып жіберді...

	– Аты – кім еді, қай тұста жатушы еді? – деді қолына шам ұстағандардың бірі.

	– Аты – Қабыл. Мұндағылар оны Қабылан-Қабыл дейді.

	– Қабылан?!

	– Немене, білуші ме едің?

	– Жәй, Қабыл, оу Қабылан-Қабыл, қайдасың?!

	– Тыныштық па? – деді Қабыл жоғарғы кереуеттен түсіп келе жатып. – Жайлап сөйлесеңдерші, жұрт демалып жатқан жоқ па!

	– Демалысқа келіп пе едіндер?!

	– ...

	– Тоқта, оңға бұрыл! Тоқта, солға бұрыл!

	– Тұтқындарды түн жарымында оятып алу түрме заңына жата ма?

	– Жатады!

	– Е, онда қолдарыңнан екі келсе бірін қылыңдар.

	Бүйірдегі жарық бөлмеге кіргізді. Түгі қырқылған патсайы столдың бетінде әдеттегіше бір бет қағаз бен қалам жатыр.

	– ...Сол мәселе, әлі де күн тәртібінен түскен жоқ, – деді мұртты милиционер. – Басың кететіндей сонша қасарысқаның не, бір бет қағаз ғой бар болғаны.

	– Ал айтыңдар, не деп жазайын? – деп столға жақындады Қабыл.

	– Міне, өстіп ақылға келмеймісің баяғыдан!

	– Былай де... «Мен, Барсакелмес аралының тұрғыны Қабыл...» Фамилияң кім еді?

	– Айта беріңіз.

	– «...Білместікпен қолыма мылтық алып... айыптымын. Бар кінәні мойныма жүктеймін. Мына төмендегі кісілерден жазбаша түрде кешірім сұраймын. Бірінші...»

	– Болдың ба?

	– Болдым.

	– Оқы, оқып шық, ендеше.

	– «Екі мың ... жылдың он тоғызыншы қарашасы күні мені екі милиционер түн жарымы ауған шақта төсегімнен еріксіз тұрғызып алды. Бұл – адам құқын аяққа басу. Тәуелсіз Республиканың азаматы ретінде Жоғарғы соттан мынаны талап етемін...»

	– Тоқтат!

	– Әй, мынау барып тұрған нағыз арызқойдың өзі ғой. – Екіншісі жалма-жан бір бет қағазды ортасынан қақ айырды.

	– Шынымен жазбайсың ба?

	– Жазбаймын!

	Іргеліктен бозамықтанып таң атып келе жатты.





XI


	«Асабаң» бесаспап. Төретамнан кейінгі жауапкершілік тізгінін қайтадан өз қолына алған-ды. Мәшине шоқалақ жолға түскелі де аузына бір тыным болмады. Кіші теңіз кемеліне келіп, кенересі толатын болса жағалаудағы қалың елдің сырттағы мүсіркеушілеріне пысқырғаны бар дегенді де шегелеп айтты. Енді ООН-нан келсе де көңілдері баяғыдай. Баймырзаның ұққаны – жағалаулық жерлестері осы күндері аса бір қамқорлығыңа да зәру емес, біреулерге міндетсіп, аспандағы айды әпер демейді. Оу, осыған дейін тәжірибе алаңы секілдендіріп, мың сан мәрте ғылыми зерттеулер жүргізіп келдіңіздер ғой. Экзотика керек болды сендерге! Киноға түсірдіңдер, шетелдіктер көшпенді қазақтар мұндай төзімділікті қайдан алды екен деп, өткен тарихты қайыра қопарды. Таңмен таласа тұрып, Кіші теңізден қос торта ұстайтындай дәрежеге жетсе, ендігілеріне рақмет. Суының дәмділігі бал татитын, шөбі шүйгін өңірлерге өзге ағайындарды-ақ қоныстандыра беріңіздер!..

	– Жерлестеріңіздің жағдайы осылай, – деді сұңғыла жол бастаушы. «Бәрекелді» дер ме екен деп Баймырзаның аузына құлағын тосып біраз отырды.

	– Дұрыс! – деді Баймырза. – Дұрыс, бірақ осы келісіміздің жөні қалай? Дайын асқа тік қасық болып жүрмейік. «Министр мырза, баяғыдан бері қайда жүрсіз?!» дейтін сұрақты қабырғасынан қоюшылар табылмайды деп ойлаймысың?

	– Апыр-ай, енді, Баймырза Нұртайш, қауіптенбейтін тұстан қауіптенетіндігіңіз не? Сізді отқа итеріп тастап, қызыққа қарап отырады ғой дейсіз бе біздерді? Ұстазымызды адамша күтіп ала алмайтын болсақ, несіне жер басып жүрміз? – Жол бастаушы өзінше тауып сөйлегендігіне іштей масаттанып қалды. – Алдын ала келісілген шаруа болған соң шақырттық қой сізді сонау ит өлген жерден. Байқоңырлықтар жобаңызға бірден құлап түсті. Сіз болмасаңыз олар жаз бойы жерасты суын іздеп бекерге сандалар еді. Қанша шығын. Сізге соның үштен бірін ғана төлейді. Әйтеуір, әлгі картаңызға абай болыңызшы! Саусақ қимылдатпасаңыз да, мұнан былай сол-ақ асырайды сізді.

	– Паһ! – Баймырза масаттана күлді. – Осының бәрін түс көріп білдің бе? Тас бүркеніп ұйықтап жатқан секілді едің ғой әлгі әзірде.

	– Түйсік, түйсік қой!

	– Өй, азамат!

	– Әлгі ойымызды әрі жалғастырайық.

	Екпіндеп келген мәшине бір шұңқырға қойып кетті де, дереу жылдамдықты ауыстырып, қырқаға қарай ыңырана көтерілді. Артқы жақтағылардың бірі күңкілге басты:

	– Өлтіремісің, көзіңе қарасаңшы, сексеуіл тиеп келе жатсаң, оныңды айт...

	Жол бастаушы қабағын шытып, жүргізушінің жер-жебіріне жетті. Баймырза ыңғайсызданды:

	– Жолдың нашарлығынан ғой, – деп жуып-шайды.

	– Бәрі күні бұрын ойластырылған. Оның бер жағында ешбір кездесуге жолатпаңдар деп өзіңіз де азарда-безер болдыңыз. Жұрт бұл жолы тек сізді ғана тыңдайды.

	– Қызылкөздерден құтылған екенсіндер ғой біржола.

	– Солайы солай, табиғи ортаны қорғау жөнінде баяндама жасайтын сіз лектор емессіз ғой.

	– Сонда не айтпақпын?

	– Түу-у, неткен шыдамсыз едіңіз, Баймырза Нұртайш, қазір бәрін де өз көзіңізбен көресіз. Бөгет – бас жоқ, көз жоқ, үйіле салған теңіз табанының қиыршық құмы. Кіші теңіз бір ашуға мінсе, кез келген тұстан жырып кетеді. Құм ағысқа қалқан бола ала ма?! Сосын бар еңбектің зая кеткені. Міне, сіздің шешіліп сөйлейтін тұсыңыз осы. Анау бөгет басында жүргендер – осындағы іріліұсақты мекеме басшылары. Жұмысшылар кір-қоңдарын жуып келсін деп, екі-үш күндік демалысқа жіберілген.

	– Сценарий бойынша ма?

	– Мына мәселеге көбірек мән беріңіз. Құм бөгет Кіші теңіз суына қалқан бола алмайды. Ғылыми жағын тұздықтасаңыз – өз еркіңіз. Осы елдің азаматы әрі су шаруашылығының білгір маманы ретінде, міне, осы жағдайды айтуға, әм көмектесуге Алматыдан арнайы келіп тұрсыз. Кіші теңіз идеясын өмірге әкелген жерлестеріңізге денсаушылық тілейсіз алдымен. Көрегендік деп көпшік қойсаңыз да өзіңіз білесіз... Бірақ сіз оған бармайсыз, әрине. «Алдын ала хабарласқандарыңызда екі жұмыс болмас еді» дегенді қыстырып жіберсеңіз де артық болмас еді. Жә-жә, оны әзірге өз құзырыңызға қалдырдық. «Возрождениеде, Шағалалыда, Аяқөткелде... кешегі күнге дейін қаншама әскери зоналар болды. Олардың не істеп, не қойғандарын сіздер түгілі іс басындағы біздер де біле алмадық. Білгізбеді. Мінекей, сол әскери зоналар бүгіндері қаңырап бос қалды. Цементтен, бетоннан тұрғызылған қабырғалар қаншама. Оған рұқсат алуды менің еншіме қалдырыңыздар. Сол қираған үйлердің құрылыс материалдарын мына бөгетке пайдалану парыз. Ал олай жасамаған күнде... Кіші теңізден көзбе-көз айырыласыздар...» Қалай құлаққа кіре ме? Құрылыс материалдарын тасымалдау мәселесін біз іліп әкетеміз.

	Көлікті де, қаржыны да шама-шарқымызша шешіп қойдық. Әскери зоналардың осы тұрғанда құдайға керегі жоқ. Арғы жағы түсінікті ғой. Шет-жағасын шығардық, уақыт деген қазір-ақ өте шығады. Келесі сайлауда осы өңірден сіздің кандидатураңызды депутаттыққа ұсынамыз. Сіздің қолыңызға су құя алмайтындар да депутат болып, талтаңдап жүрген жоқ па?! Сіз әлі керексіз!

	***

	Тәртіп солай ма, кешелі бері атақ-даңқы дүңкілдеп естіліп жатқан қадірлі жерлестеріне деген құрмет пен қошемет пе, әйтеуір бөгеттегі мекеме басшыларымен тез арада тіл табысып кетті. Кездесудің кіріспе бөлімі мінсіз аяқталды. Әңгіменің көкесі қамыс қоста жалғасқан. Кәдімгі бөгет жұмысшылары түстенетін қамыс қос. Түтін иісіне ысталған лыпа. Темір тұрбалы мұржасы тысқа шыққан жерошақ, ортада дәу қазан. Майсіңді қақпақ саңылауынан бу будақтайды. Киіз үстіне жайылған бірнеше құрақ көрпеше. Баймырза аяқ киімін шешіп төрге өрледі. Құс жастықтың көпшілігі солай қарай ысырылды.

	Облыстан келген өкіл немесе аса мәртебелі қонақтың шашбауын көтерісе келген орта бойлы, қызыл шырайлы жігіт терісіне сыймай сызданып әзер отыр. Баймырзаға шәкірт болғанымен, ол мына отырғандардың кішігірім құдайы. Облыстық су шаруашылығы мекемесінің дыңдай бастығы. Ұстаз алдында құрдай жорғалағанымен, мыналардың екі аяқтарын бір етікке тығуға құдіреті жетеді. Кішкентай нәрседен кінәрат тауып, кісінің пысын басып тұқыртуға келгенде онан өткен шебер жоқ. Бірақ бүгін амалсыз тілін тістейді. «Баймырза Нұртайшты аман-есен шығарып салайын, бір қабат жон терілеріңді сосын сыпырып алармын. Оу, мынау не масқара?! Баймырза Нұртайш – он жылда бір төбе көрсететін қадірлі қонақ. Сонша бір түк көрмеген миғұла болса да, жан-жақтарына дұрыстап қарап, жөн-жосығымен дастарқан жасамас па?! Екі-үш тақтайды шегелеп жіберіп, стол жасауды да үйрету керек пе бұларға?! Бұл не қылған кещелік?!»

	Төңірегін түгел танып білмейінше шешілмей, қаққан қазықтай қаздиып, тіп-тік отыратын Баймырзаны әп-сәтте алып жыққан бұл қандай күш?! Қамыс қостың көңірсіген иісі ме, жерлестерінің кісі жатырқамайтын аңқылдақ көңілдері ме, әлде реті келсін-келмесін кез келген жерге тықпалай беретін жалған мәдениеттіліктен жалыққандық па?.. Жайдақ жерге жамбас тестіріп отыра алмайтын-ақ шығар деп еді. Мә, қырық жылдық құдасының үйіне келгендей құс жастықты бауырына қысып, олай бір, былай бір аунады. Қыры сынбаған лавсан шалбармен шаруасы шамалы. Ақ жейденің өңірі алқам-салқам. Мынау кім өзі, шынымен Баймырза ма?! Әлде Баймырзаның көлеңкесі ме? Облыс орталығындағы Баймырза мен мына Баймырзаны салыстырып байқаңыз. Қайсысы ұнайды? Қайсысы жүрегіңе жақын? Ол Баймырзаның кешегі қасақана жасаған «иттігін» құдай дұшпаныңның басына бермесін. Аумағы ат шаптырым дария жағасындағы пионер лагерін жалдамады ма бұлар бір күнге. Қыз-қыз қайнаған саунасын айтсаңшы, саунасын! Суға түсіріп, жауырынын борсықтың шым майымен ысқылатып... Қыз-қырқынмен ептеп көңіл көтерсін деген еді ғой бұлардың ойы. Дастарқанның жасау-жабдығы қандай еді?! Жеміс-жидек, өрікмейізді Түркістанның базарына адам жіберіп, әдейі алдыртқан еңбектерін айтсаңшы! Даяшы таңдады... жыр таңдады. Соның бәрі жын қаққандай көзден бұлбұл ұшып, айдалада қалды да барды. Бір нәрседен құр қалатындай суыт жолға шыққан.

	Солар еске түскенде мына Баймырзаны түтіп жегің келеді. Орта жастағы аспаз әйел құйып берген қара шайды зәмзәм суын ішкендей тартады, ей. Қылтанағы мол торта балықтың су татитын сүйегін сорады өліп-тіріліп. Бас-сирағы, өкпе-бауыры өз қарнына салып пісірілген кешегі бағлан қозы айдаладағы біреулерге бұйырды. Соның бәрі көрген түстей. Мына Баймырзаның екі езуі екі құлағында. Шетелдік бай-манаптарша өмір сүрудің өзіндік үлгісін қалыптастырған «жаңа қазақтар» төңірегіндегі әңгіменің аяғы енді тоқал мәселесіне ойысқан. Баймырза көңілді...

	О, құдіретіңнен айналайын Жаратқан Ием-ау, кімге өкпелі едің?!. Әлде әлдекімдерден ала алмай жүрген өшің бар ма еді?! Солтүстік-шығыстан бураның мойын шудасындай түтеленіп қоп-қою қара бұлт көтерілген-ді әп-сәтте. Кіші теңіздің жон арқасы айдаһар көргендей жыбыр ете қалды. Ақ бас толқындар қатты қызған қазан түбіндегі май көбігіндей атылып-атылып шыға келді. Күллі жағалау әбігерге түсті. Кішігірім кемелер бас жібін үзіп, қырдың әлденеден үріккен тағы жылқысындай түйе толқындардың қақпақылына түсіп, бәйек қақты. Қара дауыл барған сайын күшіне мінген. Айнала алай-дүлей. Күздің қара суығына долы дауыл қосылған соң оңсын ба, іргесі шіріген қамыс қоралардың қабырғалары қарт кісілердің иегіндегі құрт жеген күрек тістеріндей былқылдайды. Азын-аулақ мал-сауқанға нәпақа болсын деп жинаған күделі шөп тоз-тоз. Құм жағаның қамысқұрағы көктен төнген әлдебір нәубеттің қаһарынан қаймыққандай бір жағына жамбастай құлап, жата-жата қалған. Теңіз түбі лайсаң. Асты үстіне шығып, мидай араласып буырқанып жатыр. Теңіз шағалалары осындай аласапыраның боларын алдын ала біліп, Шағалалының ықтасын бетіне бас сауғалап үлгергендей. Адамның аза бойын тік тұрғызып құзғын-қарғалар қаңқылдайды.

	Баймырзалар отырған қамыс қос таз кісінің басындағы төбетейдей қара құйын үйіріліп соққан бойда-ақ ұшып түскен-ді. Жұрт өре түрегелді. Баймырза аспаз әйелдің: «Иә, мырза құдай, артық кеткен кемшілігімізді кеше гөр!» – деген жалғыз ауыз сөзін ғана үрен-сүрен айқайдың арасынан қағыс естіп қалды. Адам түсініп болмайтын аласат дүлей. Дүние астан-кестен. Өршеленген түйе толқындар ышқынып келіп, бұлардың үстеріне су бүркіп өтті. Қайда барарын білмей адамдар аң-таң. Бірінің-бірі етегінен жармасып, аз-маз ұйлығып тұрған-ды. Еліріп алған дәу толқындар бас-көзге қаратпай қайта төпеледі. Үсті-бастары малмандай су. Төңірек түгел телегей теңіз. Аяқ басып, ілгері жылжуың мүмкін емес. Мініп келген мәшинелері мана қамыс қостың жанында тұрған секілді еді. Батыс қайда, шығыс қайда, ал ажыратып көріңіз. Бөгеттің кенересіне соғылған ақ бас толқынды өңмеңдеп келген екіншісі қолтықтан демеп, жарқабақтан асырып кеп жібереді. Техника біткен су астында. Манағы анекдот тыңдап, тоқал мәселесі жайлы сыр шертісіп, мәз-мейрам болғандар бастарымен қайғы. Соқпа толқынның тепкісі мұнша қатты болар ма, екі аяғыңа тең түскен салмағыңның арқасында ғана ілдебайлап жан сақтаған секілдісің. Ілгері жылжисың. Бір аяғыңды сәл көтерсең шаруаң бітеді. Айдаладағы қаңбақсың жел қуалаған.

	Сүлеленіп жан-жағына қараған себебі, қолға ілігетін бір қазық кезігер ме деген. Буын-буынын суық алды. Тісі-тісіне тимей дірдек қақты. Әупірімдеп костюмінің жағасын көтеріп, боларболмас ілгері жаққа назар салды. Сол-ақ екен, бір дәу толқын тура жауырын тұстан бір періп өтті. Етпетінен құлай жаздап, өз-өзін әзер тежеп қалды. Бірақ қашанғы тұрады көшкен үйдің жұртында қалған жалғыз бағана құсап? Өзіне салса тұрар, әлі де тұра берер еді ғой. Соңғы демі таусылғанша... Әй, қайдам, қанына қарайып алған мына табиғат жарықтық Баймырзаның ол дегеніне көнер деймісің?! Жалп еткізеді қазір-ақ. Сосын Салтанатқа сәлем де... Ауырсынбаса Баймырзаның сүйегін алып кетсін. А-а, не деді, ей, қайдағы сүйек және ол кімнің сүйегі?.. Әлдекімнің қарғыс-наласын арқалаған болса, міне, әзірге жер басып тік тұр. Кешірім сұрасын. Әлгі аспаз әйелдің дауыс ырғағына салып кешірім сұрасын. Қорқыт кесенесіне соқпай өткені, әсілі, дұрыс болмады-ау! Жау қуып бара жатқан жоқ, аялдап, аят оқытуы керек еді. Айтса да, әлгі жол бастаушыны жер жұтып кетті ме? Бейбіт күнде бәйек боп, Баймырзаның асты-үстіне түсуші еді, оу, осындайда созбай ма көмек қолын, шын емешесі үзіліп жақсы көріп бара жатса!

	Әбден дірдектеді. Селтиіп кімді күтіп тұрғандығын және түсінбеді. Өстіп өле салуы керек пе екен тұяқ серіппей?! Қасарысқанда нені қиратпақ? Кеудесінде жаны барда мына жойқын толқынның дегеніне көніп, сонымен бірге төмен қарай ағып өткені жөн шығар бір есептен. Алда – ұлы құрлық. Демі біткенде ағаш жаңқасындай жағалауға лақтырып тастар. Өзі мініп келген жеңіл мәшинені көргісі келді. Жылы киімдері де соның ішінде болатын. Буын-буындары қақсап, аяғы әлсіреді. Тұла бойынан жан кетіп қалғандай. Әйтеуір, жүрегі сау, қолқасы аузына тығылып, бірер мәрте жөтеліп те үлгерді.

	Төңірегі телегей теңіз. Құм бөгеттің қазір қай толқынның астында қалғаны белгісіз. Түйе толқын жамбас тұстан ыңқ еткізіп тағы бір тепті. Көзі аларып етпетінен құлады. Сосынғысы есінде жоқ...

	Төтенше жағдайлар жөніндегі облыстық комитеттегілер самсоз. Теңіз төңірегіне беймағұлым планета құлап түскеннен әрі. Телефонға да тыным жоқ. Күзетті де күшейткен, әрбір жарты сағат сайын алынған мәлімет қатаң тәртіп бойынша тек төрағаның өзіне ғана қолма-қол тапсырылады. Бұрын-соңды мұндай оқиғаны бастан кешпегендіктен, комитеттегілер асып-саспай қайтсін? Бас штабтағылар аяғынан тік тұрды. Абыройсыздықтың көкесі әлі алда екен. Бұл не, қырсыққанда қымыран іридінің кебі ме? Адамау, күнде күндей күркіреп от алып тұрған тікұшаққа бүгін не көрінген? Қалақша айналмайды. Ақау мотордың ішкі жағынан келген. Құрметті демалысқа шыққан кәнігі ұшқыштарды да үйлерінен қуып әкелді. Бүрсеңдеп, мына құдайдың қақаған суығында темір ұстау кімге тиімді болсын? Бір апаттың үстіне бір апатты қосақтағаннан не ұтпақ? Бірінің аузына бірі түкіріп қойғандай, мына тікұшақты пайдалануға болмайды деп зар илейді пақырлар.

	Енді не істемек? Жалғыз амал – Байқоңырдағы әскерилерге жалынып-жалбарынады. Кісідегінің кілті аспанда. Ой-хой, бұдан өткен жексұрын екіжүзділік болар ма?! Ата-бабаңның жерін күнітүн зікір салып, ойрандап жатқандарымен шаруалары жоқ, әне, оларға кішкене шаруаң түсті ме, шалқая қалады. Бұйымтайыңды жүре тыңдайды. Біріне-бірі сілтеп зықыңды шығарады. Оңбаймыз, өзіміз оңбаймыз! Құдай құтқарса бодандықтан бүтіндей құтылдық, өз қолымыз өз аузымызға еркін жеткен елге айналдық деп... деп келіп дүние жүзіне жар саламыз да, былай шыға бере тағы да солардың қолтықтарының астына қалай кіріп кеткендігімізді байқамай қаламыз. Оу, ана жақта адамдар су астында қалып жатқан жоқ па?! Тікұшақты жабайы қабан атуға сұрап тұрса бір жөн ғой. Адамдарымызды құтқару үшін көмек беріңіздер десе, ауыздары қисаймай олар не деген десеңші! «Байқоңырдың облысқа берешек қарызын осының есебінен қысқартыңыздар», – дейді. Құдайым-ай, осылай деуге дәттері қалай жетті, қалай шыдады?! Қорқыттың киесі ұрып, аузы-бастары қисайып қалмайды екен де! Бұл не деген сұмдық?! Төраға не істесін, бәріне көнеді амалсыз. Екі тікұшақты, сөйтіп, әзер дегенде сұрап алыпты-ай! Ал шынтуайтына келгенде... енді айтайық-ау ашығын, комитеттегілердің бөгеттің бұзылғанына, жағалаулық жерлестерінің жігері құм боп, соңғы үміттерінің желге ұшқандығына, техника атаулының жарамсыз болғанына, тіпті адамдардың аман қалған-қалмағандығына да соншалық қабырғасы қайысып жүргендері сирек-ті. Бәрінің ойында бір сауал – Баймырза Нұртайұлы дәп дауыл соғатын күнге туралап, бұл жағалауға қайдан сап ете қалған? Бұл кісіні сонау Алматыдан шақыртып алып жүрген кімдер? Облыс басшылары үлкен кісінің өз территорияларына қашан және қандай шаруамен келгендігін неге білмейді? Бұл неткен құпия жүріс? Бұл суыт сапарды ұйымдастырушылардың көздеген мақсаттары не?.. Істің ақ-қарасын анықтау үшін арнайы комиссия құрылды.

	Абырой болғанда Баймырза Нұртайұлының кеудесінде жаны бар-ды. Сол күні дереу аудан орталығына жеткізілді. Білікті дәрігерлерден жасақталған оперативті топ сол күні облыс орталығынан шұғыл түрде пойызға отырғызылды. Баймырза Нұртайұлының қайда жатып, қайда емделетіндігі әзірге белгісіз еді. Әйтеуір, ауруханада емес.

	Ол бір жұмадан кейін ғана тілге келді.





XII


	Көзі ілінісіп кетіпті, шошып оянды. Камерадағылар абыр-сабыр. Арлы-берлі жүгірген милиционерлер. Абыржулы. Нар үстінде шалқасынан түсіп, қаннен-қаперсіз жатқан Қабылды сырттай бақылайды біреулер. Несіне тексереді, қашатын болса баяғыда-ақ қашып кетпей ме? Қыш дуалдың басынан бір-ақ секірер. Секіру үшін не себеп? Осыған келгенде тұйыққа тіреле береді. Айыпкерлер ғой далбасалап бас сауғалайтын. Ал Қабылдың кінәсі не? Өзөзіне сенімді. Жүзі жарқын. Бүгежектемейді. Қабылды түрме әкімшілігі де қисық жолға итермелемейді. Олардың да төбелерінен күн сайын нұқып отырған бір ересен күш бар. Шынтуайтына келгенде, олар тек сол мақсат үшін ғана жан салып жұмыс істеп жатқандай. Оны өткен жұмада өзі бостандыққа шығып бара жатып бұжырбет ағасы айтып кеткен. Оның өзіне неге соншалық жаны аши қалғандығын Қабыл мүлдем түсіне алмады. Бәлкім, соның өзі жансыз шығар. «Адам баласына сенбе, – деді көзін алартып, – адам баласына сенбе!» Қабылдың әдейі жүйкесіне тиейік дей ме, түрмедегілер байқамағансып шөміштен қысады, аула сыпыртады, монша тазалатады. Бірақ әжетханаға келгенде өздерінің де арттары шыдамайды. Соның бәрін Қабыл білмей-сезбей жүрсе екен-ау! Кеше де бір бейтаныс сержант Қабылды жеке шақырып алып, «ағынан» жарылды.

	– Білесің ғой? – деді сұқ саусағын шошайтып.

	– Білемін.

	– Білсең сол... күш солардың қолында. Жазатайым шешеңе қастандық жасаса қайтесің?!

	– Не үшін?

	– Не үшін дерің бар ма... «Адамға мылтық кезенген бұзақының көзін жою керек» дейді. Мұнан құтылудың бір-ақ жолы бар, оны өзің де білесің. Кінәлімін деп актіге қол қоясың, сосын жазбаша түрде кешірім сұрайсың.

	– Жоғал! – деді Қабылан-Қабыл жақ жүндері тікірейіп. Бұл «әуеннен» әбден зәрезап болған. – Сүмелек! Шайнап тастаймын енді келсең!...

	Анау ұшты-күйлі жоғалды. Тыстан айқай естіледі...

	– Тура келе жатыр ма?

	– Есік алдына жақындап қалды.

	– Ендігі жетпегені осы еді!

	– Ойбай-ау, мынау кәдімгі демонстрация ғой.

	– Ішкі істер бөліміне хабар бердіңдер ме?

	– Олар не істейді?

	– Көрсін өз көздерімен.

	– Біздің жүгірмекті сыртқа шығармаңдар. – Үш милиционер ентігіп камераға кіріп келді.

	– Баукеспе ағаңның құлағына мықтап құйған екенсің. Бірақ онымен жете алмайсың мұратыңа!

	– Қайдағы бауыр, қайдағы мұрат?! – Қабыл ағаш нардың екінші қабатынан дік етіп жерге секіріп түсті.

	– Еш нәрсеге түсінбей мылқау бола қалуын! Әне, қара терезеден. Түрме қақпасы алдында жүз қаралы адам. Орталарында – бұжырбет. Қолдарына қару алмаса да білектері түрулі. Еркін мақсаттағы шағын ереуіл. Мұндай «концертті» бұрын-соңды кім көріпті? Көшедегі жүргіншілер де таң-тамаша. Сірә, түрмені түбірімен аударып тастаса дейтін шығар. Бұжырбет суырылып ортаға шықты. Кеудесі ашық. Аса құрметті саяси тұтқынға бостандық тілегендей.

	– Еш кінәсі жоқ Қабылан-Қабыл түрмеден босатылсын!

	– Түрмеден босатылсын!

	– Түрмеден босатылсын!

	– ...босатылсын!

	Қабыл кірпігіне ілінген жалғыз тамшы көз жасын көрсетпеуге тырысты.

	– Мына кісінің аты кім еді? – деп сұрады жанындағы жастау милиционерден. Ол жалтақтап шені үлкеніне қарады:

	– Айтуға бола ма?

	Анау маңғаздана басын изеді:

	– Нұрмағанбет, Нұрмағанбет Исаев.

	– Осы түрмеден тірі шықсам... бұл жақсылығыңызды өлгенше ұмытпаспын, Нұрмағанбет аға!

	Бұл Қабылдың көптен бері ағыл-тегіл ақтарылуы еді.

	***

	Осы аралға дәп бір Ұмытхан үшін ұшып келетіндей керіліпсозылатындарын айтсаңшы әлгі түйнеме келгір ұшқыштардың! Міне, түс болғанша елі жоқ. Ал мұндайда қолың іске бара ма? Түйенің шуда жүнінен Қабылға деп күртеше тоқып жатқан-ды. Мұның түрмеге барғаны да, Қабылдың қабылдағаны да қызық. Жұрттыкінің әйтеуір жымы білінбейді. Түрменің төңірегі де сірескен тәртіп. Аптасына бір рет қана кездестіреді. Онда да он минутқа. Сол он минутың да өтіп болмайды ғой қырсыққанда. Қабылды бауырына қысып, емірене иіскегісі келмейді ғой деймісің; еркелетіп құлақ түбінен шымшылап» қорықшылардың Қабылға деген ниет-пейілдерін сыбырлап айтқысы келмейді ғой деймісің? Ой-хой, ондай атты күн қайда?! Ал қабылдауға бірге жазылған әйелдерді көреді де, қабырғасы сөгілердей жүдеп-жадап шыға келеді. Өмір дегеніңіз сағыныштан тұрмай ма? Түрменің мұздай қабырғасында әлгі әкіреңдеген шолақ белсенділермен арпалысып жүріп, әрбір күнді аман-есен қарсы алудың өзі үлкен жетістік емес пе?! Тыстағылардың да жаны тырнақ ұшында. Ет жақыны істі боп, темір тордың арғы жағына қамалса өңешіңнен ас жүре ме? Әйтеуір, ілдебайлап жер басып жүргеніңе ризасың. Біреулер буыншақ-түйіншегін тақтай столдың үстіне жайып тастап, түрмедегі кісісінің қарсылығына қарамай, өз қолымен тамақтандырып жатады.

	Қолдан тамақтандыруды айтасың, діні қатты ғой Қабылдың, соңғы кездері тіпті қатулы. Содан қауіптенеді Ұмытхан. Құдайдан – бір, адамнан екі жалбарынып сұрап алған жалғыз бала кісәпірлеу өссе не болмақ? Темір есік әзер ашылады төбе құйқаңды шымырлатып. Артынша Қабылдың жүдеу жүзі көрінеді. Ұмытхан байғұс балам жаныма қашан келеді екен деп, қашанғы шыдап тұрсын? Екі қанатын жайып тұра жүгіреді.

	– Бо-болды, болды, өткендегі келісім қайда?! Жылағандарды жаным жақтырмайды. Тірімін, көріп тұрсыз, тірімін! – Қабыл суық қабылдайды. Әлде бар болмысы осы ма, оның дұрысбұрыстығын кейіннен-ақ елеп-екшеп алар. Ал әзірге...

	Тоқал тамға мың қайтара кіріп шықты. Іліп аларын иығына жапсырды. Әдіре жегір шетелдікіне несіне қызығады екен осы жұрт?! Өткенде мына бір етігі құрғырды орталыққа барғанда сатып алған. Жылтырағанда сұмдық! Әдепкіде шап-шақ секілді еді, қазір жан шыдатпай қысып барады. Ары өткен мен бері өткеннің назары Ұмытханда.

	– Оу, қорықтан біржола көшіп кеткелі жүргеннен саумысың?

	– Киімді де таңдап-таңдап киеді ғой біздің Ұмытхан.

	– Жолың болсын, бірақ көп айналмай кері қайт.

	– Сенсіз Барсакелмес қорығы итаяқтай арбиып әдіре қалады, соны түсін. Ан-2 аралға қонды да, әлдебір түйіншектерді лақтырып тастап, отын өшірместен қайта көтерілді. Ұшақтың тұла бойы дір-дір. Кейде аспандағы ауасыз апанға кезіккендей солқ ете түседі, кейде біреу шымшып алғандай қайқаң етіп көкке шаншылады. Жайсыз ұшыс Ұмытханның миына кіріп-шықса не дейсің? Алдымен Баймырзаның денсаушылығын ойлады. Иненің жасуындай пайдасы болмаса да аман жүргендігіне тілекші. Тымаусымаумен құтылса не қылар дейсің. Баяғыдай қолды бір сілтеп жүре беретін қылшылдаған жас емес. Баймырзамен бетпе-бет жүздеспегелі қанша жыл?

	Қартаймайтын шайтан ғой деп пе ең?! Әй, дегенмен, өз-өзін күткен қаланың қырма сақалы жыныңды келтіріп, әлі күнге дейін сыңғырлап қарап тұрмасын. Шығады олардан! Тырнағы ауырса да ауруханаға жүгіретін әккі қулар ғой өңшең!

	Мына дүние әділеттіліктен ада дегендердің ауыздарына құм құйылсын! Құдайдың көзі көреген, таразының екі басын тең ұстайды қашанда. Ұмытханның борбай еті борша, арқа еті арша боп, қолынан түк келмейтіндігіне қарамай, далақтап жүгіріп жүргендігін көрген ғой! Аналық жүрегінің адалдығына әбден көз жеткізген ғой зеңгір көкте тұрып! Жалғыз баланың шыбын жанын шырқыратып түрмеге қамап қойды. Оу, улатып-шулататындай не бопты демей ме алдымен. Істің ақ-қарасына адамшылықпен көз жібермей ме? Біреулерге шектен тыс қызуқандылау боп көрінгенімен, тормызы мықты ғой Қабылжанның! Аңғарымпаз. Жан-жағын телегей теңіз қоршаған аралда тел өскендігінің белгісі шығар, бәлкім, әрбір істің шешімін тез таба қояды. Тіл-көзден сақтасын, басы мәшине секілді бейне бір. Алдағы күндердің де шаруасын тез шешеді. Ашуын ақылға жеңдіре біледі. Сол түбің түскірлердің тұқымын тұздай құртар еді ғой басқа біреу болғанда! Қолында алтыатар. Неден қорықсын, қоғадай жапырар. Ал Қабылдың сол ұстамдылығын ескерді ме әлгі қорқаулардың біреуі? Қолдарын байлап теңіздің терең жеріне тастап жіберсе қайтер еді? Оқ та шығындамайды, тұншығып өледі ақыр соңында.

	Адамға мылтық кезенді дейді. Өздерінің кемшілігі мүлдем ұмыт қалған. Біз не істедік, ол не істеді деп ақыл тезіне салмай ма құдайдан үміттері болса?! Олардікі – әншейін жалған намыс, ұрдажық мінез. Дегендері айна-қатесіз орындалып тұрған соң, көкіректері аспан тірейді. Қабылдың айдың-күннің аманында әкімқаралардың балаларына мылтық кезенуі – нағыз басынғандық! Міне, енді келіп аяғымызға жығылсын, табанымызды жаласын дейді. Және оны лезде жалпақ жұртқа жайып жібермекші. Сөйтіп, түкке тұрмайтын беделсымақты қайта жинап алмақшы. Күрестерінің түрін! Ойбай-ау, Ұмытханның айтқаны болып тұр ма, сол әпербақан найсаптардың аяғына бір мәрте жығыла салғаннан еңсең түсе қоймас деп, жалынуын жалынды ғой. Қабыл илікпеді. Ақыры көнбеген соң, сенің орныңа мен-ақ кешірім сұрайын деп қаншама қиылды. Қабылдың көздері шатынап, жалы күжірейді. Ұмытхан жым болды. Дәлелдеме келтіруді артық санады. Мылқауға да түсінікті. Қабылдың қылдай кінәсі жоқ...

	Ой, жарқыным-ау, ұялмай-қызармай не деп сандалып тұрсыңдар, әкесіз бала дүниеге келе ме? Әке, әке болғанда қандай әке?!

	Ал кімнің аяғына кімнің жығылатындығын енді көрейік-ау! Анада Баймырзамен ауызба-ауыз сөйлесейін, болған жайды бастан-аяқ баяндайын деп бір күн бойы сандалған. Телефонын табуын тапты ғой, бірақ өзін жолықтыра алмады.

	Міне, мынадан кейін құдай жоқ дегенді аузың қисаймай қалай айтарсың?! Ұмытхан мен Қабылдың көз жасы қойсын ба?! Әй-шайға қаратпай Баймырзаны дедектетіп құм жағадан бір-ақ шығарды. Баймырзаның басқадай шаруасы бар ма, жоқ па, ол жағы Ұмытханға бәрібір. Баймырза тек Қабыл үшін ғана келген болып есептеледі. Ал қалай екен, Қабылдың әкесін көріп алыңдар, әне!

	Орталыққа келген соң бірден ауруханаға тартты. Ұмытханмен бұрын істес болғандар құпия түрде Баймырза емделіп жатқан үйді сілтеп жіберді.

	Бүгін әйтеуір әлденеге асығыс. Жүріс-тұрысы да жын соққандай. Қарсы жолығысқан әлдекімдерді байқаусызда қағып кетті. Арқасында салақтаған сары сөмке. Оны қала адамдарындай қолына алып жүрсе де қары сынбас еді ғой. Түрменің тұсынан да зу етіп өте шықты. Сары сөмкедегі анау-мынауды Қабылға тапсырарсың деп күзетшілердің біріне ұстатқысы келіп тұрды да ілгері жылжыды. Кешке дейін өлмесе бір оралар. Қабылдың да екі көзі тас төбесінен шығар-ау осы жолы. Ал енді не істейсіңдер, нағыз қамқоршыны сонау Алматыдан шақыртты ғой бұл Ұмытхан. Анадан да, мынадан да жасырып, артымыз ашылып қалмасын деп, жабылып емдеп жатқандары сол Баймырза ғой, сол Баймырза...

	Қабылды қиянаттың қылкөпірінен құтқарып алады бүгін-ертең аман болса... Осыған дейін талтаңдағаны жетер! Жабулы қазан жабулы күйінде бықсып қала берер ме еді? Шындықты мұнан былай шынжырлап ұстауға Ұмытханның да шамасы келер емес. Сабақты ине сәтімен. Бала әкесімен, әке баласымен табыссын!..

	Айтқандай, қазір Баймырза Ұмытханды қалай қабылдайды? Көзін ашып кісі танитындай жағдайға келді ме екен әуелі? Бөгетті су шайып кеткелі бір жұма. Кіші теңіздің кішкене еркелігін көтере алмаса несіне жер басып жүр екен еркек атанып? Ақ бас толқын мойныма асыла кетіп еді деп, енді айлап жата ма? Түс көргендей сандырақтап, сендей әйелді қайдан көріп едім деп, қос шекесін қысып, мәңгіріп отырып қалмаса жарар еді-ау! Ертегі айтатындай Ұмытханның уақыты қайда? Мәселені тура қабырғасынан қояды:

	«Екі көзі төрт болып ұлың түрмеде жатыр, құтқарып ал!»

	Шыдамның да шегі бар. Баймырзаның шыбын жанын көзіне көрсетудің талай-талай қитұрқы жолдары барын, әрине, Ұмытхан да бес саусағындай білген-ді. Бәлду-бәлду бәрі өтірік, сарыдым да кеттім, басқаңды білмеймін деп, аяқ астынан ант суын ішсе, онысы – өзіне жасаған жауыздығы.

	Баймырзалардың сырт пішіндері ғой қауқиған. Қарсы келсең тіке қараудан жасқанып, екі көзін ала қашады. Бұлардың қанын сүліктей сорудың бір-ақ әдісі бар. Қызметтің құлы ғой шеттерінен. Әке-шешелерінікі де де сол қызмет... Одан айырылса, итке тастайтын сүйек секілді, айдалада елеусіз қалады. Құл, қара құл! Құл қамытын кигендерді қорқыту шыбын үркіткенмен парапар. Бұтына жіберіп қояды. «Балаңды аласың ба, алмайсың ба, жоғарғы жаққа жазайын ба, жазбайын ба?» десең, зәрелері зәр түбіне кетеді. Соттың да, судьяның да қажеті шамалы. Алдыңда құрдай жорғалайды. Баймырзаның бейшара болған түрін көргісі келмеген-ді сонда Ұмытхан. Сүйді, ұнатты. Сол сезім биігінен бір мысқал төмендеуді ар санаған. Ал баланы тағдырдың сыйы шығар деп қабылдады. Дүниенің дөңгелек екендігі рас болса, күндердің күнінде бір кездесерміз деп дәмеленген.

	Ескі аялдаманың ағаш орындығына жайғасып, кішкене тізе бүкті. Қазір Баймырза жатқан үйдің есігін қағады. Құрдай жорғалаған медбикелер «Министр мырзаны қайдан танитын болды екен?» деп аса қызығушылықпен жылтыңдап терезеден үңілер. Сосын күллі жауаптылықты өз мойнына жүктеген бөксесі керсендей жуан әйел шығар аш бүйірін таянып. Басшылықтың тапсырмасын мінсіз орындамауға басы екеу емес. Оу, олардың бұл құпиямызды тірі жан білмейді деп мұқият табыстағандары кәне?! Баймырзаның төрт мезгіл тамағы, ішетін дәрі-дәрмегі қатаң бақылауда. Екі-үш дәрігер орталықтан арнайы келіп, қан қысымын өлшеп кетеді. Кешегі күндері көзін сығырайтып ашып, жанжағына қарай бастағанда арнаулы топтың мүшелері әйелдері ұл тапқандай қуанды-ай. Екі-үш қасық ыстық сүт ұрттағанда әкелері тіріліп келгендей, бір-бірінен сүйінші сұрасқан-ды. Ал ертең ептеп тілге келгенде не істейтіндерін кім білсін.

	Әйтеуір, Баймырзаның беті бері қараған. Бөгеттегі апатты жағдай туралы хабар осы территориядан сыртқары шығар болса, байланыс бөлімшесінің бастығы сөзге келместен қызметінен аластатылады. Сөз бостандығын ұрып қойыпты мұндағылар! Құрғақ демократияңды қыстырғаны бар. Бөлімше бастығы көзі ашық, оқыған адам ретінде іштей қарсылық білдіріп күңкілдегенімен, жоғарғы жақтағылардың пәтін қайтаруға дәрменсіз еді. Шайнап тастайды түгін қоймай, үрен-сүренін танымайтын Баймырзасы құрып кетсін! Қайдағы бір Баймырза деген біреу үшін балашағасының несібесінен қағылатын жайы жоқ. Керегі сол ғой сендерге. Ендеше тапсырманы екі жүз пайызға бір-ақ орындасын. Қысқартуға ұшыраған бұрынғы пошта қызметкерлерін қайтадан жеделдетіп шақыртып алды. Жан-жаққа жөнелтілген конверттер түннің бір уағында пышаққа түсіп, қайта желімделді. Күмәнді дегендері бөлек жәшікке тоғытылды. Яғни, ертең өртеледі. Жағалаулық демократия сөйтіп көрер көзге дарға асылады. Үлкен қалааралық байланыс жүйесі әдейі істен шықты. Ауыл-аймақтың әжік-гүжік әңгімелеріне ғана еркіндік.

	Жуан әйел Ұмытханды сотша тергейді. «Баймырза Нұртайшты қайдан танисың немесе ол кісінің кімі боласың?» Даланың не қаланың киім үлгілеріне келе бермейтін бірдеңелерді иығына іле салған мына «көзсіз» батыр Баймырзаның қайда емделіп жатқандығын қалай білген, кімдер арқылы білген? Сұрақ болғанда қандай! Сонша жерден келіп тұрған Ұмытхан сүмірейіп кері қайтпақ па? Өршеленіп, әлгінің балдыр-батпағын естімеген кісіше есікке қарай тап-тап берер. Істің насырға шабарын білген соң жуан әйелің де бас сауғалауға көшеді. Біреулерден көмек сұрайды.

	Ұмытхан орнынан бір тұрып, бір отырды. Эх, Баймырза, Баймырза! Өткен-кеткен есіне түсті... Сол Баймырза қонақ болып кеткеннен тура тоғыз ай, тоғыз күн өткенде... бұл тағдырдың шеберлігіне не берерсің, Ұмытхан босанды ғой. Сандырақтап отырып сәбидің есімін де бір қорықшы қоя салған. Қабыл құндаққа жарайтын кезде қалаға келді. Баймырзадан сүйінші сұрамақшы ғой баяғы... Қуанышын естиін деген ең болмаса. Трубканың екінші құлағындағы кісінің кенет үні өшті де қалды. Дауыс ырғағы өзгерді. Біреу тамақтан қылғындырып жатқандай қыр-қыр. Есінде, бәрі есінде... «Ұмытхан, айналайын Ұмытханжан, мұнан кейін мұндай жаңалықты тірі жан естімей-ақ қойсын. Баланы өз атыңа жаздыра бер. Хабарласпа... бұл не қылғаның?! Үкімет адамымыз, үлкен қызметке жаңадан қолымыз жеткенде... Маған жасаған әдейі жаулығың ба? Мені кім деп жүрсің, көкем-ау?! «Сенің балаң», паһ, айтасың-ау қиял-ғажайьш ертегіні! Алпамыс туды ма, Ер Тарғын... Ер Төстік, Таусоғар?.. Балтай-шалтайыңды қой, қарағым. Алдымен экспертизаның қағазын көрсет. Сізге не керек, а?! Шамасын айт, ақша салып жіберемін. Сосын былай... бізге бұл үйлеспейді. Үкімет адамы деген атымыз бар. Атағымыз бар...»

	Ұмытхан орнынан бір отырып, бір тұрды. Е, үкімет адамы әлі өзгермеген екен-ау! Бала керек болса... шынымен жүрегі бар пенде болса, осында келгелі де бір жұма болды емес пе?! Туған жерге келген сапарын алдымен сол алғаш табаны тиген Барсакелместен бастамас па?! Барсакелместен бастаса қара дауылға ұрынар ма еді, ұрынбас па еді?! Ал мен Баймырзаның алдына не деп бармақпын? Ұят-ай, өлім-ай! Үкімет адамының атына кір келтіріп жүрермін. Тіпті күздің қара суығына ұрынып әлсіреп жатқан үкімет адамы Ұмытханның келгендігін естігенде есінен танар... Жүріп кетер байқаусызда.

	Ұмытхан ауыр күрсінді. Сарғыш сөмкесін қолына алып, кері бұрылды.

	***

	Ақыл-есі бүтін. Барлығы көз алдынан қаз-қалпынша өтіп жатыр. Әйтеуір, құдай сақтады. Сол күннің кешінде тікұшақ келмегенде шаруасы анық бітіп еді. Көсегесі көгергір, осыдан жер басып қалқайып жүретіндей жағдайға жетсе, сол мың болғырды қайдан болмасын таптыртып алар-ау! Дәлірек айтқанда, о дүниеге аттанып бара жатқан Баймырзаны орта жолдан тоқтатып, тозақ отынан суырып алды. Тікұшақтың бес қаруы бойында екен. Әлдәрмені құрып, су ішінде жатқан Баймырзаның былқ-сылқ денесін екі жігіт екі жақтан көтеріп, резина төсекке жатқызды. Олай шайқады, былай шайқады, іштегі арам суды сыртқа айдады. Әлгі жолың болғырдың ойына қайдан сап ете қалғандығын қайдам, Баймырзаның су киімдерін сыпырып тастады да, денесін таза спиртпен ысқылады...

	Көңілінде бір түйткіл бар. Біраз уақытқа дейін соны ұмыта да алмады. Кездейсоқтық, мақұл, кездейсоқтық... дегенмен, сол қара дауыл тұратын күнге тап келгені қалай? Жойқын қара дауылдың ішін тарта-тарта келіп, Баймырзаға қарап тұрғандай-ақ, әй-шайға қаратпастан бірден лап қойғаны несі?!

	«Біреуді кінәлауға келгенде алдыңа жан салмайсың-ау, қайран Баймырза!» Ішкі әлемін билеп алған әлдекім мұның еркінен тыс сөйлеп жатқан секілді: «Алдымен кемшілікті өз бойыңнан неге іздемейсің?! Сүттен ақ, судан тазамын деп айта алармысың айқайлап?.. Айдың-күннің аманында сені-ақ үрей қамайды да жүреді. Адамнан қашасың, тірі жанның көзіне түскің келмейді. Неге? Алдымен ел ақсақалдарымен амандасып, солардың батасын алуды да үйрету керек пе саған?! Әке-шешеңнің басына барып, аруақтарға құран оқытсаң қайтеді? Біле тұра Қорқыт кесенесіне бұрылмаған кесірлігің және бар. Ойлан, ойлан, тағы қандай айыбың бар? Байқаймысың, саған туған топырақ та ренішті. Немкеттілеу келе салған бұл сапарыңды құп көрмеді... Ендігісін өзің шеш...»

	Кешелі-бері шүкір. Сүтке пісірілген сұйық быламықтың бір кесесін ішті. Суық алған денеге күшті дәріні әлсін-әлсін егедіай! Қара суға түсіп быршып терледі. Әйтсе де жамбас тұсқа біреу тас байлап қойғандай. Қозғалуға дәрмен жоқ. Көзін жұмады. Ұйқының да кестесін келістірмейді. Кірпіктері айқасса бітті, жан түршігерлік қорқынышты түс көреді. Шыңырау құдық... Әлде тас зындан ба?.. Баймырза бар күшін жинап, қапас түнектен қалай құтылсам екен деп жанталасады. Жарық дүние қол созым жерде. Бір талпынса аман-есен сыртқа шығатындай. Кенет біреу мұның шалғайынан жабысып, тереңге қарай тартып бара жатады... Әйтеуір, осыған ұқсас түсініксіз бір нәрселер...

	Төңірегі қашан болмасын толған адам. Бірін таниды, бірін танымайды.

	– Баймырза Нұртайш ұйықтады білем, дабырламай жаймен сөйлесейік.

	– Сонымен, не болған дейсіңдер?

	– Түрмедегілер түгел ереуілге шығыпты!

	– Астапыралла!

	– Тура Әмерикадағыдай десеңші...

	– Талап-тілектері не сонда?

	– Қабылға бостандық берілсін дейді.

	– Қабылға емес, Қабылан-Қабылға.

	– Бүкіл елдің сүйіспеншілігіне бөленген оның кім еді тағы?..

	– Әкімнің баласына оқ атқан атақты Барсакелместің қорықшысы.

	– Әкім мырза не депті?

	– Қабылан болмақ түгілі арлан қасқыр болса да, елдің арасына іріткі салған ондай бұзақыны одан әрі ұстап тұруға қақым жоқ депті.

	– Алда сорлы-ай, тағы бір статьяны жамап алған екен ғой байғұс әлгі бала!

	Келесі күні түрмедегілер Қабылан-Қабылдың орнын сипап қалды.





XIII


	Адам таңғаларлық кереметтер аз ба?! Аспанмен тілдесер үйдің әйнек қабырғалары арқылы жоғары өрмелейтіндерге де, тісімен жүк мәшинесін сүйрейтіндерге де құдай қуатын аямасын. ІІІыңырауға секіретіндер де, алмас шайнап, от құсатындар да аманесен жүре берсін. Ал Қабылдың мына жағдайы да үш ұйықтаса түсіне кірмейтін таңғажайып оқиғамен парапар болатын.

	Түннің бір уағында казарманың темір есігін жұлқи ашқан екеу әй-шайға қаратпай төсегінен тұрғызып алды. Қайда апарады? Сосын терезелері темір тормен торланған жайдақ вагонға әкеп отырғызды. Бейнебір Интерполдың нұсқауымен аса қауіпті саяси тұтқынды қолға түсіргеннен әрі, қабақтарынан қар жауған милиционерлер де табандаған екі жарым күн бойы бір ауыз тіл қатпады. «Атасына нәлет, әділеттің құйрығы да бір тұтам екен ғой» деп Қабыл жайдақ вагонның жік-жігі ажыраған тақтай еденіне шырт түкірді.

	Шыдайды ақырына дейін. «Адамға мылтық атты...» Осы статьясы құрғыр өзгеріссіз қалған-ау, әсілі! Адамға мылтық атқанға көрсетілер қайдағы рақымшылық?! Денің сау, шалық шалғаннан амансың. Ондай анықтама қағазың және жоқ. Сөйтесің де саналы түрде адамға мылтық кезенесің. Қорқытып-үркітіп қоя салсаң бір жөн ғой, көзіңді жұмып тұрып шүріппені басып кеп жібересің. Оу, оу... бұл не қылған тырақайлық?! Өлермендікпен өркениетке ұмтылған елдің заң-зәкөнін құйрығына қыстырмайтын сен қайдан шыққан әулиесің?! Аспаннан түстің бе, жердің жігінен шықтың ба? Әлде анау жоғары жақта бөксесі зіл тартатын біреуің отыр ма?! Оның үстіне қайдағы бір халықаралық терминдерді көзінен тізіп, түрмедегілердің сауаттарын ашқың келеді өле алмай жүріп. Қиқарлығың қазан қайнатпайды, балақан! Ойбай-ау, кәдімгі бауырын көтерген жолбарыстың тағы күшігіндей ырылдап, айбат шегіп аспанға шапшыды. Бейшаралық, өлетін бала молаға қарай жүгіредінің кебі. Күштілермен қасарысады. Тасы шыр көбелек айналған дәу диірмен секілді емес пе әлгілер бұл күнде. Өңешіне не түссе де шайнап тастайды. Аспантау аспай-ақ бәрін ың-шыңсыз бітіретін тұсты өзі бүлдірді. «Жаздым, жаңылдым» деп бір бет қағазды сүйкей салса қайтер еді? Түрме басшылығы да Қабылдың жағында-тын. Оның тағыланып, Барсакелместе аңмен аң боп жетім өскендігін білмей ме, байғұс шешесінің етегіне шалынысып, кімнен жәрдем сұрарын білмей, сарсаңкесек күйге түскендігін көрмей жүр ме? Өзінен, бәрі өзінен! «Адамға мылтық кезенген...» Яғни, мұндайларды итжеккенге айдасаң да сұрауы жоқ. Межелі жерге жеткен соң жон арқасына темір күйдіріп басар, улы газ жіберіп буын-буынын әлсіретер... Мықты болсаң күшіңді енді көрсет. Камераға екі иығына екі кісі мінгендей төс жүні бұрқыраған еңгезердей біреуді кіргізіп жібереді. Кәдімгі қасқырға шабатын бақпа төбет. Олардың негізгі шаруалары да сол – бас білмейтін асауларды жуасыту, күрек тістерін қағып алу. Арыстан мен жолбарысты бір қораға қамаса артының немен тынатыны белгілі. Қарсыласының қабырғасын сындырып, аса бір жауапты тапсырманы тастай тындырғандай, қолаңса саситын камерадан талтаңдай басып шығып бара жатса, оған сол олжа. Түрме басшыларының сенімін ақтайды, өзгелердің алдында беделі өседі, жұрттың қошеметіне бөленеді. Сыртынан кіжініп, тісін қайрап жүргендер жым болады. Аз награда ма?!

	Ал Қабыл да ананың түр-тұлғасынан қарадай қаймығатын, қос қолын көтеріп бірден беріле салатын боркеміктердің түрінен емес. Жеңер, жеңілер. Айла-тәсілінің аздығы, тәжірибесіздігі сезілер. Дегенмен, кезекті жеңіс тойын тойлап жатқан дәу «төбеттің» де ойда жоқта жүрегі бір дір ете түседі. Шау тартып, жас келіп қалғандығын іштей мойындайды. Күндердің күнінде жақ сүйегі опырылып, бет-жүзінің сау тамтығы қалмай, бүйрегін езген ауыр соққыдан есеңгіреп, шаң қауып қалатындығын біртіндеп көз алдынан өткізеді. Және оны орындайтын адам осында! Түрме басшылығына да мұнан асқан жеңіс жоқ еді. Екеуінің бірін-бірі жеп қоятындай жекпе-жегін оймақтай тесіктен қарап тұру қандай рақат?! Әл-дәрмендері жетсе күні бойы алысар, кішкене тынығып алып түні бойы алысар, итжығыс дегенді атамаңыз. Біреуінің айы оңынан туады, ол анық.

	Осындай айқасқа Қабыл да жол бойы іштей дайындалумен келе жатқан-ды. Екі жұдырығы гүрзідей. Бір адамның тақиясына тар келмейтін қара күштен бұл да құралақан емес. Күрес өнерінің әжептәуір әдіс-тәсілін біледі. Шығыс жекпе-жегі туралы талай кітабыңды шекілдеуікше шаққан. Бұлшық еттері білем-білем, желкесі жұмыр. Кеудесі аяққаптай. Және қимылына да көз ілеспейді. Қандай биіктен лақтырсаң да төрт тағандап, аяғымен тік түсетін тарғыл мысық кәдімгі. Өмір бойы құс етімен қоректенді. Жөргекте жатып ішкені – ешкінің қою сүті. Қысы-жазы теңіздің тұзды суына жуынды. Тіл-аузы тасқа!

	***

	Оу, бұл не қылған майшелпек?! Кейде мына түбің түскірлер мені біреулермен шатастырып алған жоқ па екен деп те ойлап қояды. Мейлі, шатасса шатассын, қайта кішкене қан таратуға жақсы болды. Міне, Қапшағай теңізінің оңтүстік жағалауындағы Көлтабан түрмесінің тұрақты өкілі боп тіркелгендігіне де екі жарым айдың жүзі болған. Алғашқы апталарды білесіз ғой... салдыр-гүлдір, әжік-күжік бір нәрсе. Жалпы казармадағы жағдай. Қыламықтап жауған қарды күрей салу, асхананың еденін жуу, кірпіш тасу... қолға жұғатын жұмыс па еді? Енді Қабылға да бәрібір. Адамдар көп жүретін үлкен қаланың көшелерін тазалатса да көңілі баяғыдай. Ешкімді танымайды. Жаман күртешесінің жағасын көтеріп алып, жан-жағына алақтап қарамастан, тек жұмыс істегенді ғана біледі. Жақсы жұмыс істесе ғана кінәсі жеңілдейді.

	Әй, сірә, Қабылдың түбі жолы болар-ау! Алғашқы күнненақ жүрегі жылыған. Бір жақсысы, кездейсоқтықтың бәрі әзірге мұның пайдасында. Адамға мылтық кезенген басбұзардың жынын қағып аларлық түрме табылмай қалды ғой деймісің. Түрме жетеді. Бәрінен бұрын шөбінің Қапшағай жағалауындағы Көлтабанға түскендігін айтсаңшы! Әдейі әкелгендей, Қабылдың өмір бойы теңізден тамыр үзбегендігін білгендей. Казармадан тысқа шықтыңақ бітті, теңізден ескен саф самал тұла бойыңды тінтіп өтеді. Өзі солай түсінеді. Жексұрын ойлардан құлан-таза айығасың. Өмір сүргің келеді. Көлтабан түрмесіндегілер енді не десе де көніп, бекерге қасарыспай, кесімді уақытын тездетіп өтеп, кейін қайтқысы келеді. Осының бәрін әлдебір сиқырымен теңіз самалы құлағына құйып жатқандай. Ұмытхан болмаса да, Ұмытхан айтар ақылды теңіз самалы ымдап түсіндіріп жатқандай.

	Үлкен түрменің тәртібі – темір. Ауру-сырқаулы болсаң, дереу басқа жерлерге әкетеді білем, Қабылды да бірден топ арасына сүңгіте салған жоқ. Сан түрлі медициналық тексерулерден өткізді. Құрт түскен тістерін жөндеді. Екі-үш мәрте қанын тексерді. Жеті сайын ыстық монша, ақ төсек. Ау, бүйтіп тұрса жаман ба? Әсіресе, дәрігерлік пункттегілер жылы амандасады. О заман да бұ заман «адамға мылтық кезенген» бейбақтың асты-үстіне түсіп, бәйек болғанды қайдан көрдіңіз?! Екі күннің бірінде Қабыл дәрігерлік комиссияның алдында. Кейде жартылай, кейде тұтастай шешінеді. Тастан қашағандай келісті дене бітіміне сұқтана қарайтындар жетерлік. Біреулер шыртылдатып суретке түсіреді. Не үшін? Басынан башпайына дейін түк қоймайды. Көзін, тамағын, құлақ қуысын тексереді. Ертең не арғы күні үстіне скафандр кигізіп, космосқа ұшыратыннан әрі.

	Мыналардың дендері сау ма дейді кейде ішінен. Дәл солай, біреулермен шатастырып алған. Қабылдың түрмеге не үшін түскені біреуінің қаперінде жоқ. Сұрақтарының өзі кісінің күлкісін келтіреді, жүдә. «Адамға мылтық кезенгенің рас па? Шүріппені басып жібердің, қарсы алдыңдағының құлақ түбінен зу етті. Жазатайым оқ қақ маңдайдан тисе қайтер едің?! Мұныңды қалай түсіндіресің, өзіңді кінәлімін деп есептейсің бе?.. Қорық, мемлекеттік мүдде деген мәселелерді кішкене кейінге ысыра тұр. Алдымен мынаған жауап бер... Қолыңда құлағы қайырылған мылтық. Оқшантайын адамның кеудесіне тақайсың. Сен немене... аң мен адамның бағасы бірдей ме сен үшін?! Қоян атқандай кезегі келгенде тоңқалаң астырып кете бермекпісің. Бұл не қылған бассыздық, бұл не қылған жүгенсіздік?!» Міне, Қабыл ылғи да осы тақілеттес сұрақтарға жауап беріп дағдыланған ғой. Ал мына көлтабандықтардікі оның қасында ойыншық. Адамның айызын қандырмайды.

	– Қорықтағы тамақтану режимін қадағалап отыратын біреу бар ма?

	– Бар ғой.

	– Кім, шешеңіз бе?

	– Жоқ, ойбай, құдай, құдекең ғой бізді көз жазбай бақылап отыратын. Ана жақтан сол кісі нұсқау береді. – Қабыл көкке қарап қолын шошайтады.

	– Тамақ ішетін уақыттарың болды, неғып жүрсіңдер, түгелер?..

	Уақытты өткізіп алсаң кейде ашуланып ұрысады.

	Көзәйнекті мұртты бас дәрігер Қабылдың әрбір сөзін мұқият тыңдап, түртіп отырады:

	– Невролог, Ақұштап Кәримовна, қайдасыз, тез жетіңіз!

	Көрші бөлмеден алқына жүгіріп бір әдемі келіншек жетіп келеді.

	– Сөйлесіңіз.

	– Ал-л?

	– Әлгі маған айтқаныңызды мына тәтеңізге баяндаңыз...

	Ойбай-ау, даусы қандай майда, жібектей. «Сіз, сіз». Түрме тұтқынына осындай сыпайылық көрсеткенді тағы қайдан кездестірдіңіз? Әдемі келіншек сәлден соң басын шайқап кетіп қалады. Бас дәрігердің жүйкесі неткен мықты?! Қабылмен емес, бейне бір бөтен планета өкілімен тілдесіп отырғандай. Бар ынташынтасымен беріле кіріседі.

	– Ептеп есіңізге түсіріңізші... соңғы рет дәрігер алдында қашан болдыңыз?

	– Не, не дейсіз? – Біреудің сылап-сипағандығын мүлдем ұнатпайтын Қабылдың жыны қозады. Көзәйнекті дәрігер бейне бір өзін мазақ етіп отырғандай.

	– Кешіріңіз, сұрақты дұрыстап қоя білмедім-ау, әсілі. Соңғы рет қашан укол алдыңыз дегенім ғой.

	– Укол?!

	– Иә, укол...

	– Сенсеңіз де, сенбесеңіз де айтарым осы. Ақ халаттының алдына тұңғыш рет келіп отырмын.

	– Не дейді?! Тұңғыш рет дәрігерге көрініп отырмын дейсіз. Мынау ғажап қой, мынау нағыз сенсация ғой! – Орнынан ұшып тұрып, қайта келіп отырады. – Өзіңіз экологиялық аймақтан келесіз, сөйте тұра...

	– Мен экологиялық аймақ дегенді білмеймін. Барсакелмес аралында ондай пәле жоқ.

	– Спорттың қандай түрімен айналысасыз? Жаттықтырушыңыз кім?

	– Аралда үнемі жел соғып тұрады. Жылдам жүрмесең жел жығып кетеді. Жаттықтырушым – жел...

	– Сәл түсініксіздеу... Жарайды, солай-ақ болсын. Сіз жастайымнан ешкі сүтін іштім дейсіз. Ол не қылған ешкі, сүтті пісіріп ішесіз бе, әлде шикілей?..

	– Ангор ешкісінің сүті-дағы. Кішкентай кезімде шикілей іше беретінмін. Қазір пісіріп...

	– Арақ, темекі?..

	– Атамаңыз!

	Бір айға жетер-жетпесте жеке бөлмеге көшірілді. Әдеттегіше, түннің бір уағында есік қағылатын шығар деп, дегбірі қалмай жүрді. Сырт киімдерін шешпестен, кереуеттің аяқ жағына арқасын тіреп, шала-шарпы ұйықтаған да кезі болды. Бұл батпан құйрықтың соңы сұраулы болатын шығар-ау!

	Біртіндеп еті үйренді, күте-күте шыдамы таусылды. Айналдырған жау алмай қоя ма? Дәу «төбетпен» қашан болмасын бір кездесуі керек екен, ішегі түйілгенше күтіп жүрмей, соны ылдымжылдым бітіріп тастағысы келеді. Сосынғысын тағы көрер.

	***

	Ертеңгілік жұртты дүрліктіріп, бір сызықтың бойымен сапқа тұрғызып, қара жұмысқа айдап әкетеді. Не себебін кім білсін, Қабыл ылғи «ұмыт» қалады. Асханаға да жеке барып тамақтанады. Даяшылардың да қас-қабағы жылы, әдеттегідей қалайы табақшаға сұйық көжені сар еткізіп құя салмайды. Сыпайы, ізетті. «Тәбетіңіз тартса, қарыныңыз тоймаса ішіңіз, іше беріңіз».

	Қабылдың ашуы ілкі сәтте басына тебеді. Түрме басшылығы мұны әдейі мазақ етіп жүргендей. Оу, бір ай «бордақылағандары» жетпей ме, әлде бұл шырағымның өстіп дымын құртайық дей ме екен?! «Тұяғын қимылдатпай бір көрейік, елден елеусіз қалса да жынданып кете жаздайды мұндайлар».

	Ертеңгілік тысқа шығады. Әлдебір алыс қиырдан иіс тартқан көкжал бөрідей тұмсығын көтеріп, теңіз самалын құмарта жұтады. Ат шаптырым ауланың ішінде жалғыз өзі. Өзгелерді үлкен трассаны жөндеу жұмыстарына әкеткен. Әріректен қабаған иттердің үргені естіледі. Қабыл секілді олар да «Ішкен тамағымды ақтап, биік дуалдың басынан секірмекші болған бір қашқынды тап бастырмай тірсектен тістесем, шіркін-ай...» дейтін шығар. Қабылдың әрбір қимылына соншалық мән беріп, әлдекімдердің белгісіз нүктелерден дүрбімен қадала қарап тұратындығын қайдан білсін. Және ондай ой басына да келмес еді. Сыртынан қызықтайтындай ерекше жаратылған жан емес. Құлақ шымшылайтын аязға қарамастан, беліне дейін шешінеді де, дереу білем-білем бұлшық еттерін қатқақ қармен ысқылай бастайды. Рақат-ай, рақат! Мұз үстіне жүгіре шығып, терең тұсқа келгенде кісі сыятындай ойық ойып, Қапшағайдың мұздай суына бір сүңгіп шығар ма еді, әттең-ай! Жалаң аяғымен қар кешпегелі қай заман?!

	Ту сыртынан біреулердің аяқ тықыры естіледі. Күнара салмағын, дене қызуын, қан қысымын өлшейтін көзі тостағандай жұқалтаң өңді медбике.

	– Сіз... сіз білесіз бе, сізге суық тигізуге болмайды.

	– Неғып?

	– Санжар Биахметовичтің тапсырмасы солай. Сіздің бүйтіп жүргендігіңізді көрсе бізге ұрысады.

	– Ой, айтасыз-ау, түбін түсіріп... мұнан басқа ұрысатындай айыбым түгесіліп қалып ма?! Курортта жүр ме екем соншалық? Статьямды білесіз бе, білмесеңіз біліп алыңыз. Мен – «адам атқан адаммын».

	– Қойыңызшы!

	– Несіне қоятыны бар?

	– Қойыңызшы, статьяңызбен жұмысым жоқ, киініңіз, тездетіп киініңіз! – Медбикенің үлкен көздері шарасынан шығып кетуге шақ қалады. – Сонда біздің сіз үшін жұмыстан шығып кетуіміз керек пе? Санжар Биахметовичтің қандай адам екендігін білмейсіз ғой.

	– Ол кім еді тағы да?

	– Түрменің бас дәрігері.

	Қабылдың амалы құриды. Тостаған көзді медбикені одан әрі торғайдай шырылдатқысы келмейді.

	***

	Салтанаттың ауруы айдалада қалды. Ертеңді-кеш Баймырзаның жанында. Бірде шайын, бірде сүтін әзірлейді. Қолқаны қапқан дерт демікпеге ұласқан. Екі иығы қушиып жөтел қысқанда ана дүниеге аттанып кете жаздайды Баймырза байғұс. Өңі жүдеу. Мазасыз, титтей нәрсеге тырыса қалатын кінәмшіл. Орталық ауруханадан келетін дәрігерлерді де үнемі суық қабылдайды.

	Баймырзаның жанында қаққан қазықтай боп, қадалып қашанғы отырарсың? Өзге де шаруалары жетіп-артылады бұл үйдің. Базарға жүгіресің, жас малдың етінен сорпа дайындап берсе кешікпей әлденіп кететіндей болады да тұрады. Және Баймырза жатқан бөлменің айнадай жалтырап тұрғандығын жаны қалайды. Паркет еденді тілімен жалағандай үш мезгіл сүртіп алады. Гүлдерге су құяды, газ плитасына қойған әлдене тасып төгіледі де, дереу ас үйге жүгіреді. Ал соның арасынша қараңғы түнекте жалғыз қалғандай Баймырзаның қара аспанды суға ағызып, шала бүлініп жатқаны.

	– Оу, бұл үйдің адамдарын жер жұтып кетті ме?! Сендердіңақ күйбең тіршіліктерің түгесілмейді екен, пәтшағар! Маған ертеңгілік пошта жеткізіп беру қиын ба соншалық?! Шамаларың келмесе айтыңдар, адам жалдаймын ендеше...

	Салтанат цемент басқышпен енді төмен зулайды. Не күлеріңді, не жыларыңды білмейсің. Баймырзаның көзіне қос көріне ме, үнемі көпше түрде сөйлейді. Салтанаттың да сіңіріне ілінісіп, әзер жүргендігі қаперінен сызылып қалған. Ойбай-ау, Баймырзаның көңілін сұрап, күндіз-түні тыным бермей кіріп-шығып жатқандар болса, бұл қонақ күтуден шаршар ма еді? Шаршаса жалғыздықтан шаршап жүр.

	Күн көтеріле болар-болмас тыныстайды. Жөтелі басылған сәтте дереу ұйықтап кетеді. Ал оянуы одан жылдам. Баймырзаның сырқатынан кейде өзің де қауіптенгендейсің, түсініксіз тұстары көп. Жаңа ғана топалаң тигендей дүниенің апшысын қуырып, көзіне түскенді тарамыс саусақтарымен үгітіп жіберетіндей, тістері үсті-үстіне қышырлап, тиісуге қара таппай жынданып жататын Баймырза дәл қазір мамыражай. Көңілі көтеріңкі, кеңпейіл. Жүзінен болар-болмас күлкі нышаны білінеді. Көздері нұрға толы. Кереуеттің арқалығына жауырынын тіреп, тіктеліп отырады. Терезе жақтауына қонақтаған әлдебір суықторғайдың қанат қағысына дейін аңғарып қалады. Тыстан естілген өрбір дыбысқа қүлағын тосады. Түске дейін мейіз, түстен кейін киіз боп, бірде ыбылжып еріп, бірде қара қатқаққа айналып, сан құбылып жататын оңтүстік астананың ауа райын әңгімелейді. Бір бума газеттің ішінен жан сергітерліктей бір жаңалықты көзі шалса, Салтанатқа дауыстап оқып береді. Сенің де мазаңды алдым-ау деген кішіпейіл көзқараспен әйелінің алақанын маңдайына басады.

	Есік қағылады. Артынша арсалаңдап Ғафиз кіріп келе жатады.

	– Шал, тірімісің? Тұрсаңызшы, жата бермей, жұрттың сіз секілді әкелері тоқал алу қамында жүр.

	– Шешең рұқсат етсе...

	– Шешеме де көмекші керек шығар.

	– Не жаңалық бар?

	– Қайсысын айтайын?.. Слободан Милошевич құрдасыңыз халықаралық трибуналдың қақпақылына көнбей, қиғылықты салып жатыр білем.

	– Қасқа екен ол да бір.

	– Шешендер Ресей әскерлері атажұртымыздан біржола кетсе екен дейді. Бірақ олар оған көне ме? Оңтүстіктегі бір мешіттің молдалары төбелесіп қалыпты...

	– Жә, жә, жетер. Өзіңнің шаруаң нешік?

	– Құдайға шүкір!

	– Құдайды аузыңа алуыңа қарағанда түбі бір жақсылық болар.

	– Жас емеспіз ғой, қырыққа келдік. Объект табылды. Және қандай объект десеңізші! Қапшағай маңындағы түрмеден түсіреміз. Басты кейіпкер – түрме тұтқыны. Құдды құйып қойғандай қазақтың Шварцнеггері. Бәрі дайын, ешқандай пробаның қажеті жоқ. Бірден іске кірісеміз. Ар жағын айтпаймын, коммерциялық құпия. Білгіңіз келсе ақысын төлеңіз, қолма-қол.

	– Алдымен көрсет, көңілден шықса ақша қайда қашар дейсің.

	– Келістік.

	Екеуін оңаша тастап, Салтанат көрші бөлмеге беттеген. Ғафиз әкесінің жүзіне қарап қуақылана жымияды.

	– Қалайсыз?

	– Көріп тұрған жоқсың ба...

	– Атажұртқа барып не бітірдіңіз?

	– Суға түстік, шомылдық... ауру таптық дегендей.

	– Кездестіңіз бе?

	– Кіммен?!

	– Білмей қалуын. Мойныма қарыз болмасын, анада бір әйел хабарласқан ел жақтан. Есімі кім еді?.. Үміт... Ұмыт... Ұмытхан... Баласының жағдайын айтайын деп едім дейді... Қайдағы бала? Кімнің баласы?.. Ал сөйле, жырауым, құлағым сізде... Іні болса аға, ағам болса іні болуға дайынмын. Жасырмай айтыңыз, кәне!..

	– Ұмытхан... Ұмытхан дейді... Апыр-ай, ә... Есімде жоқ... Ал жалғыз балам– Ғафиз.

	– Шал, сиқырланба, ойлан, ойлан. Шындық айтылады түбінде. Ғафиз темекінің ащы түтінін құмарта сорғыштайды.





XIV


	Бас дәрігердің су жаңа «Мерседесі» қақпа алдында қаңтарулы тұр. Санжар Биахметович артқы есікті ашып жатып миығынан күледі. Осы кісінің өзгелердің арасынан өзіне неге соншалық алабөле бүйрек бұратындығын түсіне алмай-ақ қойды жазған басы. Кездескен жерде ләппай, Қабылдың туған ағасындай асты-үстіне түсіп, амандығын сұрап елпілдеп жатқаны. Иә, үлкен қаланың бір тұсынан келістіріп саяжай салып жатқан шығар, соның қоқыр-соқырын тазалауға Қабыл таптырмайтын қара күш. Және анаумынауды міндетсімейді, бір ауыз сөзін сатып аласың. Оу, соған бола дап-дардай бас дәрігер басымен сабылуы қалай? Қарауындағы кез келгенге иек қақса бітті, Қабылдың қол-аяғын кісендесе де кесімді уақытында керекті жеріне жеткізіп бермей ме... Оның үстіне Қабыл шырағым да қос қанатын қомдап, ұшуға дайын отырған қыран құс. Тек әйтеуір ащы терін сығып алатын ауыр жұмыс тауып берсеңіз болғаны. Гүл көшеттерінің түбін қопсытып, кішкене арықтан су жіберіп, тәйтүң-түйтің иіліп-бүгілгенді жүрегі қаламайды. Тас үгіттіріңіз қолдан келсе...

	«Мерседес» бірден жасанды теңіз жағалауына тартты. Бас дәрігер қобдидай радионың құлағын бұрап, төменгі толқыннан көңіл сергітерлік әуен іздейді. Ара-тұра өзі де соған қосылып ыңылдайды. Қар қалың. Төңірек тұтасымен кіршіксіз әлем құшағында. Биік жотаның иығына қонақтаған күн сәулесі қар қиыршықтарымен шағылысып, көз арбайды.

	– Сенің теңіз жағалауынан екендігіңді естігем, – деді бас дәрігер. Сосын бұған Қабыл не дер екен дегендей, сәл үзіліс жасады. Қабылдың мақталы күртеше ішінде қарадай-қарап қара терге түсіп келе жатқандығын қайдан білсін. Жайсыз сезінді. Қолы бір нәрсеге аңдаусыз тиіп кетсе, әлденені бүлдіріп алатындай жаман қысылды.

	Оу, айтса да енді Қабылдың «Мерседеске» мінуі ғана қалып еді! Нан таситын кішкене қорабы бар жүк мәшинесі ғой бұған керегі. Әрі өзімен жасты жүргізушісімен де әжептәуір танысып қалған. Елпілдеген жақсы жігіт. Сірә, түрмедегілер үнемі ашқұрсақ жүреді-ау дейтін болса керек, мәшине қақпаның сыртына шығысымен кілт тоқтайды. Сосын артқы орындықтың арқалығын түсіреді де, асығыс-үсігіс кіршеңдеу түйіншектің орауын шешеді. Бір байғұсқа жақсылық жасағандығына қуанышты. Өзі ірімшіктен де, құс етінен де татып алмайды. Тек Қабылдың ұртын толтырып, күтір-күтір тамақ жегендігіне мәз.

	Қабылдың орнында күні кешеге дейін егделеу қара кісі отырды ғой. Ұзақты күнге бір сөйлемеуші еді-ау жарықтық! Оған мына секілді «қайырымдылық» жасаудың да қажеті шамалы еді. Шылым болса жетіп жатыр. Жүріс-тұрысы да сылбыр. Іш пыстырады. Оның қасында Қабыл дегеніңіз бүкіл тұла бойы тынымсыз жұмыс істейтін станок секілді кәдімгі. Ертеңгілік қаладан келеді де, екіүш жәшік қара нанды асхананың кіре берісіндегі үстелдің үстіне қойып кетеді. Әскери тәртіпке үйренген түрмедегі әріптесі де дәл сағат сегіз жарымда казармадан атып шығады. Сосын қатқақ жолмен жасанды теңіз жағалауын бетке алады. «Өлмегенге – өлі балық» демекші, теңіз жағалауында дүниеге келгендігінің пайдасын сонда көрді Қабылан-Қабыл. Әлде бас дәрігердің нұсқауы солай ма?.. Не де болса бұл Қабыл үшін де аса оңтайлы шаруа еді. Түрменің түкпір жағында шағын мұзқала бар. Кәдімгі жертөле. Соған түске дейін тоқымдай-тоқымдай бес-алты қадақ мұз ойып әкеліп үйіп тастайды. Қабылдың Көлтабан түрмесіндегі бір күнгі ішіп-жемі осының есебінен ақталады. Сосын бос.

	Жүргізушінің де құдайы беріп қалған. Мәшине мұз көтередіау деген жерге дейін жайлап қана жылжып барады. Ендігісіне басыңыз ауырмасын. Қабылыңыз тек мұз ою үшін ғана жаралған жандай. Екі алақанын ысқылап жібереді де, дереу сүйменге жабысады. Қолғапсыз. Суық темірдің қол қаритындығын елемейді. Теріскейден соғатын суық желінді де місе тұтпайды. Сүймен ұшы кіршілдеп мұзға қадалғанда жарқылдап от ұшқындайтындай. Аяқ асты солқ-солқ. Қабылдың қатулы қабағынан қаймыққандай сірескен сеңнің көбесі өз-өзінен сөгіліп жүре береді. Сәлден соң құшақ сыймас кесіндінің суын сорғалатып, жалғыз өзі қорапқа лақтырғанда денең тітіркенеді. Кабинаның ішінде отырып төбе құйқаң шымырлайды. Сауыттай тұтасып, сол сәтінде қатып қалатын кеуде тұстағы мұз қабыршақтарын саусағымен сылып тастайды да, өршеленіп қайта кіріседі. Несін айтасың, Қабылдың орнында басқа біреу болғанда күркілдей жөтеліп, әлдеқашан тырапай асар еді. Кішкене демалып шылым шексе жылынар ма дейді ғой бұл байғұс. Бірақ Қабылдың арақ пен шылымға қашаннан жаны қас.

	Кейде жас жүргізушінің де зәресі зәр түбіне кетеді. Айдала. Төңірегің тұтасқан көкше мұз. Жақын маңнан қалбалақтап балық аулап жүрген де жан баласы көрінбейді. Мұның жантәсілім алдындағы айқай-ойбайын сонда кім тыңдайды? Оу, түрмедегілерге кісі сеніп бола ма? Және мынадай оңтайлы сәтте... Апандай ойықтың өңеші құрдым. Көрдім-білдім дейтін тірі жан жоқ. Шынжау шопырыңды жыны келсе бір бүктейді, жатсын балдырлардың арасында балықтарға жем болып. Мұз еріп көктем шыққанша сүйегін ешкім таба алмас. Ал Қабылдың содан соң қалай қарай жол тартқысы келсе де еркі өзінде. Іргеліктен ерсіліқарсылы ағылған пойызың анау. Ресейдің ішкі облыстарының біріне барады да бас сауғалайды. Интерпол арқылы іздестіретіндей шынжау шопырдың тіреп тұрған кімі бар? Ажалы келді, бітті. Жабулы қазан жаулы күйінде қалады да барады. Сосын емшектегі баласы, өлмелі шешесі мен аурушаң әйеліне сәлем де!

	Шыбын жанын тастай алмай жүрген кім бар дейсің. Жүргізуші де шынымен секем алатын. Құйын ғой Қабылан-Қабыл! Мәшиненің жүгін әп-сәтте тиеп бітіреді. Шынжау шопырдың да есебі түгел. Бос уақыты – байлығы, біреудің көмірін түсіріп берсе де аздаған тиын-тебен.

	«Мерседес» сол мұз ойықтан да әрірек асып, жасанды теңіздің орта тұсына барып бір-ақ тоқтады. Ал қызық, бас дәрігердің қимылы құмбыл. Кәнігі балықшыдан бетер. Құрал-саймандары жіптіктей. Қалақтай күрекпен үй орнындай жердің қарын аршыды. Төрт-бес тұсқа қада қақты. Шиден тоқылған алашамен қаусырмалап, күрке жасады. Қабыл мұз оюға кіріскен. Бес-алты қармақтың ұшына жем шаншыды. Аяз. Теріскейден көтерілген желдің күшейе түсетін түрі бар. Санжар Биахметович жаурап қалармын деп, ара-тұра қол-аяғын сермеп жүгіріп-жүгіріп алады.

	– Сені әдейілеп сұрап алған себебім, – деді ойық көмейіне қармақтарды сүңгітіп жатып, – жазатайым мұз ойылып кетсе қайтпекпін? Кешірерсіз, бізге әлі де жиырма шақты жыл өмір сүру керек, шырағым. Сексеннен асып жығылсақ арман не? – Мәшиненің отын сөндіріп, аласалау орындыққа құйрығын қойды. – Сонда, сонда деймін-ау, сен секілді жүрек жұтқан жігіт жаныңда жүрсе қорқыныш не?! Ыға бер... әйтеуір, жағалауға бір шығарсың өлдім-талдым дегенде...

	Қабыл қармақтың қалтқысын көрмей қалармын дегендей, ойықтың бетіне қатқан кілегей мұзды жалаң қолымен күтірлетіп сыпырып тастайды. Бас дәрігердің көтеріңкі көңіл күйінің түптөркінін түсіне алмай әлек. Көбелектей ұшып-қонады. Аузына бір тыным болсайшы, әйелі ұл тапқаннан әрі. Жалақысы мол, адамдардың алғыс-рақметін молырақ еститін үлкен қызметке жоғарылады ма? Түрме төңірегін түртпектегеннен не табады? Бұларға қандай қызмет жасасаң да бәрібір. Құмға сіңген судай, бүгін бар, ертең жоқ. Тіпті дәрігерлік көмегіңнің де қажеті шамалы. Өткенде өндірдей бір бозбаланы ажал аузынан аман алып қалған. Ол пақырдың мына дүниеден не үшін түңілгендігін кім біліпті? Тіл тартпай өліп кетуге ыңғайланған екен де. Және қолына бір құты сірке қышқылының қайдан түскендігін де біле алмады. Апырай, адамдардың сондай қатерге бас тігетіндігі қандай аянышты?! Ал өзінің сексен жастың қарасын көрсек екен деп сайрап отырғаны мынау. Күннен-күнге тәтті боп барады бұл күнәкар дүние! Жас қыздардың әдемі саусақтарын қысқан сайын жан әлемің жадырап сала береді ылғи. О, түбің түскір, әлгілердің де қабақ шытып, мұның кеудесінен кері итеретіндері шамалы...

	Түннің бір уағында түрме күзетшісі бас дәрігерді үйінен шақыртып алды. Дереу операцияға кірісті. У денеге түгел тарап үлгермеген екен бір жақсысы. Бір айдан кейін өз-өзіне келіп, аяғына мініп жүріп кетті әлгі жарағырың. Оның құрғақ алғысын быламыққа езіп іше ме? Мұның күткені болар-болмас адами емеурін. Табаныңа кірген тікенді біреу тырнақ ұшымен суырып алса да «құдай жолыңды оңғарсын» дейсің ғой. Оның жанында бұл қай-да, аспан мен жердей. Жоқ, әлгі сабазың: «Сіз бекер істедіңіз, – деді айылын жимастан бұған бірде, – сәті түскен тірлік еді, орта жолдан килігіп... ондай мүмкіндік енді тумайды. Жүре бергендігім жақсы еді артыма бұрылмай. Адам айтқысыз азапқа салдыңыз!»

	Тілін тістеді, үні шықпады. Екі-үш күнге дейін әлгі әсерден айыға алсашы. Бәріне бірдей топырақ шашпас, ара-тұра кездеседі ғой ондайлар. Ренжиісің. Шаршайсың. Кенет тұманды күндердің соңы тез сейіледі де, артынша арайлап атқан таң шапағы кеудеңді нұрлы сәулеге бөлейді. Ойда-жоқта тағдыр бұған Қабылды табыстырды. Айтатыны жоқ, олжа, олжа! Күллі түрмедегілерден күдер үзген-ді. Міне, денсаулық деп осыны айтыңыз! Қан құрамы тап-таза.

	Қабылдың шыдамы таусылып, ойықтың ішіне түсіп кетуге сәл-ақ қалып отыр. Жасанды теңіздің құрт-шабақтарын жайын жұтып кеткеннен сау ма, түге?! Қап-ай, ә! Жарты сағат болды, бір қармақтың қалтқысы қимылдамайды, ей! Әлде аязды күнгі қара суығыңды ұрып қойып, теңіз түбіне өзі сүңгіп кетсе ме екен, а?! Санжар Биахметович Қабылмен балық аулауға шыққанда бүгін құрқол қайтса ұят-ау! Және мұндай көңілді сәт күнде қайталана бере ме? Мұны Қабылдың да пайдаланып қалғаны абзал. Мына жер құдайдың рақаты екен деп, тойған қозыдай томпиып қашанғы жүреді? Ел қайда, су қайда? Адам өлтірмегендігі рас. Мылтық кезенді дейді... осы күнгі модаға айналған қылмыс түрімен салыстырғанда мұнікі айдаладағы колхоздың шөбін бір әумесердің өртеп жібергенімен парапар тірлік емес пе?! Мылтық кезенсе өздерінен көрсін. Ашуға булыққан Қабыл, қайдан шықса одан шықсын деп, шүріппені басып салса қайтер еді. Мейлі, жиырма жыл арқаласа да, тіршіліктің аты – тіршілік. Қайтып оралар күндердің күнінде. Со бойда о дүниеге аттанып кетпегендеріне қуанбай ма әлгі сұмырайлар!

	Санжар Биахметович түбі тегін адам емес. Түрме басшыларымен де ым-жымы бір. Орайын тапса кез келгеніне айтқанын орындата алады. Ендеше, Қабыл ертеңгі жағдайының немен аяқталатындығын осы кісіден сұрап білмей ме бүге-шүгесіне дейін...

	Ойықтағы мұз қабыршақтарын тағы да күректей алақанымен сыпырып алды. Су бетіне түскен суретін көріп күлкісі келді. Мақта толтырылған кенеп құлақшын қолпылдап, әлсін-әлі көзіне түсе берді. Бас дәрігеріңіз бек қуанышты. Бүгін соқыр торта ұстамаса да түк ренжімейтін секілді ол кісі. Ал Қабылдың ойы мүлдем бөлек, «қармаққа ілінген торта-тобыр бірінен соң бірі мұз үстінде тыпырлап жатса, шіркін-ай...» дейді ғой баяғы. Мұз үстінде тыпырлап жатқан балықтар бас дәрігердің көңілін одан әрі көтере түспей ме?!

	– Аға, – дейді Қабыл барынша сыпайы болуға тырысып, – мені өстіп қашанғы салпақтатасыздар? Мүмкін болса қайтайын ауылға... Ұмытханға да қайбір оңай тиіп жүр дейсің.

	– Кішкене дастарқан жайып жіберейін, – деді бас дәрігер, – жеңгеңнің сәлемдемесінен ауыз ти.

	Сәл ерсілеу. Мұнысы әдейі қолдан жасалған жасанды тіршілік тәрізді. Үлкен кісі түрмедегі тұтқынның алдында иіліп-бүгіледі. Тәтті тоқаш тіл үйіреді, қызыл термостағы қалампыр қосылған ыстық шай бой шымырлатады...

	– Осы отырысымызды шампан атып атап өтуге болар-ақ еді, бірақ сен ішпейсің. Дұрысы – саған әзірге ішуге болмайды. Дегенмен, ырымын жасайық. – Екеуі күрешкі соғыстырды. – Қазақ деген халықтың әлем мойындаған асыл тегі үшін! Аталарымыз білген ғой бір нәрсені. Қан тазалығы жөнінен қазақтар бірінші орында!

	Мұны маған несіне айтады екен деп ойлады Қабыл. Жақында шетелде тұратын бір танысынан хат алыпты бас дәрігер. Америкадан неге алмайды?.. «Әрі-бері бұлталақтап мойындағысы келмеген екен сайтандар!» Сайтандары шетелдіктер шығар. «Сараптау комиссиясының қорытындысын естігенде естерінен танған ғой. Көре алмайды, әрине. Әлем жұртшылығы енді қазақтармен ғана санасатын болады деп сәуегисиді... Дәп бір ол жағын біз білмейтіндей...» «Таза қанды халықтың ойлау мәдениеті күрт алға жылжиды!» Қалай қояды көпшікті, ә?! «Талай ғасырдан бері халықтың генофонын таза сақтап келген аталарыңа алтыннан ескерткіш орнатсаңдаршы!» Оны өзіміз білеміз... қара бұлардың білгішсінулерін!..» Шеткері қармақтың қалтқысы шым батты.

	– Тартыңыз! – деді Қабыл қуаныштан жүрегі жарылардай болып.

	– Жо-жоқ, жол сенікі. Бүгін – сенің бар тілегің қабыл болатын күн.

	Кездік бойындай сары сазан мұз бетін құйрық-қанаттарымен тынымсыз сабалайды. Санжар Биахметович шылым шекті. Суықтап қалмасын дегендей «Мерседесті» от алдырып қойды. Арлыберлі жүгірді.

	– Қабыл, – деді бір бұйымтай айтатындай ұзағырақ ойланып барып, – бір мәселенің басын ашып алайық. Және ол, бір жағынан, менің дәрігерлік парызым.

	– Айтыңыз, айтыңыз, несіне қысыласыз? – Қабыл бәріне қайыл еді.

	– Радиация сәулесін қабылдаған бір бүлдіршін ауыр хал үстінде. Соған қан керек. Сен келісім берсең ғана, әрине. Екі ай бойы тексеріп, саған ғана тоқтадық. Төс сүйектің тұсынан алынған қан аралас кемік май сол сәтінде әлгі бүлдіршіннің денесіне жіберіледі. Сенің қаның таза болып шықты бәрінен! Қалған шаруаның бәрі алдын ала келісілген... Алдымен киноға түсіретін болар.

	– Ол қандай шаруа?

	– Шетелде демаласың. Тұрмыс-жағдайың... болашағың.

	– Көлтабан түрмесінен босата ма сонан соң?

	– Бәли... сөз болғаныңа! Мұнан былай маңдайыңа шаң тимейді.

	Қай қаладан үй-жай сатып аламын десең де, тек қалауың білсін.

	– Тездетіп Барсакелмеске жетіп алайыншы алдымен!

	– Төс сүйектің тұсынан кемік май бұрғылау әдісімен алынады.

	Соған шыдасаң.

	– Шыдаймын, шыдамағанда! – «Мерседестің» доңғалағы қара жерге тигенде барып бас дәрігерден тағы нелерді сұрағысы келді:

	«Қазақ баласы ма, менің қаным қазақ баласына қажет пе?... Жәжә, кім болса ол болсын... баланың аты бала ғой...»

	***

	Бас дәрігердің айтқаны айна қатесіз орындалды. Күйген кірпіштен тұрғызылған екі қабатты емхананың кіршеңдеу терезелері жалт-жұлт. Бұрындары неғып байқамады екен әлде арсалаңдап кіріп-шығып жүргенде ешнәрсені елемеді ме? Теңіз түбіне түскен жақұтты балдырлардың арасынан іздегендей, көздері тостағандай медбикені көреді де көңілі тояттайды. Ау, бұл не қылған сиқыр?! Әне, Қабыл кіріп келген сәтте жүзі алаудалау қызарып, екі қолын алдына сыйғыза алмай, үстел үстіндегі әлденелерді абдырап түсіріп алып жататын сол қыздың-ақ бір пәлесі бар, әйтеуір. Түсініп көріңіз! Тұла бойындағы бұла күші бұрқ-сарқ қайнап, ұрынарға қара таппай жүретін Қабылды да бір албасты басады да қалады ондайда. Көздері мөлиіп, буынбуындары майысып, бейшараның халін кешеді. Тек жүрегі ғана атқақтап соғып, кеудесін қақ жарып, құс болып ұша жөнелетіндей, үсті-үстіне дамылсыз дүрсілдейді. Соның қызуы денесін от болып қариды. Сахара шөлден қаталап жеткендей құрғап қалған тамағын әлсін-әлі жұтынады.

	Қиял шіркіннің шапшаңдығына не берерсің, Көлтабан түрмесіндегі күнделікті дәрігерлік тексерістен өткелі жатқан Қабыл... ай-хай... салып ұрып, Барсакелместің құм жағалауынаң бір-ақ шығады-ай! Қақаған қысың да табан астынан тамылжыған жазға айналып жүре береді. Қолға үйренген бір қора ақбөкенмен алысып-жұлысып, әбден құмардан шыққан Қабыл боршаборша терлеп, қорықтағы шыңырау құдықтың жанына келеді. Мә, безгелдек! Айнымаған соның өзі! Көздері тостағандай медбике Барсакелмеске қайдан тап болған?! Ұлы теңіздің көзге көрінбейтін құйын-дауылы үйіріп әкеп, осы тұсқа келгенде дік еткізіп тастай салған ба? Дүние түбірімен өзгерді ғой бұл күнде. Зәудегі адам таңғаларлық құбылыстарың түк болмай қалды, керісінше, кешегі көзге еленбеген әншейін нәрселерің алтындай жалтылдайды. Зерделеп үңілсең осы Барсакелместің өн бойынан да ондай мысалдың мыңын ұшыратасың. Бұрындары Барсакелместің аты естілгенде жұрттың зәре-құты қалмаушы еді ғой, қазір бәрі керісінше...

	Барсакелместе кісінің ала жібін аттамаған, қарғыс-наладан аулақ, жүректері күн нұрымен тазартылып, тек жақсылық жасауға бейім тұратын періште пенделер ғана өмір сүреді ғой. Яғни, медбике де сондай сыннан сүрінбей өткен пенде болды-ау, ә! Ұлы теңіздің құйын-дауылы күнәға белшеден батқан күнәкар байғұсқа бола күш шығындамаса керек еді ғой. Ап-ауыр қауғаңды қаңбақ құрлы көрмей, қашан Қабыл мейірін қандырғанша жанталасып бағады. Әне, айтып отырмын ғой, көздері тостағандай медбикеңіз, әсілі, тегін адам емес. Па, шіркін-ай, шеген құдықтың мұздай суы аяқ астынан зәмзәмге айналып бал татиды.

	...Қабыл тәтті ұйқы құшағынан селт етіп оянғандай. Емхананың ішінде екеуінен басқа тірі жан жоқ. Бас дәрігер, оның қаптаған нөкерлері... тіпті еден жуатын қара кемпірдің де қарасы көрінбейді. Екеуі емін-еркін сырлассын деген ғой, бір-біріне жүректегілерін ақтарсын деген ғой. Қайдағы махаббат?!. Ғашықтықтың тылсым құпиясы, бәлкім, осынысымен тәтті шығар, өстіп бірін-бірі жақсы көретіндіктерін ашық айта алмай, іштей булығып жүргендерінің өзі жақсы шығар. Түрмедегілердің екі аяқтарын бір етікке тығып, түймедей дәрілерді көз алдында ішпесе қырып жібере жаздайтын медбике Қабыл жанына жақындай бергенде-ақ көздері жәутеңдеп, адам түсініп болмайтын жұмбақтау бір күйге енеді. Алдымен мұрын ұшы терлейді, саусақтары дірілдейді. Құдай ұрсын, Қабылдың жуан білегіндегі шодырайып-шодырайып шығып тұрған қан тамырларына ине сұға алмай, әбден әбігерге түседі-ай! Қабылдың да жон арқасы шым-шым. Көздері тостағандай медбикенің осы бір беймаза сәттегі кескін-келбетін көргісі келмейді-ақ.

	Беліне дейін тыржалаңаш шешініп, қатқақ қармен денесін аяусыз ысқылап жатқанда осы бөлменің аппақ терезе жапқышы әнтек қана жел тербегендей болып дір ете түсер еді-ау!

	Міне, қызық... Табалдырықтан бастап төрге дейін тілдей кілемше төселген. Есіктің кіре берісіндегі тұмсығын көкке көтерген жас солдат қасын керіп, Қабылмен жылыұшырай амандасқандай.

	«Неткен бақытты адамсың?!» Қол ұсынайын десе тәртіп. Және операция столына жеткенше де оның бүгін еш нәрсеге алаң болмауы керек-ті. Қайтіп алаң болмассың?! Көздері тостағандай медбикені терезе алдындағы үйреншікті орнынан көре алмады. Қып-қызыл кілемшенің үстімен жүріп келеді. Қап, керзі етігінің қарын сүрткені не сүртпегені есінде жоқ. Соңынан шұбатылып бір сөлкебай із еріп келе жатпасын. Бөлмеде бұрын-соңды көрмеген бөтен адамдар. Халаттарының тазалығы ақ қардың түсіндей. Бірақ бет-пішіндері жасанды. Өз-өздерін қинап салқындау сәлемдеседі. Оу, басқасы-басқа, он екі мүшеңді әп-сәтте бұтарлап тастайтын әккі қасапшылардың қолдарына тапсырғандай, бас дәрігер ағасының ізім-ғайым жоғалғанына жол болсын. Денесі тітіркенді. Жасау-жабдығы келіскен операция бөлмесі лезде суық тартты. Е, бәсе... Санжар Биахметович те төбе көрсетті-ау бір кезде. Үлкен бастықпен аса маңызды шаруа шешіп, кешігіп қалғанға ұқсайды.

	– Міне біздің батырымыз! – Қабылдың қолын қысып, арқасынан қақты. Күрескер шәкіртін кілемге шығарған бапкер балуан секілді. – Ешнәрседен қорықпа, – деді құлағына сыбырлап.

	Несіне қорқады, қорқатын болса осындай тәуекелге бара ма? Шет тілінде жазылған бір бет қағаздың шекесіне айдақтатып қолын қойды. Оу, мұнда тұрған не бар екен, төңірегіндегілер жапа-тармағай қол шапалақтады. «Өліп кетсем де өкінбеймін!» – онда жазылғаны осы шығар дәу де болса. Мына секілді сұңғыла дәрігерлер Қабылдың тағдырын сондай дәрежеге жеткізіп не көрініпті? Бәрінің жиналып келгенде алатыны – төрт жүз грамдық төс сүйектің кемік майы. Төс сүйектің тұсынан бұрғылап ала ма, тесіп шлангамен сорып ала ма, шыдайды. Шыдайды бәріне. Дыбысын шығармайды.

	Жиналғандардың қабақтарындағы қауіп-қатер енді барып сейілгендей. Жеме-жемге келгенде тайқып кетер ме екен деп алаңдаған. Біреулер суретке түсірді, кино аппараттарын иықтарына қондырып, ара-тұра «шекараны» бұзып кетіп, дәрігерлердің қарсылықтарына қарамай зыр жүгірген операторларды көзі шалып қалды. Яғни, бүгінгі операцияның қатардағы, үйреншікті оқиға еместігін осының өзінен-ақ түсіне беріңіз. Әлгі ағылшынша жазылған бір бет қағаздың ертеңгі күні Интернет арқылы күллі әлемге тарайтындығы Қабылдың жүдә ойына кіріп-шыққан жоқты. Әйтеуір, бір жетінің о жақ-бұ жағында Көлтабан түрмесінен аман-есен босанып, Барсакелмеске жетіп алса дүниесі түгел. Бәрінен бұрын Санжар Биахметовичтің өтірік айтпайтындығына сенеді. Сосын ойланып жатпастан, қайдан шықса одан шықсын деп «мөрін» басып кеп жіберген-ді.

	Төс сүйектің тұсынан бұрғылау әдісімен кемік май алу операциясы артық-кемі жоқ төрт сағатқа созылды. Ол сол сәтінде жанында жатқан бейкүнә бүлдіршіннің тамырына жіберілген-ді.

	Қабыл түстен кейін барып есін жиды.





ХV


	Бруней сұлтандығындағы ауқатты адамдардың бірінен саналатын жас мырзаның жеке ұшағында басы артық адам жоқ-ты. Күтушілері бірінен-бірі өткен. Пысық және қожайынға қалайша қызмет жасаудың биік деңгейдегі үлгісін игерген өңшең «сен тұр, мен атайын». Салон ішіндегі әтір сіңген ауаны лезде жаңасымен ауыстыру, шығыстық дәстүрдегі әдемі әуеннің даусын бәсендету, лимон қышқылы қосылған ыстық шайды қай мезгілде әкелу, қызыл пүлішпен көмкерілген жиналмалы жұмсақ креслоның арқалығын қашан көтеру қажет дейтін бұйрықтар түп-түгелімен жас мырзаның саусақ қимылдары арқылы ғана жүзеге асырылатын. Қызметшілерін осылай тәрбиелеген және қаншама аумалы-төкпелі кезеңді бастан өткізсе де, осы салтқа әлі күнге дейін қаяудай дақ түсірмеген ата-бабасының шектен тыс даналығына да дән риза!

	Үшінші саусағын шошайтты, қоңырқай жүзін күн шалған сып-сығыр жас жігіт жетіп келді. Жетіп келді де, көлбеу жатқан кереслоны қалпына келтірді. Жұдырықтай доңғалақтары арқылы зырлап тұрған шағын столды қожайынның жұмыс істеуіне ыңғайлырақ етіп қойды да, әлдебір тетікті басып қалды. Автоматты түрде жылтырақ үстелдің беті ашылып-жабылды. Соның артынша қобдидай компьютер экраны да жылт етті. Жас мырзаның мандайына жапсырған сусіңді сүлгісі құрғап қалған екен. Аспан әлемінің ауасыз кеңістігі ұшақтың бірқалыпты жылдамдығын тежей ме, әлде қанаттары ақша бұлттарға соғыла ма, әйтеуір, ара-тұра бір жайсыздықты аңғарып қалады. Ептеп ыстығы көтерілгеннен сау ма?..

	Қызметшілерінің «көсемі», жасы келген егделеу әйел өзгелер әлденеден ши шығарып алмасын дегендей, қожайынмен тілге келерліктей жауапты жұмыстардың бәрін өзі атқаратын. Жиекжиегіне зер жалатқан кесе түбіндегі дәрі араласқан бір жұтым суды жұтып қоюын ізеттілікпен өтінді. Сосын құлақ түбінен әнтек қана сыбырлады:

	– Сізге әзірге жұмыс істеуге болмайды.

	– Ешнәрсе етпес.

	– Сәл қимылсыз жата тұрғандығыңыз жөн еді.

	– Қашан жетеміз?

	– Ары кеткенде бір-бір жарым сағаттан соң Алматы аэропортында боламыз. Ауа райы он-он бес градус салқындық аралығында. Компьютердің экраны талай сайтты сартылдатып іске қосты.

	Дүние жүзіндегі ауқатты адамдардың тізімін жариялаумен айналысатын атақты американдық «Форбс» журналы биыл да бес жүз ең ақшалы алпауыттың есімін анықтапты. Өзінің қай деңгейде жүргендігін білгісі келіп отырды да, дереу басқа тақырыпқа ойысты. «Соның несі қызық?» деді ішінен.

	Дүние жүзіне мәлім болған Қазақстанның сапалы мұнайына байланысты халықаралық симпозиумда сөйлейтін сөзінің толық мәтіні де осында жазулы-тын. Өткенде бір көз жүгірткен. Ойынан шықты. Бұрын-соңды көрмеген, топырағын баспаған елдің арғы-бергі тарихына да біршама лебіздер бағыштаған екен көмекшілері. Сол шіркіндердің оқымайтын, білмейтін пәлелері болсайшы! Табиғи байлық пен саясатты жымдастырып жіберген шын ниеттеріне тәнті болды. Пенде ғой, жұртқа сездірмегенімен, бір кемшілігін өзі де жақсы біледі. Дерек, ақпаратқа келгенде тым ұмытшақ. Қаншалықты жаттап алайын десе де есінде тұрмайды. Ал біреулердің өмір бойы тек осыған ғана машықтанғандай, мәшине секілді сайрап тұрғанын көргенде кейде қызығады. Дүние жүзінің шөпкетышарлары жиналған алқалы топта тұқшыңдап, қағаз қарап жатуың да аса құптай қоярлық қасиет емес... Жә-жә, аса ділгер болмаса керексіз цифрларды басына жүк қылып қайтеді? Кеше ғана ежіктеп оқыған. Басқасына мүдірмейді, мамандар болжаған мұнай қорының көлемі тіл ұшын түртіп-ақ тұр. Соны еске түсірсе, алаңсыз көз шырымын алар еді бір уақ. Алда қандай шаруа күтіп тұрғандығын кім біліпті. Орайы келген бұл сапардың жеке басы үшін де маңызы зор. Жолым қашан түседі, мойындағы қарыздан қашан құтыламын деп жүргенде симпозиумге арнайы шақырылған жеделхаттың қолға сарт етіп түсе кеткені.

	Кенет компьютер экранындағы асты қызыл сызықпен сызылған әлдебір жазулар көзіне оттай басылды. Құпия, әзірге тістен шықпасын деп жүргендері кәне?! Интернетке әдейі шығарғаны қитұрқы саясаттың әсері ме? Жо-жоқ, олай болуы мүмкін емес. Сәйкестік қой барлығы! «Төс сүйектің тұсынан бұрғылау әдісімен кемік май алынды... Кемік май – таза қанның тұнбасы. Алты-жеті атаға дейін қан араластырмауды көрегендікпен ойлаппішкен көшпенді халық ұлы даладай данышпандығын әлем жұртшылығына тағы да табандылықпен мойындатты!.. Асығыс айтылған пікірталастар бір байламға тірелді... Қаны таза қазақ халқы енді ойлау қабілетімен де алға шығатын болар-ау деп қауіптенген Жапон Ғылым академиясы кезектен тыс шұғыл отырыс өткізіпті-міс. Онда қандай мәселе қаралғаны жөнінде әзірге мәлімет жоқ».

	«Өткізсін, өткізе берсін», – деп рақаттана аяқ-қолын созды брунейлік жас сұлтан. Мұнай қорының көлеміне байланысты ақпарат айдалада қалды. Тұңғыш перзентінің жанын алып қалған да қазақтың таза қаны болатын! Қазір құлдыраңдап шауып жүр. Не айтатыны бар, ғажап, ғажап!.. Жер бетінде аман жүрсе сол қайсар жігітті ертең-ақ таптыртып алады. Әке-шешесімен арнайы кездесіп рақметін айтады.

	Оқыс басын көтеріп алды. Интернеттегілердің кішкене қолтарлық жасағандарына кәдімгідей ренжіді. Айттың, жұрттан сүйінші сұрап, айды аспанға бір-ақ шығарған екенсің, ендеше ол сенсацияны жеріне жеткізе жалаулатпас па?! Екі-үш жолды жаза салудан несіне шегіншектеді екен: «Таза қаны бар халық мәңгілік ғұмыр кешеді! Өзгелерге де мағыналы өмір сыйлайды» десе ауыздары қисайып қалар ма еді?.. Бас бармағын шошайтты. Егделеу әйел не бұйырасыз дегендей жылы жымиып жанына жетіп келді.

	– Интернетке байланысқа шығыңыз. Мейлі, қанша қаражат қажет болса да менің есебімнен... мына екі жолды қостырыңыз...

	Ұшақ қонуға бет алды.

	***

	Сосын... өткен ғасырда «кеңестік шындық рухымен» жазылған қалың кітаптарда кездесетіндей және тайға таңба басқандай, өзіңізге де белгілі болған жағдаяттарды тықпалап, сөзді көбейткіміз келмеді. Брунейлік миллионер тұңғыш ұлының денсаулығынан несін аяушы еді? Арнайы ұшақ жіберіп, Ұмытхан мен Қабылды Барсакелместен Алматыға алдыртқанын; өлім аузында жатқан Баймырзаның «Иә, Қабыл менің ұлым еді» деген бір ауыз сөзді мойындағысы келмей, жалған даңқтың жетегіне еріп, басын алып қашқанын; кейіннен жас мырзаның есімін «Форбс» журналынан кездестіргенде талып қалғанын; еркек басымен бармағын шайнап, өкініштен көзіне жас алғанын... тізе берсек, тәтті әңгіменің дәмін кетіріп алмаймыз ба?! Әлгі Интернеттегі жазулардың қасында бұлар неге тұрады, тәңір-ау! Таза қанды халықтың кәкір-шүкірден оқ бойы озық жүруі тиіс қой... Ең болмаса осыны еске ұстайық... ендігі жерде!





