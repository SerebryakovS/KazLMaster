	Əміржан Əлпейісов

	Азаттық аңсаған Сарыарқа



	Абылай аспас арқаның алтын асыл белі. Ақселеулі күмістей жылтыраған кең жазық дала көсіліп жатыр. Сарыарқаның күнгейінде алыстан мен мұндалап қарауытқан бұлдыр сағымданады. Бұл Бестөбе кенішінің шахта террикондары.

	Бестөбені былайғы жұрт тас тақыр дейді. Өйткені аяқ асты сенсіген тас. Арқаның бар желі де осы жерден өтеді. Қыс боранды суық, жаз қапа ыстық. Жауған жауын жерге сіңіп үлгермей күн қызуымен тез буланады. Биыл да көктем ерте келіп қыстайғы көше-қотанға жиылған қар аз күнде еріп, жыра-жыраны қуалап жоқ болды. Маусым ыстық. Ашық аспан тазарып биіктеп кеткен. Төбеге келген күн қызуы тасты жерді ысытып, шақырайып тұр. Күн қызуы жайылған ауа дем алған сайын таңдайыңды кептіреді. Ауыр диірмендер ұнтақтап үгіткен тастар борай салады. Өндіріс көшелерінің ық жағын фабрика котлованынан ұшқан ақ тозаң да алып етеді.

	Ерейментау, Сілеті өніріне орналасқан алтын кенді Бестөбе қалашығының Қазақстанның түпкір-түпкіріндегі елді мекендер сияқты атпар-қатпар сыңсып жатқан қатқабат тарихы бар. Бөгенбай, Жантай, Атан батырлардың рухынан күш алып, Үмбетай, Бұхар жыраулардың жырларымен Қазыбек, Саққұлақ билердің сөздеріне, Иманжүсіптің, Естайдың әндеріне шөлін қандырып өскен ел. Бестөбе заман тауқіметі өмір соқпағының ерекшелігінен болар өзгеше бір ынтымағы жарасқан пейілдестi мекен. Үш облыстың: Ақмола, Көкшетау, Павлодардың қиылысқан түкпіріне тебiндене орналасқан қалашық өз басын ертеден бастайды.

	Кеніштің алтынын алғаш құдықтық-дудкалық әдіспен 13-ші ғасырда монғолдар қазыпты, кейін 19-ғасырда бұл жерлерде ағылшын-неміс компаниялары істеген. Ал совет өкіметі орнаған соң 20-шы жылдардың соңында бұл рудник жанданып, шахтерлер жетпегендіктен Қазақстанның солтүстік төңірегіндегі молла, қажы-қожаларды жан ұяларымен көшіріп әкеліп жұмысқа салыпты. Өкімет тарапынан жергілікті тұрғындарға сол кезден басталған сенімсіздік 60шы жылдардың соңына дейін тәртіпті түрде тақтайдай болып қатып тұрды...

	Айына бір рет қаладан уәкiлдер келіп, рудниктегі моллаларды еңкейген кәрі жастарына қарамай милицияға шақырып "намаз окытпаймыз, жаназа шығармаймыз, балаларды сүндетке отырғызбаймыз” дегiзiп, қорқытып қол хат алу жұмыстарын тиянақты істеді.

	Ақпақтың да шақпағы бар. Кейде қызмет бабымен келген уәкіл заңшылар немiс-поляк діншілдеріне көбірек тиісіп, моллалардан жасқақтайтын. Өйткені жер айдалып келген моллалар, қажы-қалпелердің құранмен ауру емдей алатын ерекше қасиеттері бар кісілер еді. Шахма қалпе үйіне ғана емес, рудникке келген кісілердің пиғылын біліп отырса, Ләтіп, Жақып, Сабыр моллалар дұғамен есі ауысқан адамдарға ақыл енгізетін. Ал қағазға ішiрткi жазып, ширықтап қыстыртып ауырған тісіңді бірден жазу, не болмаса ит болып шошыған нәрестелерді емдеу моллалардың бәрінің дерлік қолынан келе беретін. Бірақ мен ешқайсысының мен моламын, мен мынанды істедім дегенін естімек тұрсын, сол кісілердің қатты сөйлегенін, не балағатын естіп көрмеппін. Екі үйдің бірінде не молла, не қажы-қожа тұрды. Жасынан намаз оқыған, рухтарының күштілігінен шығар, қанша қуғын-сүргін, жоқшылық-қиыншылық көрсе де ақсақалдар мойымай, 80-нен аспай 100-ге жетпей қайтыс болғандары жоқтың қасы. Бәрі де дәл сағаттарын білмесе де, қайтатын күнін жобалап, дәреттерін алып, қисайып жатып көздерін жұмды ...

	Бірде өкімет қажы-моллалардың беделін түсіру үшін иллюзионист фокусникті балгер қылып рудникке жібермей ме?! Әлгінің істемейтіні жоқ. «ә» десе аузынан от жалындайды, «б» десе кұлағынан жұмыртқа шығады, стақан жей ме керек... Сөзге шешен, әсіресе, тәрелкені шамға қаратып айналдырып, жан ұянда жақсылық болсын десең не істеу керек екенін суша ағызады. Арасында дін апиын екенін, моллалардың дүмше екенін баса айтады. Жұрт гу-гу. Үйреншікті тыныш өмір шынаяқтай сынды. Қотанды соғыс басталғандағыдай белгісіздіктін, үрейдің қара бұлты қаптай қалды. Түсініксіздік, “бұл ненің” күмәнi күшейді? Әлгі көріпкелiмiз көшелерді жағалай аралап, жорамалын күнненкүнге күшейтіп елді дүрліктіре берді. Кезек Шахме қалпе үйіне келді. Жұрт не болар екен деп анталауда. Шахма қалпенің бәйбішесі Ақжарқын өте момын, қолы ашық, не болса соған сенетін ақкөңіл жан еді. Көріпкеліміз төргі қалпе отырған жаққа бармай, кіре берістегі ауыз үйдегі столдан шыныаяқ табасын ала сала, судырай жөнелмей ме. Ағызсын кеп. Дүниені төңкеріп, жетістіктін, тірі жүргеніміз, амандығымыздың бәрін компартияның басшылығына әкеле береді. Бір кезде әлгі сабаз шыныаяқ табасын қос қолдап жоғары көтеріп айналдырған күйі қатсын да қалсын. Тілі де байланған. Жұрт у-шу.

	Мен өзім шамалас ұсақ балалармен бәрін көзіммен көріп таң қалғам. Шахма қалпенің үйінің қасындағы ертелі-кеш бірден-бір апыр-топыр шу сол шығар. Ақыры не керек әлгі көріпкел есін жиып ақсақалдардан кешірім сұрап, ендігәрі кім сұраса да, бұндай сұрқиялыққа бармайтынын айтып табанын жалтыратты. Содан бұтай басқа жақтан не көріпкел, не емші, бақсы-балгер мүлдем келмеді. Дінге қарсы үгіт жүргізетін насихатшылар да орталықтағы парткомда жиналыс өткізумен жұмысын доғаратын болды. Мектептегі ораза ұстады ма, ұстамады ма деп балаларға су ішкізіп, тексерітуде пышақ кескендей шорт тиылды...

	Өзін саралап танымаған жан өзгенің қадіріне жеткен бе. Бестөбеліктер дүние танудың ұзақ жолының шетін өздерінен бастайды. Толғанады, көргендерін өмірден жинаған тәжірибе елегінен өткізеді, болашаққа дұрыс жол іздейді. Жылжып жатқан өгіз аяң, құмырысқа көшті советтік өмірді «құбыхандары сүймесе де» басқаға шара жоқ, амалсыздан көндігеді. Күн шыға басталып қас қарай аяқталатын қыбыр-жыбыр ауылдың тірлігімен шырмалып жүреді де қояды.

	Барды баламай, жоқты санамайтын ақкөңіл қолындағы барын бере салып өзі тақыр жүретіндер де кездеседі. Олар үшін өкіметтің сөздері құранның сүрелеріндей. Бәрі жақсы, бәрі тамаша.

	Аштан өліп жатқан ешкім жоқ. Бұдан жаманымызда да тойға барғанбыз. Соғыс болмасын де, деп бірін-бірге жалғамалап күн көргендеріне мәз. Өкіметке иек сүйеп, біртіндеп кісіге де иек сүйеп жүргендер. Жабықса, тарықса «құдай жеткізер» жұбаныш қылады.

	Қазақ жеріне кешігіп жеткен «жеке басқа табынушылықты» әшекерелеуге жұрт белсене кіріспегендерімен іштегі қалың сең біртіндеп ери бастады. Басшылыққа есі кеткен есерлерді тағайындап, колхоздастыруын ашаршылықпен жалғастырып ұлтына жаны ашыр азаматтарын халық жауы қылып аттырған билікке жұрт әлі де сене қоймады.

	Боздақтарынан айырылып сағы сынған халық күнделікті тіршіліктің қамымен әуреленіп жүргендей көрінгенімен орта игілікті ойлар мен іске тола бастады. Бастың амандығы, қарынның тойғандығы енді көпшілікті қанағаттандыра алмады.

	Ел есін жиып, бағы замандардағыдай ертеңіне көп көңіл бөлуге айналды. Сыртқа көп шығармағандарымен ұрпағына дұрыс тәлім-тәрбие, бағыт беріп мақсат-мұратына жету көпшіліктің көкейіндегі басты арманы еді. Былай қарасаң жайын жатқан ел, ертеңгісін ойламайтын бала-шаға. Бірақ бәрі бұлай емес. Жалпы бестөбеліктер тұрмыс кейiстiгi жүректерін сыздатса да сыр бермей, мойымай жүруге дағдыланған, әдет-ғұрпынан арылмаған тынымсыз жандар. Барға қанағат, жоққа сабыр ететін бір бейуаз жұрт. Ұлың жақсы болса - қуат, қызың жақсы болса - шуақ деп балалары үшін жандарын беріп жатады.

	Күнде қайталанатын әдетіне енген, үйреншікті көрініске өзіміз онша мән бермесекте былайғы жұрт «жарайды кешегінің қаймағы бұзылмаған әдеті бар екен, бұған да шүкіршілік» дейді. Аты барда желіп жүріп жер танып, асы барда беріп жүріп ел таныған елдің ырысы, құты болған ақсақалдар әлі де баршылық еді... Ауылдағы теледидар да, радио да солар. Үлкенге сый құрметті, кішіге ілтипатты бесігіңнен сүйегіне сіндіреді. Ақсақалдар кеш болса жиналып алып, қисса-жырларды немерелеріне жарыстырып оқытады. Көршіге келген қонақ көшенің қонағы. Алыстан біреу ат айдап келіп ат басын тіреген үйге ақсақалдардың аяндап барып жөн сұрауы үйреншікті іс.

	Атаммен ілесіп мен де барам. Бастапқыда ізет сақтап үндеңкіремей тымырайысқандарымен әлгіндей болмай әңгіменің тамызығы тұтанады. Ат көліктің, ел-жұрттың амандығы үйреншікті шүйіркелескен көл-көсір салиқалы отырысқа жалғасады. Үй иелері де қонақ сыбағасына көршілерді де қосып қотандастырып жібереді. Пейілі кең адамның дастарханының берекелі, майлы мол болатын әдеті емес пе. Қай үйге қонақ келсе де қан шығарылмағанымен қара табақты қайқитып сүр ет әкеледі. Қалтадан шыға қоймайтын насыбайлы мүйіз шақшалар жылпылдап қолдан қолға көшеді.

	Біраз әңгімелесіп жөн сұраса келгенде әлгі қонақ өз ауылындағы біздің туыстарды білетін, сүйек шатыс құдандалы болып шығады. Атам туыстарға сәлем айтады, аманат қылып омыртқаға шақырады.

	Келесі күні көршінің қонағы біздің үйдің сыйлы қонағына айналады. Омақаның түпкіріндегі апамның ұн салған кебежесі ашылып сүр ет, қазы-қарта шығарылады. Ысталған еттің иісі үйді алып кетеді.

	Аумалы төкпелі кезеңнің қуанышын да, өкінішін де көп көргендіктен шығар бестөбеліктер асып таспайды да, жоқ деп байбалам да салмайды. Қу тiртiктiң тынымсыз тынысы, бітпейтін әлегіне бой бермейді. Сыртқа шығара қоймағанымен ұзақ жылдар көкіректерін сыздатқан өткеннің зыпырандары да жоқ емес. Оларда ұқсастық көп. Ең бастысы өмірге көзқарас, ішкі жан дүниелеріндегі аз да болса үйлестік. Мүмкін ол тағдырларының күрме жіптей байланып бір болғанынан да шығар... Дегенмен Бестөбеде әлі де қазақтың еркіндігін еске түсіретін ерекше бір жүрістұрыстар сақталған. Біздің ауыл да аумаған сіздің ауыл сияқты білмейтіні жоқ. Бір шетінде түшкіргеніне екінші шетіндегілер «жәрәкмәлә» десіп отырады.

	Көп тауқыметті, қуғын сүргінді, ашаршылықты көрген адамдардың бастан өткен қиыншылықтарын айтпайтынын аңғарасың. Өз орталары, сыр шертетін ерекше бір сәттер болмаса жұмған ауыздарын ашпайды. Ал өткен күннің белесі көріне қалса, ана-мына ұсақ түйекпен сөздің басын басқаға бұрып жібереді. Үнсіз қалады. Көздеріндегі мұң мен ой сөзсіз ақ бірден жүрегіне, жан дүниене шымырлап жетеді.

	Бестөбенің балалары да ес білгеннен шалдардың сөзін естіп, үлкендерден үлгі алып, ісін істегеннен бе әйтеуір ерте есейеді. Ата баласы болып қасында жүргендіктен шығар, үлкендердің әңгімесін маған көп естуге тура келді. Қыстың дайындығы малға азық шөп шабуға шыққанда әнгімеге қарқ боласын.

	Әсіресе жауынды-шашынды күндері шөп шабылмай қоста қымыз ішіп жатқан шалдар гөй-гөйге басады. Онда да соғыстағыларын айтса да, кәмпескенің кесірінен аштан қырылғандарын айтпайды.

	Үкіметке, компартияға тіл тигізбейді. Әрі кетсе қабактары қатынқырап, түрлері бұзыла үнсіз қалады. Әңгіменің желісін жастық шақтарының қызықты сәттеріне бұра береді. Шалдардың әңгімесін тындай келе, кейде осылар оралмасын білсе де жастық шақтарын бет алды ансай береді екен деген тымырсық ой да келеді. Жаспын ғой не істеп жарыта қояр едіндер деп миығымнан күлемін. Өзім мүлде кәртәймайтындаймын. Көп әнгімеден есімде қалғаны «Сары ала бие бәйжігіттегі» Құлнияз деген байдың он мың жылқысы кәмпескеленіп кеткенде кемпірі екеуінің аштан өлгені ғана. Бар байлығынан айырылып, 12 қанат киіз үйінің ішінде аштан өліп жатқан кәрі шал мен кемпір талай менін де түсіме кірді...

	Шалдардың ұшқыр әдемі теңеуі, ойлы да ойнақы әзілді әңгімелерінен өткеннің суретін көргендей боласың. Тарих пен шежіреге айызың қанады. Қанша аумалы-төкпелі, соқпақты бастан кешірсе де, қайғы-қасіреттің көлеңкелерін бүркемелеп, өмірдегі асыл әрекеттерді қадірлейді. Шамалары келгенше сезімдерін жаңбыр тамшыларындай таза ұстауға тырысады. Адам деген атқа мағыналы тіршілік қана жарасады деп есептейді. Ақсақалдардың бұнысы көздері жеткен жерден арғыны білгендіктен емес, дүние тірлігінің бояуы қанық қымғауыт, қиын-қыстау сырларын танып білгендіктен болар. Аза артып, бейнет тартық, қуғын-сүргін, аштық көрдік деп өтімсіреп, мүләйімсіген біреуі жоқ. Керісінше, қысқа ғұмырлы адамға сай мәнді өмір сүрудің үлгісін көрсеткендей.

	Елуінші жылдардың ортасынан бастап Қазақстан үшін рухани қасірет басталды. Тың игеру елдің экономикасын көтергенімен әлде болса да сақталып келе жатқан салт-дәстүрді бұзды. Мемлекет тарапынан жасалған экспансияға коммунистік диктатура қыспағында отырған қазақы рух дұрыс қарсылық көрсете алмады. Ұлттық мәдени ерекшелік дағдарысқа түсіп пышырады. Коммунистік идеология ұлттық рухқа қарсы жігі білінбей зілдене жылжыды. Ұлттық мәдениетті қасіреттің қара бұлты жапты.

	Колхоздастыруы, ашаршылығы, соғысы жоя алмаған ұлттық ерекшелік ана тілінің өрісінің тарылуымен бірге азая берді. Салт- дәстүрдің азаюы, рухани дағдарыс әкелді. Біртіндеп ана тілін білмейтін балалар көбейіп, ұлт жіктеніп қалалық асфальттық және ауылдық болып екіге бөліне бастады. Атасы мен әжесінің сөзін түсінбейтін немерелер жауыннан кейінгі саңырауқұлақтай қаулай өсті. Ал осының бәрін істеп, ызбарын төгіп тұрған Компартия туралы күдікті ойдың өзі қорқыныш әкеледі.

	Рудниктегі 3 мектептің бірі - таза қазақ мектебі. Оған ерекше мән беруіміз 60-шы жылдардағы коммунизмге 20 жыл қалып, асыра сілтеуден төңіректегі аудан-қалалардағы барлық қазақ мектептері түгелдей жабылған болатын. Қазақша оқыса орысшаны нашар біледі, ештеңеге жарамай, оқуға түсе алмай қой бағып далада қалады деп, жұрт бір-бірімен жарысып балаларын орыс кластарына жаппай берген. «Хрущевтік жылымық» Сарыарқа жері үшін тың игеруден басталып, ауылдың іргесіне дейін жүгері егумен жалғасып, ұлтаралық достықты күшейту үшін қазақ мектептерінің жабылуымен аяқталды. Жылқының бәрі керексіздіктен сойылып, ауылдағы әр үй тек бір сиыр, төрт қой ғана ұстауға қақылы болды. Тамақты көп жейтіндіктен ауылдағы иттер бір күнде қырылып атылды. Ауыл ант ұрғандай тып-типыл болып, көшеде үретін бірде-бір ит қалмады...

	Бестөбеліктердің қашанда көңілін ашып шерін тарқатар ән мен күй ғана. Біржан, Үкілі Ыбырай, Ақан сері, Естайдің әндерінсіз жиын-той өтпейді. Әсіресе Иманжүсіптің Ерейментауын жас баладан еңкейген кәріге дейін орындайды.

	Абылай аспас Арқаның сарай белі,

	Қуандық пен Сүйіндік жайлайды елі.

	Қырық мың жылқы жалдаса лайланбас,

	Нияздың Аюлы мен Қарай көлі.

	Бұғылы мен Тағыты бүркіт салған,

	Ұйпалақтап бауырынан түлкімді алған.

	Есіл, Нұра, Ереймен, Қара қойтас,

	Көзімнен бұлбұл ұштын дүние жалған.

	Ішім жалын болса да, құр денем сау,

	Маған десең, көз жасым, жанбыр боп жау.

	Бүркіт ұстап басына бір шығар ем,

	Көзіме бір көрінші Ерейментау.

	Әрбір тарихи кезеңнің өз әні өз өлеңі бар. Жұрттың мұнына ортақтасып, жоғын жоқтайтын, рухының діңгегін берік ұстайтын тұлғаларды уақыт-өмір айдынына қалықтатып алып шығады екен.

	Рухсыздану саясатының ағысына қарсы Шәмші Қалдаяқовтың әндері дүниеге келді. Бұл әндер өткенді ұмытып жайылып бара жатқан жұртты туған жердің қасиеттері арқылы ұшқан ұяларына қайта қонуларына көмектесті. Ән арқылы жан дүние тазаланып, жаңа өмірге ұлттық ерекшеліктерді ұмытпай жетуге тәрбиелейді. Махаббат сезімін оятумен бірге азаттық жырын ала келді. Ұлттық рухты оятып, қайта жандандырды, бостандықтың сағынышын халқына әнмен жеткізді. Шәмші Қалдаяқовтың әндерін орындау отан сүйгіштіктің символына айналды.

	Ғабит Мүсірепов айтқандай «көзге көрінбейтін, қолға ұстауға келмейтін ән мен өлең ғасырлар бойы ел ойында қала беріпті, қорлана беріпті, оята беріпті, сергіте беріпті».

	Қазақ жастары 20-ғасырдың 70-жылдары жазушылардың тарихи романдары, Есік қаласының қасынан Алтын Адамның табылуының әсерімен тарихпен тандарын атырып, күндерін батырып жүрді. Бұл оянған ұлттық болмыстың, сананың ондаған жылдардағы отарлық қанаудың Қазақ этносының тарихи негізі жоқ деген “қатпа идеологиялық қағидасына қарсы қаһар еді. Ұлтым, болашағым, атамекенім деген мектеп бітіруші ұл-қыздар ҚазГУ-дің тарих факультетіне түсуді армандады. Ал зиялы қауым ұрпағына ұттының тарихын, ата-баба шежіресін білдіруге ұмтылды. Әсіресе соңғы уақыттағы ұзынқұлақтың елге жеткізген Мәскеу мен Ленинградта оқитын қазақ жастарының істері көпшіліктің аузында жүрді. Олар қазақ өссін, өзінің мәдениетін дамытып, тарихын, шыққан тегін ұмытпасын деп жұмыс істеп жатыр екен. Ұйымдарының аттарын да «Жас Тұлпар» деп қойыпты. Басшыларының ішінде Мұхтар Әуезовтың ұлы Мұрат Әуезов те бар екен деген гу-гу сөз елге тез-ақ тарап, жастарды да елең еткізді.

	Айтылмаса да жұрттың көкейінде жүрген мәселе болғандықтан ел «Біз ойлағанды жастар жоғарғы жаққа жеткізіп жатыр екен ғой. Елдің ертеңін ойлайтын білімді жастар аман болсын»- деп желпініп қалды. Әй қайдам жоғарғы жағынды, бізді тұғыртып, басып отырған өздері емес пе. Ертең-ақ ол жастардың тамырына балта салып құртпасына кім кепіл. Талай манғаздардан айырылдық қой дегендер де болды.

	Әй, не шықса да өзімізден шығады. Жастар қыршынынан қиылса соған кінәлі өзіміз. Бір бірімізге жанымыз ашымайды. Әркім өзімен-өзі әлек. Жақынға да, алысқа да қол ұшын беруден қалдық. Кешегі ашаршылықты да, «халық жауларын да» түртпектеп көрсеткен өзіміз емес пе. Қара басымызға құнтымыз жоқ, басқаға қалай пана боламыз.

	- Иә, иә, мың айдаған байымызды да, ұлтының болашағын ойлаған зиялыларымызды да өзіміз ұстап бердік.

	- Болды енді, қайдағы жоқты айтып, жылауларың таусылмайды. Одан да кәне, Қажыкен домбыранды алып әу деші. Өткенде Алматыдағы бір мықты қазақ, бізге домбыра не керек, ол ескіліктің белгісі деп шатыпты. Домбыра ғой шіркін, шерді тарқатып, бізді ғасырлар бойы адам қылып келе жатқан...

	Әнші жігіт Естайдың Құсни-Қорланын шырқап кетті. Бұндай әңгімелер ойын-той, өлім-жітім бар, бас қосылған жерлердегі әдетке айналды. Көпшілік өкіметтің ынғайына көшіп өлімді жерде молда семіреді, біз маймылдан тарағамыз деген ойдан біржолата арылып, қанға сіңген әдет-ғұрып қасиеттерін қайта жандандыруға тырысты. Домбырашы мұңды шертпе күйге басты. Күй әлдебір орны толмас өкініштің өксігіндей әсер етті.

	Күй бiтер-бiтпесте ата-бабамыздың өзі болмаса да, көзіндей болған қасиетті домбыраны ескінің қалдығы деп жүргендерде ұят жоқ шығар тегі десті.

	Жас тұлпар деген сөз арманшыл жастардың болашаққа деген қиял қанатына айналды...

	Маусымның шаңқан ашық, жетсіз тынық күндері шеке қыздырады. Сарыарқа шілдеге бет алғандықтан күні ұзарып, түні қысқарып кыза бастаған. Қолға мектеп бітірді деген аттестат та тиді. 1971 жылғы қазақ орта мектебін бітірушілердің басым көбі Алматыға бет алмақшымыз. Қат-қабат арман-сезімдер мектеп түлектерін әсем қала Алматыға жетелей берді. Жолға шығатын күн жақындаған сайын күндіз бір орында отырудан, түнде көз іліндіруден қалдық. Алға ұмтылған үміт-көксеу ұйқыны қашырды. Асқақтаған арман дем беріп, көңіл көк дөнен болып шабады. Сарыарқаның саумал желі ұшы-қиырсыз даланы шарлап өтіп біздің ауылға да соғып қояды. Күн арқан бойы көтерілгеннен бастап, менің де көңілім күй сазындай сергіп тербелумен болады. Қоңыржай жұлдызды түндер ұйқыны қашырып, арман қиялдармен алысқа сүйрейді.

	Уақыт өтсеңші. Тосқанда бәрінің шабанданып тартынып қалатын әдеті емес пе. Тіпті күн де сағыздай созылып, ұясына батпайды. Күндіз түні көкейде тек Алматы. Арман қала. Жер жәннаты. Алматының апортының өскенін көрсем деймін, дәмін татып құштарланып иіскеп, құмарымнан шықсам деймін.

	Соңғы қоңыраудан бастап мектеп бітіруші ұл-қыздардың бәрі дерлік кім қайда оқуға барадының дайындығында. Бірəзі ұнатқан мамандығын қаласа, көпшілігі əйтеуір бір институтқа іліксем дейді. Кейбіреулер қалалардағы туыстарын сағаламақшы. Енді біразінің ойы көппен көрген ұлы той оқуға түсуді сылтаулатып шерден шығып бір қыдырып, қаланы шулатып келу. Ата-аналарында да әбігерлік аз емес. Бірі балаларының мектеп бітіргенін ат шаптырып дүрілдетіп тойласа, енді біреулер тайша-тұйша малдарын сатып балаларының жолына қаржы дайындауында.

	Мектебіміз Республикадағы алдыңғы орын алған, ұстаздарымыз тәжірибелі болғанымен жылдан-жылға институтқа түсушілер саны азая берді. Ең бастысы қазақ бөлімі бар институттар Алматыда ғана. Ол алыс кім болса соның жағдайы жете бермейді. Екіншісі мұғалім жоқтығынан шет тілі оқылмағандықтан үш деген баға формальды қойылды. Қалған сабақтардан бес алғаныңмен әлгі үштің кесірінен конкурстан өтпейсін. Бестөбенің талай білімді өрімдей-өрімдей ұл-қыздары институтқа түсе алмай ауылда қалып жатты.

	Ертең жол амандығы болса Ақмолаға бет алам. Ар жағына самолетпен ұшам, Алматы тиіп тұр. Ұлартқан үміт желпіндіріп, кешкісін үйге сыймай көше аралап кеттім. Бірекі жолдастарымды ертіп қиял қызуымен өскен жерді қимай жүрдім де қойдым.

	Тамыздың кеші жайымен тымырсып барып, жарық айлы тыныштығы мол түнге ұласты. Төңірек күндізгі тіршіліктің таусылмас күйбеңінен болдырып тастай қатып жым-жырт болды. Айдың жансыз жарығымен көкшілденген аспанда сансыз жұлдыз самсайды. Оларда маған қарап «ақ жол болсын» деп жымындайды. Тұра қалсаң құлағына дүние тіршілігінің жұмбақталған мол үні келеді.

	Кеншілер мәдениет сарайының қасындағы би аланындағы музыка үні қалықтап естіліп қараңғылыққа сіңуде. Әннің әуені көңілге сай келіп, қиятынды тербейді. Музыка қанына сіңіп, бойындағы қуатты күшейтіп, тұла бойына сиқыр болып тарайды. Амалсыз еркіңнен айырыласын, жан дүниеңнің түбіндегі жұмбағың есігі ашылып сыртқа шығады. Еліктетеді, еліктейсің. Музыкамен бірге сенің арманың ғана емес өзің де әуендеп қалықтайсың.

	Біз үш қабатты мектеп ғимаратынын ауласына келіп отырдық. Жастар түн ауғанша билегені билеп, билтемегені орталық көшедегі «бестөбелік бродвей» аталған асфальт жолмен қолтықтасып ерсілі-қарсылы жүр. Кей бозбалалардың кең балақ - колокола шалбарларының жиегіне салынған ұсақ шынжырлары асфальт сызады. Тар қысқа мини-көйлек киген қыздардың бөкселері бұлшындап, сандары ағарандайды.

	Бала кезден бірге өскен достардың әңгімесі біткен бе, yaқыттың өте шыққанын байқамаппыз да. Әлгінде ғана төніп самсап тұрған көп жұлдыздардың нұры қарығып биіктеп кеткен. Достарыммен түннің қабағы сейіліп, көк жиектің етегі сазды бауырлана бастағанда ғана, сәл-пәл көз іліндіру үшін үйді-үйімізге тарадық. Әр қайсымыздың алған жолымыз басқа. Бір-бірлерімізді қимаймыз. Досыннан ыстық ештеңе жоқ шығар бұл дүниеде...

	Ақмоладан түнделетіп Алматыға бет алған АН-24 ұшағы Балқаш қаласының аэропортына жолай қонды. Күндізгі жеркөкті қуырған қапырық азайған. Ұшақтан түсіп қайта міну арасында қасымдағы Қайролла деген жолдасыммен буфетке беттедік. Жұрттың бәрі дел-сал. Ұшақта ұйықтаған жолаушылар мыж-тыж. Отырғыза бермей мазалап түсіргендеріне кеюті.

	Біз уақыт жеткілікті болғандықтан жолдасыммен аэропорттың буфетіне беттедік. Келгеніміз сол еді, екеуіміздің де көзіміз бірден буфет қабырғасында өрмелеп жүрген тарақанға түсті. Тарақан да тоқтай қалып таңырқай бізге қарады. Шарасының сыртына теріс айналған көзін төңкере түсіп, ұзын мұрттарын қайшылай бастады. Біз жиіркеніп кезектен үн-түнсіз сыдырылып шығып кеттік. Сәл тітіркеніп қалғандарымызбен арман буы, алып ұшқан жүректеріміздің лебі бойымызды сергіте берді. Есілдертіміз Алматыға тез жету.

	Әрине қиялдарымызбен әлдеқашан Алматы аэропортына жеткенбіз. Тек онда бұрын болмағандықтан, көкейлеріміздегі Алматыны нақтылы көз алдарымызға елестете алмай әуреміз. Ұшаққа отырдық. Қайтадан жүректеріміздің дүрсілін ұшақ моторларының дауысымен бірдей естуге айналдық. Уақыт өтсейші ...

	Арман асқақтығы қандай ғанибет. Әттең тек ұшарға қанатымыз жоқ. Алматы бірден айналасына шағылысқан айдын көлдей дөнгеленіп жарқ етіп шыға келді. Қапсыра басқан қою қара түн астындағы алтын тас сияқты жарқырап от шашады. Жалғыз мен емес, Алматыға бірінші рет келе жатқан кісілердің бәрі де иллюминаторға ұмтылды. Алматыға асыққан адамдар бір мезгілде ерекше бір күйге түсе қалды.

	Ұйқыларынан сілкініп, жайдары-шадыман көңіл-күй ұшақ ішін толқытып жіберді. Ұшақ айналды ма керек, әйтеуір жарық үстінде ұзақ ұшты. Ұшақтың дөңгелектері жерге тигенде, мотор дауысы құлақ жарардай күшейіп кетті.

	Ұшақтан баспалдақпен түсе бергенде суық жел ұрып, дене мұздатты. Қайнап тұрады деген Алматы бойды тау етегінен жеткен сатқынымен шымырлатты.

	Аэропорт басы күндiзгiдей жарық. Ығы-жығы халық. Өзімен-өзі болған жұрт. Отырарға орын жоқ. Бастапқыда төңіректі олай-бұлай жүріп қызықтап қарағанымызбен қалаға кете алмай, алып-ұшқан көңіліміз суыды. Жүретін экспресс 92 автобусы 6-дан жұмысын бастайды екен. Аяқ асты чемодан, сөмке. Аэропорт іші араның ұясындай гуілдеген дауысқа қалықтап тұр.

	Еңсесі биік болса да, кішкене аэропорттың осыншама адамды сыйдыруы таңғаларлық. Әлсін-әлсін көп жыл темекі тартқан шахтердей қырылдап ұшақ кетіп қонады, арасында тіркеу басталды, не аяқталды деп бір әйел ескі дырылдаған микрофоннан баж ете қалады. Адамның көптігі, жолдың ұзақтығы бізді болдыртты. Ұшақтан түскен беттегі қарқыннан мүлде арылдық. Оның үстіне буфеттен шәй алып ішпек ниетпен кезексіз өтіп кетеміз деп бір әйелден сөз естіп, сәл болмағанда екі-үш еркектен таяқ жей жаздадық.

	Не керек денелеріміз ауыртады, ұйқы да басайын деді. Жұрттан көргендерімізді істеп, сырттағы ағаш арасындағы көгалка чемодандарымызды жастанып қисайдық. Кезекпен ұйықтамақшы болсақ та, шабадан, киім күзету жайына қалып, бірден ұйқыға кетіп жоқ болдық.

	Қайролла екеуіміз мұрындарымызды жарған апорттың иісінен ояндық. Таң атыпты. Ерекше сезім, жүректерімізді алып ұшырып, кеуделерімізге сыйғызбай, көңілдерімізді аспанға қалқыта жөнелді. Армандаған Алматы. Алатау да ақ басы ағарандап, қол созым жерде тұр. Жеттіндер ме дегендей, сабырлы сары алтынды кейпімен күлімдейді. Сәлден соң, апорттың иісі бас айналдыра бастады. Кешегі жолдың бейнетінен - ақ жауыннан кейінгі даладай тазарып сала бердік...

	Жалма-жан шабадандарымызды сүйрете автобустың аялдамасына жүгірдік. Есілдертіміз университетке тез жету. Аялдамада да автобус күткен ұзыннан-ұзақ кезек. Кешегі тәжрибе бар, кезексіз кимeтeмeй сыпайыланып кезек тостық. Қаланың адамдарына ұқсап, бәрін білетін адамша өзімізді еркін ұстауға тырыстық. Бір-бірімізге бірдеңе айтқан боламыз, негізінен жұрт не істер екен деп соларды андудамыз. Бізге қарап онша мән берген ешкім жоқ. Кезектің соңын сұрайды, қол жүгін аяғымен жылжытып газеттерін оқып тұра береді. Сөйлеспейді жөн сұраспайды. Өншен жарма бітеу біреулер...

	Ауылдың адамына қаланың ұнамайтыны содан ғой. Институтқа түсе алмай үйге қайтуға ұялып жұмыс істеп жүрген көршінің баласы айтқандай. Өңшең тоңмайын, арамза, іштерінен мерезденген бірдеңелер дегені рас та шығар. Мойындары бұрылмай өңештеріне таяқ тығып алғандай тікбақай қақиғандар. Экспресс автобусына міндік-ау, әйтеуір.

	Алматы жап-жасыл. Аспанмен тілдескен биік ағаштар әр жерлерде егілген гүлді өрнекті әшекейлер. Қайролла екеуімізде үн жоқ, көзіміз сыртта. Бір-бірлерімізге қарап қалғанда алаулаған жүздерімізден бақыт нұры қызарып жылт етеді. Алып ұшқан көңілімізді басу үшін, көздерімізді тайдырып әкетеміз. Автобус бағдаршамға тоқтады. Алдымызда көгалдан салынған Ленин тұр. Көзіміз шарамыздан шығып кете жаздады. Автобус орнынан бажылдай күшене қозғалғанда Ильич көсем езу тартып күлімдеді. Автобус болмағанда төбеміз көкке жетіп, кеудеміз қуаныштан жарылып кетер ме еді, әлде қалай.

	Жұрт айтқан аялдамадан түскенімізбен КазГУ-дың ғимаратын көп іздедік. Өткен-кеткен кісілерден сұраймыз “әне” деп көрсетеді, көзімізге биік-биік ағаш арасынан үлкен мекеме, зәулім үй түседі. Шабадандарымызды арқалап барамыз, ол не Алматы қонақ үйі, не баспошта, не

	Абай театры болып шығады. Осылай бір квартал жерді айналдық та қойдық. Күн ысыйын деді. Шаршадық. Алматы қонақ үйін тағы бір айналып алдында кішкене су шапшыған ескі фонтаны бар «Гүлдер» деген кафенің қасына келіп орындыққа отырдық.

	Танымайтын қала, ешкімнің-ешкімде ісі жоқ. Қаншама пысықайланып, мектептегі балалардың алды болғанымызбен киімдерімізден де, жүріс-тұрыстарымыздан да басқа жақтан екендігіміз білініп-ақ тұр. Ауылдың сәлемін айта келгендей ескі дөкей шабадандарымыз тағы бар. Соғысқа баратындай қасық пышаққа дейін үйдегілер салып берген. Әйтеуір күн ыстық еріп кетеді деп май салмады...

	Немересін қыдыртып жүрген үлкен ақсақал бізден көз алмай ұзақ қарады. Жақындап келіп байыпты жылы дауысымен амандасты. Шырайлы, ат жақты, жүзі жылы еңселі ақсары жұқаң кісі екен. Күлімдеген көкшілдеу көздері сағынып көрген адамдай жылы тартады.

	Біз ауылдағы үйреншікті әдеттерімізбен орындарымыздан атып-атып тұрып қол берiстiк. Ақсақал қоңыр дауысымен қайдан келгендерімізді, елдің жағдайын сұрап өзіне тез-ақ үйірді. Бапты, қоңыр дауыспен биязы сөйлеген шал былтыр ғана қайтыс болған атама ұқсап кетті. Әсіресе көк көздері күлімдеп сөйлеген сайын бас изегені аумайды атам...

	Атамның тері сіңген көйлегінің иісі мұрыныма келгендей болды. Бауырында өскен атам да институтқа түскенімді көре алмай кетті-ау деп ойладым. Тірі болса жүрер еді ғой мына шалға ұқсап. Сөз арасынан өзіміздің университеттің ауласының қасында тұрғанымызды білдік. Қасымыздағы ғимаратты әлде-неше айналғанда КазГУ осы болады-ау деп ойларымызға кірмепті де. Үш қана қабат, көзге сүйкімсіз, өзі жөнделмеген алқам-салқам бірдеме. Есігінің алдында тым болмаса университет деген мандайша жазу да жоқ. Ақсақалмен шала қоштасып, шабадандарымызды сүйретіп, университеттің есігіне бет алдық...

	Абиұр болғанда елден өтіп келген дәрігерлік құжаттарымызды іске асып, бір-ақ күнде айды аспанға атып КазГУ-дің абитуренттері болып шыға келдік.

	Абитуриенттік уақыт жанталас, консультация, емтиханмен зымырап өте шықты. Емтихан күні жерлестер жиналып саған жанашырлық жасайды. Жақсы баға алсаң мерейлері өсіп, көңілденіп қуанып кетеді. Төмен баға немесе екі алып құлап қалғандарымызды жұбатамыз. Келесі жылы міндетті түрде түсесің деп рухтандырамыз. Жылы сөз айтып жұбатқанымызбен көңілімізді кір шалып, ренжіп қаламыз. Жерлестердің ішінде бір-екі жыл студент болып ысылып қалған Қасымбекова Майра бізді туған інісіндей қамқорлыққа алды. Қаламен таныстырды, онсолымызды танытты. Ыстығымызға күйіп, суығымызға тоңып, емтихан тапсырған күндері барлық жерлестердің қасында болды. Ауылыңның баласын туған бауырындай көру қанға сіңген қасиетке айналды...

	Азапты кезең конкурс болды. Бір орынға 22 адам. Бәрінің балы жоғары. Конкурс тәртібі өте қиын. Әуелі “льготниктер”, жеңілдігі барлар, жетімдер, әскерден келгендер, екі жыл жұмыс істегендер өтеді, содан соң барып балыңның санына қарайды. Институтқа түсе алмаған бір бала әжесіне құладым депті. Әжесі сонда байқап жүрмейсін бе, сенің тұсауынды Мəкəсияға текке кестіріппін деген екен. Соны естігенде мазақ қылып күлгенбіз. Өгізге туған күннің бұзауға да туатының ойламаппыз. Өз басымызға да келді.

	Емтихандардың үшеуін де беске тапсырдым. Тек оқылмаған шет тілінен үш қойып берді. Бұған аттестаттың орта балы қосылып бері 23 балл жинадым. Жаман емес сияқты. Жатақханада тұратын абитуриенттер тұра сала университетке жүгіреміз. Біз асықты деп комиссия асықсын ба, байқаудың шешілімі шықпай қинады. Деканмен кездесу болғанда спортпен айналысам, өлең айтам, би билеймін, оқуды жақсы оқып, тәртіпті боламын деп көпіртіп уәде де бергем. Уақыт өтпей, қорқыныштан жүректің дүрсілі көбейіп, ас батпауға айналды.

	Көз майымызды ағызып тосқан тізімде шықты. Оқуға түскендердің арасында менің фамилияма тіпті ұқсас фамилия жоқ. Қайта қайта қараймын. Фамилиям жоқ. Сәтсіздіктің қара бұлты басып, көңіл-күй бірден тас-талқан болды. Жол болмай үміт үзілген деген осы. Не істерімді білмей күйінгенім сонша өмір сүргім келмей кетті.

	Бәрі бітті. Жүрегім қысып бір орында тұра алмай басым ауған жаққа жүре бердім. Қанша жүргенім белгісіз, есімді жисам аэровокзалдың кассаларының қасында тұр екем. Өзіме-өзім келгендеймін, бей жай болсамда бұлан-таланым тараған сияқты. Шекемнің салқындағанын, өзегімнің ашығанын сездім. Сарымайдай сақтап қатып ұстап жүрген бар ақшама самолетке келесі күнге билет алдым. Билетті қолыма ұстаған күйі «үйге қай бетіммен барамын, масқара-ай» деп тағы қиналдым. Бетіме ұяттың қаны теуіп, көңілім құлазыды.

	Әжем әрі кетсе көзін бір сығып алып, үйге келгеніме қуанбаса ренжімес. Намысқой атам еді. Көршінің иттерімен таласып жеңіліп қалса шоқпарымен «қалпитайын» деп Құтжолды ұрып, ас бермей жүрген атам тірідей жарылып өлері сөзсіз. Көз алдыма атамның әлде неге ренжігенде үндемей еңкіштеніп алып шоқпарымен насыбай үгете беретіні келді. Кеше түсімде атам күліп жүрген сияқты еді, мен түсті дұрыс жорымаған болдым. Әлде түсінде көрген керісінше бола ма... Тығырыққа тірелдім. Не істеймін қайда барам. Екі қолға бір күрек. Аштан өлмес қарынның қамының тұтқыны болам ба.

	Түс ауа ұнжырым түсіп, қабылдау комиссиясындағы аттестат, мінездеме сияқты іс қағаздарымды алуға бардым. Бұнда да кезек. Байқаудан өтпеген ұл-қыздар жанталасып басқа институттардың байқауына қатыспақшы. Мен сұлықпын. Қазақстандағы жалғыз университеттің менің маңдайыма жазылмағанына кеюлімін. Іс-қағаздармен айналысып отырған тарих факультетінің жоғарғы курс студенттері болатын. Меруерт деген қыз - «Сен токта, бәрі жақсы болады» - деп іс-қағаздарымды бермеді.

	Ештене түсінсем бұйырмасын. Қалай жақсы болмақшы, байқаудың шешімі шықты ғой. Байқаудан өтпегеніме әлі де тарамаған қазандай өкпем бар еді. Менің аттестатымды беріңдер, самолетке билет алып қойдым деп қырсықтым.

	Қыз да шақар екен, мені дырылдатып деканға алып барды. Жолда мұндай мүмкіншілікті жіберуге болмайды, ауылың қайда қашар дейсің деп ақылын орысшылап айтып келеді. Қазақша сөйлемейтін қаланың балаларын ит етінен жек көретін басыма мына сұлу өткір қыз ұнап барады. Сөйтсек, Мәскеуге екі жолдама келіпті. Орталық жоғарғы оқу орындарынан Республикаға жоспарлы түрде орын бөледі екен. Ал байқаудың нәтижесі бойынша тізім маған жетіп тірелген. Енді мен заң бойынша бірінші болып өтуім керек. Меруерт қыздың айтқаны сол.

	Декан қарапайым, жұқа өнді тез сөйлейтін ақкөңіл адам еді. Бірден әй-дей жоқ: «Мәскеудің мұрағат институтына барасың ба?»- деді. Сасып қалдым. Мә саған деп біреу төбемнен шоқпармен періп қалғандай болды. Орысшаға шорқақ маған Мәскеу не атамды алған, мұрағаттық мамандықты не істеймін. Дегенмен етегiзу ұмытылып, үміт дүниесі еселеніп өсе бастады. Ой мың құбылды.

	Қаңғыбас қиялдың соңына еріп бармайтын жері бар ма, көз алдыма Мәскеу, ондағы «жас тұлпардың» жігіт-қыздары елестей қалды. Декан: «Неге үндемейсің, барасың ба, жоқ па?» - дегенде, мен үшін Меруерт қыз: «Барады, барады!» - деп жауап берді. Декан: «Мынаның іс-қағазын дайындаңдар. Софияға айт» - деді. Мен мелшиіп тұрмын. Меруерт мені енді қолымнан ұстап әрі сүйрей жөнелді. Техникалық хатшы деген есікке кірдік. Қатар-қатар үйілген іс-қағаздарын ақтарып жатқан көзілдірікті жас келіншек Софья болып шықты. Олар екеулеп менің іс-қағазымды ақтара бастады. Бірі шет тілін оқымапты болмайды дейді, екіншісі алып кетеді жібере салайық деп болмай жатыр. Мен қиялыммен Мәскеуге кеттім. Мұрағатшы мамандығын алып, ескі қағаз қоқысты ақтарып отыратын көзілдірікті кісіні елестеткенде денем тітіркеніп кетеді.

	Әй бірақ Мәскеудің аты, Мәскеу ғой. Қыз бен келіншек: «Болмайды!», «Болады!», «Оқи алмайды!», «Оқиды, онда тұрған не бар, түссе, алып кетеді!» деп, біріне-бірі дәлелдер айтуда. Мені сыртқа шығарып жіберіп тағы бірәз дауласты.

	Танып білмейтін адамдардың мен үшін осыншама қам жегеніне қарап, өзімде осал емес екенмін ау деп, бойым биіктеп көңілім көтеріліп қалды. Іс қағазыммен қыз келіншек деканға кетті. Ол күні мәселе шешілмеді. Жиған баллым жеткенімен орысшам шамалы, шет тілін оқымағанмын. Қайтадан көңіл күптілігінің сүркілі басталды. Ақыры не керек ниеттері дұрыс, жақсы адамдардың көмегімен Мәскеуге өтпегеніммен босаған орынға ілігіп КазГУ-дің студенті болдым.

	Шама-шарқымызға қарай көсіліп, өзді-өзіміз болып жерлестер бас қосып Никольск базарының ішіндегі дөнген лапшасын жеп тойлап та тастадық.

	Студенттік өмірдің ең қызықты шақ екеніне көз жетті. Жазғы тандай жайнасқан, ұйқысыз, күлкісі көп студенттік өмір бізді шұрқ иіріп ала жөнелді. Бірден Еңбекші қазақ ауданына көкөніс жинауға ауылшаруашылық жұмысына кеттік. Көппен көрген қызыққа не жетсін, көңіл шалқалақтап ес шықты. Мәзбіз. Не істесек те күліп-ойнап істейміз.

	Помидорда мұндай көп болама, күннен күнге титықтата берді. Қаланың қыздарының тырнақтары сынып, мияулауы көбейді. Мінездерінен де биязылық кетіп, дауыстары шаңқылдап шығуға айналды. Жергілікті балалар да кеш болса килiгiсiп маза бермейді. Күні бойы тырбындап, бүкшиіп жиғанымызды кешке басқа жаққа әкетіп жатады. Сол бізге бригадир болған жергілікті әйелдерді кейін көк базардан көкөніс сатып тұрғанын талай көрдік. Жұмыс істеп жүргенде «жеріміз жоқ, егіс еге алмаймыз» деп жүретін. Жинағаннан жеп-шашқандарың көп деп күнде ұрысушы еді, қайдан келген көп көкөніс, бір құдайым білсін...

	Айдың аяғында ақша айырғанда көбіміз жеген тамағымызға қарыз болып қалдық. Ешкім тиын-тебен таппады. Біз ауылшаруашылық жұмысының біткеніне мәзбіз. Итіңқыржың, салпақтап тырбаңдау таусылды. Шаршағанымыз ұмытылды. Алда университет, арықтан су ағып, апортының иісі мүңкіген сүйікті Алматы. Топырлап шулап келіп, топырлап мәз болып кеттік.

	Қыркүйектегі Алматы ерекше. Жеміс-жидегі әбден пісіп, марқайып шашылған кез. Қайда барсаң да алманың иісі кеңсірігіңді жарады. Алматының ауасының құрамы апорттың иісінен тұратындай. Тек ағаштардың жасыл жапырақтары гана жасы келген қариялардай салбыр-салыңқыланып түстері күлкілдей бастаған. Кейбір сарғыш тартқан жапырақтардың шеттері жиырылып үзіліп түсетін күндерінің жақын екенін меңзейді. Шақырайған күнді көресің, бір орында көп тұрсаң бетіңді жел қуған аяз шымшиды. Жылы күні тұла бойың мұздап сала береді. Қалың киінсең пысынайсың, жеңіл киінсең жауырын арқаң сыздап қалтырайсың. Никольскі базарының айналасындағы абыр-сабыр көбейе түскен. Жаздай дем алып, құрылыстан, комбайннан ақша тауып келген студенттердің қарқындары қатты. Көңілдері көтеріңкі, сессия алыс...

	Алғашында қала өмірінің желісіне, сабақтың лекциялық, семинарлық түріне үйрене алмай қиналғаныммен жана жолдастар, студенттік жатақхана өмірі тұңғиық иіріміне іліккендей бірден жетелеп үйіріп әкетті. Күннің атысы мен батысы университетке баруға ғана сәйкестенеді. Ең артысы тамақ ішудің мерзімі қарнының ашқанына емес, қалтандағы ақшаның барлығына байланысты.

	Тарих факультетінің қыздары да сұлу. Жәйдің өзінде өткір көздерін аударып қарағанда бір түрлі іштегі жылылықты сезесің. Әлде бір қуаныш екпіні қанынды тамырлай ала жөнеледі. Бетің дуылдап қызара қаласың. Үнсіз сөйлесу деп осыны айт. Ғалия деген тарихшы қызға да ғашық болып,

	Айым да сен, Ғалия, - Күнім де сен,

	Оң қабағым тартады күлімдесең

	- деп Балуан Шолақтың Ғалиясын да айттық.

	Күнделікті аласұрған жүгіріс қызықты хикаялар тізбегіне ұласа берді. Қазақстанның түпкір-түпкірінен келген балалардың мінез-құлықтары, салт-дәстүр, жейтін тамақтары да әр түрлі. Ауылға 1929 жылы колхоздастардан қашып күнде кешкісін алтыннан ардақты, күмістен салмақты деп жақын туыстардың атын атап хат жазамыз. Аты аталған туыстардың кейбіреуі ақша салады. Міндетті түрде күнде бас почтаға соғып аударма ақшаны тексереміз. Степендия алған күні шала байып, желдіре жүріп жерлестерге жетеміз.

	Бірде алғашқы стипендиясын алып Аман досым салыпұрып университетке жетіп келді. Қасына екі-үш ауылдасымызды ертіп алған. Қуанып кеттім. Ауылдың жаңалығын естіп шер тарқатысатын болдық. Группалас студенттердің алдында да мерейім өсіп қалды.

	Алматының қыркүйегі күндіз қапа, кешке қоңыр салқын. Түскі тамақ уақыты. Аққу мен Театральныйда ыстық тамақ болмайтындықтан Гүлдер кафесіне бет алдық. Адам көп екен, столдардың бәрі толуға жақын. Аман арқаланып, желпініп алған. Бәрін ұйымдастырып, официант қашан келеді деп тыпыршып шыдамсыздануда. Қалтасында ақшасы бар екені анадайдан көрініп тұр. Шүйіркелесiп, жарыса сөйлеп елдің жаңалығына кірістік.

	Әңгімеміз енді қыза бергенде, сүп сүйкімді, ақ кофта, қара юбка киген талдырмаш сары шашты қыз келе қалды. Бәріміз кірпік қақпай қызға тамашалай қарадық. Жұқа ерінді сұлу қыз күлімдей амандасқанда әңгімеміз шорт үзілді. Бәріміздің көкейлерімізден құмарлықтың көк елесі көлбең етті. Аман біріншіге бес борщ деді. Сұлу қыз алжапқышының қалтасынан блокнот пен қарындаш алып жазған күйі, екіншіге не аласыздар деді. Аман мүдірмей біз екінші алмаймыз тек бірінші аламыз деп маңғазданып салмақтана қалды. Қыздың дауысының екіншіге не деп қайта-қайта сұрағанынан сескендік.

	Әлгіндегі қызға қараған ынтықтан тез арылып, басқалай қарай бастадық. Орысшамыз онша емес, бәріміз де қазақ мектебін бітіргенбіз. Кіп-кішкентай тұрымтайдай қыздың дауысы мұндай ашы, қатты болар ма. Аман да көтеріле мен екіншінің керегі жоқ тек бірінші керек дедім ғой деп едірейді.

	Қызда қырғи қабақтана қырсығып, жарылып кетердей долдана ісініп, ал үшіншіге не аласыздар деді. Аман үшіншінің де керегі жоқ, бірінші керек, ең жақсысын әкел деп қызды менсінбей бізге қарады.

	Официант кызымыз қолы дірілдеп жаза алмай қалды. Безгек ұстағандай селкілдеп барады. Бір кезде залды жаңғырта есі кете күліп жіберді де, жүгіре жөнелді. Жынды адамша күліп барады. Аң-таңбыз. Отырған жұрттың бәрі бізге қарап қалыпты. ынғайсыздық туды. Бірдеңені бүлдірдік, не екенінің мәніне әлі толық жетпедік. Мен акырын дауысымды шығара шықпас қылып «жатақхананың асханасынан дүнген лапшасын жей салу керек еді» дедім.

	Аман енді маған едірейіп, не алсам да өз еркім, біріншісіне, ең жақсысына тапсырыс бердім. Онда тұрған не бар, студент адам емес пе, біз кімнен кембіз деп килікті. Қиқар мінез неме еді, жанжалдасып қалармыз деп сөзімді қоя қойдым. Жолдастар үнсіз. Ойымыз тездетіп тамағымызды ішіп кете қою. Борш келді, іше бастадық. Аузымызға дәмді тамақ тиген соң түріміздегі қыртыс-тыртыс жазылып, бетке қан жүгірді. Аман досымыз иығын қозғап қомданған күйі «тырп етпендер ақша жетеді, бұларды осылай қатырам. Ішкесін біріншісін – ең жақсысын ішу керек, ас адамның арқауы, келешекте студенттерге дұрыстап қарайтын болады» деп манғазданды. Біз жымындасып құптай бас шұлғыдық.

	Боршты ішіп бітірер бітірмесімізде әлгі официантка қасында жасандау бала бар тағы бес боршты алып келіп столымызға қоя салды. Қыздың түрінде бізді мұқатқан мырсиған кекесін бар. Біз тілден айырылып үнсіз қалдық. Мынандайды іштік деп айта алмадық. Көзіміз ақиып шарасынан шықты. Бәрінің беті ашылды. Ту сыртымыздан біреулердің мырс етіп күлгендері, жөтелгендері естіле бастады. Ақырын жанжағыма көз салып едім, отырған адамдар тамақтарын ішулерін тоқтатып бізге қарап қалыпты. Жамырай қараған самсаған көздерден ұялыс таптық. Мысыққа ойын, тышқанға жан керек. Білдіртпейміз дегенімізбен қысылдық. Қапырық күннің ыстық ауасы бар бірден бырсыдық. Бәрімізден ағыл-тегіл тер кетті.

	Мә, саған первый – ең жақсы. Не істерімізді білмей састық. Бесеуімізде басымызды тарелкелерімізден көтермей аштан келгендей апыл-ғұпыл жарысқандай ішіп отырмыз. Мақсат тезірек первый – ең жақсы тамақты тауысып қашу. Жұрттың бәрі тамақ ішулерін біржолата тоқтатып көздерімен енді бізді жеуге айналды. Тойынған еріккендерге қызық керек, жамырай қарап қалыпты. Құтты бір цирктегі андардың ойындарын көргендей естері шығып, орындарынан тапжылмайды.

	Бір кезде аспанды жарып жіберердегі жұрт қарқ ете түсті. Қыран топан күлкі, жан-жағына жалтақтай қарап күлмеген біздің стол ғана. Әлгі официант қызымыз бен бала тағы борщ әкеле жатыр. Жолдастарымыз сыртқа қарай тұра жүгірді. Столдың басында Аман екеуіміз ғана қалдық. Залдағы күлкі толастасыншы. Әкелінген тарелкадағы борштар столға сияр емес. Аманға дауысымды шығара зеки есептес, ақшасын төле деуге шамам зорға жетті. Ол қанша екенін білмеймін 3-4 қағаз ақшаны ұмаждаған күйі столға тастай салды.

	Артымызға қарамай жүре жүгіре сыртқа шықтық. Кафедегі қыран-топан күлкі дауысы естілмей қалғанша артымызға бұрылмадық. Жон арқамыз су боп ақты. Түрлеріміз де өрт сөндіргендей. Жолдың екінші жағында іштерін басып күлкілерін баса алмай тұрған жолдастарымызды көрдік. Аман қатты ренжіп үнсіз қалды. Мен сол бірге келіп бізге күлген жолдастарымызды жек көріп, кейін араласпай кеттім. Достың көңілі бір атым насыбайдан қалады дейтіні рас екен. Біраз уақытқа дейін кафе-ресторандарды анадайдан айналып жүретін болдық.

	Республиканың маңдайына біткен жалғыз университет революционер С. М. Кировтың атымен аталады. Оқу негізінен орыс тілінде. Қазақ группалары бар, бірақ қазақ тіліндегі кітап тапшы. Әсіресе тарих факультетінің қазақ бөліміне түскен ауыл балаларына қиын. Бағдарлама социалистік идеяға икемделген, лекция да көп. Студенттер оқулық жетпегендіктен кезекпен күні-түні оқиды. Түсінбеген сөздерін бір-бірінен сұрап әлек.

	Бірде көппен жәй өзара күңкілмен шектелетін көкейлеріміздегі көп мәселелердің біразы факультеттің жалпы комсомол жиналысында үлкен жарыс сөзге тиек болды. Даудың басы Дайрабайдың қасқа сиыры демекші, сөз қазақ группаларында оқитын студенттердің үлгерімінің нашарлығынан басталды.

	Осыған дейін деканатқа мұғалімдер студенттерге шағым жасаса, енді жиын үстінде студенттер қазақ тілінде дұрыс лекция оқылмайтынын, ең бастысы оқулықтардың жоқтығын баса айтты. Сөйлеген студенттердің барлығы дерлік лекцияларға қанағаттанбайтындарын, университетте көп дүниенің жасанды екенін, партия қызметкерлері, басшылардың балаларының өрескел қылықтарына ешкім ештеңе демейтінін, көрер көздегі әділетсіздіктерге ашына тоқтады. Жиын піскен сүттей тасып, күн тәртібі мәселерінен әрі кетті.

	Жиналысқа қатысып отырған декан, кафедра меңгерушілері, кураторлар айналаларына жалтақтай қарап, шошиын деді. Күтпеген жағдай. Жұрт таң қалды. Үндемей, тәртіп сақтап жүрген студенттердің өздері өз ойларын ортаға салып белсенділік танытты. Ұстаздардың біразы шәкірттерінің ұсыныстарын іштей қолдап отырғаны сезілді.

	Тарих факультетінде тарихи қиянатқа қарсы кезінде Бекмаханов, Сүлейменов сияқты ғалымдар салып кеткен «шындық күрес» мектебі бар еді. Профессорлар Бекмаханов пен Сүлейменовтер 1949 жылы Сталин шешімі негізінде Қазақстанда Ұлт-азаттық көтерілістерді, Кенесары Қасымов туралы жазғандары үшін 20 жылдан сотталған болатын.

	Ақыры декан айтылған мәселелерге жақын арада анықтығына жетіп жауап беретінін, ректорат алдында ұлттық тілде кітаптың аздығын жеткізетініне сөз берді. Шындықтың шегіне жетпекші болған студенттер, бастан қан шықты тоқтаудың не керегі бар дегендей жиынды жапқанның орнына деканның жауабын күтпекші болып кейінге қалдырды. Бұл жалғыз тарих факультетін емес, университетті дүр сілкіндірген оқиға болды.

	Кім не деді, қалай болды, жиналыс туралы сөз сол күні жатақханаларда шәй үстінде әр бөлмеде таң атқанша қызу талқыланып жалғасын тапты. «Жас Тұлпарлықтардың» идеясынан қаныққан жастар рухани серпіліс үстінде болды. Студенттер жиналыс екі-үш күн ішінде қайта жалғасып жағдайымыз жөнделеді. Университет басшыларына жеткен соң қойылған мәселелер шешіледі, әсіресе, ұлттық тілде оқулықтар көбейеді деп дәмеленді...

	Тарихшы-студенттердің еңселері биіктеп, көтеріліп қалды. Жастардың сымсыз телефондары ерекше жаналықты Алматы қаласындағы оқу-орындарындағы студенттерге сол күні-ақ жеткізді. Жиналыста көтерілген мәселерді барлық жатақханалардағы студенттердің қолдайтыны тез арада жаңалықтың шыққан жеріне жаңғырып келіп жатты. Кейбір қызбалау жастар жағы керек болса көшеге ереуілге де шығуға дайын екенін білдіріп сәлем айтыпты. Ана тілінің орны, ұлттың болашағы туралы жатақханадағы таң атқанға дейінгі пікір алысулар көбейді. Сандықтың аузы ашылды. Іштегі запыранға айналған арман-қиялдар мен кіммін, қазақ басқадан несімен кем деген ойлар сыртқа шықты. Алаш зиялылары, халық батырлары еске алынды. Ашық айтылмаса да ел болу үшін Тәуелсіз болу керек деген ой көкейден мәңгілікке орын ала бастады. Жатқаннан кейін де студент-тарихшылар ұйықтай алмай, қиялдарына келген елестерден жүректері алып-ұшып, кірпік қақпай лекцияларына барып жүрді.

	Екі-үш күннен кейін факультетте өзгеше бір жағдайлар орын ала бастады.

	Жиналыста сөйлеген студенттер бір жаққа кезек-кезек кетіп қалып жатақханаға түрлері күлдей бозарып, бастырылып кешігіп кететін болды. Өздерінің мінездері өзгеріп, көп сөйлемеуге айналды. Әлде бір тұйықтық пайда болып, дұрыс байқаған адамға олардың жүріс-тұрыстарында осындайда болады екен-ау деген үрей аралас дәрменсіздік көрінді... Саудыраған ақ көңіл мінезді ауылдан кеше келген студенттердің бірден ұнжырғасы түсе қалды.

	Көздерінен айтылмаған, жауабы табылмаған көп жұмбақты сезесің. Факультет қабырғасында да, жатақханада да көрінбегенімен, әлде бір белгісіз қорқыныш елесі кезе бастады.

	Жас тарихшы студенттердің жабырқаған көңілдерін жазылмас мұң басты. Жастардың сынған көңілін аулап, қиын шылықтан шығар жол сілтейтін ешкім табылмады. Бақытты болашақтың бояуымен әшекейленген социалистік томырық мінез топастықтың машинасы қызыл қыршын жас ұланның, 1 курс студенттерінің сана сезімін уландыруға кірісті.

	Қызығына қанып болмас студенттік жан рахатының ауылы алыстады. Мұғалімдердің жиналыстағы сөздері жайшылықтағыдай шымыр шықпай, әйтеуір сөйлеудің мыжымасына айналды. Біз көгендегі қозыдай жіпсіз байланып отырамыз. Сөздің бір түйірін түсірмей ұғып алатын құйма құлақ студенттердің жоқ. Көзіңді алмай тесірейе қараған боласың, көретінің ол емес. Дем шығармай тыңдаған боласың, ойың басқа жақта. Біз сарысагыз боп кеткен қайынның безіндей қатайдық. Тас бауыр, күніміздің, құлқынымыздың құлына айналдық. Пәк сезімді жан-дүниелері ластанған жастар біртіндеп еті өліп екі жүзділікке, жалғандыққа бейімделе бастады...

	Жиналыстан, куратор сағаттарындағы жалған ақыл айтып, жаны ашығансыған мүшіркегендіктен жалықтық... Келешектен үміт, сәуле, шара күту күмәнді іске айналды. Айтылған өтірікті амалсыз тындап, еріксіз ыржнямыз.

	Отанды сүю, Компартияның рөлі туралы күн тәртібіне қойып өткізілетін класс сағаттары көбейді. Сөйлеушілердің аузына дайын, жаттанды сөздер салынуы әдетке айналды...

	Көңіл-күлкі су сепкендей басылып, тәртіп сабырлықтың сыртында сенімсіздік, бықсықтық емес алды. Әркім үрейін жасырғанымен, қара басын қорғалауы іштеріндегі пендешілікті көбейтті. Үлкендерден, әке-шешелерінен келе жатқан көмбістік, ездік көпшілік студенттердің бойларын биледі. Қызыл қырғынды, жеке басқа табынудың сорақылығын, сұрапыл аштық пен соғысты көріп, ой-саналары үреймен уланған ата-аналарының қорқынышы балаларының бойында оянды...

	Ұйқысыз таң атқанша сөйлесіп, даурығып пікір таласулар бітті. Ешкім ештеңе демесе де, әлде бір суықтық, белгісіз үрей төңіректі торлауын көбейтті. Табиғатта еш өзгеріс болмаса да, студенттер қапаланып өздіктерінен бастырыла берді.

	Уақыт өтіп жатты. Жиналыста қабылданған өтініштерге университет басшылары жауап қайтарған жоқ. Факультеттегі комсомол жиналысының жалғасы шақырылмады. Жиналыстардың бәрі тоқтатылды. Көпшілік жәй күңкілдегендері болмаса, ашып-жарып ештеңе демеуге айналды. Жігерлі студенттердің сағы сынып, тура жауаптан сөз тайғақтаулары көбейді. Ренжістер іріп-шіріп іште қалып жаты...

	Бәрі түсінікті болды. Студенттердің өтінішінен университет басышылары саяси астар тауып қажетті жеріне хабарлап, мүмкін көз-құлақтары көп мекеме өзі де білуі мүмкін, әйтеуір «сыпайы репрессия» басталды. Түрлі себеппен жиналыста белсенділік көрсеткен студенттер жатақханадан шығарылды. Кураторлар өз алдына, мұғалімдер кезектесіп жатақхана бөлмелерін аралайтынды шығарды. Туған күн, не қонақ шақыру тек жатақхана комендантының рұқсатымен ғана өтетін болды. Осы оқиғадан кейін СССР-де бірінші болып тарих факультетінің негізінде OKд (оперативная комсомольская дружина) құрылды. Милиция мен КГБ-мен тікелей байланысты бұл ұйым университет басшыларынан ерекше қамқорлық тауып, оған есерсоқтаулар алынды. Олар жатақханамен, стипендиямен қамтамасыз етілді. ОКД мүшелері шаш ал десе бас алып, жатақханадағы студенттердің аяқтарын қия бастырмады. Кімнің не істегенінің бәрін деканат солардан біліп отырды. Кейін факультет үлгісіндегі ОКД университетте құрылып, олардың биліктері бүкіл Фрунзе ауданындағы студент-жастар жатақханаларына жүрді. Университет ОКД мүшелері 1973 жылы пасха кезінде Никольск шіркеуіне кісі жібермеудегі өрескелдіктерімен аты шықты. Сол ерекше қырағылықтары үшін Фрунзе аудандық партия комитетінен алғыс алып, ректораттың құрметіне ие болды.

	Комсомол жиналысы өткеніне бір айдың шамасында тарих факультетіндегі өмір сырт қарағанда өз орнына келген сияқтанды. Университетте түрлі конкурстар, әдеби кештер, белгілі артистермен кездесулер көбейді. Тіпті факультет қабырғасында Анжела Девис АҚШ компартиясы ОК мүшесі, СССР-дің Азия және Африка елдеріне ағалық қамқорлығы деген тақырыптарға диспут-кештер өткізілді. Барлық жерде орынды да, орынсыз Қазақ республикасының халықтар достығы лабороториясы екені айтылып отырылды. Ал сен диспутқа қатысуға міндеттісің...

	Өткендегі айғай-шу ұмытылғандай болды. Сөйтсе де, қозғалған тастың астына су бармай тұра ма. Бірен-саран студенттердің жатақхана фойесінде, көшеде, сыраханаларда қоғамдағы саяси ахуал, кемшіліктер, болашақтың қандай болуы керектігі жөніндегі құпия әңгімелері көбейді. Пікірлестер оңашалана бастады. Бұл кездесулерде жүрек түкпірінен шыққан болашаққа деген шынайы сезіммен бірге, нақтылы ұсыныстар айтылды. Қазақ тілінің тағдырынан басталған мәселелер КСРО-ның мәні және оның орнына ұласты. Бірігіп Лениннің ұлттық саясат жөніндегі еңбектерін қайтақайта оқып, пікір алысты. Бәрі бір ауыздан өкімет ұлттық саясатты дұрыс жүргізбеуде және ұлт мәселесін шешу үшін республика тәуелсіз мемлекет болуы керек деген шешімге келе бастады.

	Қазақ тілінде кітаптардың жоқтығын сол тілді білмейтін қазақ жастары көбірек айтты. Мен қалада асфальт үстінде өскен балалардың ұлт жандығына таң қалдым. Керісінше ауыл балалары ана тілінде кітаптың жоқтығынан қиналып жүрсе де, көмбіскіленіп жұмған ауыздарын ашпады. Отырса опақ, тұрса сопақтың кейпін киді.

	Не керек, қиялы мен арманы аралас болашақтың белесі сиқырдай шақырып, саналы жүректі тарихшы-студенттерді тынымсыз талпындырды.

	Біртіндеп Виноградов көшесінің 88-ші үйіндегі тарихшылар жатаханасы саяси айдын аренасына айналды. Уақыт толқыны саясаттың айдыны бетіне өз ортамыздан жаңа тұлғаларды алып шықты. Ұлтжанды азаматтар көзге түсіп, көпшіліктен қолдау тапты.

	Бізден үш-төрт жас үлкендеу, өмірдің ащы-тұщысынан хабары бар Салық саяси додаларды ұйымдастырып, бәрімізді ұршықтай иіріп әкетті. Сөзімізден, мақсаттарымыздан ортақ үндестіктер таптық. Археолог болып қазақ тарихын әлемге таратуды армандаған қауға сақал Салық көшбасшымызға айналды. Ол өзгемізден гөрі еті тірі, туралықты айтуға тайсалмайтын. Намысқой, қабағын да түйе білетін, жүрегі жарыла күле де білетін. Бір сөзді, уағдашыл, істеймін деген нәрсесін алдында таудай бөгет тұрса да елемей істейтін. Тек жалғыз кемшілігі қазақша түсінгенімен сөйтей алмаушы еді.

	Ал тәуелсіздікке жетудің жолына келгенде тарих факультетінің 20 шақты студенті әркім өз ұсынысын жақтап ырду-дырду басталды. Біреулері үгіт-насихат арқылы халықты ереуілге көтеру керек десе, біразы шет елдермен байланысты баса айтты. Қызбалар жағы террортық іс-әрекеттерді де ұсынды. Не керек Салық бастаған 10 студент ішінде өзім бар, үгіт-насихат арқылы мақсатқа жетпекші болып 1972 жылдың қазанында жасырын «Сарыарқа» ұйымын құрдық. Ой жосығы өрістес бір курстағы жолдастарды арман оты жақындата берді.

	Тәуелсіз Қазақстан болашағын бар сезіммен аңсап, аңсап қана қоймай сол өмірге бар көңіл қиялымызбен араласып та кетеміз. Батыс елдеріндегідей дамыған, көркейген Қазақстанды көргендей боламыз. Көңіл шалқып, көкірегімізді күш кернеп еңсеміз биіктей береді.

	Қайғы - зарын көз жасымен жуатын заманның қарасы үзілгені қашан деп Ұлы іске үлкен сеніммен құмарта, қызыға кірістік. Алды-артымызды ойламайтын жастық албырттығымыз да жоқ емес.

	Ұйымның екі бөлімнен тұратын бағдарламасында түпкілікті мақсат тәуелсіз Қазақ мемлекетін құру, ана тілге, ұлттық мәдениет, әдеп-ғұрыпқа ерекше мән беру, Біріккен ұлттар Ассамблеясына мүше болу, дүние жүзіндегі қазақтарды өз тарихи отанына қайтару және тағы да басқа мәселелер ерекше айтылды...

	Жасырын ұйымның Сарыарқа делінуіне Ұлы Дала тарихымен, Алаш Орда өкіметін құрған алаш зиялыларының еңбектерімен таныстық негіз болды. Сарыарқа қазақ елінің батысымен шығысын, оңтүстігі мен солтүстігін байланыстырушы бел омыртқа, арқасы ғана емес, ұлт болашағының қайнар көзі, алтын діңгегі деп есептелінді.

	Ұйымдастыру қабілетіміздің аздығы былай, саяси біліміміздің жоқтығы да көзімізге оғаш көрінді. Біз енді бостандықтың қайнар көзі Алаш зиялыларының еңбектерін іздеп жүріп оқыдық. Тек сол жылдардағы газет-журналдардың төтенше жазу қаріпі қиындық туғызды. Араб қаріпін үйрену үшін қазақ көне дәуірі тарихынан дәріс беретін Мұсатай ағаны жағалаймыз. Төтенше жазуды үйретіңіз дейміз. «Оны не қыласындар» деп өзі кішкентай сары адам қисая бұлданады. Біз бірауыздан сіздің «Алтын сақа» пьесанызды түпнұсқадан оқиық деп едік дейміз. Шал риза болып манғазданып үйіне шақырып араб қаріптерінің асты үсті нүкте-сызыкшаларын үйретеді.

	Біз Пушкин кітапханасының қызметшілеріне аш кенедей жалына жабысып 20-шы жылдардағы газеттерді ақтарамыз. Жолымыз болғандарымыз кітапхананың жерастындағы ескі газет-журналдар жинақталған қоймасына енеміз. Сол жерде отырып шаң басып сарғайған, беттерінің жыртылғаны бар түптеулі газеттер жинақтарын ақтарамыз. Газеттің қара бояуы қолға жабысады, көміскіленген шаң иісі қолқанды толтырады. Есесіне жаның жадырап тарихпен қауышып, шындықтың пердесін ашасың.

	Кейде газет беттерінен басы бірікпеген қазақ зиялысының бай-кедей болып бөлініп алауызданғанын көріп жаның түршігеді. Ызы-қиқы өмірде кім не көрмейді. Көреді. Бірақ бәрінің бір тоқтамы бар ғой. Бірлігі жоқ ұяның ата қарға жауы бар, ат төбеліндей аз топ зиялы қауымның неге бастары бірікпеді деп налисың. Бәрінен түңілесін. Қазіргі классик саналатын кейбір ақын-жазушылардың шығармаларын оқыҒың келмей кетеді...

	Сарыарқалықтар күнде кешкісін жиналып бағдарлама негізінде жұмыс жоспарын жасаймыз. Қиялымызбен болашаққа шарқ ұрамыз. Бәрі түсінікті, жұрттың бізді қолдайтынына сенімдіміз. Кімнің Тәуелсіз ел болып ана тілін, мәдениетін, әдет-ғұрып, ұлтының асыл қасиеттерін дамытқысы келмейді. Келеді. Міндетті түрде Тәуелсіз дамыған қазақ мемлекетін құруымыз керек. Құрамыз. Көңіліміз көтеріңкі, желiкпелік те жоқ емес. Жора-жолдас көбейді, жерлестер де ұмыттырмайды.

	Бірде ұзын бойлы, сыйдиғандау көзілдірікті жоғарғы курс студенті келіп өзін факультет комсомол бюросының хатшысымын деп таныстырды. Аты-жөнімді дұрыстап сұрап, қоғам жұмысы жөнінде әңгіме қозғады. Деканаттағы іс-қағаздарымен танысқан ғой дедім, Ерейментау аудандық комсомол комитетінде неше жыл мүше болғанымды, қандай бағытпен айналысқанымды білді. Ақыры мені комсомол комитетіне мүше болуға көндірді. Қаланың әдепті интеллигент баласы орысша сөйлесе де қарапайымдылығымен баурап алды. Ойламаған жерден комсомол белсендісіне айналдым.

	Күндіз жастарды патриоттық тәрбиеге баулу мәселесін қарайтын комсомол бюро мәжілісіне қатысамын, кешкісін сарыарқалықтар жиналып Тәуелсіздіктің үгіт-насихаты жөнінде сөз қозғаймыз. Мен өстіп бір ұртым май, бір ұртым қан болып егізденіп университет қабырғасында жүріп жаттым...

	Сарыарқа жасырын ұйым мүшелері жұмыстарын студент-жастар арасындағы үгіт-насихаттан бастады. Максат - жастарға тәуелсіз мемлекет болудың қажеттілігін түсіндіру. Бағдарлама негізінде үгіт-насихат жүргізуге кірістік. Бірақ студенттердің жәй тындағандары болмаса көпшілігі адырая қарап, мыналар не былжырап тұр деп бұрылып кетеді. Төменгі курс студенттері оқудан шығып қалам ба деп қорықса, жоғарғы курстағылар бізге ақыл айтатындай қайдан шыққан оқымыстысындар, мұрындарың жалпиып, ауыздарың қисаймай тұрғанда зытындар деп қыр көрсетеді. Сәтсіздіктер күннен күнге көбейе берді. Сарыарқалықтардың үміттерін студенттер ақтамады. Ауылын, елін жақсы көрсе де, ұйымға мүше болып тәуелсіздік үшін күрескілері келмеді...

	Енді ұйым мүшелері қоғамдық құрылысты өзгертуден ештене жоғалтпайтын, ен революцияшыл тап жұмысшылар, сондықтан үгіт-насихатты солардың арасында өткізу керек деп тактикамызды өзгерттік. Әуелі Алматы қаласындағы АЗТМ, Киров, электро-прибор және басқа да ірі заводтардың жұмыс тәртібін біліп, таныс адамдар ізделінді. Заводтардың жекелеген цехтары қару-жараққа керекті жабдықтар жасайтындықтан, үгітшілеріміз тәртіптің қатандығына кезікті. Тіпті Қазақстан мұхит жағалауында тұрмаса да, қаланың қақ ортасындағы Киров заводы атом сүңгуір қайықтарына торпеда жасайтын болып шықты. Жұмысшылардың пәтерлері бар және мұндай заводтарда жергілікті ұІт өкілдерін қызметке алу шектелген екен. Совет өкіметі, мемлекет құрылысының асты-үстін, сыр-кырын жілік майына дейін қалай шағылатынын алдын ала ескеріпті. Завод аулаларына кіре алмаған сарыарқалықтар жұмысшы жатақханаларын айналдырды.

	Тәуелсіздік идеясы азшылық арасында да, ұлттық жұмысшы табынанда қолдау таптады. Кедергілер көбейді.

	Кейбір жатақханаларда милиция шақырылса, енді бір жерлерде насихатшыларды жекелеп жіберді. Вагон жөндеу заводында ашықтан-ашық сөйлескен Жатқанбай таяқ жеп, денесіне өткен тепкіден басын көтере алмай бір жұма төсек тартып жатты. Сонда да кейін ол: «Өмір күрес. Дүниеге келген соң, өмірден жарақат аларың сөзсіз. Өмір сүргісі, алдына қойған мақсатына абыроймен жеткісі келген адам жарақатына қарамай күресуі керек. Адам қай заманда тууын таңдай алмайды, бірақ ол сол кезеңде өкінішсіз, сапалы, санаты, артындағыларға үлгі боларлықтай өмір сүруге міндетті ғой» - деп мойымай, үгіт-насихатын жалғастыра берді.

	Бізді бір қолдаса, үйсіз-күйсіз жүргендер қолдар деп пәтер жалдауға үй іздеуші жас жанұялар, студент-жастардың жиналатын жері Карл Маркс пен Пастер көшелерінің қиылысқан жеріне беттедік. Бұл жерді жұрт басқаша “жетімдер бұрышы” дейді. Алматы қаласындағы ең қиын мәселе баспана болды. Жұмысқа орналасу үшін прописка-тіркеу керек. Ал тіркеу-пропискаға үйің болмаса тұра алмайсың. Мемлекеттен үй алу-қияметтің қиыны. Он бес, жиырма жылда кезегі жетіп үй алғандар өздерін бақытты санайды. Кейбіреулер өмір бойы кезекте тұрып үй ала алмай қаңғырып жүріп өледі.

	Алматыда студенттерге жатақхана жетпейді, деканатта не стипендия аласың, не жатақханада тұрасың деп кесіп айтады. Жолдамамен жұмысқа қалған жас мамандардың да көретін күні осы... Әсіресе, күздің ызғарлы былығы мен қыстың аязында бүрсеңдеп кешке дейін сүмірейіп пәтер іздеген жастардың еңсесі түседі-ақ. Жеке пәтер өз алдына, подвал, сарай, кей үйлердің шатыры бәрі-бәрі ауылдан Алматыға келген жастарға толы. Бір бөлмеге 5-6ға дейін студент қыстырылысады. Жертөлелер дымқыл, төсек орын былжырап, сыздың иісі киім-кешекке сіңіп, денең жылымай жаурайсың да жүресің. Жастардың көбі ангинамен күн ара ауырып, 39-40 градус дене қызуымен лекцияға, жұмысқа барып жүреді.

	Баспанасы болмаса да, Алматысын қимай төсек орнын арқалап көшіп жүрген қазақ жастарына ешкім таңданбайды да. 70-жылдары аз күн болсын Алматының шет-шетіндегі тауық қораларда тұрмаған студент кемде-кем шығар...

	Сарыарқалықтардың үгіті бұл жетімдер бұрышында мүлде орынсыз көрінді. Ашынып, қиялиланған біреуі әй-дүй жоқ боқтап салды. Есі дұрыстауы жөндеріңмен жүріндерші, кешке бала-шағамның қайда жатары белгісіз, барар жер, кірер тесігім жоқ, қайыршылап кетуге дайын тұрғанда жанды қинамандаршы деді. Бәрінің ұнжырғасы түскен, бейшаралық күй басып кеткен. Үгіт-насихат бітті...

	Жігіттермен салыстырғанда, «Сарыарқа» ұйымы қыздарының жетістіктері молырақ болды. Олардың сурет көрмелері, концерттерде, театрларда творчестволық зиялы қауыммен жұмыс істеуі ауқымды нәтиже берді. «Ерен ерлер ісі бірлестігі», «Жас тұлпар» тағы басқа бірлестіктер жөнінде мағлұматтар алынды. Тікелей іс-әрекеттерге барғылары келмегендерімен қолдап, өз ойларын ашық айтқан зиялы қауымға жастар ризашылық білдірді. Театрларда ұйымның атынан “Қазақ халқына” үндеу таратыла бастады, әрине үндеу орыс тілінде болатын, нәтижесі де белгісіз...

	Сарыарқа ұйымы көп ұлтты құрам алды. Татар қызы Талима, бурят кызы Вера сияқты тарих факультетінің студенттері белсенділік танытты. Бірақ, қалай дегенде де үгіт-насихат жұмысы ойдағыдай нәтиже бермеді. Бұқара халық совет өкіметіне қарсы шыққысы келмеді. Дәл осы кезде 7 ноябрь Октябрь революциясы мерекесіне дайындық басталып, жұмыс бәсендеді.

	Факультет деканы студенттер түгелдей демонстрацияға бір адамдай қатыссын деген бұйрық шығарды. Ол бұйрықты орындамаған студенттер университеттен қуылады деп кураторлар бұйрықты өздерінше нақтылады. Мерекеде сап түзеп өтуге дайындық қауырт басталды. 1-2 курс студенттері жаппай сабақтан босатытып әскери, дене шынықтыру кафедраларының мұғалімдерінің, кураторлардың қадағалауларымен сап түзеп жүруді үйренуге кірісті. Бес-алты күнгі “айт - два” жер тепкілеуінен кейін КПСС саяси бюросы мүшелерінің портреттерін, мадақтау ұрандарын көтеріп шынықтық. Бас хатшының портреті алдында, қалған мүшелер бір қатар, соңында мүшелікке кандидаттардың суреті. Партия басшыларының портреттерінің былғанып, кірлеп қалмауы ерекше қадағаланды. Саяси бюро мүшелерінің портреттерін оқуды жақсы оқитын, тәртіпті студенттерге бекітті. Сенім артылды. Маған мүшелікке кандидаттың портретін ұстау жүктелді. Портретті аяқ асты қылып жерге қоюға, қалай болса солай ұстауға болмайды. Жұрт көретіндей биік, оңға солға қисайтпай тек алға қарату қажет. Оған қоса «жасасын компартия» деп бар дауысынмен құлақ жарардай күшене ышқынып айғайлау керек...

	Алматыда ерегескендей қар жауып-еріп, көшенің миы шығып былжырады. Ылғалды ауа денені қалтыратады. Қыстық киімдерін әкеліп үлгермеген ауылдың балалары аяқтарынан су өтіп күркілдеп жөтелгендері былай, дене қызуларымен жатып та қалды. Мұғалімдер жатақханадан шықпай, студенттерді дене қызуларына қарамай, аяқтарына тұрса болды сапқа қуумен болды. Студенттер амалсыздан айдауға көніп, оқудан шықпастың күні үшін сүйретіліп, Шевченко көшесі бойындағы КазГУ-дің стадионына беттеді ...

	Жеміс-жидекті жылы күз, тұманды, дымқыл ауалы дене тітіркендірген бұлдыр күндерге біржолата ұласты. Кеш түскен жапырақтар тротуарларға жабысып, арықтар қарлы суға толды. Тек еш өзгеріссіз Космонавтар мен Шевченко көшелерімен бір сарынмен ерсілі-қарсылы жүрген трамвайлар ғана. Кейде кешігіп, ойламаған жерден кешкі тыныштықты тарсылымен бұзып, селк еткізеді.

	Космонавтар көшесі бойындағы жатақханада тұратын студенттердің күнделікті өмірі тарсылдап келіп, сықырлап тоқтаған трамвай, саңқылдаған кондуктор дауысымен таңдарын атырып, кешкісін Целинный кинотеатрына баруымен өтіп жатты. Жатақхананың араның ұясындай сапырылысқан уілі, түнгі 12-ден кейінгі бірінің есіктерін бірлері қағып, нан мен шәй сұраған дауыстар, фойе-фойенің қуыс-қуысына оңашаланып аймаласқан ғашықтардың күнделікті қылықтары сессиядан-сессияға дейін бір қалыпты еш өзгеріссіз жалғаса берді.

	Виноградов көшесіндегі 88-ші үйде орналасқан үш қабатты ескі No 1 жатақханада әр түрлі факультет студенттері тұрды. Бірінші қабатта дайындық факультеті тындаушылары О-діктер жатады. Олар кешкі 10 нан кейін бала-бақшадағыдай ұйықтамаса да бөлмелерінен шықпайды. Себебі әлі студент емес, мектеп бағдарламасын қайта оқып бастары қатуда. Екінші қабат жағрафия факультетінікі, олар өздерімен өздері, іштері пысқандары 1-ші қабаттағы тындаушыларды тәрбиелеумен айналысады.

	Ең шуы көп, әңгімелері көл-көсір, таң атқанша сабылатын үшінші қабат. Бұнда тарих және философия-экономика факультеттерінің студенттері тұрады. Әңгімелерінің тақырыбы жатақхана асханасының котлетінің күйе беру себебінен космостағы қара тесіктің көлемін азайту үшін не керектігін қамтиды. Жаяуы жоқ, ұлы-кызы бірдей, шешен, ә десең мә дейді, ал бір-екі шөлмек Токай виносын ішіп алса тіпті бой бермейді, бәрі білгіш, бәрі данышпан...

	Алматының кинотеатрлары да негізінен институт институттарға бөлінген. Целинныйға - КазГУ, дәрігерлік, шетел институттары студенттері; Октябiрге - КазПИ, Сарыарқаға – халық шаруашылық; Арман мен Қазақстан кинотеатрына - ЖенПИ мен АЗВи барады. Политех пен физкультурныйдың жігіттері қай кинотеатрға қыздар көп барса топ-тобымен бірінің артына бірі ілісіп, сонда шұбатылады. Алматы қаласындағы кинотеатрлардың екеуінің құрылысы мен өрнегінде өзіндік ұлттық ерекшеліктері болды. Олардың бірі ескі ағаштан салынған жастар театрының кинозалы да, екіншісі Целинный. Алматы қонақ үйі қасындағы жастар театры кинозалына барғанда үлкен киіз үйдің ішіне кіргендей боласын, шаңырағы биік, уықтары ағаштан жасалып боялған, қару-жарақ асынған батырлардың суреті бар. Аспандаған шаңырақ, саған қараған батырлар рухтандырып еңсенді көтереді.

	Ал Целинный кинотеатрының сырты да, іші де қазақ эпостарының кейіпкерлерінің бейнелерімен өрнектелген. Рельефті суретті суретші Сидоркин білімділікпен, ерекше бір толқыныс үстіндегі сезіммен салған. Барған сайын қайтақайта қарай бересің. Кішкентай кезімізден қотандасып отырған шал мен кемпірге пөзерек шамның жарығымен оқитын жыр-қиссаларымыздың көрінісі. Өрнектерге қараған сайын жүрегің лүпілдеп ауыл көз алдына келеді. Кеуденді қуаныш керіп, армансыз өткенінді мақтан тұтасың. Студенттердің көбі осы рельефтерді көру үшін әдейі ерте келіп, құмарлары қанғанша қарайды.

	Көркем фильм басталар алдында, 10-15 минут міндетті түрде Компартияның кезекті съезінің шешімін, фитиль журналын көресің. Студент қыз-балаларға, журнал да, кино да емес, шам сөнген соң бірінің бірі қолдарын сипап отырғаны керек...

	Жатақхана бөлмелерінен Досмұқасан, Айгүл ансамблдерімен бірге Биттлз, Шокин Блю, Роунд Стоунздардың орындауындағы әндер жарыса шығып, жастықты, махабатты жырлайды. Көңілденесің, сезімнің көк дөнені көз алдыңда көлбеңдей жөнеледі. Жанды әуез тұла бойды түршіктіріп, қат-қабат боп сеңсіп қалған өткен күндеріңнің мұңды да, қуанышты да ерекше сәттерін көз алдыңа әкеледі. Жүрегің елжірейді, жылағың келеді. Мәңгілік ғұмырды аңсаған Қорқыт атаға ұқсап кетесің. Дертке шипа, денеге қуат беретін арқаның қоңыр жеті ескендей болады.

	Ішті шымырлатқан керемет мелодия шалғайдағы сағымдай толқиды. Енді бірде ән ырғағы октавасын өзгерткенде жүректің мұнды нәзік тамыры да аяншақтана тітіркенеді. Жүрегің қақса да, дем алмастан қатып тындайсың...

	Сыңсыған маһаббаттың ыстық сағынышындай назды, мұнды әннің сөзіне түсінбесең де музыканы түсінесің. Жанына жылы тиіп мүлгiтеді, баурайды. Қайтадан әнмен әуендеп қалқи жөнелесің, биіктей бересің. Шексіз де шетсіз ғаламға бет аласың. Барған сайын сағымдай шалқып, балдай тамылжыған ән аяқталғанда сен де таусылғандай, біткендей боласың. Ештеңенің қажеті жоқтай сезінесің. Бәрі бітеді. Таусыласың, босайсың. Тек жаңа ән басталғанда сен де ән ырғағына ілесіп тіріліп алға жылжисың. Жүрегіңнің соғысы біртіндеп лүпілге ұласып жан дүниең қайтадан рахатқа бөлене бастайды. Баяу толқын бірқалыпты тербетіп әлдилейді, еркелетеді. Амалсыз езу тартып назданасың. Тән рахаты, жан рахатымен кезек алмасып, ляззаттың шырынына малтыта береді, малтыта береді... Досмұқасанның оранжировкасындағы халық әндерінің жаңаша орындалуы көкейге қонымды-ақ. Ұлттық өнердің ерекшелігі жаңа леппен жастарға ой салады, намысын оятып болмысын тербейді.

	Октябрь революциясының жеңіс күні де тойланды. Ленин алаңындағы өкімет үйінің алдынан сап түзеп, транспорант көтерген студенттер шұбатылғаны жүгіре басып, дірдектеп тоңып өтті. Барлық жердегідей қолдау шеруі. Өзгерген ештене жоқ...

	Алматы күзі созылып аумалы-төкпелі болғанымен, бір күнде-ақ көрпесіне орантып қалың қысты әкеле салды. Кешкі ұйқыға күзде жатқан қала, ертесімен оянғанда түні бой жауған қардан жүре алмай қалды.

	Тынық күнде жапалақтап жауған қар, көңілінді шалқақтатып, ерекше сезімге бөлейді. Қар жамылған шыршалар ақ көйлек киген қыздардай қызарандап, еріксіз қызықтырып көз тартады. Биік теректердің басындағы қарлар төменде өтіп бара жатқан кыздарды көрсе борай салады. Қыздар сыңғырлап күледі, сұлуланады, жігіттерге көз қиықтарын төнкереді. Сенің де жүрегің алып ұшады. Еріксіз сонынан ересің, көзіңмен ұзатасың... Қыздардың ұзын кірпіктеріне ілінген ұлпа, дүниені ұмыттырып, кеудене от салады. Жатақханалардан шыққан қыз бен жігіттер Никольск базары арқылы “Золото Маккены” фильмін көруге Целинный кинотеатрына ағылады. Қар атысқан, әзіл жарасқан, қол ұстасқан күндер бір-біріне жалғасады кеп...

	ХХ ғасырдың алпысыншы жылдарының соңынан бастап зиялы қауымның ұлт тарихын зерттеген ғылыми еңбектері жарық көре бастады. Әлкей Марғұлан Байғазы-Дәндібай мәдениетінің көне көзін ашса, Кемел Ақышев Алтын Адамды тапты. Ілияс Есенберлин, Мұхтар Мағауиннің тарихи тақырыптағы шығармаларына бүкіл түрік әлемінің тарихи-рухани мүддесін қорғаған Олжас Сүлейменовтың «Азия»-сы қосылып қазақты қазақ қылды.

	«Азия» шығысымен-ақ қолға түспейтін кітапқа айналды. Түрік халықтарының тарихын Советтер Одағы мемлекеті тұрғындарына жәй айтып қана қойған жоқ, оның тамырының теренде екенін, сарқылмас көзінің бар екенін дәлелдеп берді. Мен «Азия» кітабының құдіретіне Ленинград қаласындағы зиялы жастар арасындағы пікірталас отырысында әбден көзім жетті.

	Сарыарқа ұйым мүшелері тек Алматыда ғана емес, республика бойынша үгіт-насихат жүргізуге міндетті еді. Қазақ студент жастарымен байланыс орнату мақсатында жүргенде таныс жерлестерді сағалап Ленинград қаласына жолым түсті. Әдеттегідей қанжығама Олжас Сүлейменовтың «Азия-сын» байлап жүргенім жақсы болар ма, сурет академиясының ескі жатақханасында Орталық Азиядан келген студенттер кітапты қотандасып оқыды. «Азия» кітабы қолға түсті дегенді естіген студенттер көзді ашып-жұмғанша жинала қалды. Іштерінде кітапты бұрын оқығандар да бар екен.

	Әрбір сөйлем емес, әрбір сөзді баптап оқыған өзбек жігіті мағыналы жерге келіп қалғанда тоқтап, өзі ғана ойланбай басқалардың да айтылған сөздің астарына көз жіберткізіп отырды. Шыбын ызыңын естірткен үнсіздік, құлақтың құрышын қандырған мағыналы сөз, шексіз де, шетсіз ой түйсігі қатпар-қатпар көне тарихтың қойнауын қопарып жатты. Кітап таң атқанша оқылды. Қыбыр еткен жан болсашы. Кітап оқылып біткеннен соң да, қимылсыз үнсіздік тағы біразға созылды. Мен өзімнен жастары үлкендеу, ұзын шашты, сақал-мұртты студентердің жүзінен шөліркеп келіп, бұлақтан кәусар су ішкендей қызара бөрткен жан рахатын көрдім. Өзім де суретшілермен бірге сақайып сала бердім. Олжасты енді түсіндім, мақтаныш сезімі кеудемді керіп, бір аршын биіктеп қалдым. «Азия» кітабы сарыарқалықтардың үгіт-насихат қорынан межелі орнын алды...

	Тарих факультетінің студенттерін, әсіресе сарыарқалықтарды тарихи тақырыпқа жазылған шығармалар қатты қызықтырды. Оқыдық. Талдадық. Пікір таластық. Сарыарқалықтар Пушкин кітапханасының көне фондына арнайы рұқсат алудың көзін тауып, жиырмасыншы-отызыншы жылдардағы газет-журналдардан Алаш азаматтарының мақала-шығармаларымен де таныстық. Олардың Қызыл империясының қыспағындағы қуғын-сүргінге қарамай, көне тарихты зерттеу арқылы ұлт санасына шежірені құйып, кімнің кім екенін кейінгі ұрпаққа айтып кеткендеріне таң қалдық, табындық...

	Жетпісінші жылдардың бір ерекшелігі халық үлкендікішілі болып жаппай көркем әдебиет оқып, өмірдің кейбір сұрақтарына жауапты кітаптан іздеді. Коммунистік идеологияның ықпалында болса да қоғамдағы іс-әрекеттерге көзқарасын өзінше қалыптастыруға тырысты.

	«Ұзынқұлақтан» жұрт компартияның орталық комитетінің «Көшпенділер эстетикасы» мен Олжас Сүлейменовтың «Аз и Я-сын» «ескілікті көксеп дәріптейді» деп шығарған жасырын қаулысын тез-ақ естіді. «Азия» мен танысуға мүмкіншілік болса, Мұрат Әуезовтың басшылығымен шыққан «Көшпенділер эстетикасының» барлық тиражы бірден жойылып оқырманға жетпеді. Бұл мақалалар жинағы көшпенді халықтарда мәдениет те, тарих та жоқ деген Компартия идеологиясына қайшы келді. «Көшпенділер эстетикасы» Алаш ұлтшылдарының кітаптарымен бірге қара тізімге ілікті. Мұрат Әуезовты сарыарқалықтар бұрын «Жас Тұлпар» ұйымының басшысы, ұлт жанашыры, алпысыншы жылдардағы жастар қозғалысының жетекшісі ретінде білсе, енді ғалым-күрескер ретінде таныды. Олжас Сүлейменовпен бірге Мұрат Әуезовте студент жастардың кумиріне айналды.

	Осы жылдары қазақ оқырмандарына шыншылдығы, көркемдігімен бірге саналы ойға шоқ салған, ұлттық мүдденің болашағына көз жіберткен Қабдеш Жұмаділовтың «Соңғы көші» шықты. Бұл романда сарыарқалықтардың толғау талғамынан өтіп, жастанып оқитын кітабына айналды.

	Шет елдердегі қазақтардың өмірі, тұрмысы жөніндегі шынайы болмыс «Сарыарқа» ұйымы бағдарламасының өзекті мәселелерінің бірі болғандықтан, роман бірден үгіт-насихат құралына айналды. Студенттер кітапты іздеп жүріп, жатақханаларда кезектесіп оқыды.

	Автордың кім, қайда тұратынын біліп алған біздер «Соңғы көш» жөнінде ашық пікір алмасудың жөнiн қарастырдық. Саясат пен қауіпсіздіктің қыр-сырынан хабардар болып қалған жасырын ұйым мүшелері Қытайдан келген жазушыға үш әріп тарапынан күдік тумауы үшін университеттің доценті Байтұрсын дəрішовтың беделін пайдаланды. Екі аяғынан жарымжан ұстаз «Мен мүгедекке КГБ не істейді, кездесу ұйымдастырып берейін» - деп іске қызу кірісті. Ұлттың жанашыр азаматтарының бірі Байтұрсын ағай балдағын сүйретіп Жазушылар Одағына талай барып, ешкімнен тайсалмай, қытайдан келген тыңшы деген сөзге құлақ та ілмей, Қабдеш Жұмаділовты тарих факультетінің студенттерімен кездесуге көндірді. Жұмаділов сол жылдары Жазушылар Одағы ғимаратында қызмет істеді. Жас кезіндегі Мұхтар Әуезов тіріліп келгендей кең маңдайлы, бұйра шаш, маңғаз жазушымен өткізген пікір-алыс кездесу ұзаққа созылды. Сарыарқалықтар стипендияларынан жиналған ақшаға алыстағы арып, шашылып жүрген қандастарымыздың мұң-мұқтажын, жүрек сырын, арманын ата қонысқа сәлемдемедей жеткізген талантты жазушының иығына шапан жапты. Тарих факультетінің студенттері университетте бірінші болып Қабдеш Жұмаділовпен кездесу өткізді.

	Уақыт зымырап сала берді. Қорқынышы көп алғашқы сессиялар да өтті.

	Біздің үгіт-насихатымыз жақтастар таба алмай, кібіртіктеп жүрмей қойды. Театрларда таратылған үгіт қағаздарынан да еш серпіліс, нәтиже шықпады. Дәл осы кезде жатақханада тұратын қырғыз студенттері ұлтшылдық сарындағы үндеулерімен ұсталған соң конспирация үшін ұйым насихат жұмысын уақытша тоқтатуға шешім қабылдады. Сарыарқа ұйымының жұмысын уақытша тоқтатуға ашық айталмағанымен тағы бір себеп болды. Бұл өзара түсініспеушілігіміздің көбеюі мен ұйым жетекшісінің салбырттығына байланысты еді. Қайсар мінездің қазығындай отан сүйгіш, айтқанынан қайтпайтын басшымыз Салық күрт өзгерді. Бізден қашқақтауы көбейіп, қосылмай саяқсып кетті. Бірде үйленейін деп жүрмін қолым тимейді десе, енді бірде ішімдік ішіп, бойына, ойына жат қылықтар көрсетті. Аң-таңбыз, түкке түсінсек бұйырмасын.

	Салықпен бір жатақханада тұрғандықтан ынғайын тауып дұрыстап сөйлесу маған жүктелді. Әңгіменің реті бола қоймай созыла берді. Өзiндей сүйек пен еттен жаралған адамды пір тұтудың қажеттілігі жоқтығына көзім жетті. Не керек ақыры бет ашылды. Салықтың өзі де іштен танып, тұншығып жүрген болуы керек бірден сөйлеп кетті. - Арман, арман ғой. Өмірдің ащысы да, тұшысы да бар. Қара басымның тыныштығын, қызығын ойлап жүргенім жоқ. Ісіміздің нәтижесінің болмайтынына күн өткен сайын көзім жетуде. Әрине бастаған істі тастау қиын, сендерге қой дей алмаймын... өгіздің үрген тұлыбынан жас бұзау артық. Біздікі бос әуре. Оданда білім алып, үйленіп, артымызға ұрпақ қалдырғанды дұрыс деп шештім. Ауылда кәрі әке-шешем, жалғыз қарындасым бар. Бәрі маған қарап отыр, соларға көмектесу керек.

	Көнілдің шері қозғалғанда ғана шындық тілден шығады ғой. Салық ағынан жарылды. Мен оны түсінетінімді, дұрыс ұғатынымды аңғартып басымды изей отырдым. Бірақ ішім қан жылап, жаным құлази берді. Маған қауға сақалын сыйпалай қабағын ауырлап түйілген Салықтың еңсесін пендешіліктің қасіреті басқандай көрінді. Сөздерін нақтылап, дәлелді айтқанымен маған да, оған да бұл пікір жат еді. Көз нұры бұлдырап, тура қарай алмай амалсыздықтың нышанын білдіргендегі жалпылай жаттанды сөйледі.

	- Қазақ аз көбею керек. Көп болсаң көлсін, сенімен санасады. Жүзден жүйрік, мыңнан тұлпар шығады. Көтерілістен, революциядан біз ештене таппаймыз. Тәуелсіздік біздің мандайымызға бұйырмаған. Барымызға қанағат қылып, тыныштықты сақтайық. Өзіміз де аман боламыз, ертеңгі күннің еншісіне үлесімізді қосамыз.

	- Сонда қалай, тарихтағы қаншама күресiмiздiң, көтерiлiсiмiздiң кұрбандары қайда қалады? Жер шарының тоғызыншы территориясын білектің күшімен, найзаның ұшымен қорғап ұрпағына қалдырып кеткен бабалардың аруағы атпай ма бізді.

	- Дұрыс айтасың, бірақ айтқанынның бәрі кешегі, өткен тарих. Қазір заман басқа, уақыт басқа, бізді сондықтан халық қолдамай отыр. Көпшілікте қажеттіліктің зәрулігі тумай ештеңе де істелінбейді. Жәй шығын, қайғы-қасірет кімге керек? 1916 жылғы ұлт-азаттық көтерілісі дейміз, ал соның пайдасы мен зиянын салыстырып салмақтап көрдің бе?

	- Түсінбедім, 16-шы жыл Ресей империясының құлауына себебін тигізді емес пе?

	- Дұрыс айтасың, бірақ қандай шығынмен? Пулемет, винтовкамен қаруланған әскерге шоқпармен шаптың, не таптың? Қырылдың. Азайдың. Әке болатын ұлдан, туатын баладан айрылдың. 1915 жылы 6 миллион болған қазақ, өскеннің орнына 1945 жылы 2, 5-ақ миллионы қалды.

	- Күрессіз, шығынсыз өмір болуы мүмкін емес қой. Тәуелсіз ел болсақ осының бәрі басқалай болушы еді ғой.

	- Әйтеуір айтасың да, гәп басқада. Соғысқа, көтеріліске аяқ-қолы сау, басы бүтін, есі дұрыстар қатысады. Өлсе, оттың ішінде жүрген жақсылар өледі, ал жамандар, мүгедектер үйде, пештің түбінде, бірақ аман қалады. Ертеңінде ит жоқта, шошқа үріп, солар мән айтып сөйлейді, ел билеп көш бастайды. Есесіне әлсіз, ынжық ұрпақ өседі.

	Көз көргенді кұлақ естиді. Мен Салықтың жүзінен «өлсе басқа өлсін, мен өлмейін» деген сөзді көрдім. Таңмын. Абыржулымын. Басқадан болса бір сәрі Салықтан еститін сөзім бе еді. Тас балқып, темір ерiсе де мыңқ етпей, қандайма деген де қиындығына мойымай шыдайтын нардай адам болады ғой. Міне Салық сондай жан еді. Не болды? Қандай қасірет өзі тандаған ұлы жолынан бұрды? Бәрі жұмбақ түсінбедім. Салықтың күрсіністі демінен дәрменсіздік сезілді. Асыл тастай ердi қайыстырған қандай дүлей күштің дауылы...

	Бұлт басқан түннің қараңғылығына өкініші көп, аянышты әңгіме қосылып еңсені көтертер емес. Жатақхана тынши мүлгіген, көңіл жабырыңқы.

	Әңгімеміз тәмәмдана бергенде Салық бастапқы жүдеген, жабыққан күйіне қайта түсті. Іші жалын болып жатса да, сыртқы сабырдың сары алтынындай болып көрінгісі келді. Күлген болды, күлкісі жәй ырсию, әйтеуір бір ишараттың белгісі.

	«Үйлену тойыма шақырам, қаланың қызы, ЖенПИ-де оқиды» деді. Мен ішімнің ашығанын, көңілімнің қалғанын білдірмей жарайды дедім, өздігінен езуім тартылды. Басшымыздың ісіне жаным қиналды. Тән дауасы, тəн шипасы табылар, жан дауасы, жан шипасы табылмайды екен. Көз алдымнан Сарыарқа ұйымын құру кезіндегі Салықтың жүрістұрысы, жалынды сөздері шұбырып өтті. Ішімде әлде бір күдік қалды. Бұндай шешімге неге тез келді, бұрын қайда қалған. Жаманшылыққа, сатқындыққа жетекшімді қимадым. Амалсыз сарсаң ойға қалдым.

	Армандап ден қойған үгіт насихатымызды жарты жапда қалдырдық. Қажығандығымыз бен бірге істелген ісімізден нәтиже көрмеген соң сағың сынып, дәрменсізденіп бозөкпеленеді екенсін. Жастықтық буына пісіп жүрген күндер жазғытұрғы мамық түсті бұлттай болып, қайта оралмастай жоғала бастады.

	Бос уақыт көбейді. Барып жүрген шығыс спорт түрлері секциясы да кенеттен жабылды. Каратэ, Кунг-фу советтік құрылысқа қауіпті, коммунистік моральға сәйкес емес делініп, спорттың бұл түрімен отан қорғаушылар, КГБ мен милиция қызметкерлері ғана айналыса алатын болды. Қайда барсан қорқыныштың көрі - алдыңнан КГБ-ы шығады. Ендігі қалғаны тек жанкүйерлiк қана. Сол 70-ші жылдары қазақта болып көрмеген допты хоккей, көгалдағы хоккей, судағы доп, волейбол сияқты спорт түрлерінен қазақстандықтар Европа, дүниежүзі чемпиондары бола бастады. Жолдастарымен милиционерлерді сұбыханым сүймесе де, патриоттық сезімнен “Динамо” командаларының жанкүйерлеріне біржолата айналдым. Енді қолдарымыз босай қалса, Динамо стадионы қайдасың деп сонда турасынан тартамыз. Студенттік өмір өрісімізді кеңейтті.

	Бауыржан досыммен семинарға дайындалу арасында Пушкин кітапханасы жабылғанша Батыс Европа және Жапон әдебиеттерін оқуға да әуестендім. Бұған менің көне грек тарихынан «Эсхил трагедияларының» Шекспир мен Толстой және Ғабит Мүсірепов шығармаларына тигізген әсері тақырыбына курс жұмысын жазуым себебін тигізді. Ұлы адамдардың талғамдары да қызық Шекспир де, Толстой да Эсхилге табынса да, Толстой Шекспирдің талантын мойындамаған.

	Алғаш рет Акутагава, Кабаватамен таныстым. Джеймс Джойстың “Дублиндіктері”, Ж. Сартрдың, “Тошнотасы”, А. Камюдің “Постороннийї” жастанып оқитын кітаптарыма айналды. Әсіресе, Джеймс еңбектерінің қарапайымдылығы, сезімталдығы, жаныма жылы тиіп, ұйытып алатыны таң қалдырды. Герман Гессенің “Дала қасқырын” бір кешке алып оқып, соның әсерімен күй табақтан Пин Флойдтың орындауында “Айдың арғы беті”, “Иса пайғамбар”, музыкасын таң атқанша тындап ерекше бір күйге түстім. Көкейімде жүрген Войничтің “Көбелегі” жайына қалды.

	Әдеби кітап оқуды әдетке айналдырдым. Мұхтар Әуезов пен Бейімбет Майлиннің повесть, әңгімелерін қайтадан басқа көзқараспен түгелдей оқып шықтым. Әдебиет классиктерінің сөз салымы, сюжет құрастырулары, ой терендіктері таң қалдырды. Қазіргі кезендегі прозаиктердің ішінен Сәтімжан Санбаевтың «Белая аруанасын» және Оралхан

	Бөкеев, Ақселеу Сейдімбектің этнографиялық этюдтерін қызыға оқыдым. Көкейіме дүниелік бейне болып, өзім ұнатқан жазушылардың шығармалары мәңгілікке қалып жатты. Өмірде өзіңнен талантты адамдардың барлығы да бақыттың бір түрі екен-ау!..

	Мен ұйықтап жатқан жолдастарымды оятып алмайын деп есікті сықырлатпауға тырысып сыртқа беттедім. Жатақхананың ұзын биік коридоры аждаһадай бос. Фойе арқылы үлкен колонналы балконға шықтым. Таң енді атып келеді екен. Көктемге не жетсін. Қолымды аспандата созып есінеген күйі бар тыныс тірлігіммен жұпар ауаны құмарта жұттым. Таза, салқын, дымқыт ауаға тұншығып қала жаздадым.

	Алматының созылып ататын таңы, әдеттегі үнсіздігі дүние тіршілігінің мол үнін әкетуде. Тыныштықтың тұңғиығы менің жүрегімді алып ұшырды. Енді бір сәтте бүршік жара бастаған балауса ағаш жапырақтарының май иісі мұрнымды тізімдеп қытықтай бастады. Ауадағы жауын иісі көбейді. Көзге көрінбегенімен тамшылардың жақындағаны сезілді. Көктемгі алғашқы жауын иісі, Алатау баурайындағы Алматының таң құпиясы екі өмірдің ортақ есігінің алды сияқтанып кетті...

	Университет факультеттері бір-бірлерімен бәсеке. Әр декан оқу процесінен ғана емес, спорт сайысы, көркемөнерпаздардың жарысынан да алда болуға тырысады. Декандардың конкурс алдында абитуриенттердің іс-қағазымен мұқият танысып, спортшы, өнерпаздарға ерекше қамқорлық жасағандарының беті енді ашылды. Атақты спортшылар қалалық, республикалық сайыстарда университет намысын қорғап, сабаққа да қатыспайды. Олардың орнына сессия кезінде сынып пен емтихан бағасын қойғызу үшін спорт кафедрасының мұғалімдері жүгіріп жүреді. Спортқа неге екені белгісіз жаратылыстану факультеттерінің студенттері икемдеу келсе, гуманитарлық факультеттер ән-күйге, өнерге бейім болды. Бәсеке, әсіресе, тарих пен журналистика факультеттерінің арасында жүріп жатты. Университет қабырғасынан асып Алматыға танымал болған журналистерде “Ләйлім шырақ”, тарихшыларда “Армандастар” ансамблдері бар. "Ләйлім шырақ” халық әндерін орындаса, “Армандастар” әр тілде ән салып кейін университет ансамблі болды. Екі ансамбльде қала жастарының сүйікті орындаушыларына айналды. Армандастықтар Қазақстанда бірінші болып, ағылшын тілінде Битлздің әндерін орындады.

	Виноградов 88-ші үйдегі No1 жатақхана ғылым қара шаңырағы КазГУ сияқты 1934 жылдан бері талай ұрпақты аяқтандырған баспана. Үлкен алты кереуеттік бөлмеде күні-түні ауыса 15-20-дан кем студент жатпай тұрмайды. Қонақ болып келіп жатып кететін студент жерлестер бәрінде бар. Тор астына тақтай қойылып ортасы қосылған екі кереуетке көлденеңінен жата қалғанда алты адам шалқақтай жатады. Әйтеуір төбесі биік болған соң бөлме іші қоныр салқын, үшінші қабатқа дейін таласа өскен терек жапырақтары күн көзін көлгейлеп салқындатады. Студентке не, бірер сағат көз іліндірсе болды, жас денелері ширатқан қыл шылбырдай шиыршық атып шыға келеді. Тек мезгілсіз осы жатақханадағы жастардың мазасын ала беретін бір мұғалім болды. Ол жалпы тарих кафедрасындағы Өркендеу дәуірінен дәріс беретін Бақтажар Мекишев. Студенттерді өзі құрған “Жеті муза” қоғамының жұмысына шақырады да жатады. Мақсаты жақсы-ақ. Жастардың өнерден, оның ішінде бейнелеу өнерінен хабары болсын дейді. Бірақ күнде музей, кешке театр, артистермен кездесу өзі уақыт жетпей жүргенде жалықтырып-ақ жібереді. Орта ғасырдағы өрлеу, қайта өрлеу кезендеріндегі барлық суретші, мүсіншілердің негізгі еңбектерін білмесең тарихшы емессің. Бақтажардың қатандығы сондай ҚозыКөрпеш Баян-Сұлуды оқымайтын студенттер сынып, емтихан үшін “Тристан мен Изольдадан үзіндіні түнде оятса да жатқа айтады. Одан қалды “Жеті музаның” жұмысы аздай, мен сендерді сұлу қыздармен таныстырам деп ЖенПИ-дің “Қыз Жібек” эстетикалық клубына топырлатып апарып отырғызып қоятынын қайтерсің. “Данаянаның” жалаңаш толықсып, ыңыранып жатқан суретін көрсетіп тұрып, оның қалай екі қабат болған хикаясын жырлайды, соның суретін салған Тицианды құдіретті деп мақтайды. Ал жастарды уақыт өтпей қинайды... Ұлдар қыздардан ыңғайсызданады, қыздар ұлдардан ұялып отырады...

	Қазақ елінің маңдайына біткен жалғыз университет ұстаздары жалпы өз білімдері мен көзқарастары, парасаттылықтарыменен басқалардан бір саты болса да биік тұрды. Сарыарқа ұйымы жөнінде білсе де, сол 70-ші жылдардағы тарих факультеті декандары студенттерін шектетпеді, қудаланады. Қайта шамалары келгенше жанашырлық көрсетті...

	Көркемөнерпаздарының факультет аралық жарысы аяқтала бергенде 1-ші май демонстрациясы да келді. Қайтадан парадқа дайындалу, айт-два, портрет көтеру. Көше толы халық. Сап түзеп ұжым-ұжым болып орталық Ленин алаңына ағылған жұртта сан жоқ. Қызыл алау тулар, ұранмен қапталған машиналар, гүл ұстаған оқушылар, айтқаны өлең айтып, билегені бар айғай-шумен жүріп барады.

	Әр жерде биік мұнараларға орнатылған радио қабылдағыштан Компартия ұрандарын тастаған диктор дауысы, компартияны қолдап айғайлаған, өтіп бара жатқан кісілердің дауысы саңқылдап шығады. Саптағы адамдар тоқтап-тоқтап, жүгіріп қайта сап түзейді. Күннің көзі де жарқырап бас көтертпейді. Аяқ астында не жатса да аттап өтесің.

	Аландағы трибуна қасынан өткенде ұрандаған айғай күшейді. Алаңнан шыға бергенде алдымдағы келе жатқандар легімен бұрылғанда менде бұрылдым. Дәл алдымызда транспоранттармен безендірілген үлкен машина тұр. Машинаның дәл қасында ақ жейделі еркек қарақұсынан қан шыпшып етпетінен жатыр. Асфальт үстіне қан ағуда, бәтеңкесінің бауы шешіліп қалыпты. Тегі бәтеңкесінің бауын байлауға еңкейгенде ұрандармен безендірілген машина шофері көрмей қалып, қаққан болуы керек. Жұрт компартияны мадақтап айғайлаған диктор дауысын қайталап жасасын, жасасын деп өтіп жатыр. Музыка дауысы, той-думан көңіл-күйі ауада қалықтап тұр. Мен жатқан мәйітке қараған күйі артымнан итермелеген сап лебімен немқұрайлы топтың бірі болып кете бердім. Артыма бұрылып тағы қарадым, жатқан адамды әлде кімге ұқсаттым.

	Мерекені пайдаланып сол күні-ақ ауылға тарттым. Екіүш күн өтіп, лекцияға келгенде джемонстрацияда машина қағып Салықтың өлгенін естідім. Туыстары жерлеуге еліне әкетіп те қалыпты. Төбем шымырлап кетті. Туған-туыстарына көмектесе алмадым-ау деп ойладым. Сумандаған сұм жазмыш... Тек ауырлаған аяғымды сүйрете басып, адамның басы Алланың ғана добы емес, идеологияның да ойыншығы екен-ау деп ойладым...

	Күндер, айлар зулап өте берді. Өмір де, уақыт та сессия мен сессияның аралығымен мөлшерленеді. Жазғы сессия қысқы сессиядан қиындау тиді. Сынақ пен емтихан да көп, жұлдыздары жымыңдаған Алматынын жылы түндері, жанды жадырататын түрлі сұлулықтар кітап оқытпай көшеге сүйрейді.

	Көктемгі қызғалдақтармен жарыса, жартылай жалаңаштана күрт көбейген арулар есті кетіреді. Арасында Никольск базары айналасына орналасқан сыраханалар тағы бар. КазГУ-дың жатаханаларының қасында Космонавтар, Шевченко көшелерінің бойы жастардың шоғырланған аймағы болды.

	Шетел, медицина, денешынықтыру мен спорт, әріректе, политехникалық, мал дәрігерлік институттарының жатаханалары орналасқан. Сапырылысқан, ығы-жығы студент қауымы. Қай институт асханасының асы дәмді және арзан барлығы соған шұбырады. Никольск базарының айналасында бір емес үш сырахана бар. Шашлык 22 тиын, сыра 24 тиын. Тек ең қиыны, сыра ішетін кружканың тапшылығы. Пысықтау, жоғарғы курс студенттері сыраханаға екі-үш литрлік шыны ыдыстарын ала барып, күндерін ағаштардың көлеңкесіндегі Көкалдың үстінде өткізеді. Гу-гу әнгіме, бітпейтін қалжың.

	Жерлестер бірін-бірі осындай жерлерге шақырады. Қиын болса да, емтихан бағаларының бәрі де ойдағыдай шығады. Алда жазғы демалыс.

	Жазғы демалысты Торғай облысының Жаңадала ауданында өткізуімізге тура келді. Оған себеп айына 25 сом қосымша стипендия. Күзде университетте механизаторлар курсы ашылып, жазғы демалыста комбайншы болып, көп ақша тапқысы келген студенттер түгелдей соған жазылды. Қиындығы жоқ, жұмасына екі сағат комбайын жөнінде лекция тындайсың соған саған қосымша ақша төлейді. Мұндай напаханы кұр жібересің бе?! Уақыт өте шықты. Енді емтихан бітісімен штаб ұйымдасып, факультеттерден отрядтар құрылды. Комбайнерлікке теория, сурет бойынша емтихан тапсырылды. Айлық жалақы кемінде 500-700 сом, ал егін шығып, жұмыс жүріп кетсе, одан екі еселенеді деп жатты. Біз екі айға шартқа отырсақ та, тағы бір айға қалсақ екі-үш мың жалақы тауып қалармыз деп есептедік. Ол дегенің бір машинаның жарты құны.

	Студенттердің механизаторшылар отрядын республика бойынша Орталық комсомол комитеті басқарды. Бір эшелон Қазақ Мемлекеттік университетінің студенттері көтеріңкі көңілмен, оркестр үнімен, “Компартияның ауылшаруашылық саясаты жасасын”, “Бидайдың бір дақылында қалдырмай жинаймыз” деген ұрандармен Торғай облысына бет алдық. Поезд уакыт кестесінде болмаған соң тоқтатуды көбейтті. Тіпті Балхаш көлінің тұсынан өткенде студенттер жапа тармағай жүгіріп суға да түсті. Тарих-философия факультеттерінің құрама отряды “Титово” совхозына көмекке бекітілді.

	Механизаторлық өмір басталды. Комбайн дегенің таудай болады екен, үстіне баспалдақпен шығасың. Емтихан тапсырғанда айтқан жауапқа бір де тетік сәйкес келмеді. Комбайнның бәрі сынық, ондауға бөлшектер жоқ. Студенттер берілген комбайндарын ондау үшін бірінің бөлшектерін бірі алып, әуре-сарапқа түсті. Тұрмыс жағдайы да айтқандарындай болмады. Жұрт ауыз суға тапшы екен. Жергілікті халықтың тұрмысы да күнделікті баршылық. Сиыры өрістен келсе қою шәй, ол келмесе қара су. Жақын арадағы емхана 100 шақырым жерде, жолдың аты бар, заты жоқ ...

	Біз жергілікті бірен-саран кісілерді болашақ, тәуелсіздік жөнінде сөзге тартып көріп едік, әлгілер жындының сөзін естігендей адырайып шоши жөнелді. Есесіне жалақы алған күндері бүкіл совхоз тұрғындары бұзауына дейін естерін жия алмай мас болып мөңіреп жүрді. Ал студенттердің тапқан табыстары ішкен тамағынан аспады. Су жақпай іштері ауырып берекелері кетті, жүдеп-жадап ауылдарына қайтты.

	Екі-үш ай көрмей Алматыға келгенде біз жұмақты көргендей естерімізден таза адастық. Ерекше сезім, шалқыған көңіл жанынды жадыратып бойынды сергітіп жібереді. Әсіресе 5 институт, 3 техникум студенттері жатақханаларының тоғыз торабы, Космонавттар көшесінің бойы араның ұясындай уілдеп жастарға толады. Өздеріміздің сүйікті көліктеріміз трамвайға мінбей, оқу ғимараттарына табиғатты қызықтап жаяу тартамыз. Шынында тау суы арықта сылдырап ағып, теректері күнді көлеңкелеген көшелерімен жаяу жүру қандай ғанибет...

	Күн қапырықтанғанымен, түнде таудан соққан салқын самал бойды сергітіп, көңіл көтереді. Қыркүйек - Алматының алтын діңгегі. Сарғайып тротуарға түсе бастаған жапырақтар жыл мерзімінің адам өмірі сияқты тоқтаусыз екенін көрсеткендей. Еңселі кең, ерте салынған жатақханаларды қалықтап, Никольск шіркеуінен созылған қоңырау дауысы естіліп қояды.

	Әдеттегідей ашық тұрған терезеден естілген көкек дауысынан ерте оянсам да өз ойыммен өзім болып қозғалыссыз көп жаттым. Кейде бәрі дұрыс сияқты. Автобустар, поездар жүріп жатыр, самолеттер мезгілімен ұшуда, жалақы алынады, зейнетақы күнкөріске жеткілікті, оқу бар. Не керек... Бірақ, бірақ...

	Бүгін біз Сарыарқалықтар үшін ерекше күн болмақ. Жүргізген үгіт-насихат жұмысы бір жылдан соң өз жемісін бере бастағандай. Өзіміздікіндегі сияқты жасырын студенттік ұйымдар Қарағанды, Шымкент қалаларында да бар екен. Шымкенттен келген «Адыр берілері» жастар ұйымы өкілдерімен кездесулеріміз керек. Алғашқы таныстық кездесу Аққу кафесіне белгіленді. Қасындағы ойма суда аққулар жүзген ашық алаңдағы Аққу кафесі КазГУ-дің бас ғимаратынан онша алыста емес, кездесуге өте ыңғайлы да. Өкімет үйінің алдындағы жазушылар одағы үйімен шектескен кішігірім демалыс паркінің шетінде тұрғандықтан, кафе төңірегінің шетіндегі ағаштары күтімді, гүл аллеялары мол, 100 жылдық меректердің бауыры қоңыр сатқын-жансая.

	Кешкісін кафеде кісі көп болатындықтан, кездесу түс мезгіліне белгіленді. Келген үш жігітпен танысып, балмұздақ жей отыра әңгіме бағдарламалар төңірегіне көшті. Ойармандарымыздың ұқсастықтары бізді қауіпсіздік сақтану жөнін ұмыттырып, талай жылғы сырлас жан-достарша шүйіркелестірді. Тек судағы аққуларды қызықтаған адамдардың шуы сөзді бөле берді. Әңгіме-кездесу жатақханада жалғасын тапты. Түпкілікті мақсат бір - ол Қазақстанның Тәуелсіздігі делінді. Ынтымақтасуға, бірігіп жұмыс істеуге келісілді. Бірақ кездесу жалғаспады, байланыс көп ұзамай түрлі себептен үзілді...

	Үшінші курс маған әлде қайда жеңіл тиді. Қолым да бос. Көркем шығарма оқу, консерваторияның Орган залына барып музыка тындау әдетке айналды. Бах, Штраус шығармалары көкейге қона бастады. 1975 жылы “Сарыарқа” астыртын саяси ұйымы өз жұмысын біржолата тоқтатты. Зымырап уақыт өтіп, өмір өз арнасымен жүріп жатты.

	Бес жыл бес күндей өте шықты. Студенттік өмірдің ең қызықты шақ екеніне көз жетті. Жатақхана мен сияқты студенттердің үйіне, оқу корпусы аудиториялары көзін жұмып табатын жерге айналды. Диплом да қорғалды, енді ғылыми коммунизм пәнінен мемлекеттік емтихан тапсыру ғана қалды. Ғылыми коммунизм - үш қайнар көзден, үш құрамдас бөліктен құралған ғаламдағы бар тіршілікті үлде мен бүлдеге орап мәңгі бақытқа бөлейтін идея. Сенгiн-ақ келеді... Былай қарасаң бәрі түсінікті оңай, оңай болса да қиын сабақ. Социалистік идеяны сөзбен жалпылама дәлелдеп мақтасаң, жақсы баға аласың. Ал күмәндансаң, не дұрыс мақтамай кібіртіктесең, күнің қараң. Бірде жәй отырмай табиғат та, адам да жалғасын табады, коммунизмнен кейін не болады деп мұғалімнен сұрағаным бар. Ұстаз да лекциясын тоқтата салып, ойланып қалып «бірденесі болар, біз ол кезге дейін өмір сүрмейміз» - деген. Хрущевтің әне деген коммунизмі де жеткізер емес...

	Менің көңілім ерекше көтеріңкі :

	Алматының алмасы

	Күннің қызыл гүліндей,

	Ұсынғанда алмайсың,

	Жүрмін сәулем түсінбей.

	Кеткенің бе сәулем-ау

	Алма жүзің алаулап,

	Менің дағы қалды ғой

	Жүрегімде ән ойнап ...

	Апорттың иісінің, арықтағы сылдырлап ағып жататын судың азайғаны болмаса, табиғат баяғы. Суы бал, бағы гүлдеп көкегі сайраған, жастарды сезім құшағына бөлеген, сағынышы көп жұмақ қала. Арман қала – Алматы...

	Казгуград - студенттік қалашығы салынып та болды. Алғашқылардың бірі болып No 6 жатаханаға философтар мен тарихшылар көшті. Үйреншікті Виноградов көшесін қимағанмен көшуге тура келді. Жаңа жатақхана салынып жатқан Университет қалашығының ортасында. Кен алқапты алып жатқан қалашықтың тротуарларына дейін біртіндеп үйреншікті жолымызға айналды. Жатақхана емтихан уақыты болғандықтан тыныш. Секцияты бөлмелердегі әркім өзімен-өзі. Баяғы топырлау, у-шу жоқ. Өркениет, жаңа жатақхана студенттерді басқалай тұруға бейімдеді. Соңғы 5-ші курс апыр-топыр болып тез өтті. Жанды жадыратқан май мемлекеттік емтиханға да дұрыс мойын бұрғызбайды.

	Алматының ыстық күндері қанша ұзақ болғанымен оттың жалынындай тез жанып, айлы қапа түндер ұйқыға жетпей барынша қысқарып алма кезек ауыса береді. Университет қалашығындағы 5-ші курс студенттерінде күнде айт пен той. Бірі емтихан тапсырса, бірі диплом қорғауда, бармай гөр...

	Түннің біраз уақыты болды. Қасымдағы бөлмелес курстас досым Оразбай кешкісін ЖенПИ-дің жатақханасына кеткеннен әлі келмепті. Досымның кроватының үстіндегі қабырғадағы «мои студенческие годы» деген жазуы бар 1-ші курста түскен суретіне қарап «қайдасың, жүріп-жүріп бұзылдың ғой, досым -ау» дедім. Еріксіз езуім тартылды. Суретте жымиғандай болды. Көңіл көтерілді. Әлде бір қуаныш сезімі кеудемді кернеді. Жанынды түсінетін армандас жан досыңның қасында болуын Тәңір жаратқан өзінің ең сүйіктісіне ғана беретін шығар... Біз талапкер кезімізде 4-ші тамызда танысқаннан, міне, бес жыл жұптарымыз жазылған жоқ. Енді жолдаманы да бірге Ақмола облысына алдық.

	Дос – жан дос. Қияметтік дос. Жан мәңгілік, яғни достық та мәңгілік. Жалғанда тірі жүргендегі ғана емес, о дүниелік болғанда да жалғасатын достық. Ойланбай гөр. Тілдің ерекшелігі - сөздің құдіреті. Қазақ құдасын құдайға теңейді, жақсылық пен тазалықты кәусәрға, ал достықты жанмен өлшейді. Жанның мәңгілігін ескерсек, адал достық та мәңгі!

	Диплом алған группалас қыздар да көңілді. Жігіттерге дипломды әскери жиын-сбордан кейін, офицерлік атақпен бірге бермекші. Кеше группалас қыз-жігіттерімен Алматының сәнді-көрікті жерлерінде суретке түсіп, үлкен естетік фотоальбомын жасадық.

	Гүл бағы дархандықпен көмкерілген,

	Келіп ек Қазақстанның әр жерінен.

	Ақ Орда, тәрбиелеп жабыстырған,

	Айналдым білім-жайым Казгуімнен,

	- деп өлең жолдарын жазыстық.

	Бәрі қуанышты. Алматыда жұмыс жоқ делініп, студенттерді жолдамамен негізінен Қазақстанның түп-түпкірлеріне мектептерге, институттарға мұғалім қылып жіберілді.

	Арман қуған, қиял қуған студенттік өмірдің соңғы күндері кезіндегі мектеп бітіргендегі сезімдей қайталануда. Бірақ сабырлылық, кейбіреулерінде бақай есеп те жоқ емес. Жүректерінде қобалжу да бар. Тек Алматыны жаңа көргендей айнала қарап, бұрын көңіл бөлмейтін көшенің арығына дейін көз салып тамашалайды. Бәрі де Алматыны қияр емес... Емтихан толығымен бітті, КазГУ-дің барлық әскери кафедрада оқыған жігіттері үш айлық жиынсборға Қырғызстанның Ош қаласы қасындағы полигонға жіберілетін болды.

	Алматы 1 теміржол вокзалынан кетуге дайындалып сапта тұрғанда екі-үш жігітті түрлері суық бір адамдар жеңіл машинаға мінгізіп алып кетті. Кім, не, қайда әкетті ешкім оған мән бермеді... Бірақ, бір түсініксізі әскери адамдардың қолына уақытша болса да, біржолата түскенде бұл қалай жіберіп қойды, тәртіптің болмағаны ма деп жігіттер ойланып та қалды...

	Поезд үш күн жүрді. Жата - жата жігіттердің жанбастары тесілердей болды. Алматыдан алып шыққан тамақ, арақ-шараптарымыз бірінші күні-ақ таусылды. Күн ыстық, вагон іші моншадай, дем алғанда таңдайың кебеді. Ақыры өлдік-талдық дегенде 900 адам тиелген эшелон Ошқа да жетті. Әр факультет рота деп есептелініп, қаланың қасындағы Сүлеймен тауы бөктерінде орналасқан әскери гарнизондағы ашық алаңға тігілген палаткаларға жайғастық. Жігіттер тәртіп бойынша моншаға түсіп, размерге қаратпай, жобасы болса болды, әскери киім алды. Ескі матрац, шұрық-шұрық тесік одеяло, бір уыс бүйіртік жастықшаны алдық деп қолдарымызды да қойдық. Келген бетте, мұрындарымызды шүйіріп жата алмап едік. Таңның атысы, күннің батысы әскери сүркіл басталған соң, бәрі орнына келді. Танауларымыз иіс сезуден қалғаны былай, қисайған жерге қата қалып, отырып құс сияқты көзді ашып ұйықтауға үйрендік.

	Студенттік өмірден кейін 40°-ыстыққа бес аспабы асулы, шұлғаны дұрыс оралмаған керзі етікпен жүгіру оңайға түспеді. Кешегі Алматының саябақтарындағы қыдыру да, құрбы қыздармен қоштасу да келмеске кетті. Ішсек тамаққа, жатсақ ұйқыға қанбадық. Ең азабы аяқтарымыздын кажалуы мен шегің шұрқырап аяғынды зорға сүйретіп жүргенде сапқа тұрып асханаға өлең айтып бару болды. Қиналдық, көндік. Әйтеуір көппен көрген ұлы той, екі айға қоян терісі де шыдайды деген сөз көңілдерімізге демеу. Әскердің азабына да көндіге бергенде кешкі астың алдында: «Сені командир шақырып жатыр» - деп, кезекші курсант жетіп келді. Мен ойымда ештеңе жоқ, әскери тәртіппен штабқа жүгіре жөнелдім. Есілдертім асханаға кешікпеу.

	Командир сақалау орта жастан асқан полковник болатын. Былай қарағанда жылы лебізді, артық сөйлемейтін, өз ісіне мығым ақылды кісі көрінген. Осы жолы: «Сіздің бұйрығыңыз бойынша келдім», -деген рапортыма жауап бермей, әуелі: «Сендейлер осындай болады екенсіңдер ғой», - деген кісіше басымнан аяғыма дейін көзімен үнсіз шолып өтті. Сәл үнсіздіктен кейін мына кісілердің сенде сөйлесетін жұмысы бар екен деді. Мен сол жағымдағы стол басында отырған отыздар шамасындағы келбетті, бойшаң екі кісіні көріп, бас изеп амандастым. Олар орындарынан тұрып «рахмет сізге полковник» - деп біреуі маған басын есікке қисайта бізбен жүр дегендей белгі берді. Мен барайын ба дегендей командиріме қарадым. Ол бірден қабағы сәл қатыңқырай қалып, бар-бар деп қолын сілтеп, әлде неге ренжігендей төмен қарады. Мен әлдебір қолайсыздықты іштей сезе сыртқа беттедім. Арқаммен ту сыртынан командирімнің көзін сезіп, желкем шымыр ете қалып, жоғарыдан төмен арқам ду етті. Есік алдында сырты брезент жабық машинаның артқы орындығына мені орталарына ала, әлгі екі дәу отыра бере, машина бірден қозғалды. Не болғанын түсіне қоймаған мен көкейіме күдік пайда болып, ішіме суық кіргендей болдым. Ойыма ештеңе келе қоймаса да, бұрын көрмеген көктен түскендей бөтен адамдардың бас, көз жоқ дөрекі қылықтары менi құбыжықтардың қолына түскендей дәрменсіздендірді. Амалымның жоқтығынан қайда, неге апара жатырсындар деп сұрауға батпадым. Өздігімнен тұншыға бердім. Машинадағы үнсіздік тынысымды тарылта түсті. Көп жүрмей, үлкен аула ішіндегі жалғыз қабат шағын үйдің қасына тоқтадық. Бейтаныс адамдардың бірі алдымнан, екіншісі артымнан жүріп отырып, мені үлкен бөлмеге кіргізді.

	Бөлмеде дөңгелек көзілдірікті түсі өзімді әкелген адамдардан суық адам отыр. Әй-дүй жоқ, ол келген екі жігіттің біріне протокол жаз деді. Мен тұрған бойым, тізелерім дірілдеп, қорқайын дедім. Артық сөз жоқ. Әлгі жігіт үлкен денесімен арбандап қағаз-қалам алып столдың шетіне жайғаса бастады. Мен басымды түсіңкіреген күйі, жан-жағыма көз салып үлгердім. Бөлме шағын қонақ үйдің фойесіне ұқсайды. Бұрышта телевизор, ескілеу диван, екі кресло, ескі әйнектің шымылдықтары бар, бірақ терезелері жуан темір торлы екен...

	Үстел басында отырған адам көзін сұқтана қараған бойы өзін КГБ-ның ерекше істер жөніндегі аға тергеушісі подполковник Сабеновпын деп салмақты, байсалды таныстырды. Мына жігіттердің кім екені енді белгілі болды. Күдікті ой көбейіп, қобалжу басталды. Әлгінде келе жатқанда биязы, мәдениетті көрінген жігіттердің онша көп сөйлемеуінің беті ашылды. КГБ-ға аса икемді, ысқаяқ, жорға тілді, ымырашыл боп көрінетін жандар іріктеледі дейтіні рас екен. Жігіттер сайдың тасындай бірінен бірі өтеді, бой десең бой, түр десең түр бар. Құтты Голливудтың актерлеріндей.

	Бөлме ішінде ұзақ үнсіздік орнады. Тыныштық бөлме ішіне сұрқиясы, запраны көп ауыртпалықты жинап жатқандай.

	Сабенов үнсіз суық көздерін өткірлей қысыңқырап маған ұзақ қарады, ол қараған сайын түршігейін дедім. Осылар қателесіп мені біреумен шатастырып тұрма. Әлде офицерлік атақ берер алдындағы ерекше тексеріс пе деп, іштей өзімді демеп қоям. Бірақ КГБ-ның осыншама адамдарының келіп қолға алуы ойнайтын, қалжындайтын нәрсе емес. Сабенов «ал баста, өзің бәрін айт революционер жолдас»- деді. Дауыс ақырын шықса да төбенді оятындай зілді естілді. Мен не айтарымды білмей жан-жағыма есім шыға жаутаңдай қарадым. Қиын-қыстау кезенде, адам қанша жасқа келсе де өзіне мейір төгер көздерді тосады, іздейді екен.

	Түсінбегенімді білдіріп, иығымды көтере, мойнымды ішіне тықтым. Менің түрім, іс-қимылым әдейі сайқымазақтанғандай көрінген болуы керек. Сабенов мырс етті. Жымиғансығанда шырайлы беті сұрлана қалып, суық көздері зәр шашты.

	Мен аңырқап отырмын, не айтам. Қасым дірілдеп, көзім жыпылықтап, мазам кетті. Жан-жағыма алақтай қараймын. Пана болар, мені түсініп қайрысар кісі жоқ. Жүздері жылы, сұлу жігіттердің түрлері сазарып, сұстанып жеп қоярдай қарауда. Көз жанарлары өңшенімді өртеп жіберердей. Сөз арасындағы үнсіздік меңіреу тыныштыққа қосыла мазаны алып, өнебойым оттанып, қызуым көтеріле берді. Бұрын мұндайды көрмегендіктен есім кетейін деді. Өлтірсе де айтып-өлтірмей ме. Сабенов әлгідегіден де зілденіп, жігіттердің біріне «машинкаға бірден бас, бұл да қара жаяу емес, дегеннің өзі, аяуға тұрмайды” деді. Жігіт атып тұрып, “құп” деп арбандап барып, бұрыштағы кішкене стол үстіндегі машинканың баспаларын күректей қолымен бір-бірлеп басып тарсылдата бастады. Мен ештеңеге түсінбеген бойы не айтарымды білмей, әлі толық түсіне қоймай отырмын. Тек қолдарымды қояр жер таппай, саусақтарымды алма-кезек сипап, қипылықтай бердім. Ес пен сезімім апыр- топыр. Ақты қарадай, қараны ақтай сезіндім.

	- Сөйле, -дедім ғой, - қалай совет өкіметін құлатпақ болдыңдар? Ұйымдарыңның аты, қанша мүшелерін болды, істеген террорлық, үгіт-насихат істерін, түгін қалдырмай бәрін айт. От пен судың арасындағы көпірде тұрғанынды ұмытпа. Қолға түскен екенсің біз бәрін айтқызамыз, біздің мекеменің ерекшелігі сондай сөйле тез. Менде әлі үн жоқ. Сабенов әдеті ме, әлде қылмыскерге көрсеткен құқы ма, түйсіне сыймай ашулана тұтығып бөлмеде ерсілі-қарсылы жүре бастады.

	Машинканың тырсылы да тоқтап, бөлмеде тыныштық орнады. Еденнің тақтайы Сабеновтың салмағын ауырсынғандай сыздана сықырлай бастады. Әрбір адым тергеушінің күшін көрсеткендей. Сабенов терең ойланғандай көзін қысып, ернін дүрдиткен күйі арасында маған алайып қарап қояды. Танауын шүйіре мынандайларды түсінбейім деген кісіше жеркене қарайды. Өз қолымен быт-шыт қылып, жүндей түткісі келіп тұр. Менің ойым астан-кестен болып әр жаққа кетті. Жүйкесі басылды ма, әйтеуір Сабенов орнына отырып, байыпты түрмен сұрақ бере бастады.

	Фамилиян? - Уакитов - Атың?- Темір - Әкен аты? - Мажит. - Туған жылын? - 1954 жыл - Қайда тіркелгенсің? - Жатақханада. - Толық айт, қай жатақханада, мекен жайы? - КазГудің No 6-жатақханасы, Алматы қаласының Тимирязев көшесінде.

	- Е, міне, жөнге келе жатырсың. Немен айналысасың, қызмет орнын? - Мен студентпін, жоқ бітірдім, жолдаманы ауылға, Ақмола облысына алдым.

	- Оңдырасың ауылға барып. Ал енді нанның қоқымындай түк қалдырмай, Сарыарқа жасырын ұйымы жөнінде бәрін айт. Бізде уақыт жеткілікті. Есінде болсын жәй айтқың келмесе, айтқызатын жер бар, көзінді жылтыратып қамап, аштан қатырсақ бұралқы ит сияқты өзің-ақ ұли женелерсің.

	Менің денемді суық қарып өтті. Іс насырға шапты. Денемді толығымен үрей биледі. Мандай, мұрнымның үстінен шып-шып тер шығайын деді. Сарыарқа ұйымы деген сөзден кейін-ақ өткен күндер қонырауының дыбысы құлағыма келіп, сол өзімді ерекше сезінген күндер жылжып көз алдымнан өте бастады... Бәрі енді түсінікті болды.

	Көмескіленген өткенді біз сарыарқалықтар іздеген жоқпыз, КГБ-ы есімізге түсірді. Жай түсіріп емес жауапқа тартып, сергелдеңін бастады. Ұзақтап алысқа кеткен ескі күндерге айналып қайта соқтық. Әлсін-әлсін ұрлана тергеушінің салқын сұсты жүзіне көз салам. Тура қарауға қауқар жоқ... ¥нжырғам түсіп, сұрақты мұная тындап, күрсініп қойдым. Айласы, билігі көп адам, кімді болсада мұңайтпай ма. Тергеушінің мысы басып, дегбірім кете берді. Бастығырылып, демім біткендей ернім дірілдеп дұрыс сөйлей алмадым. Булығып тұншыға бердім. Шақша басқа, шарадай ой келді. Бағанағы биязы мінез, мәдениетті сұлу жігіттер күрт өзгеріп сала берді. Өңдеріндегі жылулық реңдерін сұрлантып, қандарын іштеріне тартып алған. Қолдарынан келсе барлық совет өкіметіне, Коммунистік партияға қарсы адамдарды айып-қиыбын қыл арқанға тізіп, мойнына орап-орап, тамұқ отына бірден тастап жіберер түрлері бар. Қарапайым сұрақтардың ар-жағында қатерлі қақпан бар екені белгілі. Аяғың шалыс басылса біттім дей бер. Бұлардың іздегені, көздегені осы. Оларға көрсеткіш керек, қылмыскер ұстап, алған жалақысын ақтап, марапаттанылуы қажет.

	Мені көрші бөлмеге апарып, анфас-профиль, тура-бұра қаратып қылмыскерлерше суретке түсірді. Қолыма қара бояу жағып саусақтарымның белгі-таңбасын алды. Суретке түсірушілерде де, саусақтан белгі алушыларда да үн жоқ. Бір механизмді робот сияқты. Қимылдары шапшаң, әбден шынығып машықтанғандары көрініп-ақ тұр. Итермелеп басынды бұрып, жұлмалап саусақтарынды арнайы қара майға батырғанда сенің жаның бар-ау, адам екенсің деп есептемейтін сияқты.

	Суретке түсіріліп, саусақ сызықтарымыздың таңбасын алғаннан кейін тергеу тағы жалғасты. Жазғы тан рауандап терезеден сәуле кірді. Сабеновке білгенімнің бәрін айттым, ештене жасырғам жоқ. Ағынан жарылдым. Бәрі бұрын өткен іс, несіне қорқамын. Кісі өлтірген жоқпыз. Совет өкіметі орнында. Бізді ешкім қолдамады да. Қазақтарға тәуелсіздік не, бодандық не бәрібір, аштан өлмей, көштен қалмаса болды. Сарыарқалықтардың үгіт-насихаттары тұлыпқа мөңіреген бұзаудың дауысы сияқты құрдымға кетті. Бәрі өтті, кетті бітті деп ойладым.

	Айтуын айтып бойым женілдегенімен денемдегі үрей қорқынышы кетпей қойды. Төмен қарап, саусақтарымдағы қара бояудың қалдығын уқалай бердім. Жауабымның аяқталғанына Сабеновтың көзі жеткен соң өзі толтырған қағаздарды менің алдыма қойды. Оқы да қол қой деді. Дауыс зілді шықты.

	Алақтап, қипалақтап не істерімді білмей дарбықтым. Сабенов оқы, оқы деп ақырын қайталап айтсада дауыс төбемнен төмпештеп ұрғандай бойымды тұқырта берді. Оқыған болдым. Жауапты қазақша бергем, мына жазылған орысша. Түсінгенімнен түсінбегенім көп. Астан-кестен, бірі ойымда, бірі жоқ. Терім самайымнан моншақтап ақты. Ар жағы меніреулік, дың-дың, зын-зың... Тыныштықта тағы біраз уақыт өтті. Тергеуден босап сыртқа шыққанда иықтан бес батпан ауыр салмақ түскендей болды. Дене тыныштық алып жеңілдеп сала берді.

	Жауап алу бір түнмен бітпеді. Күндізгі әскери дайындықтың сүркілі, кешкі тергеумен жалғасты.

	- Сендердің жауаптарын бір-бірлеріңе ұқсас. Келісіп алғансыңдар ғой. Солай ма?

	- Жоқ, келіскен жоқпыз.

	- Қалай келіскен жоқсыңдар, басқалар қалай жауап бергендері жөнінде айтпады ма?

	- Айтты.

	- Сонда келесі жолы мынаны айтайық, мынаны айтпайық жасырып қалайық деген жоқсыңдар ма?

	- Жоқ олай келіскен жоқпыз. - Енді қалай келістіндер.

	- Біз жәй сөйлестік, ештеңені айтпаймыз деп келiспедік.

	- Жəй. Сен сияқты Отанына қарсы шығып жүрген сүмелектерде ештеңе жәй болмайды. Өкіметтің бергенін, тегін оқу, тегін медицинаны ұмытасындар. Қоғамды өз герткілерің келеді. Боқ мұрындар. Бірдің кесірі, мынға тиген. Сендейлердің кесірінен біздей күн-түн демей мандай терімізді төгіп жүргендердің қызметі бағаланбай қалады деп ойланбайсыңдар. Сендерді соттап түрмеге жәй отырғыза салмау керек. Бірден құрту керек.

	Азапты күндер есігін айқара ашты... Тылсым тыныштықтың көкірегін тырмалап, күннің батуымен бірге бойға күдік кіре бастайды. Қалың түнекті қапастың қоршауына түскендеріне жалғыз мен емес, Сарыарқа ұйымының барлық мүшелерінің көздері жетті. Айтпағандарымен бәрінің ойы осы құрықтан, жоқ қыл бұрау бұғалықтан қалай босана, сытылып шыға алам деген үміт саңылауын іздеумен болды. Ештеңенің із-түссіз жоғалып кетпейтініне, не істесең де сол іске ерте ме, кеш пе жауапкершіліктерімізді білдік. Тірліктің қамыты мойнын қaжaған жанның көңілі жәй ала болса, тергеудің сергелдеңін көрген қияметтің қиыны, жүрекке түскен жарадай екен. Дүниеде адамның жүзінен жылы, одан ыстық ештеңе жоқ деп ойлайтын маған сұрқия жүздерді күнде көру ауыр соқты. Жақсылықпен жамандықты біле тұрып, құрдымға жіберер сұрақтарды қоя беретіндерін қайтерсің. Әжемнің жылтыраған әдемі бет итте де бар, қаражүректерден сақтанғайсың дейтін сөздері ойыма жиі түсе береді.

	Уақыт жүрісін баяулатқандай. Ымырт түсе Сарыарқалықтар сүйретіліп КПП-ға беттейтін болды. Сол жерден қайсысын шақырса сонысы артына қарамай әріректегі жауап алатын үйге үнсіз беттейді. Гарнизон шетіндегі қонақ үй КГБ-ның тергеушілерінің тұрағына да, жұмыс істейтін орнына да айналды. Жауап алу кейде ерте, кейде кеш басталады. Алғашқыдай емес, кейін, жауапқа ет үйренуге айналды. Сұрақтар қайталанып, жауап алудың созылысы көбейді. Кейде жауапқа шақырылмай, біз таң атқанша КПП-да телефон шылдырын қалғып-мүлгіп тосып, сергелдеңге түсіп казармаға қайтамыз. Үлгерсек ұйықтаймыз, ұйықтамасақ таңғы сапқа тұрып жүгіруге кетеміз. Дүниенің қиыны аштық та, жалаңаштық та емес ұйқы екен...

	Сарыарқалықтар бір жұмадан кейін бүкіл әскери гарнизонның үлкен дәретханасы кезекшілеріне айналды. Бұрын кінәлілерді, самоволкаға қашқандарды, әскери жарғыны бұзғандарды сол жердің нарядына тағайындаса, енді ол сарыарқалықтардың міндетіне көшті. Дәретхана тазаламаймын деген Мұратты үш күнге көрші десантшылар гаупвахтасына жіберді. Үш күннен кейін арып-шарып келген оны зорға таныдық.

	Гаупвахтада тамақсыз отырғаны өз алды, бұзақы десантшылар ұйықтатпай, көйлек-шалбарын қолына ұстатып желдеткіш қылып айналдыртып ойына келгендерін істепті. Биліктің зорлық-зомбылы, айла күшінің шетінен хабардар бола бастаған сарыарқалықтарға бәрі бірден түсінікті болды...

	Достарымның пішіндеріндегі томсарған кейiсi, қабақтарының түксигенін көргенде мен де өздігімнен жүдеулене қалам. Бәрі уайымды, бойлары салбыраңқы. Жүрегі сезімді сарыарқалықтар ойын-күлкіден біржолата қалды. Айға созылған тергеудің шер уайымы жүздерін сарғайтып, қиыншылық пен күмәннің қара бұлтын қоюландыра берді. Қалай болғанда да өмірбаянымызға тасқа түскен таңбадай сенімсіз бен ұлтшыл ұғымының мәңгіге қалғанын білдік. Бұрыңғы арман-қиял, сенім, бұрыңғы талап-үміт бәрі, бәрі құрдымға кетіп, жапан түзде жалғыз қалғандаймыз. Үміт пен қатер біржолата безбенге түсті...

	Сабақ өткізетін офицерлерде сөз арасында мұқатып, ал енді жауапты “революционерлер” айтсын деп тиісуге әдеттенді. Отырсаң опақ, тұрсаң сопақсың...

	Әскери жиынды басқарған офицерлер түгелдей шет елдерде инструктор-кеңесшілікте істеп келгендер. Араларында Египеттің, Эфиопияның, Сомалидің батыры атағын алғандары да бар. Соғысқа қатысып қандары бұзылғандықтан ба, әйтеуір, шетінен есер, майдандағыдай қатаң тәртіпті аңсап жүреді. Қайтсем біреуге билігімді көрсетсем, қолымды батырып мұқатсам деп сыныққа сылтау іздегендер. Бәрінінде ұрсып-жекуден езулері қанатын сияқты. Айқайлаған сайын рахатқа батып, есерлене бастайды.

	- Болашақтың бұлдыры көбейді... Екі айғы әскери жиын тамыққа айналды...

	Секемшіл болып кеттім. Бұрын мүлде еленбейтін заттар дене түршіктіре салады. Жәй сөз ғана емес, былайғы көзқарастың өзі бойыңа инедей қадалады. Тексеріс, жауап күннен түнге ауысып созыла бергендіктен, қарадай шаршап еңсемді ауыр ойлар баса берді. Төбем шымырлап, көзім ілігіп кетсе жайсыз түстер еніп, қараңғы зындан елесi өкшелеп мазалайды кеп...

	Бірақ жер бетінде адам тұрсын жәндік атаулы қалмаса да, дүние, әлем өз заңымен жүре береді емес пе?! Таң да атып, күн де батып уақыт жылжып өтіп жатты. Тек тас түскен жеріне ауыр...

	Сарыарқалықтар азаптың торына шырмалып қысыла берді. Күндізгі сапырылыстан кейін түн қараңғылығы жәй ауырлатпай, тылсым тыныштыққа қосылып үрейді көбейте түседі. Уақыт жүректің дүрсілімен өлшенеді.

	Міне, бүгінде күн кызарып ұясына қона, ерсілі-қарсылы сабылған курсанттардың аяғы саябырлап, лагерьде өлі тыныштық орнады. Түнеріп төніп тұратын үңгірлі Сүлеймен тауы да ымырт үйіріле көрінуден қалды. КПП-ға келіп күндегi әдетіммен шақыру күтудемін. Түн тыныштығы құлазыған жалғыздыққа қоса, қасіретін молайтып ішкі дүниемді жансыздандыра бастады. Тұнжыраған меңіреу қара түн жан алғыштай көрінеді. Жусап жатқан түнгі тіршілікте ішін тартып болар істі тоса қалғандай.

	Маған бар әлем, дүние өртене қалса, сонымен бірге бар қайғы-қасірет, үрей мәңгіге бірден кетсе ғой деген ой келді... Өзім де зым-зия жоғалар едім, бітер еді азаптың бәрі...

	Адам көнбіс. Бірақ алай-дүлей көңілін ештеңемен санасқысы келмейді. Ол өз бағытынан, толғанып піскен шешімнен қайта ма. Іштей өзін ақтайды. Тығырықтағы амалсыздықтан туған көнбістік пен үлкен істерге деген арман арасындағы айқас бас ауыртып, жүректі қанға тұншықтырып бойға үрей әкеле береді, әкеле береді. Күн өтіп жауап алу созылған сайын үрей денеге, санаға, болмысқа біржолата сiндi. Жақсыжаман. Әділ-арам. Патриот - қылмыскер бәрі ұйқан-тұйқан, қайсы дұрыс, қайсы қате. Оқу бітіріп, диплом алып тандаған мамандығымды игеріп елге еңбек сіңірем деген арман да сағымданып барады. Айтып ақтала алмайтын бойына, арұятыңа жабысқан ластан тазарып, істемеген түсініксіз қылмысқа жауап беруің керек...

	Бұрын халқым, ұлтым, Отаным, тәуелсіздігіміз десем, енді жеке бастың, әке-шешені, артымдағы іні-қарындастарымды ойлап, осы бір оттан аман шығудың жолын күндіз-түні іздедім. Көңілім құлазыған сәттерде Ұлы істер, мыңжылдық тарих желісіне жеке басымның тағдырымен де қарауға айналды....

	КГБ-ның тергеушілерімен құдайдың құтты күні кездесеміз. Сабенов өзін ірі оқшаулау ұстаса басқалары жылы сөйлеп, ақтағандай, қолдағандай әңгімеге көп тартады. Өмірдегі сырты сұлу, майман сөз таскөйлер КГБ-ға жиналғандай. Олар тілдерін майдалап жүздерін жылытып күле сөйлегенде, іш-бауырынды езгенде өз сұрқия мақсаттарына жету үшін істейтінін білеміз. Біле тұра сенгендей боп көрінеміз. Біз бір-бірімізді ыржиысып, қутындап алдағанымызбен көздеріміз «өтірік-өтірік» деп тұрады. Жалғаны көп болса да сыр шертіскен адамды іштей жақын тартатын әдетпен көңілімізді алдап, жақсылық дәметеміз. Қылмысты іс токтатылады, ақталамыз деген үмітіміз көз алдымызда бұлдыр сағым болып ойнайды.

	Студент-курсанттар бөлімше-бөлімше болып Отанға ант беріп, офицерлік курсты тамамдап қалды. Ант беруге сарыарқалықтарды жібермеді... Курс кураторы полковник Савков анда-санда әскери жиынды бітірмеген студентке мамандық дипломы берілмейді деп қоқан-лоққыны күшейтіп қояды. Бес жыл оқып, диплом жазып, оны қорғаған, мемлекеттік емтихандарды тапсырғанның бәрі осы әскери жиынның қасында түкте емес сияқты...

	Кетуге бір күн қалғанда мен тағы жауапқа шақырылдым.

	Алғашқыдағыдай діріл қағып, жан ұшырған қорқу азайды. Дегенмен іштегі болмыстың түйсігіндегі үрей ара-тұра елес беріп көлбендеп өтеді. Жан тыныштығының мазасы мәңгі құрдымға кеткендей.

	Баяғы сарын. Бір сұрағанын қайта-қайта сұрайды. Сарыарқа ұйымы осыдан 3 жыл бұрын тарқалған десе де, Сабенов қадалған жерінен қан алардай болмайды. Қобызым не дейді, мен не дейміннің сыңары. Бүгін Cабеновтың кейпінде өзгеріс бар. Бұрын зікіп атарға оғы болмай дөрекі сөйлеп гүжілдесе енді көзі жылтырай қулана жайбарақат отыр.

	Бір жұмадай көрінбегеніне қарағанда, Сабенов жана нұсқау алып келді, немесе басқа бір пәлеге жетелемекші. Мүмкін біз бар шындықты айдай ақтарып тастаған соң жұмсарды ма деп әлдебір жақсылықтан дәм ете қалдым. Сабенов созыла сөйлеп сөзді алыстан бастады.

	- Бір мәселені білгің келе ме революционер жолдас, әлде мырзасың ба?.

	- Мырза дегеніңізге түсінбедім.

	- Неге түсінбей қалдың? Тегінді ұмыттың ба? Сендердің қайдан шыққандарынды бақайшақтарына дейін талдап тексеруге тура келді маған. Инемен құдық қазғандай болса да іздегенімді таптым, бәрін таптым. Аталарынның 1929 жылы Қазақстандағы колхоздастырудан қашып, Сибкрайға ауғанын, ағаштың арасында тығылып жүріп көбейгенін, одан басқа фамилиямен елге келгендеріңе дейін білдік. Әкеңнің де Омбының Тәбіршен ауданындағы No 2 Үкібай ауылында 1930 жылы туса да, туған жылын 1932-ге өзгертіп Қазақстанда тудым деп жаңа құжат алғаны да аян болды. Мен үнтүнсіз сазарып қалдым.

	Адамды меңгіртетін тылсым тыныштық туды. Көкейді дәметкізген жақсылықтың ауылы сағымданып ұзай берді.

	- Бұның бәрін қалай анықтағанымызды айтайын ба? - Маған бәрі-бір.

	- Жо-жоқ, неге бәрі-бір болсын. Аржағың қайнай бастады білем, көзің қанталауға айналды. Сабенов төніп келіп “ағайындарын айтты” деп дауысын мәйделеп мұқатып ыржия қалды. Арсыз ыржыс...

	- Біз білгенді кім біледі дедіңдер ғой. Құдайдың санатынан шықсаңдар да, КГБ-ның санатында бәрің барсың. Біз бүрге тағалап жүрген жоқпыз. Жеген нанымызды с гаком ақтап жүрміз. Тоқта, тоқта демесе, көрсетер едік сендерге. Талай контра-сілімтікдерді дірілдетіп-қалшылдатқанбыз...

	- Біз жау емеспіз. Тек тарих ары таза адамдарды шындық пен уақыт бетіне қаймықпай тура қарауды үйретеді.

	- Сонда шындық сендерге гана керек екен ғой. Біз мемлекетті күн демей, түн демей күзетеміз, сендер оны қиратқыларың келеді. Кімсіңдер сендер, өңшең үрпік ауыз. Қолдарыңнан не келеді. Ертең өздерің-ақ азып-тозып, бір-біріңнің беттеріне қарай алмай, бейшара-байғұс, жолы болмайтын көптің біріне айналасыңдар да қоясыңдар. Есіңде сақта, біздің советтер елінде “уақыттан озғандар қашанда құрбандыққа шалынған”.

	Тарих, шындық, ар дейді міне гәп қайда деп жүре сөйлеп, маңғаздана қалды. Ерні шүртиіп, танауы шүйірілді. Көзілдірігін алып, қайта-қайта сүртіп киді. Сабенов өзінеөзі риза. Кенет әлде не есіне түсіп кеткендей жалт бұрылып, екі көзі ызадан шарасынан шыға “сендерді бұрынан білеміз, көздеріңді сол 72 жылы ағызып соттау керек еді” деді.

	- Біз кісі өлтірген жоқпыз ғой, не істедік сонша, - деп дауысым дірілдеп тұтыға шықты.

	- Істегенде қандай. Листовка тараттындар ма, тараттықдар, ұйым құрдыңдар ма, құрдындар. Мемлекетті құлатқыларың келді ме келді. Не керек енді сен иттерге. Әтін білмеген әлек. Тарихтың дөңгелегін теріс айналдырғыларың келді-ау ә. Сүйекті жұтпас бұрын көтке қарау керек.

	- Тарихтың дөңгелегін ешкім кері айналдырғысы келген жоқ. Біз тек тіліміз бен мәдениетіміздің дамуы үшін жеке тәуелсіз ел болсақ дедік. Басқа ештене.

	- Басқа ештене. Өкіметке қарсы үгіт-насихат жүргізгендерін, ұлттар достығына іріткі салуларың ше. Ал жарайды, жеке мемлекет бола қойдық делік, одан сендерге не пайда? Күндерінді көріп, тойғандарыңа мәз болмайсындар ма, сендердің кесірлеріннен бар қазаққа Орталық сенімсіздікпен қарайды деп ойламадыңдар. Мисыздар, қайтіп сендерді университетте оқытқан.

	Мен іштей тергеушімен келіспесем де үнсіз, жылан алдында арбаланған көжектей дәрменсіздіктен еңкейiнкіреп сұлық отырған күйі ләм демедім. Сабенов менің басылып үнсіз қалғаным қолтығына су бүріккендей екпіндеп еліре түсті.

	- Керек десе біз сендерді еш дәрісіз, ұрып соғусыз-ақ үреймен қирата саламыз. Айтқанымызды жәй-ақ істетеміз. Есінде болсын саясат зиялы, көзі ашықтырға емес, қараңғы, ашық ауыздарға арқа сүйейді. Міне былай 100 процент ересектің саясаттан ең әрісі 10 процентінің түсінігі бар. 25-30 процентіне газетке не жазылса, теледидар не айтса сол жетеді. Қалғандарының ештеңеге уақыты жоқ. Келетін қонағы, үйлендіретін ұл-қызы, құдасы, көршісі, қырт-сырт, әрі кетсе қыстай қатып-сынып жиып жазда Бурабайға барғанын сөз қылады. Халық күнін көру үшін таңның атысы, күннің батысы күйбең-күйбең тірлік жасайды. Оларға сенің саясат, тіл-мәдениетіңнің құны қорасындағы тышқақ лағының бағасындай. Тәуелсіз ештеңе болмайды. Бәрі бір-біріне тәуелді. Мемлекеттерде сондай Бостандық таңдаулы-сүйіктілерге ғана тән.

	- Жұрттың бәрі таңдаулы емес қой.

	- Міне сөзің дұрысталып келеді. Тағы ойлана түс. Жыбырлат ана миынның қабыршықтарын.

	- Сізде соған жатасыз.

	Мақтағанды кім жек көрсін. Сабенов орнынан тұрып кетіп, қарқылдай күле, әдетінше олай-бұлай жүре бастады. Советтер Одағының бір бұрышын өзі ұстап тұрғандай кекірендей түсті. Арасында мойыны тұтасқан қасқырдай бар денесімен бұрылып, осы не істесем бәлем дегендей түнеріп қояды. Менсінбей қарайды. Тұла бойы, омырауы мен жеңіндегі түймелеріне дейін көздері бардай маған қадала қарайды.

	Сабенов бүгін мүлде басқа адам. Қанша жауап алғанда қанын ішіне тартып сазарып отыратын шырақ, қазір сөзшең.





- Қоғамды өзгертуге талайлар ұмтылған. Қазақ тарихында да 300 - ден аса көтеріліс болған деп жүр ғой. Кәне қайда соның нәтижесі. Текке қырылып, ит жеккенге айдатғаннан басқа ештеңе тапқан жоқ. Алашордашылар, Садвакасовшылар тағы тағылары советтерді дұрыс қолдамады. Енді міне олардың сүйектерінің де қайда қалғанын ешкім білмейді. Үрім-бұтақтары ит-құсқа жем болып, қаңғырып далада қалды. Әлихан Бөкейхановтарың «Егер жеңсек бір төбеде жиналамыз, жеңілсек-бір шұңқырда көмілеміз» деген екен. Кәне көмілгені, мүрделерi жатқан молалары да белгісіз.

	- Олар қазақтың болашағы үшін жандарын қиды ғой. Кітаптар жазды, тәуелсіз ел болуға күресті. Смағұл Садвакасов 25 жасында Адай уезін Түркменияға, Қызылжар уезін Ресейге бермей қырылысып, бар қазақ Сарыарқаға жиналса деп армандаған. Голощекиннің билігіне, істеген ісіне қарсы шығып елден қуылып, 33 жасында қыршынынан қиылды.

	- Совет мемлекетінде білім алып, өсіп жетілесін, сөйте тұра халық жауларын пір тұтасың ә, сен шырақ. Әлде анау Садуақасов жерлесін, руласын болған соң жаның ашуда ма.

	- Садуақасовтың кіндік қанының тамған жерін біледі екенсің ғой. Ақыл-ой, сана-сезім шырмаусыз, оралғысыз өтетін заманды ансаған бар қазақ менін руласым, жерлесім. Ұлтының болашағын ойлап, соның жолында басын бәске тіккен адам қалай жау болады.

	Ішкі қызу, албырт көңілмен көкейімдегіні айтуын айтсамда бетім қукылданып, тұла бойым түршігіп, дауысым қалтырап шықты. Қорқыныш санамнан тыс бойымды билеп, өздігінен денем қалшылдап қоя берді. Біткен деген осы...

	- Сен қара жаяу емессің. Ал біз бәрін білеміз. Жауларымыздың іші-сыртын, аяғының қия басқанын не сөйлегенін ғана емес, болашақта не істейтінін білуге міндеттіміз. Біз мемлекеттің сақшылары, қорғаушыларымыз.

	Сәбеновпен салғыласу, өзіме ор қазғанмен пара-пар екенін еске алып, үнімді шығармауға тырыстым. Жас кезімде атамнан естіген Мағжан Жұмабаевтың түрмеде жатып айтыпты деген өлең жолдарын есіме түсірдім;

	Не көрсем де, Алаш үшін көргенім,

	Маған атақ ұлтым үшін өлгенім

	Мен өлсем де Алаш өлмес, көркейер,

	Істей берсін қолдарынан келгенін.

	Сабенов сөзін екпіндете түсті.

	-Мемлекет тәртіп үшін керек. Қатаң тәртіп болмасыншы мәшинә мәшинəмен соғысады, адам адаммен төбелеседі. Қазір Сталин анау, Сталин мынау дейтіндер көп. Өзің тарихшысын білесің жеке бастың тарихтағы рөлі қандай екенін. Сол Отан соғысын біз Сталинсіз жеңер ме едік. Кім қазір Отан үшін деп окқа жанын байлай алады, ә?.

	- Ол идеология ғой, халық отанын қорғады. Солдаттарға ашқарынға 150 гр. спецпаек беріпті ғой соның да күші бар шығар. Мен үйдегі туыстарымның соғыстан жіберген суреттерін көз алдыма елестеттім. Есепсіз қаза болған, пушка етіне айналғандарды ойладым. Қай үйге барсаң да қабырғадағы соғыста хабарсыз кеткен көздер сарғайған суреттер қарап тұрар еді. 200 мың 18 бен 30-дың арасындағы қазақ жігіттері тек екінші дүние жүзілік соғыстан қайтпады. Көбінің жатқан жері де белгісіз. Үйленіп артына ұрпақ қалдыра алмағаны қанша ...

	- Міне көрдің бе сенің оңбағандығынды. Өзінше түріне қарамай ұлтшылсың, тіпті соғыста шәйт болған адал жандарды арақ ішкіш, чуть ли алкаш деп отырсың. Сендер атабабалардың батырлығын қастерлеуді білмейсіндер. Әттең қолымда үлкен билік жоқ, әйтпесе қаның ағып болғанша Канаристі қабырғасынан тірідей ілгізген Гитлердей бір тамшы қаның қалғанша асып қойғызар едім. Асырап, мәпелеп өсіріп отырған мемлекетіне қарсы шығып жүрген сендердей сілімтіктерді бірден атып, жермен жексен ету керек. Жоқ, мен медициналық лаборатория ашып, осы-осы мемлекет саясатына қарсы шығады-ау дегендерді күні бұрын жобалап, бірден піштірер едім, ха, ха, ха. Жүрсін сосын əтек болып. Әтектердің билікке қарсы шыққандарын көргенім жоқ, ха, ха. Сабенов мәз. Түрі қутындап, арқасын қасынғандай қозғап, қалай таптым ә дегендей орнында тұра алмай шыбындады. Бетін өзіне тән арсыз ыржысы жапты ...

	Іштей біз де адамбыз. Айыбымыз ұлтымызды сүйгеніміз бе? Тіліміз, қол-аяғымыз, жайнаған көзіміз бар, қайнаған қанымыз, жүрегіміз бар. Сен сонша неге қорлайсың дегім келіп, келіп үндей алмай тұншыға бердім ...

	Сәл үнсіздіктен кейін Сабенов сабасына түсіп, дауысын бәсендете көпшілік, тобыр мал сияқты. Қарнын тойдырып, аш - жаланаш қылмай, бір-бірлеріне үйметестірсең айдауына көніп жүре береді. Өздерімен өздері сынасады, ілігіседі. Олардың жауы да, бәсекелесi де, әрі кетсе көршісі. Неге олай, себебі қандарында үрей бар, басылып-бастырылған, аштан қырылған адамдар ешқашан революция жасай алмайды. Олардың ойлау қабілеті болмыстары шіріп, үзілген жіп сияқты қысқа.

	- Совет өкіметінің халықтікі екенін ұмытып бара жатырсыз. Отан үшін шәйіт болғандардың аруағының алдында қайтпексіз. Мен осы сөздерді айтуын айтсам да, шорт тоқтап қата қаздым.

	Босансыған жүйке тамырларым да шыр ете жиырылды. Сабеновтен көзімді тайқытып алып кеткеніммен, оның көзқарасын өн бойыммен сезіп, шекем дыз етті.

	- Ы-ын, солай, солай. Біріншіден өлгендер ештене айтпайды ... Ал сенің қара жаяу еместігіннің себебі арғы атаннан келе жатқан Совет өкіметіне деген кегің ғой. Тында сен қасқырдың құйыршығы. Тобыр тағы айтам қарнының қамын, үйінің айналасын ғана ойлайды. Оларда қасиет қалған емес. Өйткені бабаларының үзілген жұлындарымен бірге көпшілігінен қасиет кеткен. Жұлынның үзілуінің не екенін білесің бе.

	- Адамдар жұтыны үзілсе өледі.

	- Осы сендер де университетте оқыдық дейсіндер-ау. «Жұлынның үзілуі» деген жəй өлу емес. Ол, ол Сабенов ұлитын иттей дауысын алысқа созды. О-о- олі. Ұрпақ құриды. Адамдардың омыртқасы космостан, әлемнен энергия алатын антенна. Адамның белі сынып, жұлыны үзіліп өлсе, ата-бабадан келе жатқан жақсы қасиеттің жолы жабылады, келесі ұрпаққа жетпейді. Яғни ұрпағың жалтақ, көлеңкесінен де қорқар болар. Шыңғыс хан өзінің ең қауіпті сенбе, сенбе деген жауларының бел омыртқасын сындырып жүргені, ұрпағы әлсіз нашар болсын дегені. Шыңғыс хан білген бәрін. Данышпан мықты ғой...

	Сабеновтың сұсты көздерінің от ұшқынынан көз айнасы шытынап кетейін деп тұр. Бар білімін, айла-қабілетін биліктің мүддесін қорғауға арнаған кекті көздер. Түймелері де көздей көрінеді. Ол орнынан керенауг шұбыла тұрып, менің ту сыртыма келді. Тұрып-тұрып бөлме ішінде батпен ерсілі-қарсылы жүре бастады. Мен қимылсыз отырмын. Артық-ауыс қимыл тұрсын дем алмауға тырыстым. Ту сыртыммен өзіме шүйірілген жиіркенішті алакөзді сезем. Қозғатуға, лә деуге қауқар жоқ. Тек дем алған дыбысым күңгіртенген құлағыма естіледі. Тынысым жиілеген сайын тұла бойым ысып-суып, суып ысиды. Талшықтанып жүрек те ашиды.

	Қорқынышты қанша жан ұшырып жасырғаныммен үрей ішке сыймай бет әлпетімнен көрініп тұрғанын өзім де сезем. Қолымды сыйғызар жер таппай қипылықтай бердім. Сабенов те пісе түс дегендей көзін алмаған күйі үнсіз қарады да қойды. Қоян жыланға арбалса, адам адамға арбалынады екен. Көз жанары өңменімді өртеп жіберердей. Әлсін-әлсін өткір көздер шүйіліп, түйреп-түйреп өтеді.

	Менің сөзім шабына тиді ме, әлде ойлағаны бола қоймағанға ма, ол өзінен өзі ашуға булығып, көзі шатынап кетті. Бағанағы жылтыраған маймөңке қутүлкілік жайына қалды. Адам бір әдеттеніп алса, өмірбақи солай бола берсін дейді ғой. Көкейіндегісінен басқаға беті бұрылар емес.

	Менің тергеуде жүріп байқағаным КГБ-ның қызметкерлерінің кірпіктерінің қағылмауы еді. Тура жылан көз бе дейсің. Кірпігін қақса жауап беріп отырған адам шындығын басып қалып, жалтарып кетеді деп ойлай ма кім білсін. Міне Сабеновтің де кірпігі бір қозғалсашы. Шыңғысхан жауларын қалай өлтіргенінің маған қандай қатысы бар, Сабенов осының бәрін неге айтып отыр деп ойлаумен болдым. Тергеу баяғы сарында өтті. Сабеновтың дәл мұрнының ұшына ызындап келіп бір шыбын қонды. Ол шыбынды қолымен қаққан бойы әзірше тергеу аяқталды деді. Алматыға келген соң Республикалық КГБ-ға келесің деп жауап жазылған ісқағазға қол қойғызып алды. Дөрекілігін азайтып, сабасына түскендей сабырлылық ұстап әдеттегідей зекіп-жекірмей, көз атартпады.

	Жалпы тергеу барысында күрт өзгеріс байқалды. Жауап алудың осылай біткеніне менің бойым сергіп, жүрегімнің дымкестiгi ұмытылайын деді. Шығып бара жатып, Сабеновпен қол алысып қоштасып езу тартып күлген болдым. Әрине ол күлкі емес, күлуге арналған кейіп, бет бояушылық өзімізді, айналамызды бір мезгіл алдауға керек сиқыр, берекесіз ыржың еді. Амалсыздық, реніш бетін жабатын алдамшы шымылдық. Өзім жек көретін сайқал келбеттің өзімде де пайда болғанын сезіп, дірілдеп жиіркеніп кеттім.

	Өтірік езу тартып күлімсіреу, өмір, уақыт өтумен жас ұлғая пайда болатын әдет қой. Бұған жастай душар болғаныма кейідім. Атамның аққан су да ағысын азайтар, емен де иілер, Бестөбенің террикондағы тасы да таусылар, арұятқа да дақ түсер ең ауыры сол деген сөзі есіме түсті. Казарнаға жеткенше аяғымды басқан сайын шекем солқылдап Сабеновтың “уақыттан озғандар қашанда құрбандыққа шалынған” деген сөзі көкейімнен кетпей қойды... Алматыға барған соң КГБ-ға кел дегені – түрмеге қамаласың дегені шығар...

	Арып-тозып, құр сүлдерлері қалған сарыарқалықтар көптің ең соңында әскери ант беріп лейтенант атағын алдыау әйтеуір. Әскери жиын аяқталды...

	1977 жылғы КазГУ-дің түлектері тиелген арнайы поезд Ош қаласынан шығып сол баяғы жолмен кері қайтты. Сүлеймен тауы сәт сапар тілеп артта қала берді. Бұл жолы келгендегідей емес көпшілік үшін уақыт тез өтті. Тек сарыарқалықтарды қорқынышты белгісіздік тосып тұрды. Олар ауыр ой кернеп, оқтасанда күрсінеді. Барлық ұйым мүшелерінің сағы сынып, дегiбiрлері кетті. «Сарыарқа» жасырын ұйымы мүшелеріне «сенімсіздіктің қоныраулы қаңқуы» біржолата байланды. Енді қайда барсақ та алдымыздан күйелі анкета, саусағымыздың ізі бар картотека шығатынын білдік. Ертеңгі күннің кедергілерін ойлағанда өздігінен құйқа шымырлап, ішің ұлиды. Ой мен жүрекке бірдей сіңген тергеу немен аяқталардың қоңырауы да күмбүрлеп құлақтан кетпей, еңсені баса берді... Бір-бірімізден қашқақтауға айналдық.

	Поезд бірінші Алматы станциясына тоқтады. Вокзал алаңына түсісімен аспанға қарап едім ісінген күлді-күкірт түстес бұлт қол жетім жерде тұр екен. Бірінші рет сүйікті қалама келгенде қуаныштан өздігінен алып ұшатын жүрегім ештеңені сезер емес. Жігіттердің көбі поездан түсісімен автобустарға лек-легімен отырып өздерінің үйіндей болған КазГУград қалашығындағы жатақханаларына бет алды.

	Мен мінген 30-шы нөмірлі автобус ең ұзын Сейфуллин даңғылының бойымен ыңырана жоғары көтеріліп өрлеп келеді. Жайда онша білінбейтін тас жолдың ойдымын машинаның ресорының солқылы мен бажылдай күшенген мотор дауысы сездіреді-ақ. Терезе қасына жайғасып көзімді көшеден ала-алар емеспін. Алматы толықсып, жеміс-жидегі піскен бейбарақат қалпы. Енді екі-үш күннен кейін қыркүйек. Жұрт абыр-сабырланып балаларын мектепке дайындауда. Үлкендердің тіл ашарға дайындықтары да жаман емес сияқты. Алыста Алатаудың ақ басы ағарандайды. Алматы, Алматы... Биік теректер, үйлерді жапқан ағаш жапырақтарының арасынан күн сәулесі жылт етіп шағылыса қалады.

	Шофер іші толық болған соң автобустан кісілерді түсіру үшін сұрап алып, аялдамаға жетпей немесе асып тоқтауда. Аялдамадағы көлік тосқан көпшілік жүгіріп, үлгергені мініп, үлгермегені әттең дегендей қолдарын сілтеп қалып жатыр.

	Көңіл-күйім бей-жай. Сүйікті қаламның табиғатын тамашалап келе жатсам да ішімде әлде не кенеттен сынып, белгісіз аққан бір заттай әлде не төгілуде... Түйсігімде сыттылдап кешегі күндер өтіп жатыр. Ақты ақ, қараны қара деп бар шындықты айтып жарылсақ та, Сарыарқалықтарға тергеушілердің сенбегені анық. Жауап алу жалғаспақшы, арты немен бітері белгісіз. Әлсін-әлсін ішіме суық жылан кіргендей денем дір етеді.

	Жігіттер жатақханаға жетісімен студенттік сонғы қиқуды бастады. Өздері тұрған бөлмелеріне уақытша жайғасып, сақтау қоймасына тапсырған заттарына ұмтылысты. У-шу жанталас арасында дүкенге барып келгендер жағы ыдыс-аяқ, стақан 13деп безектеуде. Мен тапсырған заттарымды алуын алсам да, ішін ашқанда фотосуреттерім, бума хаттарым мүлде жоқ болып шықты. Комендант та, қоймашы да ештеңе білмейміз деп ақ безер де, көк безерленді. Бұрын амандығы дұрыс кісілер күйбүнжіндеп теріс айнала берді. Әйтеуір киімдерім түгел. Мені қинағаны кішкентайынан бауырларына салып өсірген атам мен әжемнің ескі фотосуреті мен қалындығымның хаттарының буындысының жоқтығы болды. Неге хат, фотосуреттердің жоғалғанын іштей жобаладым. Біраздан соң басқа сарыарқалықтарда заттарының түгел еместігін айтты...

	Кешкісін бөлмелес жолдастарым жол дайындығымен туыстарының үйлеріне кетіп жалғыз қалдым. Жігіттердің бәрі ауылдарына қайтпақшы, тек сарыарқалықтар ғана кете алмай жіпсіз байланған. Жазғы емтихандардан кейін сәл бір тынышталатын өліара кезең болғандықтан жатақхана да көңілсіз. Көкейіміздегі ойларымыздың да шешімі жоқ. Шекем де сыздауық шыққандай солқылдап, ішім де ашығандай. Бөлмеде жалғыз қалып, қарадай жатып терге түстім. Түн тыныштығы молайып, қозғалған сайын ескі креуеттің сықырлауы көбейді. Көрпешемді ысырған күйі атып тұрып, балконға шықтым. Төңірек тым-тырыс. Жатақхананың алдындағы орындықтар бос. Алыстан еміс-еміс қыз бен жігіттің андасанда қатты күлгендері естіліп қояды. Күлкі естілген жаққа қарап едім, ештене көре алмадым. Жастар тегі ағаш арасында болуы керек. Ойымды-ой түртті. Шілденің тымырсық талма түсіндей шөгіп жатып алған қапырық қасіреті көп жылдан кейін сыртқа шығып бұрынғыдан бетер батпандай түскендей. Өздігімнен ауыр күрсіндім. Оған бөлме ішінің ауасы да қосылып, қабырғаға сінді. Іш алай-дүлей не істеу керек. Барлық сұраққа ештеңе жасырмай, ағынан жарылып шынын айтып жауабын бердік. Жалғыз мен емес, сарыарқалықтардың бәрі сөйтті. Айтылды, істелді, қалды. Кейбір ұйым мүшелері Сарыарқа жөнінде алғаш жауап алғанда кинотеатрды білеміз, оған тек көркем фильм көруге барғамыз дегендері де болды. Тергеушілер әдейі айтпай бүркемеленіп тұр делінсе де, шынында уакыт өтіп кезіндегі істер студенттік өмірдің күнделікті оқтан жүйрік ағысының екпінінен көмескіленіп еді. Енді міне, сарыарқалықтар ұмыта бастағанды өкіметтің оң қолы, аяқтарын қия бастырмай, 5 жыл бойы андып, естеріне салып қана қоймай, жауапқа тартып отыр ...

	Ертең КГБ-ға баруым керек. Ойсыз-қамсыз жайбарақат жүретін күндер көзден бұл-бұл ұшты. Таң ұзап, ұйқысыз түндер мазаны алады. Көңіл үміті үзіліп, тірегім сынғандай. Түн қараңғысы ой қуғызады. Бас-аяғы жоқ ала сапыран бірдеңелер санадағы қорқыныш жүректің қанын қойытады. Таудан самал есті. Төңірек бозамықтанды. Жауырыным тоңазыды, сәлден кейін менімен бірге ұйықтамаған адамдай екі көзі қыпқызыл болып Алматының күні де шықты.

	Республикалық КГБ-ны тез-ақ таптым. Бес жыл университетке лекцияға барғанда күнде қасынан өтетін Дзержинский мен Виноградов көшелерінің қиылысына орналасқан зiлдiлiгi бар сұр суық ғимарат. Құжат беру бөлмесіне жүрексіне кіріп, әйнекшеден Сабеновке келгенімді айттым. Әскери киімдегі малтжандап күйіс қайыратын сиырлардікіндей дүрдік ауыз келіншек ала көзімен атып, қанын ішіне тартып сұрланған күйі “нешеге шақырылдың, повесткаң қайда?” деп саңқ етті. Дауысы күректің тасқа қатты тигеніндей, құйқаны шымырлатып жіберді. Сасқалақтап, неге келгенімді зорға түсіндірдім. Әйел көзімен әлгіден де қатты жеп жіберердей атып, үн-түнсіз әйнекшенің есігін сындырардай тарс жапты.

	“Бұлардың жұмыс стилі сондай, қазір арғы жағымен хабарласады”- деген дауысқа жалт қарадым. Енді байқадым. Рұқсат құжатын беру бөлмесінің кішкене кіре берісінде 3-4 кісі үнсіз сұлық отыр. Ұнжырғалары түсіп кеткен. Бір жас келіншектің түйіншекте тамақтары бар. Отырғандардың барлығы бастырылып ауырланғандай. Жүздеріндегі мұң, біз көргенді ешкімнің басына бермесін дегендей. Мен де қысылайын дедім. Отыратын орындықтың жоқтығынан, аяғымды ақырын басып сыртқа беттедім. Есіктен ұзамай, қолымды артыма ұстаған күйі үнсіз тұрдым да қойдым.

	Жайшылықта құйындай ұйытқып өте шығатын уақыт мүлгіп, сағыздай созылып тұрып алды. Аяғым татып сквердегі орындыққа отырдым. Көз майымды ағызып, есікке қарай-қарай сабыр-тағатым таусылып жүрегім құлази берді.

	Мең-зең күйі төңірекке көз салдым. Әшейінде күнде жүріп еленбейтін көшенің жасыл жапыраққа оранған көркемдігін көрдім. Ағаштарға, үйлерге қараған сайын КГБның ғимараты қабырғасынан сызды суық ызғар соғып, жауырынымды мұздата берді. Көз шылауланып, демалыс жиілей түсті. Ой быт-шыт қашан бітеді бұл пәле. Аш кенедей жабысқан тергеу өлтірмей, қалжыратып, құртпай тоқтар емес. Жүйкеде жүйе қалмады. Сымдай тартылған неменің бүгін ертең үзілері сөзсіз. Көз ашып жұмғанша ұшқыр ой шарқ ұрып тынымсыз шартанды. Таптым, мені бүгін қамайтын шығар...

	Ғұмыры түрме көрмеген қазақ даласында, бүгін түрме көп. Өкімет үй салмаса да терезесін торлап, есігін темірмен қаптап түрме салады. Міне мына ғимараттың асты да түрме. Түрме болғанда қандай асылымызды ақсатып, зиялымыздың тамырын қиған жер.

	Арғы беттегі ұйғыр театрының екінші қабатындағы ашық терезеден ойнақы музыка үні естілуде. Тымырси қалған сквердегі биік қарағайларға қарадым. Қарағайлардың бойымен жоғары қарап, басына көз салдым. Алматыдағы талай табиғи да, адами да тасқындардың куәсі жүз жылдық кәрі қарағайлар. Көзденген қабыршықтары бейнеттен шаршап кəртайып, өле алмай жүрген кәрі кемпірдің беті сияқты әжім-әжім. Тамырлары тасқа тиіп, әрі кете алмай білеуленіп жер бетіне шыққан. Амалсызғы тірліктің күйін кешіп, күнәсі көп жерден алыстайыншы дегендей биікке тігінен құлаш ұрған. КГБ-ның ғимаратына ерегескендей, күннің сәулесін көлеңкелеп жібермей тұр. Естімей қалмаймынба деп жалтақтай есікке қараймын. Еш қозғалыс жоқ. Тыныштық. Данғылмен ағылып жүріп жататын машиналардың да дауысы естілмейді. Сұсты ғимараттың жаны бар сияқты. Менен көз алмай сырттан бақылап тұрғандай. Терезелеріндегі жуан арматуралардан істелген тордың өзі әлде неден хабар бергендей. Қарағайлардың басы сусыздап шулағандай болды. Дыбыс маған алыста көп әйелдер мен балалар сынсып жылап жатқандай естілді. Денем түршігіп кетті. Өздігімнен көзім жасаурап, кірпігім қағыла берді. Жүрегім де тілімденіп аши бастады...

	Мені түсінсе, көңіл-күйімді дұрыс сезсе осы жүз жылдық қарағайлар ғана білетін шығар. БұI ғимарат кімге қорқыныш әкелмеді, кімді жылатып, кімдерді қыршынынан қимады... Өзімнің жалғыздығымды, дәрменсіздігімді, тығырықтан шығар жолды таба алмайтынымды, қол үшін беріп қорғар ешкімнін, ештененің жоқтығына көзім жетті. Уақыт өтер емес. Жаһанда жалғыз қалғандаймын.

	Түс ауып, күн ымырттанды. Сабенов кеш қабылдайтын болды. Құжатымды беріп толтырылған рұқсат қағазын алып, Дзержинский даңғылы бойындағы кірер бас есікке беттедім. Есік аузындағы екі прапорщиктің бірі қағаз-құжатты тексеріп екіншісіне берді, ол тіркеп, құжатты стол тартпасына салып, салмақты түрімен енді бізсіз кете алмайсың дегендей бадырая қарады. Өздерінен басқаның бәрі совет өкіметіне қас екенін ойнақшыған көздері айтып тұр.

	Денеден әлсіз діріл өтті. Күні бойы сарылып отырғанда ғимарат астының түрме екенін, жеке басқа табыну кезінде бүкіл зиялы қауымның осы жерде жауапқа тартылып, қиналып, жазықсыз атылғандарын да еске түсіргенмін... Прапорщиктің бірі жол сілтеп екінші қабаттағы кабинетке алып келіп, өзі кіріп шығып, мені кіргізді. Бөлме іші қараңғылау, стол шетінде жарық шам жанып, арғы жағында Сабенов отыр. Аға тергеушіге амандасып қолымды ұсына беріп едім, сенің қолың керек еді дегендей иегін көтеріп, отыр деп сұқ саусағымен орындықты меңзеді. Сабеновтың обырлана қараған ызбарлы кейіпі «шәйнәмәй жұтып, жұтып жіберейін бе» дегендей қатандық танытып жиіркене қарады. Дауыс зілді, Оштағы бірінші жауап алған күндегіден де қатаң. Түрі де сұстанып, денесі де іріленіп кеткендей. Жауап алу бірден басталды.

	Баяғы сарын сол сарын. Фамилиямнан кешегі күнге дейін не істедім, қайда болдым, кіммен кездестім, қайтадан айту. Тергеуші шамды маған қарай бұрыңқырап, өзі көмескі көрінгеннен бе дауысы өзгеріп, бөтен адам сияқты көрінеді. Күн ұясына қона бастағанда қоюланған кешпен бірге бойыма кірген үрей көбейді. Қараңғылықпен бірге жаманшылық келе жатқандай. Дене суықтанып, дірілдейтінді шығарды. Тұла бойдағы қорқыныш жүйкелерімді сыздатып бақайымнан қара құсыма дейін үзік-үзік от болып өтіп қояды. Кешке дейін сарғайтып ұстағанының да мәні бар екен. Бөлме іші жарық болса, стол лампасын жағып бетіме қызу шаша алмайды ғой. Жауап алу ұзаққа созылды. Арасында жауап алып отырған тергеушінің дауысы қарсы алдымнан емес бөлменің бұрыш-бұрышынан шығатындай сияқты болып кетеді. Қызулы шам бетiндi қыздырып, көзіңнің нұрын жуасытып қана қоймай ойынды пышыратып, есінді кетіреді. Адам алланың ғана ойыншығы, добы емес, КГБ-шниктердің де ойыншығы екен-ау. Сабенов сұрай-сұрай, арасында ойлана жазып, үнсіз қалады. Жазғанын қайта оқып, үтір қойып, тағы ойланады. Менің айтқаным аз, қалай көп жазуда деп ойланып, бір пәлеге ілігіп осында жаткызып қояр ма екен деп үсті-үстіне үрейленудемін. Тергеуді ертең жалғастырмақшы болып, кеш жіберді.

	Бейбітшілік көшесінен жүретін 32 автобусқа мініп КазГУградқа жеткенше түн ауа бастады. Ерегескендей вахтер жоғарғы этаждарға көтеріліп кетіп, жатақхана есігін қағып ұзақ тұрдым. Күні бойы нәр тартпасам да, шамды жағар жақпастан сүлдерімді сүйреткен бойы киіміммен кереуетіме етпетімнен құлай кеттім.

	Шала туған қызыл шақа баланы адамның ба, малдың ба ұйығына қайта салып жетпеген күнін тоқ арқылы беріп жаңадан тууы үшін эксперимент жасалуда. Күн, түн екені белгісіз, бірақ бәрі айқын, қол созым жерде, көз алдында. Нәресте шыңғырмақшы болады, дауысы бірде шығып, бірде шықпайды. Маңырағандай аузын ашады. Мен бұл неге іңгәләп жыламайды деп таңмын. Эксперимент жасап жүрген адамдар негізінен бөтен-бөтен болса да, көрген жай таныс кісілер. Әлгі ұйық қуыстанған сүйегі жоқ ет сияқты ма, әлде сүйегі сылынып алынып бүтін еті ғана қалғандай ма, әйтеуір қаны сорғыған көк ет, ағарған пышақ қыры май қыртысы бар. Экспериментті жасап тұрған адамның қолының сүйегінің тесіктері бар екен, тоқтың жарқылдағаны содан от шашып қояды. Құтты бір жоғарғы вольтті сварка жұмыс істеп жатқандай. Енді түсіндім, үлкен адамның денесінің ішкі құрылысын шек-қарны, өкпе бауырымен түгелдей алынып тасталып тек сәби жататын жерді ғана қалдырып соны эксперименттік ұйық - лаборатория көзіне айналдырыпты.

	Жүріс-тұрыстарына қарағанда эксперимент жасаушылар бұрыннан істеп әккіленгендей. Себебі абыр-сабырсыз істесе де, қимылдары ширақ-ақ. Өздері тоқ күшейген кезде тұманданып жоқ болып кетеді. Нәрестенің бос жерін қалдырмай жіңішке сыммен орап, тоқтың жылдамдығын бұрап азайтып, көбейтеді. Тоқ сым бойымен қып-қызыл от болып жүріп тоқтап, тоқтап жүреді. Қызыл шақа нәресте денесі піскендей ағарады, сосын қоңырсыған тері иісі, шіріген жұмыртқа сасығымен алмаса қалады. Шықпаған қу жан...

	Сәби сыммен құндықтаулы болғаннан ба аузын ашқанымен дауысын шығармайды. Тек көзі шарасына шығып, ернін ғана шиырып қозғауда. Таныс көз... Эксперимент жасаушылар бір-бірлерімен ақылдасып, осы болды-ау деген кезде кісінің қаңқасының ішінен ұстайтын сабы бар табаға салынған шала жансар баланы тыр жалаңаш күйі алып шығып үңіліп қарап жетiлдi, пiстi дегендей бастарын шұлғысты. Нәрестенің денесі жаңа туған көжектікіндей қызылшақа, үлкен басы былқ-сылқ, денесінің сым оралған жерлері құрттікіндей аппақ буын-буын.

	Тексеріске біреу келетіндей сияқты. Табаны көтерген күйі бірі кете бергенде, әлгі қызыл шақа балаға қалған екеуі:

	біздің саған істеген экспериментімізді ешкімге айтпа”- деді. Табада бүрісіп жатқан шала-жансар бала еш қозғалыссыз дірілдеп жатқан күйі азабын тоқтатқанына ырза болғандай қалшылдап ерні-ерніне тимей жатса да “жарайды" - деді. Ол қазір өзін өлімге кескен шешімге де ризадай көрінді. Дауыс біркелкі. Үлкен адам әлде бірденеге көндiккенде, не амалдың жоқтығынан иә дейді ғой, дәл сонда шығатын дауыс...

	Менің түсінгенім жаңағы бала біраз жасқа келсе де, өспегендей, әлде біреулерге небір себептен ұнамай, оған іште жатырда жатып, химиялық электор шок алып, қайта туу-өсу процесі арқылы жазаның қинау түрі белгіленген екен.

	Өзімнің бір орында қозғалыссыз тұрғаныма танмын. Әлгі адам-дүрдiлер мені неге қумайды, әйтпесе неге ұстап қинамайды. Неге бұл жерден кетпеймін. Көзім бәрін көріп тұр, бірақ өзім жоқ сияқтымын. Жоқ бармын, бірақ денем жоқ. Нәрестені салған табаны ұстаған адам кетті, қалған екеуі отыра қалып, смена арасындағы забойға түсетін шахтерлердей үнсіз сораптап, шылым шеге бастады. Алдарында үлкен жұмыс тосып тұрғандай, үлкен қауырт жұмысқа кірер алдындағы дайындық. Үстеріне киген киімдері құрылысшылардың киіміндей. Комбинезон, жеңі шолақ жейде, аяқтарында аңшылардың резина етігі, оның қонышы кеуделеріне дейін жетіп, иықтарына асылған. Бірақ етіктері резинадан емес, арасында мақта салынып қоңыр-қызыл матадан жолжол тігіп жасалыпты. Бағанағы ағыл-тегіл шашыраған қанның етікте ізі де көрінбейді. Мен әлгі дүрділердің беттерін көре алмадым. Ұмтылып қайта қарағанда капишон бас киім ішінен теп-тегіс үнірейген қуысты көрдім...

	Үрейден кірпігім қағылып орныма келгендей бола қалдым. Сасқалақтап, көзімді үсті-үстіне қатты-қатты ашып жұмдым. Денем әлі сезілер емес. Маған осы кезде табадағы қызыл шақа баланың қозғалыссыз бұйыққан күйі, басқаға шарасы жоқ экспериментке көндiккен ренжулі дауысын бұдан бұрын да естігендей көрінді. Өзімнің үстімде қара зіл бар. Жанымның қысылғаны сонша денемде бастырылмаған иненің көзіндей жер болса жаным содан шығып кететін шығар. Кенет бастырылғып жәй тұншыққаным, ауырлығым қыл бұрауға жалғасты. Әуелі балтырым, содан соң саным бұралды. Шыңғырдым, ашына, жалбарына байбалам салдым.

	Тәннің ауырғаны, жанның қиналуына жалғасты. Босар емеспін. Жылағым келеді-ау, бірақ қыл бұрау ет пен теріні сүйекке қысуы ауыр ештеңеге үлгертер емес. Қыт арқан енді шекені қара құспен айналдыра басқа салынды. Көз. Көз. Көздің түбін суырып әкетіп барады. Алтай... Қиналдым ғой. Екпіндеп тыныс алу жиіледі. Қыл бұрау қысылған сайын көзімнің түбі бытырлап ағаштың тамырының үзілгеніндей ұясынан айырыла бастады. Әуелі сол көз, сосын оң көз ұясынан шығып ұшып барып сәйкестене қосылып үлкен бір көзге айналып ауада қалықтап тұра қалды. Үлкен сұсты көздің бағанағы балаға эксперимент жасап қинаған адамдардың капюшон ішіндегі теріні тегіс беттеріне қатысы бар. Әлгі үлкен көз енді маған оқша қадалып сұстанайын деді. Өзімді қинап, жаншып басып, қыл бұрау салып жатқан кісілердің де осы көзге бір жақындығы бар.

	Тесіле қарап тұрған кезде кірпік, қас жоқ. Кенеттен осы көздiн кiрпiк-қастарының талшықтарынан мына өзімді қинап жатқан оңбағандардың жасалғанын сездім. Денем түршігіп кетті. Тек кірпік пен қастан осындай жан алғыш кісілер жасалса, денемдегі барлық шаш-жүн талшықтарынан қанша адам жасалатынын ойлағанда иненің ұшындай миллиондаған ұсақ кызыл шанышқылар денемді ду еткізді. Зәрем зәр түбіне жетті. Жан ұшыра айғайлаған күйі оянып кеттім...

	КГБ-ның сергелдеңі жанымды жабырқатып, жалғыз-сырауымды күшейтті. Көзбен көрмегенге бәрі өтірік. Ақтығын, әділдік, тәуелсіздік үшін күрескенінді арашаламақ тұрсын, түсініп мүсіркейтін жан табылмады. Оймен жүрекке бірдей сіңген тергеудің немен бітуінің қоңырауы күмбірлеп құлақтан кетпей, еңсені баса берді. Қайда жатырмын не болды есімді бірден жия алмай, бір сәт мәңгіріп барып өзіме келіп, әлгінің түс екеніне қуана бере басыла қалдым. Есіме бүгінгі күні, студент достарымның бәрінің жан-жаққа үйлеріне кеткенде жалғыз қалғаным түсті ... Сабеновке берген жауабымды қайтадан есіме түсіріп, оқиғаны бастан аяқ көз алдымнан өткізе бастадым. Еріксіз бойымды үрей биледі, ой басып қозғалғым келмесе де, зәр қысқан соң әжетқанаға барып жеңілдендім. Қолымды жуып тұрып айнаға көзім түсіп кетіп, мыж-тыж бетімді, сүлық-сүлген көзімді көрдім. Шегім шұрылдап қарнымның ашқанын сездім. Сағатыма қарап едім түнгі үш жарым. Меніреу тыныштық. Аяқ басқан өз жүрісімнің дүнкілі ғана естіледі. Кешегідей тағы балконға шықтым.

	Балконда тұрып-тұрып бой жазу үшін сыртқа бет алдым. Баспалдақпен түсіп келе жатып, екі жыл тұрған улышулы жатақханамнан құлаққа ұрған танадай тыныштықты бірінші көрдім. Аяқ басысымның шолпысы бос қуыстарда жанғырып, күңгіріп қайтып келіп бойымды шымырлатқан қорқыныш әкелді. Далаға тезірек шығуға асықтым. Бірінші қабаттағы кезекші кемпір қырындап қисайған күйі қорылды соғуда. Өзі толық кісі қисайған күйі аяқ қолын бауырына жиып бүрісе домаланып қалған. Сыртқы есіктің ілгегін ақырын ашып сыртқа шықтым. Есік алдындағы шам өзін ғана жарық қылып өлермен болып сығырайып тұр. Сәл тұрынқырап осым не дегендей аяғымды ілби басып, көрші жатақхананы бетке ұстап ерсілі-қарсылы ұзақ жүрдім. Алматы жазғы түн салқынындағы маужыраған тәтті ұйқының мұнарына батқан.

	Аспан қара бұлт болып төніп, жерді бауырына бүрердей басып тұр. Тыныштықтан аяқ астындағы жердің бастырыла дем алғаны сезіледі. Ауырлықты жермен бірге төңірек те көтеруде. Біртіндеп түн қараңғылығы бойға үрей болып ене бастады. Бөлмемде ойға тұншығып ауа жетпей қысылсам, енді үрей араласқан батпан салмақтан ауыртай тұншықтым. Жәйден жәй өкпем атқынып кеңсірігім аши жөнелді. Тынысым тарыла бере әжемнің: «қу жан кейде қиналып өсітеді», деген сөзі болмысымның арғы жағынан көміскіленіп бой көрсетті. Жүрегім елжіреді. Өне бойымды шырмаған темір құрсау босаңси қалды. Бетімді өздігінен ыстық жас жуды. Тұншыққан күйі тоқтаусыз ағыл-тегіл бола кеттім. Неге, неге осылай. Тым болмаса түсініп қол ұшын берер біреу болсашы, жаны ашыса ғой біреудің ...

	Кейде ұятсынбай осылай жылап-жылап алған да дұрыс шығар. Адамның көз жасының қайғы-қасірет пен мұнды жуып, әжептәуір сергітіп тастайтыны бар ғой. Көздің жасы көңілге де медет

	Сәлден соң бойымды жиып, қолыммен көзімді сүрткен күйі серги бастадым. Бозарып таң атайын деді. Таңның ақ қанаты етек жия Алатаудан асты. Алматы аспанының акшыл көленке мұнары жұқарып, көмескі көрінген нәрселер, көзден көлегей тұрған көше бойы, төңірек айқындала берді.

	Шеке дын-дың. Біртіндеп төнірек айқындалып, жарықтанды. Мен сүйретіліп бастырылған күйі жүрдім де қойдым. Ентелей қарап тұрған Алатау сілемдері түнде біреу шомылдырып кеткендей тап-таза, көкпеңкөк. Төбесіндегі қардың ақтығы ап-айқын, сүттей. Жоғарыдан төмен құлаған келте самал жел, әлсін-әлсін екпіндеп қояды... Бірақ, табиғат бұрынғыдай мені тебіренте алмады...

	Келесі күні де, одан әрі де жауап жалғасты. Баяғы сарын сол сарын. Сабеновтың өзі де шығырланды. Ертеңгі жауапты ойласам болды күздің қара суығына ұрынғандай тұла бойым өзінен-өзі қалтырап қоя береді. Ойламай жүре алмайсың. Тек болар іс болды, тағдырдың жазғанын талайымнан көрейін деген тәуекел ғана бар, басқа амал жоқ. Түрмеге қамалмасам да әбден лажым бітіп қамығып, осынау кен дүниедегі өзімнің әлсіздігіме мойын ұсындым. Кейде сұс көрсетіп қақпалай беру соғыс ашқаннан да жаман ба дедім. Қажу адамды тығырыққа тіреп, осыншама дәрменсіз етеді деп ойламаппын-ау... Мен үшін дүниенің бәрі құрып, тіршілік қуарған сияқты. Аман жүрсең – заман сенікі деген сөздің жайына енді түсіндім.

	Жатақханадан университетке Виноградов көшесі бойымен қасынан талай жыт күніне бірнеше өтетін КГБ-ның аждаһадай сұп-сұр мекемесіне осыншама кіріптар боламын деп ойлаппын ба. Онда асыға басып Сейфуллин, Дзержинский, Бейбітшілік даңғылдарын қиып өтіп, Коммунистік даңғылға жеткенде жолды көрсетілген жерден өтуге ерініп, турасынан консерватория мен бас пошта ғимаратының арасындағы арқа арқылы өтіп, университетке шыға келетінмін. Тез жүрсем 10 минут, асықпасам 15 – 20 минут. Бірден қосалқы есіктен кірсең, бірінші қабаттағы аудиториядан бір-ақ шығасың. Бүгінде сол жолыммен бас поштадан ақшам таусылып, аударма алуға беттедім.

	Ғимарат қасындағы ескі архитектуралы консерваторияның екінші қабатындағы ашық үлкен айқармалы терезеден домбырада әуелі Огинскийдің Полонезі, Іле Түрік маршы ойналды да, шорт кесілгендей аяқталмай үзілді. Қайда асығып бара жатырсың, паузамен, бар ынтаңмен ойна деген дауыс естілді. Түрік маршы қайта басталып, домбыра үні енді басқаша шықты. Бұрын университетке лекцияға келгенде күніне бірнеше өтіп, айлар жылдар жүрген жер бүгін басқаша. Ағылып жүретін таныс студенттер де көрінбейді. Бұл жер әуелден жай тыныш емес, Алматының жан тыныштығын сақтаған шағын арал сияқты. Бір жағы Алматы қонақ үйі, Абай опера балет театры болса, төменде жазушылар одағы, үлкен фонтанды аллея — бағы бар өкімет үйі. Лекцияға кешігіп, өткен – кеткендерге қарап зәулім теректер саясында талай уақытты еш уайым-қайғысыз өткізген жерлерім. Ақша шығындамау үшін осы аллея бойы тақтайшаға ілінетін газеттерден күнделікті жаңалықпен танысатынмын. Консерваториядан жарыса шыққан әр түрлі кластың сан алуан әндеріне, жеке дауыста бір нотаны қайталаған әнші дауыстарына құлақ үйреніп елең қылмайды да. Ең арты бас поштаға аударма ақша, сүйіктілерінің хатына асыққан студенттердің өзі осы жерден өткенде айғай-шусыз жүріп емес, қалқығандай көзге көрінгенімен үнсіз өтуші - еді ау...

	Жаманшылықтың қара бұлты қоюланған сайын, кешегі асқақтаған армандар төмендей берді. Арман — мақсат, арман – махаббат. Оган қиянат жасап, орта жолда жәй тоқтай аларсың ба? Тоқтауын тоқтарсың - ау. Бірақ не боларсың. Өмір шоғының отының сөнбесіне кім кепіл. Өмір ұзақ жол, оның ең соңы сенің мақсатың, іздегенің. Өз орның, өз жолың. Ол да бір ән сияқты. Ән аяқталмай қалар ма. Аяқталмаса, ол ән болар ма. Арман — мақсат, әркімнің ішкі жан дүниесі, жүрекпен байланысып, тамырласып жатыр ғой. Бірінен-бірі айырылса, олардың жарақаттанып, қансырап, жүректі тұншықтырып, қалжыратары сөзсіз...

	Жауап алу он шақты күнге созылды. КГБ-нің кіруге рұқсат құжатын беретін кеңсеге жұмысқа келгендей ертесімен келемін, содан қашан Сабенов шақыртқанша сарғая тосып отырам да қоям. КГБ-да сенбі - жексенбі, дем алу дегенің болмайды екен. Бүгінде күн жексенбі болса да жауапқа беттедім. Уақыт ерте болған соң, автобустан ертерек Сейфуллин көшесіндегі жындыхананың қасындағы аялдамадан түсіп жаяу жүріп келем. Күн сұрғылт. Бауырлаған бұлт не жаумай, не қоймай түнеріп тұр. Абайдан Дзержинский даңғылына бұрылдым. Анда-санда өткен жеңіл машиналар, бірең сараңғы өз жұмысымен олай-бұлай өткен кісілер болмаса бәрі солынқы, төңірек тынши қалған. Денемді ауырлап, бастырыла жерге қараған күйі ілбіп келем. Тротуардың асфальтының су тиіп ойылған жерлері опырылып, қисайып денені тітіркендіріп ыңғайсыздық әкелуде. Жарылған жерлері де өрмекшінің тұзағындай тілініп әлде бір жаманшылықты меңзеп, аяқ басқан сайын тұзаққа түсетіндейсің.

	Бұның бәрі менің көңіл-күйіме де сай. Өйткені, ойтүйсігімде сөз жетпейтін шаршағандық пен қажудың күңгірт көлеңкесі мен мұндалап, бұлтты күнге сайма-сай келуде. Оң қолымды қалтама бір алып, бір салып, аяғымды зорға ілби басып, иығымда бес баттам ауыр жүгім бардай ой тұңғиығына батқан амалсыз күйдемін. Көкейімде не болса да, тек тезірек бітсе екен деген бір – ақ шешім бар. Бос көше, сылбыр уақыт, асфальты сызықтанып жарылған тротуар, адам өмірінің бірден-бір бет пердесі, мәнсіз өмірімнің негізіндей

	Өлгенде бәрі ұмытылады. Сен де жоғаласың, өлгендер жөнінде жаманшылық та айтылмайды. Мүмкін тезірек өту керек шығар...

	Сабенов те шаршаған болуы керек, бірден қабылдағанымен жиіркене, ызалы қарады. Дәл осылай жердің сызында жатып – жатып көрден тіріліп шыққан аруаққа ғана қарайтын шығар. Көзқарасы сен осы біздің, коммунистердің арасында, тірілердің ішінде сүйегіңді сүйретіп неғып жүрсің дегендей...

	Әдеттегідей жауап алудың басталар алдындағы тыныштық орнады. Тыныштықтың әр түрлі болатынын осы КГБ қабырғасында көрдім. Мынау даладағы тыныштық емес, ет пен теріңнен ине болып өтіп, сүйегінді сырқыратып қадалып, жүйкенді құрсап дәрменсіздендіретін, қорқыныштан қозғалтпай тастайтын ерекше суық тыныштық...

	Екі қолымды қоярға жер таппай сыйпалана бердім. Қолдарымның қозғалуы, кейде дірілдеп терлеуі жауап басталарда өздігінен өсітетін әдетке айналған.

	Сабенов бет-аузын тыржита күлімсіреген болды. Бұл күлу де емес, күлімсіреу де емес, сықақ, кекетyдей бірдеме еді. Өзі тісін ақсита езуленген күйі үнсіз, менен көзін алмай бедіреюде. Шүңірек көз өңменімнен өтіп кететіндей сұсты. Әлсін-әлсін лықсып шыға келген ашуын әзер тежеп, көзін сықсита қарап зәр шашуда. Бір кезде титықтады білем, орнынан тұрып ерсілі-қарсылы жүре бастады. Мойнын бұра сүзеген бұқаша ала көзімен атып қояды. Айдай ашық күнде жауын күткен шермендедей не істерімді білмей тыпыршып мен отырмын. Ақырын қабағымның астынан барлай қарап, тергеуші, жаналғышымның ішінде не ұлып жатқанын білуге құмартамын. Сұрағын неге қоймайтынына танмын, бүгінгі жауап алу мүлде басқа.

	- Сендер жәй сотталмайсындар. Сотталудың да өзіндік ерекшелігі бар. Бұл әсіресе саяси жүйеге қарсы әрекет жасағандарға қатысты. Қауіпті қылмыскерлер есі ауысып жындаханаға, мезгілсіз жол апатына түсіп жатады. Ал енді біреулері өмір бойы тергеуде болады. Себебі сотталған адам босайды, қылмыстық жауабын тартып өтей салады. Ол іштей сені кешіре ме, мемлекетке қарсы шығуын тоқтата ма, әлде зығырданы қайнап, арам ойын іске асыруға тырыса ма. Міне гәп қайда. Бір рет саяси жолдан тайған адамға сенуге болмайды, – деп Сабенов сұрақты өз сөзімен бастады. Түсіндің бе дегендей сөзін бөліп, дауысын баптай соза сөйледі.

	Бұл сөздерді Сабенов мені қорқыту үшін жәй әшейін айтып тұр деп ойладым. Жындыхана, жол апаты, өмір бойғы тергеудің болу мүмкін екендігі мың ұйықтасам түсіме кірер ме екен... Өзін мас па деп те қалдым. Түрі сау, бірақ сөзінде жүйе жоқ. Енді дұрыстап байқадым. Көзілдірігін қолына алып әйнегін сүрте бастаған Сабеновтың көзін анық көрдім. Қанталаған тарғыл суық көз. Бөлме іші тымырсық қапа болса да, денем дір етіп тонып кетті. Айтқан сөздеріне сенбегенімді сезді ме, пішініндегі ашуы тарқар емес. Көзілдірігінің арғы жағынан ызаға булыға сығырайған көзі от шашады. Зілді дауыспен тістене тағы сөйлеп кетті.

	Тоңғаның, ауырғанын, тамақ ішкіңнің келгені де тірліктің белгісі. Бәрі керек. Тіпті танаудың тесігі де керек. Ол болмаса қалай сіңбіресің. Сінбiрмей қалай жүрерсін. Табиғатта бәрі өз орнында. Тек, сендейлердің кесірінен қоғамда тәртіп жоқ. Адамдар айтқанды істеп, қабылданған шешімді бұлжытпай орындаулары керек. Жоғарыдағыларды тындағанда ғана мемлекет дұрыс дами алады.

	Көпшіліктің пікірін қайда қоямыз.

	Өй, сенде бір, көпшілік, демократия, құқық-мұкық, тәртіп болмаса кімге керек соның бәрі. Халық тобыр, топас. Оларға жөн сілтеп, жол көрсету керек, әйтпесе бәрі бас-басына би болып лағып кетеді.

	Барлық сарыарқалықтардан ай жарым жауап алынды. Бірақ бізді беттестіру болған жоқ. Мүмкін бар шындықты ағынан ақтарылып, айтқандықтан жауаптарымыздың бір жерден шыққанынан да шығар. Бәрімізде тергеуден шаршап қамықтық. Әбден лажымыз бітіп, осынау кең дүниедегi әлсіздігімізге мойын сұнғандай аянышты халде жүрміз. Сабенов қасында тағы екі көмекшісі бар тергеудің түрлі қитұрқысына салып бізді біржолата титықтатты. Қалжырағанымыз сонша түрімізден мұң көлеңкесі қарауытып кетпей қойды. Белгісіз тұңғиық жүректі жаныштайды.

	Бой десен бойы, ой десең ойы бар КГБ-ның қызметкерлерінің бірі жылы сөйлеп күле қарағанда баяғыдан білетін

	жақсы танысыңдай баурап әкетеді. Ал енді бірі қабағы қарс жауып, сұрланып тесірейе қарағанда бар қаның басыңа теуіп, жүрегің қысылып, кеудең ашиды. Бәрі де Совет өкіметі үшін жандарын шүберектің ұшына байлап жүргендер. Тек аңғарған адам ғана олардың көздерінің түбіндегi қаптарланған қалың сұсты сезері анық. Талай қырымсырымнан өтіп іріктелгеннен шығар үндеместердің бәрі дерлік сырқынды қу кетеді екен...

	Сабенов сөз арасында менің тұла бойымды тінте алғаш көргендей зер салып қарап қояды. Бірақ тергеушінің сөз саптасы, өзін ұстауы іс-әрекетінде әлдебір түсініксіз, қиюына келмей жатқан амалсыздық бар. Сабеновтың сөзінен шымырлаған денем түршіге-түршіге қан қысымымды көтерді. Құлағым шулап, меңіреуленіп айтылған сөздердің мағынасын шала шарпы естуге айналдым. Көзім де қарауыта бастады. Жүйкем тозып, мазамның кеткені сонша, қазір атып жіберсе де маған бәрі бір болды.

	Кенет Сабенов әзірге бар, керек кезінде тауып аламыз деп нық сөйледі. Маған дауыс кекесінді естілді. Аң-танмын. Үнсіздік орнады. Бадырайып қарап қалғанымды өзім де сездім. Сабенов: “бар, бар тергеу аяталды", - деп рұқсат қағазыма қол қойып берді. Мен қаттым да қалдым. Өзіме-өзім сенбеген танданыс сезімі еріксіз есімді кетірді. Күтпеген, өң мен түстің аралығындай бейне бір түсініксіз тосын жай.

	Бар болғаны осы. Осыншама зәре-зәп қылған, шыбын жанның зығырданын шығарып бірнеше айға созылған тергеудің біткені ме. Не сенерімді, не сенбесімді білмедім. Мылқау адамдай мелшиіп, кірпік қағуға да шамам келмей Сабеновке қарадым да қойдым. Өне бойыма ие бола алсамшы. Менің есімнен шата айырылған түрімді көрген Сабенов мейізі қана мырс етті. Езуі құлағына жете ыржиғанда бетінде өзінің күш-қуатын көрсеткен, содан рахат алған кейіп пайда болды. От шашқан суық көз, сұсты түрдегі мына кекесінді, қуаңқы жымию сұрқиялықтың бәрін бойына жиып мәңгіге есте қалдырғандай.

	Жүрегім өрекпіп кетті. Аяғым жерге тимей КГБ-ның ғимаратынан қалай шыққанымды байқамай да қалдым. Өзек талып, көз қарайғанда тергеу бітті-ау әйтеуір. Іште осы қулық емес пе деген күмән да бар. Салқын сабырымнан айырылмауға тырыстым. Жолға шығу үшін жатаханаға бет алдым. Тұла бойдағы қорқыныш іздері өте қоймады. Ту сыртымнан ала көздер сұқтана бақылап тұрғандай әсер етеді. Бәрі бітті деп өзімді жұбатқаныммен көңіл құрғыр елеңдеп, жан-жағыма жалтақтай бердім. Жарық дүниеге келгеннен бергі естіген бар дауысым бір төбе де, Сабеновтың кекесінді зұлымды үні бір төбе...

	Алматының қоңыр кеші бойымды жеңілдетіп көңілімді көтерді. Алатаудың бөктерінен қалаға ескен самал желді қайта сездім. Алматыда бес жыл тұрып, күннің қай жағынан шығып, қайда бататынына мән бермеппін де. Әйтеуір арқадағыдай емес, ақшам болар болмаста күн ұясына тез-ақ қонады. Қаланы қоршаған Алатау сілемдері де, биік-биік көп қабатты үйлерде күннің тез кетуіне себепші-ақ. Тек кейде батып бара жатқан күн шұғыласы биік үйлердің арасынан сәулеленіп көрінеді де, тығылмақ ойнағандай жоқ болады.

	Аспандағы күн жарығына, ақшылданған төбе-төбе бұлттарға ұзақ қарадым. Бұлттар сырғанай жылжып көшіп барады. Ерік өздерінде, бастары бос, ешкімге тәуелді емес. Жүрегі құрғыр құлази түсті... Шексіз дүние, шексіз жол. Ал сен сол жолдағы жолаушысың. Бұл жолмен талайлар жүрген, жүреді. Біреу ол жолдан ерте, біреу кеш бұрылады. Әркім өз мақсатына өз жолымен жетеді. Жетеді ме... ? Бүгінгінің бәрі ерте ме, кеш пе тек естелік болары да сөзсіз...

	Ауробиноның «ұстаз қалай осы күйіңізде, осынша жасқа келгенше кәртәймай сақталдыңыз деген сұраққа – Мен жас күнімнен-ақ бүгінгі күнгі қиыншылық, кедергіге ертеңгі күннің көзімен қарауды үйрендім, бүгінгінің қайғысы ертең басқаша болатынына көзім жетті» деген сөзі есіме түсті. Бірақ бүгініне ертеңгі күнімен қалай қарарсың...

	Ерте болғанымен, күн тез өтіп төнірек ала көлеңкелене қалды. Көше шамдары сығырайып, әлі жарық бере қоймай, елең-алаң болды. Түнделетіп Целиноград қайдасың деп, жолсерікпен келісіп билет алмай-ақ поезға міндім.

	Жол бойы терезеден көз алмай сыртқа қарадым да қойдым. Ойым әр жаққа кетіп, тарыдай бытырады. Алматыдан алыстай берсем де Сабеновтың: «Ия революционер шырақ, не айтасың», - деген кекесінді дауысы зердемде өшпестей мәңгіге қалды. Поезд ұшы-қиырсыз сары даланы зуылдап тіліп келеді. Кішігірім станциялар жарқ етіп көрініп, жыпылықтап артта қалады. Таңата бере, аспан ала бауырлатты. Алматыдан ұзай елді мекен азайды. Көзжетерлік көкжиек барып-барып қою қараңғылықтың қойнына сінді. Сарыарқаға жұтаң жаз өтіп, қуаң күз келіп жеткен екен. Қоңыр күздің салқын желі де ызындап сарғайған ақселеуді толқындатып, арасында иіріп қояды. Селеудің қатайған дәндері тікенектенген. Жол бойы жүдеу тартып, жұмырланған боз төбелер суыққа ұрынып, қыстың шерін тосып сазарғандай. Тұнжыраған ала бұлттар да бауырлай жылжиды. Мен жол бойы өткен күндердің бәрін амалсыз сарсаң ой елегінен өткізумен болдым. Жалғызсырауым бар жылуымды жаным жабырқап шығармай, қаным кеуіп тұнжырап, торыға бердім.

	Қарағандыға жақындай сағым шалған сілем дөндер, қыраттар көбейді. Сағым көмген көкжиек бірде дөң үстінде тұнып қалған түтін сияқты, енді бірде адыр-адырдың арасындағы көл тәрізді.

	Суық жаңбыр сілбіп көк иық қылуда. Жұрт қыстың қамына қызу кіріскен. Жол бойы егін орағының қарбаласы көрінеді. Целиноград қаласына да жеттім-ау, әйтеуір. Өзімнің басым еркін екеніне әлі де сенбеймін. Жүгім де көп, студенттік кезімде жинаған кітаптарымның біразын таныс жолдасымның үйіне тастап кетіп, осы керек-ау дегенін жол серікпен келісіп алып келе жатырмын. Жауын күшейді. Суық - дымқыл ауа ашылған есік-әйнек терезелерінен кірген желмен бірге ілесе келіп, дене тітіркендіреді. Станцияға жақындағанда шашылған-төгілген мардымсыз көрініс көрер-көзге жалғасып, ауа-райымен бірге денені де ауырлата берді. Қалай болса, солай салынған үйлер де жөндеу көрмей жартылай жерге батып бара жатқандай. Кейбір шалшық-көлшік жағалауларын қамыс та басып кеткен. Айкыш-ұйқыш қиылысқан рельстің қоқысынан, жөндеу көрмей тұрған вагондар «біздің қал осындай» дегендей мүжіліп, мүлгіп тұр. Вокзал басындағы жолаушылар да бей-барақат, киімдері де жұптыны, әйтеуірі өлместің амалы сылбырт. Мені достарым қарсы алды, өз үйлеріне орналастырды.

	Бірден жұмысқа шығудың реті бола қоймады. Жұмыс іздеудің сергелдеңі екі айға созылды. Әйтеуір өлдім-талдым дегенде таныстықпен техникумдағы комсомол жұмысына орналасудың реті келді-ау. Сенің біліміне, дипломына қарап жатқан кісі жоқ.

	Пейіштей болған Алматыдан кейін суық желі азынаған, менталитеті, тұрмыс жағдайы басқаша облыс орталығы көңілден шықпады. Жөндеу көрмеген үйлер, ерте келген күз, бейтаныс орта менің мысымды баса берді. Мәдениет ошақтарын былай қойғанда, кітапхана қорларының өзі жоқтың қасы болып шықты. Жаңбырлы күз, суық ауа, беймәлім жұмыс студенттік шақты сағындыра берді. Тек Целиноградтық достарымның ортасы, солардың көнілдерінің жылылығы жоқты бар қылып, еңсені көтеріп демеу болды. Біртіндеп өзім істейтін техникумдағы комсомол жұмысы да игерілді. Студенттердің сабағы басталысымен қалалық комсомол комитеті разнарядкасымен ТЭЦ-2-нің жұмысы қызу басталды. Менің түсінгенім TЭЦ-2 іске қосылмаса, қалада жылу болмайды. Жайшылықта, ел аман жұрт тынышта жоғарғы қабатқа су көтерілмей жүргенде енді жылудың болмауы тіпті де түсініксіз. Күнде таңертеңімен автобус келіп арасында группалардың кураторлары бар студенттерді жұмыс орнына жеткізеді де кетеді. Қаптаған халық, қаланың, қолына күрек ұстауға жарамды дегенінің бәрі осында. Екі-үш адамға бір күрек, бір қaйла, ана жерді, мына жерді шұқылау. Бұл не деген сұрағыма маған бір кісі биікте тұрған «Ударная комсомольская стройка» деген жазуды көрсетті. Бәрі түсінікті болды. Содан не керек бір жарым ай, жауын-шашын, қарлы боран студенттер кезекпен ТЭЦ-2-нің құрылысына араласты. Қабағы қатқан қарашаның суығына да бой үйренді. Қиындығы көп алма-кезек күндер. Ызғырықтап соққан суық жел іштеріне кіріп, икемдері кеткен студенттердің жұмыс істегендерінен жылынғандары көп. Студенттердің сабағы жайына қалды. Беріп жатқан жалақылары да жоқ. Бірдеңе төлемеуші ме еді десе, сендер «подхваттасындар» және бұл сендердің комсомолдардың құрылыстары деп шығарып салады...

	Уақыт өтіп жылжи берді. Аязды кыс келді. Алай-түлей ақ түтек боран саябырласа, шартылдаған сар шұнақ аяз қысады. Аяздатып соққан жел бет қаратпай қарып өтеді. Жел дүрілдейді, ысқырады, ұлиды. Қала көшелері тау – тас қар. Тек машина жүретін бір із ғана тазаланады. Автобустар аз, адамның көптігінен оған мiну бір кұдайдың азабы. Аяғынның басылғаны былай, түймелерін үзіліп, өз аялдаманда шыға алмай қыстырылып жатқаның. Менің жаныма батқаны ана тілінде сөйлейтін адамдардың аздығы, ұлттық әдет – ғұрыптың жоқтығы болды. Тіпті қазақша сөйлеген адамдарға жұрт алая қарайтынын қайтерсің.

	Қазақ тілінің өз деңгейінде ресми пайдаланбағаны былай тұрсын, қоғамдық көлік автобус, троллейбус ішінде ана тілінде сөйлегендерге кондукторларға дейін ескерту жасауы көрер көзге оттай басылып, аңыздап шабатын көңілді тағалай берді...

	Арада бес-алты ай өтті. Уақыттың жазбайтын жарасы бар ма. Өткеннің қара түнегін күнделікті тіршіліктің жүгірісімен ұмытуға айналғанда жұмыс орныма КГБ-ның қызметкері іздеп келді. Келесі күні облыстық КГБ-ға келуіме шақыру қағазын тапсырды. Ұзын қол, тіміскі тұмсық мұнда да жетті.

	Жанның уақытша тылсым тыныштығының көкжиегі сағымданып алыстай берді. Қарада бой, қарда ізін қанша көрмейін десем де КГБ-ның қызметкерлерімен кездесуге тура келді. Бардым. Бәрі өткендегідей еш бұтырықсыз бірге-бір. Суық түс, арбау. Сұрақ-жауап. Бір өзгешелігі мөлитіп көп тостырған жоқ. Ең бастысы бұл шақырым менің облыстық комсомот ұйымы үгіт-насихат бөлімнің лекторлық тобына ауысып жатқан кезіме дәл келді. Әдейі істелінді ме, жоқ солай кездейсоқ болды ма, оны ойлауға уақыт та болмады. Мазалап көп шакырмаса да күдік пен үрейдің сергелдені қайта басталды... Екі жұмада бір КГБ-ға келіп белгіленетін болдым. Күрең қабақ жүріс. Төсекке күдікпен жатып, күпті көңілмен ояну тағы да әдетке айналды.

	Көктем шыға комсомолдың жұмысы қызды. Советтер Одағында тендесі жоқ, тәрбиелік мәні зор КПСС-тың бас хатшысы Леонид Ильич Брежневтің «Тың», «Қайта өрлеу», «Кіші жер» атты әдеби-көркем шығармалары дүниеге келді. Комсомол бар күшін осы үш қиянды зерттеп-насихаттауға салды. Барлық бастауыш ұйымдарында күн тәртібіне қойылып жиналыстар өткізу өз алдына, конференцияларда оқытушылардан бастап зейнеткерлерге дейін кітапшалар мазмұнымен таныстырылды. Үгіт-насихатпен бірге жоғарғы жаққа ай-сайын цифрлы-сөзді есеп беру күшті жолға қойылды. Ауыл комсомол ұйымы ауданға, аудан облысқа, облыс республикаға есеп берді. Ең қиыны есеп беру емес, ай-сайынғы жиын-конференция, лекцияларға қатысқан адамдардың санын өткен аймен салыстырғанда кем дегенде 1, 5%-ға өсіру болды. Кейбір аудандарда есеп бойынша жиналысқа қатысып сөйлеген адамдар саны, аудандағы комсомол мүшелерінің санынан асып кетіп жатты. Жан қысылды. Не істеу керек. Аудандағы халықтың санын көрсеткіш үшін көбейте алмайсың, өлгендерді өлмеді, тумағандарды туды деп жаза да алмайсың. Ал жоғарғы жаққа жіберетін көрсеткішті кемітсең жұмысты нашар істеген болып шығасың. Бас қатты. Адам тығырыққа тығылса таппайтын амалы болмайды екен. Жауап кенеттен Архимедтің эврика деп айғайлағанындай ойда жоқта шешіле кетті. Кітаптардың құндылығы, жақындығы сондай, көптеген комсомол мүшелері жұмысқа да бармай, жиналыс-конференцияларға өз еріктерімен қайта-қайта бара берген болды. Жағдай жөнделді. Ең бастысы бұрынғыдай әлуләй...

	Енді уф-дей бергенде ВЛКСМ-нің Орталық Комитетінің құрылыстарға комсомолдық қамқорлықты күшейту туралы қаулысы шықты. Брежневтің кітаптарын жаппай сүйіспеншілікпен оқыған жастар, идеялық жағынан толығып пісті деген болулары керек. Әлде жан-жақтан барған есеп-баяндамалардың буы ма кім білсін. Комсомол ұйымдарына үлкен сенім артылды. Одақ бойынша Целиноград облысы солтүстік мұхит аралығындағы Депутат кенішіне, ал Қазақстан бойынша Екібастұз ГРЭС-іне адамдар жіберуге міндеттелді. Сүркіл қайта басталды. Ешкімнің солтүстік мұхитқа да, мына тұрған Екібастұзға да жоғарғы жалақы деп үгіттелінсе де барғылары жоқ. Әйтеуір жеңіл машинаны кезексіз аласыңдар дегенге қызығып, біраз қыз-жігіттер Депутат кенішіне жұмысқа баруға келісті. БАМ құрылысынан тәжірибе алған комсомол басшылары жұмысты қыздырды. Жалма-жан кетушілерден отряд құрылып оның атын, ән-ұранын жасап, командирімен комиссарын тағайындап Үрмелі аспаптармен музыкалатып шығарып салынды. Ал Екібастұз құрылысы бүкіл облыс жұмысының көрсеткішін бұзып тұрып алды. Адам жоқ, ешкім келіспейді. Сөйтсе Екібастұзға бұрында жастар жіберіліпті. Жағдайлары болмай бәрі арып-аршып, жүдеп қайтқанға ұқсайды. Не керек бұған да айла табылды. Облыстағы әр аудан комсомол комитетіне 5-10 адамнан табу жөнінде нақты тапсырыс берілді. Кімді әкелсен оны әкел, әйтеуір Екібастұзға жетсе болды. Арғы жағына сіз жауап бермейсіз делінді. Жылым жиғандай жалынып бұл құрылыс отряды да жасақталды. Кімнің кім екенін түсінбейсің. Көбінің кейіптерінде береке жоқ. Жуынып-шайынып бір келкі форма кигендері болмаса, көптен жұмыспен шаруалары болмай шөлмекпен айналысқандары түрлерінен көрініп-ақ тұр. Әдеттегіндей Ленин ескерткіші алдында митингі өткізіліп гүл шоқтары қойылды. Теледидар-радио, баспасөз қызу жұмыс істеді. Милицияға не істесе де отряд мүшелерін ұстауға тыйым салынды. Отряд мүшелерін Есіл қонақ үйіне орналастырып екі күн әке-көке деп күтіп, музыкалатып оларды да аттандырдық. Орталық комитетке жоспар орындалды деп ақпарат жіберілді. Менің түсінгенім әр республиканың облыстық, қала-ауданның өз құрылыстары бар. Ол құрылысқа ерекше көңіл бөлінеді. Сенбілік, жексенбіліктер өткізіледі, оған басшыларда кезіндегі Ленин сияқты қатысып үлгі көрсетіп қояды. Кейбір бірінші хатшылардың арнайы күрек-айыры да бар екен. Басшының құрал-сайманын жалпы бөлімнің нұсқаушысы нөкер сияқты көтеріп жүреді... Ендігі жұмыс Шұбартаулықтардың ұсынысын қолдап мектеп бітіруші оқушыларды класымен қойдың санын 50 миллионға жеткізу үшін бригада құруға үгіттеп жұмысқа жіберу.. Комсомол жұмысы менің көңіліме бірде жағып, бірде жақпай жүріп жатты.

	Дәл осы кезде Целиноград қаласы Одақта ботмаған үлкен жаңалықтың куәсі болды. 1978 жылдың жазында Целиноград қаласында АҚШ-тың ауылшаруашылық көрмесін өткізуге Мәскеу рұқсат берді. Бұл айға ұшқандай жаңалық еді. Ауылшаруашылық көрмесі Американікі болғандықтан тәртіп сақтау органдары әсіресе КГБ алдын ала өз жұмыстарын күшейтті. Комсомол, кәсіподақ ұйымдары алдына патриоттық міндеттер қойылды. Қала тазартылып, үй-күйсіздер, қаңғыбас-қайыршылар ұсталынып қаладан алысырақ апарылып тасталынды. Көрмені көруге баратын адам тізімі завод-фабрикалардың 1-ші құпия бөлімінде күні бұрын жасалып, олардың арасынан өте сенімді екі-үш кісі тандап алынып не істелінуі, қандай сұрақ қойылуы керектігі үйретілді. Целиноград облысы бойынша көпшілікке айтылмағанымен обком, горком төңірігінде ерекше жағдай жарияланды.

	Күн де жылыды. Көктемнің былығы азайып, құрғап көк шығып жаз келді. Өз бетімен жүріп бара жатқан ешкімге, ештенеге тәуелсіз табиғат, уақыт қана....

	Мені КГБ-ға шұғыл шақыртты. Москал кішкене бойлы, толық полковник менімен сыпайыланып қазақша сөйледі. Біраздан соң орысшаға көшіп: «Жарайды, балақай жағдай былай, не үшін екенін өзің білесің 48 сағаттың ішінде қаладан өз еркіңмен кетуің керек. Жұмысыңмен келістік, енбек кітапшана өз өтінішіңмен-деп жазылады. Ал қазір мына параққа келісемін деп қол қой», - деді. Үнсіздік ұзаққа созылған жоқ. Мен сыртқа беттегенде полковник ілесе шықты. Кабинетінің есігін жауып жатып ұзын коридорға оңды-солды қарап алды. Баспалдақпен екінші қабаттан түсе бергенде полковник тоқтармандай баяулап: «Балақай, басына қауып төніп тұр, алды-артына қарамай кет», - деді. Мен аң-таңмын. Секем жүрек қуыстанғаны қашан. Жаманшылықтың торын бұрын сезгем. Сөз бітті. Жауап қайтарылмады. Астыңғы қабаттағы кезекшілердің қасына келген кезде полковник бойын тік ұстап тоқтаусыз өтіп кетті. Құжатымды алып далаға шыққанда ешкімді көре алмадым. Әде-неден ұшынған адамдай бойым бей-жай күйі жаяулап тұрып жатқан жатақханама ілбіп-салбып зорға жеттім. Көрші бөлмедегі радиодан денені шымырлатқан сазды да, мұңды күй орындалып жатты.

	Айықпайтын, аяусыз қасіретті көрсеткен қара домбыра бірде баяу, бірде қатты тебіреніп сарнайды. Іштегі қайғықасірет басқа өрбіді. Шекем солқылдап, тіршіліктің жазы салқын тартып, айнала қарандана берді.

	Басқа барар жер, басар тауым болмағандықтан үйреншікті Алматыма бет алдым. Кетер күн бұлтты болды. Кешкісін нөпірлеп сабаған жауын бәсендегенімен түні бойы сіркіреп көк иық қылды. Күн күркіреді...

	Алматы өзгеріссіз, бірақ солғын. Көпке пана болып арманға айналған қала жасыл желенге оранған күйінде. Тек кәрі Алатау сабырлық сақтап, ойға шомып мүлгіп Алматының ысын түсіріп басып тұр. Жұмысқа орналасу үшін баспана тiркеуiн iздеп көп әуреге түстім. Ал тіркеу сол үйдегі кісі басына 9 шаршы метр жер болғанда ғана рұқсат етіледі. Қай туыс-таныста қашан ондай артық шаршы жер болған? Қайда барсаң да тіркеуің бар ма деп сұрайды. Төт-құжатында қалада тұрады деп тіркелген жердің мекен-жайы көрсетілген бұрыштамаң болмаса сен маман да, адам да емессін. Не керек үш айда қасқырды жезде, ешкіні апа дегенге жетіп, тағы да жора жолдастарымның арқасында тіркеу тауып, Алматы Халық шаруашылық институтына мұғалім болып орналастым-ау. Бас саулығы, жан тыныштығы үшін Советтер Одағының Коммунистік партиясы тарихынан сабақ беруге мамандандым. Ауырдың астымен, жеңілдің үстімен жүруге икемдендім. Мені мұң мен сейіт тез алмасып, қу тіршіліктің қақпағы безілдетіп заман ырқына көндіре берді. Біреудi бiреуге телміреткен тамырық, топас қоғамның қанбағы болып домалай беру ғана қалғандай...

	Күндер өтті, айлар өтті, алыстады жастық шақ. Үйлендік, балалы-шағалы болдық. Бәрін үлгеру керек. Балаларды қалада пәтерімнің жоқтығынан әке-шешем Бестөбеге алып кетіп өсіріп жатты. Өмір өзінің арнасын, жалғасын тапты. Бесігіннен зиратына дейінгі аралық алыс, алыс та болса жақын екені біліне бастады. Жер жәннәті Алматыға қанша бауыр бассам да көңілім ауылды аңсайды да тұрады. Қаланың қарбалас тірлігі терінді қалындатып, ана-мынаға мойын бұрғызбайды. Содан болар іштегі әлде бір асылдарым күн сайын сынып, оның орнын болмашы бірдеңелер басып жатқанын сезінем.

	Міне кешегі ұйқысыз шаршамай арманмен талай тандарды атырған жастық шақта зуылдап өте шығып ізде қалмай барады. Тек сол кездердің ерекше сәттері көз алдымнан кетер емес... Өткен күнімді ара-тұра КГБ-да ұмыттырмады. Мен қайда барсам да, не істесем де сырт көздің барлығын әрқашан сезіп жүремін. Қайтқан көңіл не болса содан секемшіл болып алды. Күнделікті тірлік, бала-шаға қамы пендешілікке белуардан батырды. Заманның ағымына біржолата бейімделдім. Жағдайымен санасып, істеген істеріме жалтақтай қараймын. Іштей сенбесем де қоғамдағы ахуалдарды дұрыс болсын, қисық болсын қолдайтын болдым.

	Былай қарасаң бәрі жақсы сияқты. Экономика жылданжылға өсіп, қорғаныс қабілетіміз күшейіп, ұлтаралық, халықаралық достығымыз күн санап артуда. Жетістіктер жоқ емес. Бірақ... бірақ көңілде күмән көп. Көзге көрінгісіз жоқтың, дұрыс еместің елесі көкейде қалықтап тұр. Жалғандықты кімнің сұбыханы сүйген... Ең әділ дамыған социализм қоғамын орнату барысында коммунистік басшылық қарапайым әділдіктерден айырылуы көбейе берді. Көзбояушылық кеңінен етек алды.

	Қазақстанда көз көріп құлақ естімеген бүлік аяқ-астынан ойламаған жерден бұрқ етті. Батыс Германияның канцлерімен кездескен КПСС Бас хатшысы Леонид Брежнев екінші дүние жүзілік соғысқа дейінгі СССР-дегі неміс автономиясын қалпына келтіруге уәде берді.

	Автономиялық облыс немістер жер аударылып шоғырлана қоныстанған Қазақстанда ашылатын болды. Целиноград және Павлодар облыстарынан жер бөлінді. Бөгенбай батырдың қыстауы Ерейментау қаласы Ассельборнға ауыстырылып, облыс орталығына айналатын болды. Автономиялық облыстың партия және атқарушы органдары басшылары да жедел түрде неміс ұлты өкілдерінен бекітілді. Әдеттегідей халықпен санасқан ешкім жоқ. Халық та бір, мал да бір.

	Жуас түйе жүндеуге жақсы ғой. Қазақтың жуастығын, ақ көніл ашықтығын пайдаланған өкімет коммунистік моральді үдіртіп, ойына келгенін істеп бақты. Бірақ аққан суға да токтау бар, шыдамның да шегі барын ескермеді. Бәріне көнген қазақ халқы сонау бағзы заманнан бері найзаның ұшымен, білектің күшімен қорғалып ата-бабадан мұра болып келе жатқан жер-анасына ауыз салғанға шыдап тұра алмады. Көп зұлымдық, көп қорлықтан асқан мына зорлық ұлт ішіне тас шемендей қатып, ел жүрегін ыза кернеді.

	Өткеннің олқылығын, жіберген ыза-кегін қайтарғылары келді. Қазақтың жер тұтастығы үшін өмір таразысына барын салып, халқына адал қызмет еткен басшылар еске алынды.

	Шымкент облысының ең құнарлы үш ауданының Өзбекстанға белден басылып берілгені ұмытылмаған. Алматы облысынан Ұйғыр автономиясын ашпақшы ниетті іске асыру үшін Юсуповтың компартияның бірінші хатшысы қойылғаны да айтылды. Әсіресе тың өлкесі ашытып Ресей Федерациясына Қазақстанның бес облысын қоспақшы болған Хрущевке қарсы шығып қуғындалған Ташеновке ризашылықтарын білдіріп, алғыстарын айтты. Бәріне көнген халық ата-баба мүрделерi жатқан жерден автономия ашуға жол белгілері келмеді. Ел дүрлікті, жастар алаңға шықты. Бірнеше күнге созылған Ақмола – Ереймен көтерілісі туралы ести сала мазасыздандым. Алды-артымды ойлап кипақтасамда Алматыда бұғып қала алмай Целиноградқа бет алдым. Ақмола-Ереймен көтерілісі кезінде Мұқағали Мақатаевтың өлең жолдары есіме түсті.

	Зер ұсынған кісіге нан ұсынған,

	Алысудан аулақпын, шабысудан,

	Ей, қазақтың баласы, есіңе ұста,

	Өлсем өлем, сірә, мен намысымнан.

	Жақынынан, жауынан, жалдақтардан,

	Ата-баба намысын қорғап қалған.

	Момын қазақ намысын жібермеген,

	Жоңғар, Шынғыс, жөйтпен қалмақтарға.

	Сол қазақтың мен де бір жапырағы,

	Арқасы бар, Алматы, Атырауы,

	Ар-намысын аяққа таптатпайды,

	Қашаннан да қазақтың топырағы.

	Әдептімін, ұяңмын именемін,

	Сыраға бал, сыйына-сый беремін

	Анқау қазақ екен деп ағайындар,

	Намысыма алайда тиме менің!

	Әрине ақынның бұл өлең жолдарын Компартия басшыларының оқымағаны белгілі...

	Естігенімді келіп көзіммен көрдім. Бұл советтік жүйенің билігіне қарсы шыққан үлкен оқиға болды. Қазақ халқы кіндік қандары тамған туған жерлерін қорғауға көтерілді. Көпшілік 1916 жылғы Ресей патшасының июнь жарлығына қарсы шыққандағысындай дүрбелеңге түскен. Ызаға булыққан жұрт бір түйін болып жиылып, неден болса да қайтар емес. Өз ұлтымнан мынадай өр мінезді алғаш көрдім. Жүрегім асаудай тулап, алып-ұшты... жерлестерімнің өтінішімен елден шыққан, қазір зейнеткер болса да беделді Сиязбеков ақсақалмен оқиға жөнінде ақылдасуға кері қайттым. Алматыда Төлебаев көшесінде тұратын ақсақалдың пәтерін тез-ақ таптым. Шай үстінде басталған әңгіме үйдің қасындағы шыршалы скверде жалғасты. Көрген-білгенімді аптыға жеткіздім. Ақсақал үнсіз, мұқият тыңдады. Жетпісті белдеген қарияның жұқа өнінен берік төзім, сабыр нышаны сезілді. Ақсақал Ақмола – Ереймен оқиғасынан толық хабардар екен.

	Болған іс болды. Саяси қателік кетті. Қазір Мәскеудегі соғыс ардагерлері комитеті басшылары бұл мәселемен айналысуда. Көзсіз от пен суға түсе бермендер, - деп Сиязбеков ақсақал қоңыр дауысымен баяу сөйлеген күйі маған қарады да суық езу тартты.

	Мәскеу бізді не қылсын, соғыс ардагерлері комитеті қолынан не келеді? Сары ешкінің бәрі ешкі емес пе?

	Сиязбеков ақсақал маған үнсіз, ұзақ қараған күйі тұрып-тұрып, «ол жерде кешегі Германиямен соғысты басқарған генералдар мен маршалдар бар» деді де ақырын аяндап жүріп кетті. Мен соңынан ілбіп келем. Іштей наразымын. Сквер тыныш. Бейсауат жүрген адам жоқ. Бұл Мұқан Төлебаев атындағы көше – элита көшесі. Біраздан соң ақсақал қолын беріп тұрып: «Қарағым адамның көнбейтіні жоқ. Қиыншылықтың үлкенді-кішісі болмайды. Бірақ сенен де қиындықты көп көріп, соған көніп жүргендердің бар екенін ұмытпа. Олар да Отанын сүйеді, халқына, ұлтына жақсылық жасағысы келеді. Балаларының болашағын ойлайды. Кім ұрпағының өмір айдынында аққудай қалқып жүргенін көргісі келмейді? Келеді. Бірақ өмір-дүние аспанға көтерілген баспалдақ сияқты. Сен соның бір жеріне жетесің де тоқтайсың, әрі баруға ғұмырың жетпейді. Ал арман, мақсат-тілегіңді артындағы ұрпағын ғана жалғастырады. Адам не істесе де, ұрпағының болашағы үшін істейтіні содан. Сол үшін өмір сүреді, сол үшін күреседі. Ал енді бірде өмір үлкенді-кішілі толқындармен тоқтаусыз ағатын, өз арнасымен жүретін өзен сияқты. Саған тек соны көрушілік қана пешенеңе тиеді... Бәрі жақсы болады, түзеледі, ерте ме, кеш пе әділдік орнайды. Ал мен барайын, бел мен аяқ шыдар емес, аурудан емделу бар да, кәрілік бар екен, кәріліктен ешкім емделген емес» - деді де ақсақал бүкiрендеп еңкейген күйі жай басып үйіне беттеді. Мен бір сәт орнымда мелшиіп тұрып қалдым да, сосын тротуар бойымен төмен беттеп өз жөніме кеттім...

	Сабыр түбі – сары алтын. Халықтың наразылығынан автономиялық облыс ашылмады. Сиязбеков ақсақалдың айтқаны келді, бұл іске Мәскеудегі соғыс ардагерлері комитеті де қатты араласыпты. Қазақстанның солтүстігіндегі бес облысынан «Тың өлкесі» жасалып Ресейге қосылмағанындай, Алматы облысын бөліп Ұйғыр автономиясы құрылмай қалғанындай тағы бір апаттың дауылы қазақ даласын айналып өтті. Бірақ Целиноград қаласындағы Ленин ескерткіші алдындағы алаңға шығып, жер тұтастығын талап еткен студент жастардың біразы оқуларынан шығарылды. Қазақ жастары советтік биліктің жуан жұдырығынан дәм татты.

	Отыз тістен шыққан сөз отыз ру елге тарап, автономиялық облыстың ашылмағанына жұрт тәубә десті. Қазақтар бастары қосылса ата қоныстарын әлі де болса қорғай алатындарына көздері жетті. Бірліктің күшін көрді...

	Күндер айлап, жылдап күнделікті күйбеңмен білінбей өтіп жатты. Қолым босай қалған кездерімдегі ермегім, өзімнің үйреншікті ісім – жамбастанып жатып алып көркем кітап оқу. Сыр шертісетін ең сенімді достар да осы кітаптар. Міне Акутагаваның «Расемон қақпасы» әнгімелер жинағы қолымнан түсер емес. Кітап – өмір, кітап – жеке дүние, əлем. Әрбір кітап сот жазушының ойы ғана емес, өмір жолы, шындап келгенде өзі. Сәттілігі, қиыншылығы араласқан кітаптар да әр түрлі. Кейде адамдар сияқты кітаптардың да ештене тұрмаса да сырты жылтырап тұратындары да кездеседі. Бірақ адамдардан кітаптардың бір ерекшелігі сырты бүтіні, іші түтіні аз және олар өз ойларын саған тықпақтап, мойнына салмақтап жабыстырмайды.

	Өзіме Мұхтар Әуезовтен бастап бүгінгі күнгі жазушылардың шағын шығармаларынан, новелла, әңгімелерінен кітапхана жасауды студент кезімнен әдет қылғам. Тәкен Әлімқұловтың, Оралхан Бөкеевтің, Сәтімжан Санбаевтың қысқа да нұсқа шығармаларын әлсін-әлсін ақтармасам жан дүнием жүдеп сала береді. Бойымды билейтін елдік сезім мен еркіндік мұратын осы кітаптардан сусындатамын.

	Сексенінші жылдар да келді. Советтер Одағында бұрын-соңды болмаған саяси билік өзгерісі басталды. КПСС Бас хатшылары билікке қол ұстасып, бірін-бірі сүйемелдеп келгендеріндей бір мезгілде бұл дүниеден бірінің артынан бірі кезекке тұрғандай кете бастады. Брежнев, Андропов, Черненко. Халық бұл уакытты «әдемі жерлеу рәсімінің бес жылдығы» деп атады. Естегісі Юрий Андроповтың елге қатаң тәртіп орнатқысы келгені ғана. Сағат тоғыздан кешкі алтыға дейін көшеде, дүкендерде, моншаларда рейдтер жасалып, адамдар ұсталып, тексеріліп, жұмыс уақытында бос жүргендері үшін жауапқа тартыла бастады. Соғыс кезінде 1 килограмм бидай үшін 10 жыл берілгендей, жұмыстан шеге алған жұмысшы сотталды. Социалистік мүлікті көздің қарашығындай қорғау кеңінен етек алды. Белсенділер тіріліп КГБ мен милицияға қосылып еліріп шыға келді. Халықтық бақылау комитеттерінің жұмыстары жанданды. Естілер, зиялы қауым жағына 37 жылдың қара бұлты елес беріп, кең дүние тарығайын деді. Алматының дымқыл ауасы түнерген бұлтпен бірге иықтан жаншып жүргізбеуге айналды. Қатаң тәртіптің арғы жағында шектеуліктің шеті шығып, халықтың көңіл күйі сергелдеңге түсті...

	1985 жылдың көктемінде билік басына Михаил Горбачевтің келуін халық қуана қарсы алып «уһ» деді... Горбачев қайта құруды бастап кеп жіберді. Саясаттың қалың сені орнынан қозғалайын деді. Кешегі құлдық менталитеттегі совет азаматына енді өзінің өміріне, жан ұясына, мемлекетіне жауапкершілігін түсінуінің керектігі баса айтылды. Мемлекеттік құрылыстың адамға емес, адамның мемлекетке жауапкершілігінің беті ашылды. Горбачев құқықты, демократиялық социалистік қоғам құрғысы келіп шындықтың шымылдығының етегін көтере бастады. Қайта құрудағы романтикалық ұмтылыс жылылықтың жаңа лебін әкеліп, мүлгіген қоғамды ұйқыдан оятты...

	1986 жыл Алматы күзі. Аумалы – төкпелі ауа - райы. Күндіз шағыр күн жылымықтана қалса, іле-шала жауырыныннан соққан ызғарды сезесің. Қалада жауын жауса, тау бөктерлеріне қар жауады. Күтінгендер күтiнiп, жастар жағының ангинасы мен тұмауы басталуда. Тек менің биыл ештенемен ісім жоқ, кандидаттық диссертациямды қорғауыммен басым әлек. КПСС Бас хатшыларының тез ауыса беруі қоғамдық ғылымдар, әсіресе тарих саласындағы зерттеушілерге қиындық әкелді. Партия архивтерінен құжат алу кедергілері былай, ең бастысы мемелекеттің жана басшысының бағдарламасына, соның сөйлеген сөзіне сілтеу жасау, диссертацияны қайта жазумен бірдей.

	Міне бүгін де тұман ызғар. Аялдамада кісі көп, бәрі үнсіз. Ұнжырғалары түскен. Меніреуленген топас тұрыс. Адамдардың іс-қимылы ғана емес, ой тұмшасы, көз қарасы да жансызданған. Суық ызғар сезімді де қарығандай, жан жылылығы, тән қызуы зым-зия ... Бұл ұйқысын қимай оянып, жылы үйден амалсыз шыққан қала халқының әдеті болса да, әлде бір жаманшылықты табиғат білдіріп, соны адам жаны сезгендей. Тұманның түске қарай қар араласқан жауынға айналары сөзсіз. Балақ жеңнен шырмалай кірген дымқыл суық ызғар денені тітіркендіреді. Бүгін де профессор – консультантымды іздеп марксизм-ленинизм институтына тағы келдім. Іздеген кісімді таба алмай, әлекпін. Осында дейді. Әне бас киімі тұр дейді. Өзі жоқ ...

	Адам өмірінің қорытынды түйіні, оның өзі ойлап құрған жобадан басқа болып шығатыны, бәрін сырттай реттеп жөнге салып тұратын әлдебір кұпия күшке бағынатының дүдәмәл нәрсе емес. Өмір ағысы өз ырқына көндірмей қоймайды екен. Әйтпесе мен бүйтіп жүрер ме едім...

	Қоғамдық құрылыстың бір қалыпты айналымы, өзгерістің болмайтынына мүлтіксіз сенім, компартияға табыну - өтірік пен шындықтың мәніне адамдардың немқұрайлықпен қарауына әкелді. Ішкі жан дүниенің азапты дауысын тындамау әдетке айналды. Шындық пен өтіріктің араларының жақындығы соншалық, адамдар қоғамдық тәртіпті бұзбау үшін ар-ұятымен санаспады. Ақыл-ой мен санасыз мәңгүрттіктің арасы жақындап жұғысып кеткендей. Сөзі мен ісі көп ретте кереғар, ой еркіндігі мен сөз бостандығы жоқ елдің ертені көмескі. Өйткені қоғам қисапсыз өтірік пен қисынсыз мақтанның жемі болары сөзсіз. Бірақ оның байыбына барып жатқан ешкім жоқ. Күнкөріс, пендешілік. Іштегі уайымды жеңіп, көңілді болуға тырысқаныңмен әлдебір ызғар жан дүниенді суыта береді. Амалсыз бықсисың. Салмақтанған қалың ой тұла бойынды жаныштап, аяғынды ауырлатады. Келешектен үміт, сәуле, шара күту күмәнді болды.

	Не істелінсе де соғыстың, ашаршылықтың жоқтығымен ақталып жатты.

	1986 жылдың қараша айында өкіметтің мекен-жай, пәтерге байланысты қаулысы шықты. Онда пәтерлер мемлекет меншігі болғандықтан, үйді қосымша табыс көзіне айналдыруға тыйым салынды. Қаулыдан қорыққан пәтер тапсырушылар квартиранттарын жаппай шығарды. Жатақхана ала алмаған студенттер, үйлі-баранды пәтерсіз қазақ жастары күн суықта тұратын жер іздеп, Алматыда өріп жүрді. Күннің аязында балаларын жетектеген, не көтерген жас әйелдер «жетімдер бұрышында» Карл Маркс пен Пастер көшелерінің қиылысында танертеннен күн батқанша тұрды...

	Күн суық. Қанша жылы киінсең де ызғар еттен өтіп, сүйекті сырқыратады. Жер бетінде адам тұрсын жәндік атаулы қалмаса да, табиғат, дүние - әлем өз заңымен жүре береді емес пе?! Әсіресе желтоқсанның 10-ынан бастап Алматыда өмірі болмаған суық басталды...

	Демалысымның біраз күндері пайдаланбағандықтан, ауылыма соғымның етін алып келуге кетіп бораннан жол жабылып біраз күн жүріп қалдым. Он алтыншы желтоқсан күні шаршап-шалдығып, 507 рейспен ұшып Целиноградтан Алматыға бет алдым. Ұшақта партия мектебіне оқуға келе жаткан кезінде комсомол қызметінде бірге істеген таныстарымды кездестірдім. Ұшақ ішінде тамақтарымызды жылыттық.

	Күннің аязы болмаса, еш өзгеріс жоқ, баяғы сарын бір сарын. Түстен кейін елден келген азаматтарды үйге шақыру үшін менің таныстарым тоқтаған Ленин мен Сатпаев көшелері қиылысындағы партия мектебі жатаханасына беттедім. Таныстары келгендерін, кездескендерін жуып жатыр екен, дастархан үсті әлсін-әлсін шөлмекке толып, тез-ақ босауда. Гей-гөй әнгіме. Партия қызметкерлерінін үйреншікті тақырыптары кім қайда барса, қызметі өседі... Қазақстан Компартиясының жаңа бірінші хатшысы жұмысты қалай істер екен. Жел қай жақтан соғады, кімді паналау керек... Колбин деген кім, неге Қазақстанға қайдағы бір Ульяновскіден әкелген. Өзімізде де бар ғой әр ұлттың талайлары деп жатыр. Енді бірі баяғыда Брежнев те Молдавиядан келді ғой. Жаман болған жоқпыз, орталықтың өз есебі бар шығар десе, пысықтау партиялық функционер: “Грузияда екінші хатшы болып көзге түскен көрінеді, тәртіпті күшейтетін болды. Жаңа басшы, жана сыпырғыш сияқты біразын тазалайды енді", - дей бергенде есік айқара ашылды.

	Есік ашылар ашылмаста ішке қасқырдан қашқандай ентігіп бір жігіт кіре бере, алаңға жастар жиналуда, газет жыртуда соны көремін деп кешіктім дедi де қойнынан екі шөлмекті алып стол үстіне қойды. Шөлмекті аша берген бір пысық, “қазір тарқамаса екі-үш сағат ішінде таяқ жеп тарқайды, кім соған бір шөлмек коньякқа бәстеседі", - деді.

	Сөздің күштілігі мемлекеттің билігінің мықтылығын көрсеткендей ешкімнің бәстесуге дәті бармады... Отырған партия қызметкерлері Пленумның Колбинді тағайындау шешіміне қарсы жастардың көшеге шықты дегеніне мән де бермеді. Бұл қалай деп ойламады да...

	Абай даңғылына дейін жаяу аяндап 19-шы троллейбусқа мініп, ойымда ештеңе жоқ, үйіме келіп, жолдан шаршағандықтан ерте жаттым. Қатты ұйықтап кеткен екенмін әйелім оятты. Үрейтi. Көше шу деді. Шынында у-шу, дауыстар алыстан шыққанымен естіліп тұр. Балконның есігін ашып қарағанда Мате Залка көшесі бойымен кетіп бара жатқан көп жастарды көрдім. Жайшылықта ерте сөнетін көше шамдары жарқырап тұр, жол бойы күндiзгiдей жап-жарық. Микроаудан тұрғындары барлығы дерлік балкондарына шыққан. Өлең айтып, арасында демократия, перестройка, Горбачев деген ұрандар тасталуда. Демескен, қолтықтасқан жастардың адымдары ширақ. Қанат бітірер кең, шалқақтаған көңіл ауада қалқи берді. Демократия, Перестройка, Горбачев деген сөздер шынайы жүректен шығады. Арман мен сенім ұштасып бірігіп кеткен.

	Жастардың көбі дерлік АХБК жатақханаларының қыздары. Мен де шыдай алмай, әйелім екеуміз тез киініп жастарға қосылдық. Шеруден бір топ қыздар бөлініп, Абай даңғылы бойындағы жұмысшы-студент жатақханаларының әйнек-есіктерін қағып жұртты өздеріне қосылуға шақырумен болды. Уақыт түнгі он екі-бiрдiң шамасы. Даңғыл бойымен қала ортасына беттеген жастарды көше-көше қиылыстарында тұрған милиция қызметкерлері алыстан бақылап, рацияларымен шерудің қай жерден өтіп бара жатқанын хабарлап жатты. Жастардың милицияда, милицияның жастарда жұмысы болмады. Шерудің мәні неге Қазақстанға басқа жақтан басшы әкелініп сайланды. Жастардың, тұрғылықты халықТың жағдайын білмейтін адам басшы бола ала ма?. Халықпен санасу, демократия, қайта құру қайда?. Міне тек осы...

	Шерушілер Абай даңғылымен жүріп, Бейбітшілік көшесімен жоғары көтеріліп орталық алаңға шықты да алды тоқтай қалды. Аланда ешкім жоқ. Тек екі - үш жеңіл машиналар төңкеріліп жанып жатыр. Өртті сөндірген бір адам болсашы. Шерумен ентелей келген жастар да аң-таң. Бағанағы лепiрген көңіл, даурыққан сөз тиылған. Үнсіздікбелгісіздікпен бірге әлде бір түсініксіз көңіл-күй әкелді. Не милиция, не күндізгі жана бірінші хатшының суреті, Қазақстан компартиясы кезектен тыс пленумінің шешімі бар газет жыртушы жастар көрінбейді. Тек түсініксізі алаң түгел дерлік көк-тайғақ мұзға айналған. Өрт сөндіруші машиналардың су шашқаны көрініп тұр. Бағана көше арасында тез жаяу жүрген соң байқамаған екенмін. Әйелім екеуміз жаураған соң топтан бөлініп үйге қайттық. Жолда мінген таксиші аланда тәртіпсіздіктің болғанын жастарды күн аязда өрт сөндіруші машиналармен су шашып қуғанын, жастар ертен алаңға жиналмақшы екен лепіре айтты. Мен күннің аязын, бар денеммен тітіркене сездім. Әйелім де иығыма дірілдеп жабыса берді...

	Жол бойғы күнде сөніп тұратын үйлердің барлықтарының терезесінен жарық көрінеді. Жаңалық жақсы, жаманына қарамай тез тарайтын әдеті емес пе, түн ортасы болса да Абай даңғылы, орталықтағы қала тұрғындарының көз ілгені шамалы. Бұндай да мүмкін екен ғой дегендей, халық аң-таң күйге түскен. Көршілер де қазақ-орысы аралас сырттай, сөзбен болса да жастарды қолдап, бірінің пәтеріне бiрi барып таң атқанша сапырылысты...

	Тойдың көкесін түйе сойғанда көрдік. Кеше кешкісін болған оқиғаны қала түгел естіген болулары керек, ертесімен мындаған жастар Брежнев аланына ағылды. Жігерленген жастар, намыстарының отына қызып, желтоқсанның қақаған аязына қарамады. Халық неден болса да қайтып тартынар емес. Тындаса дейді, әділдік іздейді. Тоқырау жылдарынан басталып іште жиналған запыран сыртқа шығуда. Ән айтады, ұран жазып, өкіметке көкейіндегі тілегін, арман-мақсатын жеткізбекші. Шеру шулы болғанмен шектен шықпады, тәртіпті бұзбады. Аландағы шерушілердің бір бөлігі Фурманов көшесімен төмен түсіп, Гоголь көшесімен паркке дейін, енді біразы Бейбітшілік көшелерімен ескі алаңға дейін барып келді. Өлең айту, саяси ұрандарды қайталау. Екпінді болғанымен, бейбіт жүріс. Тек бір топ жастар милицияның жолға қойған машиналарын күштеп бұрып тастап отырды.

	Ұрандардың бірінде орыс тілінде «Никаких привилегии ни одной нации, каждому народу своего вождя» - делінген.

	Жігіттер жағы өздерін сабырлы ұстады, сөйлеген сөзге, айтылған әнге мұрындық болып, белсенділік көрсетіп жүргендер негізінен қыздар. Қазақ қыздары халықты қайран қалдырды...

	Көп жылдардан жинала берген бітеу жара бір жарылмай қояр ма? Сыныққа сылтау табылып, өзі жарылды. Бейбіт шеру өкіметтің қиястығынан көтеріліс болып бұрқ етті.

	Тоталитарлық жүйенің идеологиялық күшті ағысына қарсы Ұлы тілек Тәуелсіздік үшін - жастар қарсы жүрді. Бірігіп, ұрандап рухтанды. Қызу қанды жастар тұрсын еңкейген кәріге дейінгілердің ішінде намыстың өр толқыны тулай бастады. Жұртты тіршілік толқыны өмір ағысына итермелегенімен, көпшілік біржолата оянды. Намыстың атына қамшы басты. Жастардың жүректерінен шыққан ыстық жалын желтоқсан ызғарын ығыстырып, Алматыны от қылып ысытып жіберді.

	Демескен, қолтықтасқан жастардың адымдары ширақ. Көпшілікке қанат бітірер кең көңіл ауада қалқи берді. Арман мен сенім ұштасып бірігіп кеткен.

	Шәмші Қалдаяқовтың әндері ұлттық рухтың көрігіне айналды. Ар-намыс, терең сезімнің толып жатқан бояуы мен сыры ән болып қатқып еңсені көтереді. Азамат жүнжіме жүрме бос, адамсың басыңды көтеріп тік жүр дейді. Еркiн бол, таза махаббатты сүй, азаттыққа ұмтыл дейді...

	Желтоқсанда намыстың рухы сүйекке қарыспалық қасиетті сіңдірді. Зор қайрат лебі жастарды сілкіндіріп тастады. Тасқа шапса да қайтпайтын асыл қайрат жиған жастар еңселерін көтеріп еркін жүр. Олардың талайдан бері толқып, іштегі түйініп жүргендегі тосқаны осы еді.





Енжар қарап, жай қозғалатын қала тұрғындары да жастарды қолдады. Алаңға шықты. Қаны қазақ үйінде отырып қала алмады. Бірі нан-су, енді бір мосқал әйелдер жеңіл желпі ет, манты әкеліп тарата бастады. «Құлындарым-ау, мертігесіңдер ғой, талаптарына нұр жауып, тәнірім сақтай гөрсін» - деп көздеріне жас алушылары да бар. Алматы қаласы тұрғындарының елегiзуi ұмытылып, үміт дүниесі еселеніп өсе берді. Брежнев аланы жастардың көптігінен көлдей шалқып, теніздей толқыды. Жаутаң көз болып жүрген көпшілікке мына көрініс қанат бітіріп, дайым көкірек қоламтамызды бір көсеп тастады. Көңілде бәрі сайрап тұрса да, іштегісін сыртқа шығармай бұғысқан жұрт бір жасап қалысты. Құлақ естігенді көз көреді деген тамаша тәмсілдің мысалын өз бастарынан тапты.

	Қазақ өшпеуге, өлмеуге тырысқан ұлт екеніне көзі жетті. Алматы жастары бір күндік жолдасқа мың күндік рух сыйлады. Бір күшті түйсік, бар зейнемізді еркіндіктің өміріне жетеледі.

	Жастарға тән бітіспес кәр, мойымас тәккaпaрлықты көптің көзі көрді. Бітіспес, иілмес өрлік қазақ намысын менмендетіп, биіктетіп шарықтата берді. Көп нәрсені басынан кешіріп, көңілі суынған жұрт енді қайта жасарғандай, жаңа қарқынға көшкендей.

	Аланға жиналған мындаған жастарға, қала тұрғындары қосылды. «Менің Қазақстаным» әні кезінде тың игеруге қарсы Шәмші Қалдаяқовтың көңіл-күй тебіренісінен шықса, енді ол желтоқсандықтардың ән-ұранына айналды. Ән ырғағы көкейде ойнап, бойынды билейді, өздігінен өлең жолдары іштен шығады. «Менің елім, менің елім, гүлің болып егілейін, жырың болып төгілейін елім, туған жерім менің Қазақстаным». Жекелеген өкімет өкілдері тарандар деп жатса, жастар жағы саяси ұрандарын жоғары көтеріп, Шәмші Қалдаяқовтың «Менің Қазақстаным» әнін бұрынғыдан да қатты айтады. Ондаған мың адам қосылып айтқан қазақ әндері аспанда қалықтап халыққа күш беріп, рухын көтеріп, жігерлендіре түседі. Түске қарай партия мен өкімет басшылары аландағы мінбеден кезекпен сөз сөйледі. Колбин алаңдағы мінбе астындағы бункерде шерушілерді қабылдады. Кездесуге қатысқан дәрігер келіншек «Тарқандар, әйтпесе бәрімізді құртамыз» - дейді. Бізді тындар, жаны ашитын басшылар көрінбейді. Жасасын Қазақ елі», алаңнан кетпеу керек - деді. Жұрт:

	«Өз елімізге өз ұлтымыздың азаматы басшы болсын», «Демократия жасасын», «Қайта — кұру жасасын» - деп айқайлап жатты. Жастардың арасына өкімет жіберген елге танымал әнші апаларымыз келіп, тарандар, партияның шешіміне қарсы шықпандар деп үгіт-насихат та жүргізді. Оларға құлақ асқан ешкім жоқ...

	Милиционерлерге өрт сөндірушілер училищесі мен милиция мектебі курсанттары көмектесті. Шеруден бөлініп қалған жастарды милиционерлер жұлқылай сүйретіп әкете бастады.

	Бір шүкіршілігі түске дейін алаң шетінде сап түзеп тұрған милиционерлер мен училище курсанттары орындарынан қозғалмай тұрды. Бірақ түстен кейін сап түзеген шекара курсанттары орындарынан қозғалып аландағы халықты тықсыра бастады. Алғашқы кикілжің шекарашы училищесінің курсанттарының қол күрек жұмсалуының әсерінен болды. қарусыз ашынған жастар тротуар шетіндегі тастарды қопарып қарсыласуға кірісті. Күн бата алаңның астан-кестені, апыр-топыры шықты. Халық қайда барарын, бас сауғалау үшін қалай қарсыласарын білмей жан-ұшыра топ-тобымен ерсілі-қарсылы шұбады да қойды. Ашынды. Ағаштарды сындырып, милиционерлердің таяқшаларын тартып алып қарулана бастады. Жігерленді. Қайтпас ұлы іске азаттық үшін жанын пида етіп бас тікті...

	Күрекшемен құлаштап шекарашы курсанттар пәрмендеп пергенде гүрс ете құлаған ессіз кісіні, немесе соққыдан кейінгі шапшыған қанды көргендегі жан ұшыра жас қыздардың шыңғырған дауысы төбенді ойып аяғына дейін қорғасын құйғандай құйқанды күйдіре шымырлатады. Алаң ғана емес, төңіректегі студенттер жатақханалары, көше қиылыстары шайқастың орнына айналды. Адамның көптігінен милиционерлер мен курсанттар халықты ұрып-соғып тарқата алмады. Жұдырық жұмсау мен тепкіге көпшілік көндіге қоймады.

	Күн батса да Брежнев аланы жап-жарық. Милиция қызметкерлеріне қолдарында күрекшелері бар қосымша жүздеген шекарашылар училищесі курсанттары көмекке келді. Олар әй-дүйге қарамай, күрекшенің қырымен қолы жеткенін бас демей – көз демей соққыға алды. Жан ұшырған шыңғырыс, байбалам, ағыл-тегіл аққан қан аланды алып кетті.

	Шамасы келген жұрт бас сауғалап кері шегінді. Аланда қансырап жүре алмай есінен танғандарынан басқаны милиционерлер мен шекарашылар қуып мертіктіріп тарқатты. Бір жағында шекарашы — курсанттар жастарды күректің қырымен ұрып қан қылып жатқанда, мінбеден компартия бюро мүшелері тарқандар деп кезектесіп сөйлеумен болды. Соққыдан ессіз қансыраған денелер аланда шашылып жатты...

	Түннің біраз уақытында жаяулап-жалпылап үйге зорға жетіп, дене қызуым көтеріліп жатып қалдым. Түні бойы шым-шытырық түс, қайдағы-жайдағы зират, жаланаш адамдар есімді кетірді. Келесі күні дірілдеп-қалшылдап басымды көтере алмай жатқан күйі радиодан қайталанған өкіметтің қала халқына арнайы үндеуін естідім. Радио әлсін-әлсін қазақ-орыс тілінде балаларына ие болындар, көшеге шықпасын, алаңға бармасын, наркомандарға қосылмасын деп қаралы үнмен қақсап хабарлап тұрды. Анаша тартқан наркомандар мен мас алқаштар топ-топ болып тәртіп бұзуда, сақ болындар, - делінді. Аңқаулардың сенімін күшейту үшін өкімет қара түнекті қаптатты. Ұлтшылдар көше аралап, кісі тонап-зорлауға, бала-шағаны өлтіруге кірісті деп өсек таратты. Кімдікі өтірік, кімдікі шын екенін білмейсін. Күллі ел дел-сал. Аһылау-уһілеу, езу тартқан адам жоқ.

	Әйелім де көршілерден ұлтшылдар бала-бақшаны басып алып, балаларды бауыздапты деп естіп есі шығып келді. өсек-аяң тал түсте қала көшелеріне құбыжықтарды қаптатты. Дәл осы сәтте қалаға арнайы әскер кіргізіліп, олар халықты қырып жатты. Бір үйде талай жыл көрші болған адамдар ұлттарына бөлініп қырғи-қабақ бола қалды. Қараңғылық алауыздықтың шегіне жеткізді.

	19 желтоқсан күні түстері суық денелі үш жігіт маған келіп өздерімен бірге жүруін өтінді. Өтінген жоқ бұйырды. Көшеде тұрған жеңіл машинаға міне беріп артыма бұрылғанымда терезелерінен жапырлай қарап тұрған көршілерімді көрдім... Енсем түсіп, аруағым қаша бастады. Көзбен көріп үлгермейтініңді көңілдің қас-қағымда сезе қоятыны бар ғой. Ішім жаманшылықты сезіп, мұздап кетті. КГБ-ның қызметкерлерімен тағы кездестім. Күрең қабақ жүріс қайта басталды. Өзімді соншалықты дәрменсіз, қорғаныссыз сезіндім.

	Машина Комсомол көшесімен жүріп-жүріп келіп, жаңа үйдің қуысшасындағы темір есік алдына тоқтады. Жол бойы үнсіз отырған жетекшілерім итермелеп, бағанағыдай емес машинадан жұлқылап түсіріп, қолдарын батыра желкелей ішке кіргізді. Малақайымды, тонымды жұтып алып қолымды көтергiзiп, теуіп аяғымның арасын ашқызып, қабырғаға теріс қаратып қойды. Бірі қалып, екінші келесі бөлмеге кіріп кетті. Уақыт орнында тоқтап қалды. Шекем қатты солқылдаған соң, мандайымды қабырғаға сүйкеп көзімді жұмдым. Шым-шытырықтанып екі самайым тілінердей сызықшаланса, төбем шеңберлене шымырлануда. Көзімді ашқанда аяғымның астындағы бетон бетіне жабысқан қанды көрдім. Жүрегім қобалжып, лоқси жаздадым. Денем тітіркеніп барып, жіпси қалды да басымның ауырғаны қоя қойды...

	Ойым үрейге қосыла жан ұшырып, әр саққа кетті. Алдынғы күнгі аланда болғаныма ақталу үшін дұрыс жауап іздеп шарқ ұрдым. Жол бойғы, көрмедім, білмедім, болмадым дегенімді дәлелдей алмайтынымды ойладым. Алдағың келсе жартылай шындықты айту керек, бірінші күнгі түнде көргенімді ғана айтпақшы болып ұйғардым.

	«Жүр» деп, гүж ете түскен дауысқа селк етіп, қолымды көтерген күйі бұрылып жүре бергенде әлгі дауыс қолынды түсіріп дұрыс жүр деп қайталады. Келесі бөлмеде үлкен үстел басында, еңгезердей түсі әлгі өзімді әкелген екеуден де суық шошқаның айғырындай біреу гүжірейіп отыр. Қансыз салпиған ұрты, тікірейген сары мұрты, едірейген қып-қызыл қан талаған көзі еттен өтіп, сүйекке бірден жетті.

	Баяғы қанша жыл өтсе де, көкейімде мәңгі қалған, еш өзгеріссіз көрініс... Сондай сұрақтар, аты жөнін, мекен-жайын, қайда-не жұмыс істейсің. Аландағы оқиға жөнінде сөз болмағаны таң қалдырды. Алдыма қағаз бен қалам қойып, соңғы екі айдың ішінде қайда болғанымды, кімдермен кездескенімді, не істегенімді, не айтқанымды есіне түсіріп жаз деді. Әлдене айтпақшы ниетпен оқтанып барып, өзіме жеп қоярдай анталап, сазарған кейіптерді көріп, қаламды қолыма алып, есіме түскендерін жаза бастадым. Негізінен кандидаттық диссертацияны қорғап, соның құжаттарын Мәскеудегі ВАК-қа жіберудің әлегімен жүрдім дедім. Стол басындағы тергеуші – бастық, өзінің кім екенін таныстырған да жоқ, қай мекеме, не үшін мен жауап беріп отырмын, олардың ойына кіріп те шықпады. Әйтеуір бағанағы екеуі үйге келгенде бір ауыз сөзбен біз КГБ – данбыз деген. Тергеуші бастық жазылғанды оқу арасында көзімен бір атып алып, осы ғана ма деп қағазды ытқытып итере салды. Сен кімдермен кездескеніңді, әсіресе анау астыртын ұйымдарың мүшелерінің қайсысымен кездестің соны жаз деп сұқтана қалды. Көзінде, біз бәрін білеміз, қолға түстің енді тырп етіп көр деген қоқай тұр. Жон арқамды от қарып өтті. Бетім де ду ете қалды. Шекем қайтадан солқылдап, дыздады... Жауап төрт-бес сағатқа созылды, ең соңында ғана 16-17-18 желтоқсан күндері қайда болғанымды сұрады. Тергеушілер Целиноградқа не үшін бардым, қайда, кіммен кездескенімді толығырақ білді. Қайта-қайта сұрап-жаздырғандары Қонаевтің орнынан түсіп, Колбиннің келетінін қай уақытта естідін, 16 желтоқсанға дейін ол жөнінде кім білді. Алаңға жастар қалай бір мезгілде көп жиналды. Ұрандарды кім жазды. Алаңға кімдер, қандай машиналармен тамақ әкелді. Менің білмейтін сұрақтарым, әйтеуір, не зеку, не ұру болған жоқ. Олар кіре берістегі дәлізге қайтадан қолымды көтеріп тұрғызып қойып, шәй ішіп көп күбірлесті. Телефонмен де қатты-қатты бірнеше рет ұзақ сөйлесті. Сағатым қалып кетіп, уақыттың да қанша болғанын біле алмадым. Бір кезде бағанағы екеуі сыртқа алып шығып, өздері келген машинаға отырғызды. Мен үйге апарайын деп жатыр екен ғой, өзім барам деуге сәл қалып, тоқтадым. Аналар екі жағыман отырған күйлері, сыр беріп қозғалар емес. Мылқау ма дерсің, іштері қалай пыспайды. Үнсіз жүруге де адам үйренеді екен-ау. Міне, үндемес деген сөздің түп-төркіні қайда жатыр. Машина жүріп келеді. Қайда баратындарын шофер қайдан біледі. Комсомол көшесімен жүре отырып, коммунистік даңғылмен жоғары өрлеп бір темір қақпадан өтіп, шамы жарық үйдің ауласына кірдік. КГБ-шниктің бірі «жан-жағына қарама» деп зекіп, машинадан басымды тұғырта түсірді.

	Есікке бет ала бергенімде, жоқ былай деп төмен кеткен басқышты нұсқады. Сығырайған шамы бар жер астына баспалдақпен біраз түскенде есік көрінді, арғы жағы жарық екен. Кіре берісте екі - үш солдат, үш – төрт милиционерлер көрінді, иықтарында автомат, темір қоршаудың арасында есікше, арғы жағында тағы екі - үш милиционер бір келіншекпен әңгімелесіп отыр. Біз кіріп келгенде, іштегілер қарай қалды. Әкелген КГБ-шниктерді аналар жақсы танитын болуы керек, амандықсыз-ақ шүйіркелесіп сөйлеп кетті. Әлгі үндеместердің тілі бар екен. «Мынаны астына» - деді. Мынау жердің асты, тағы асты болғаны ма деп шошыдым. Әкелген КГБ-шниктің бірі документің бар ма деп, айқай салды. Мен қалтамнан паспортымды алғанша анау қол жұмсап та үлгерді. Паспорт жерге түсіп кетті, оны алуға сескеніп еңкейе бергенімде бір тепті. Бөлме ішіндегілердің бірде біреуі орындарынан қозғалған да жоқ, міз бақпай, жай қарады да қойды. Мына адамдардың қаныпездігін көріп, жауыздықтың ұясының ортасында тұрғандай сезіндім.

	Желкеленіп есіктің арғы жағындағы бөлмеге апарылынып тінтілдім, шешіндіріп ішкі киімдеріммен ғана қалдырылдым. Үнсіз айтқандарын ләм деместен мүлтіксіз орындадым. Киімдерімді жерден көтерместен бір милиционер аяғымен бұрышқа теуіп ысырды. Астан-кестен арасында КГБ-нің да, мына милиция, солдаттардың да арасында да қазақтың жоқтығын байқадым. Келіншек кнопканы басып еді, арғы жағынан тағы бір темір тор есік ашылып, білегін сыбанған қолдары күректей гимнастеркеті біреу табалдырықтан еңкейіңкіреп, басын көтергенде төбеге тиер-тимес болып кіріп келді. Түр-түсі, жүрісі гүрзі-маймыл сияқты. Мынаны да анда апар деді. Білегін сыбанған зенгі әйелге сол ғана ма дегендей үнсіз бадырайа қарай қалды. Құнтиыңқы пішінді көзі ұры мысықтың көзі сияқты жылт-жылт еткен әйел КГБ-шникке қарады. Ол қапелімде сәл үндемей қалса да, аналардың не сұрап тұрғанын біле қойды білем, жо-жоқ, бұл тексерісте, әзірше бір түнге деді. Әйел езу тартты, зымиян, сұрқия, сайқал кейіп. Білекті дәу мені жұмысымнан қалдырып, неге шақырдындар дегендей бетін тыржита, иығын қиқаң еткізді. Тор есіктің арғы жағындағы құлама баспалдақпен төмен түсе бере сасық дәреттің күйік аралас иісін сездім. Ұзынша шахта шамдары қабырғаға жапсырыла бекітілген екен, сыртындағы қалың шынысынан жарық көмескіленіп тұр. Баспалдақпен төмен түскен сайын иіс күшейіп, даңғыр-дұңғыр дауыстар, күңіренген өкiрiк күмбірі естіле бастады. Жап-жарық алаңша, арғы жағы кісі толған тор-тор есікшелер. Ыңырсып, ақырын сөйлеген кісілер, көбінің үстi алба-жұлба, беттері-көздері көк ала қойдай, біреулерінің бастары танулы. Ақ матадан шыпшыған қызыл көрінеді. Отырған, жатқандардың бәрі қарай қалыпты. Мені жаланаш, сескенген күйі ұл-қызы аралас көп жастар отырған бөлмеге енгізді. Жұрттың бәрінің үстінде жыртық, қан болса да, уқаланған киімдері бар мен жаланаш. Есік сарт етіп, ту сыртынан жабылды. Алыс бармай, босаға қасына жүрелей отыра кеттім.

	Адамның көнбейтіні бар ма, көрге де үйренбейді ме. Дәрет, иод иістері араласқан қапырық ауаға да мұрын үйренді. Жастардың көбі соққыдан күп болып ісіп кеткен. Түрлерінде қажығандық болса да, көздерінен қайрат оты ұшқындайды. Олардың сұрағаны сыртта аланда не болып жатыр. Мен мардымды ештеңе айта алмай, өзімнің ішкі киіммен отырғаныма ынғайсызданумен болдым. Жастардың бірі «сенен не жауап алып жатыр» деді. Мен таңырқай қарап, оны қайдан білдің деуім сол-ақ екен, бөлме-камераның ішіндегі 30-40 адамның күлмегені қалмады. Камера іші бір серпіліп қалды. Біреулері жөн сұрады. Сөйтсем маған дейін де сырттан әкеліп жауап алғандардың бәрін ұрып-соққанда киімдері былғанбасын деп шешіндіріп әкеледі екен.

	Бұрышта мәңгірген киімі бүтін бір қыз басқалардан оқшау отыр. Ойлана айналасына қарап-қарап, үнсіз жылайды. Меніреулене қалады. Менің Қызға қарай бергенімді аңғарған қасымдағы жасаң бала «бізде қапелімде мылқау ма, жынды ма деп қалып едік. Тілі бар екен. Түс кезінде әкелген. Тек өзінің кім екенін, неге мында отырғанын есіне түсіре алмай әлек. Аналар бірдеңе істеген болуы керек. Қыз машина, жасыл-кызыл, от-от деп бетін қос алақанымен жаба қалды. Бүріскен күйі қаш-қалш етеді...»

	Камерада отырғандардың көбінің аяқ-қолдарының ит қапқан жерлері уығытып, күп болып іскен. Менің түсінгенім арнайы әскер солдаттары жастарды машинаға салып әкетуге үлгермегендіктен қардың үстіне жатқызып қойып, бас кетергенін таяқпен ұрып, керзі етікпен теуіп есеңгіретіп, итке қаптыра беріпті. Әлсін-әлсін тарсыл – гүрсіл, кейде шынғырған қыздардың дауысы естілген кезде, камера тынши қалып, жастар іштеріне кек түйіп сұрлана қалады. Кейбір қыздар жыласа, жігіттер шыдамсыздана, жігері құм болып, бастарын қабырғаға ұрып, тізелерін жұдырықтайды... Дәрменсіздік. Қапалық... Сапырылыс. Көз өздігінен кілкілдеп жасқа толады. Уақыттың қанша болғаны да белгісіз. Жастардың бірін әкетіп, бірін әкеліп жатыр. Ұйқы да жоқ. Тек қалғып-мүлгу...

	Сарт етіп тор есік ашылды. Бір-бірлеріне бұйығысып отырған жастар селк етіп бастарын көтеріп алысып, есіктен кіріп келген екі милиционерді көздерімен ата қалды. Бағана өзімді әкелген білегі түрулі милиционер бірден төніп келіп, жүр деп қолымнан шап берген күйі сыртқа сүйрей жөнелді. Топтың ішінен біреу: «Бостандық, ұлтымыздың болашағы үшін Жан пида», - деуі мұн екен, бар камера ішіндегілер «Жан пида» деп қайталады. Дауыс сүйегімнен өтіп, жүрегімді елжіретіп жіберді. Көзім тұманданып барып, баспалдақпен көтеріле бере сырттан соққан салқын ауаға шайдай ашылды. Артымда келе жатқандардың бірі «саған тиюге бүгінше рұқсат жоқ, біз бірақ сен сияқты ұлтшылдарды тәртіпке шакырып кегімізді алмай, жәй жібере салмаймыз» - деді. Бағанағы өзім түскен баспалдақ пен жоғары көтеріліп, сыртқа беттедік. Кіре беріс жердегі дәлізге келіп тоқтадық. Түннің біраз уақыты болған. Аяз дене қариды. Жалаңаш дене өздігінен тітіркене қалшылдауға айналды. Аяқтан өткен сыз, төбемді шымырлатты. Қалғып мүлгіп, автоматтарын құшақтаған екі солдат ұйықтап отыр. Мені бұрып, сыртқы есіктің ішкі қосалқы торына арқамды бергізіп, қолдарымды айқара артыма қайырып кісен салды. Байлап қойып ұруға дайындалғандай. Бір солдат бұйыққан күйі, еріне басын көтеріп, сығырая бір қарады да, әрі қалғыды. Әлгі қолыма кісен салған милиционер тордың арасынан қолын сұғып, даланың есігін итеріп ашты да, міне осылай дегендей, кекесінмен бажырайып қарап жөніне кетті. Даланың аязы ашылған есіктен ішке лап етті. Қозғалыссыз қалдым. Солдаттар да орындарынан тұрып, милиционер кірген есікке беттеді. Есіктің қасындағы терезеден арсыз ыржиған милиционер әйел көрінді. Азап басталды...

	Сырттан бағана сымдарын ысқыртып уілдеген жел естілді. Әуелі үп-үп еткен суық ауа бетті шарпыды. Іле аяздатып соққан жел денені қари бастады. Жылтыр аяз жауып бекіген қарды шеміршектей қатырғандықтан суық жел борамай сыпырыла көтеріліп өңменіме инедей қадалады. Дем ала алмай тұншығып, қарбалақтауым көбейді. Санамда да «бәрі біттінің» дәрменсіздік түйсігі көлбеңдеп етек алды.

	Мұздаған аяқ сықырлауға айналды. Білектеріммен ашыған қос бүйірімді қалқалаған кезде, денем жылығандай болады. Біраздан соң дене тітіркеніп, тікенектеніп, мұздап ауырлай бастады ... Тұла бойым қалшылдап, тістерім сакылдай бұрын көрмеген болмысымнан тыс ерекше бір күйге түстім.

	Аяз, өздігімнен көзім жұмызды, әлде бір дауыс, әлде түс, құбылыс, меніреу тыныштықта күмбірлегендей ... өзім бар ма, жоқ па, бәрі аралас. Астан-кестен. Түсініксіздік ... мелшиген меңіреулер. Қалғып барып денем сылқ еткенде, селк етіп, өзіме-өзім келіп ұйықтап тұрғандай бойым серги қалады. Уақыт өтпей, түннің тылсым тыныштығына қосылып бір жаққа өз бетімен кеткендей. Сәлден соң ұйқы қайта басады, ұстай алмай салбыраған басымды көтерген кезде көзімнің түбінің тамырлары үзiлердей дызылдайды...

	9 айлығымнан бауырына салып, арқалап өсірген әжем екеуміз жайлауда бие сауып жүрміз. Қырдың басындағы ескі зираттағы мұралардың қасында көп кісілер жүр. У-шу.

	Жөнсіз айқай. Мен: «Апа, ана жаққа барып келейінші, не болып жатыр, зират басында біреулер төбелесіп жатқандай ма», - деп едім. Әжем:«Отыр, қарғыс атқандарға ерме» - деп зекіп тастады. Қатты дауыстан үріккен күрең қасқа бие өресімен далаға қашты. Пішпе шелектегі саумал төгіліп аяқ асты сарғайды. Әшен деген ертеде қайтыс болған туыс тірі екен, сауынды биені жығып, соғымға союда. Қып-қызыл қою қан бірден ұйып, шылапшынға толуда. Бұл бие атамнан қалған жылқылардың соңғысы. Айғай-шу көбейе түсті. Таң бозара қатты тоқтаған машина дауысы, айғай, апыр-топыр, тарсылгүрсіз бір әйелдің «бұл заңсыздық, біз ешкімнің мазасын алған, шулаған да жоқпыз, бұл звондаған көршi кемпірдің әлегі, ұлтшыл емеспіз, үйде балаларымыздың туған күнін атап отырдық» деп жылай сөйлеген дауысы естілді. Бірінің үсті қан, бас киімсіз, омыраулары ашык, үш төрт жігітті қолдарын қайыра сүйретіп милиционерлер алып келді. Мен түс көргендей құлақ күңгіріме, әлде есімді суық қарығандікі ме ұйқылы-ояудай, түсінер-түсінбестен тек төбемнің шымырын ғана сезіп, білектерімді екі бүйіріме жапсыра қысқан күйі мәңгірленіп тұра бердім. Абыр-сабырдың арасында босатылып, камераға жеткізілдім... Келесі күні алғашқы жауап алынған жерге әкелініп тергеу жалғасты. Қызуым көтеріліп денем жылымай, күркілдей жөтеліп, жауапты бас изеумен бердім. Сұрақ-жауап қағаздарына қол қойылған соң, сен әзірше боссың, бірақ үйінде бол, ертең өзіміз хабарласамыз деген сөзді естігенде сенерімді де, сенбесімді де білмей қимылсыз қалдым. Есімді толығымен үшінші қабаттағы өз пәтерімнің есігінің алдына келгенде ғана жинадым ...

	Келе кұладым. Ұйықтап-оянып, оянып-қалғып таң атқанша есеңгіреп, әлсін-әлсін жүрегім алқынып ауызыма тығыла мазам кетті. Бойым ыстық үйде де жылымады ... Келесі күні көп күттірмей КГБ-лықтар түс ауа келді. Ішіндегі бастықсымағы: «Дұрыстанып киініңіз, галстук тағыңыз», - деді. Мен кекетiп тұр ғой - деп, сол жұпыны қалпы, сыртқы тонымды киюге ыңғайланғанда, әлгі жігіт: «Вам же говорят», - деп айғай салды. Келесі бөлмеден есік арасынан сығалап қарап тұрған кішкентай қызым шошып, шынғырып жылап жіберді...

	Амалсыз әлгінің түріне бір қарадым да, киім ауыстыруға кеттім. Кешегідей емес, КГБ-шниктер жұмсарайын депті. Дауыс, іс-қимылдары зілді болса да, тартынғандық байқалады. Біз Құрманғазы мен Карл Маркс көшелерінің қиылысына келгенде жол шетіне тоқтап жастау КГБ-шник тез қимылдап үлкен ғимаратқа кіріп кетті. Мен аң-таңмын. Тұрған жерлеріміз Алматының ортасы, Ғылым Академиясының қасы. Енді анықтап бақтым, әлгі КГБ-шник жаңадан іске қосылған ЦК КПСС-тің Алатау қонақ үйіне кіріпті. Көп кешікпей қонақ үйіне кіріп, баспалдақпен жоғары қабатқа беттедік. Көлденең жүрген ешкім де, қарбалас та, шу да жоқ. Биік мәрмәрлі колонналар арасына орналасқан тіркеудегі қыз бен жігіт те үнсіз, жансызданып қатқан тас күйі, бізге ұрлана қарай қалыпты. Жылтыр тазалық, алпамса кендікте ыңсаны басар суықтық бар. Үшінші қабатқа келгенде ақ көйлегіне ұзын қара галстук таққан денелі жігіт қарсы алып, анда бара тұрыңдар деп есігі ашық бөлмені көрсетті. Қонақ үйдің екі кісілік немері. Таңырқағандығымды білдірмеуге тырысып, қасымдағылардың іс-қимылын бақылаудамын. КГБ-шниктердің емін-еркін сезінгеніне қарағанда бұларға бәрі таныс, бір контордың адамдары. Істес - қызметтес адамдардай стол үстіндегі журнал-газетті ақтарып, бірі телевизор қосып, өз үйлеріне келгендей еркінсуде. Қозғалыссыз отырған, ойым оймен қырға шауып, енді не болардың күдігіндегі мен ғана. Толық денелі мосқал кісі ашық есіктен кіріп келгенде үшеуіміз де орындарымыздан тоқ соққандай атып тұрдық. Келген кісінің түрінде абыржу бар, мұрнының үсті де жіпсулі. КГБ-шниктің бірі: «Жолдас полковник», - дей беріп еді, оны тыңдаған анау жоқ, көзін менен алмай, едірейіп төнген күйі: «Революционер, ұлтшылсың ба?» - деді. Не дерімді білмей үнсіз қалдым. Сұрақ әрі жалғасқан жок, полковник КГБ-шниктің бірінің қолындағы іс-қағазды папканы алып ақтара оқи бастады. Қалың парақтар, кеше бір парақтың екі бетіне ғана жазылған қағазға қол қойып едім, мына іс қалың кітап. Бәрін анықтадыңдар ма? - деп басын көтергенде, екеуі үнсіз бастарын шұлғыды. Парақты ақтара бере, осы сенсің бе дегендей ала көзімен атып қояды. Мен қаққан қызықтай орнымда тұрдым да қалдым. Кешегілері анау, бүгінгісі мынау. Не жауап алу, не қамау емес. Бәрі басқаша. Кенет полковник мен қазір деді де, ұсақ адыммен тез-тез басып шыға жөнелді. Әлгінде кіруі қалай тез болса, шығуы одан да жылдам. Полковник кешікті. Желке жүйем бұратыла берді. Уақыт өтсейші. Түндегі ұйқысыздықтың сыры білінді. Көзімнің түбі суырыла бастады. КГБ-шниктер теледидарды қосып ештеңе болмағандай әлденелерді айтып өзімен өздері. Маған мән беруден қалды ...

	Екі үш сағат көлемінде полковник пысылдап жүгіре басып кірген бойы: «Мынаның 16 сына дейінгі алибитерін дұрыс тексердіндер ғой», - деді. Ана екеуі үнсіз күйі мылқауларша бір мезгілде бастарын тағы шұлғыды. Полковниктің терлеп-тепшіп, бақайына тотияйын қыстырғандай зымырағанына қарағанда, көрші нөмірдегі жоғары лауазымды екені айтылмаса да білініп-ақ тұр. Ол маған қалың қабағының астынан алая қарап алып, әзірге қоя берiндер, керек кезінде əкелесіндер деді де, іс-қағазды папканы бағанағы КГБшникке бере салып шығып кетті...

	Бөлме ішінде меніреу тыныштық орнай қалды. КГБшниктер де аң-таң. Бұлай болады деп ойламаған-ау. Беттеріне ашу-ыза жинала қалды. Иесінен қамандар, не істесендер соны істендер деген сөздің шыкпағанына қапаты сияқты. Үнсіз қалпы сыртқа шықтық. Көше шамдарының жарығы болмаса, күн батыпты. Қолында іс-қағазды папкасы бар не кешірім, не еш түсініктіру жоқ, байлаулы қабаған иттей арс етіп, «үйінді табатын шығарсың жүре бер» - деді. Мен ауырлаған жансыз аяқтарымды сүйретіп Карл Маркс көшесімен жоғары көтеріліп Абай даңғылына шықтым. Көшеде адам аз. Онша көп жүрген машиналар да көрінбейді. Оңға бұрылып Төлебаев көшесінің қиылысындағы Жетісу аялдамасына келіп өзіме керекті 25 автобусты, 19 троллейбусты ұзақ тостым. Басым ауырып, көзім қарауытып, өздігінен жүрегім айни берді. Үйіме жете құладым. Зауқым болмай тамақ ішуге де тұрмадым.

	Қарлығаш қораның ішіне салған ұясының айналасында шырылдап ұшып жүр. Қыраттың етегіне жайыла орналасқан ауыл. Күн ашық. Үйлердің арасы алшақ-алшақ. Жер үйлерден әр-түрлі дәу-дәу улы жәндіктер жартылай шығып, улитка сияқты жабысып тұр. Үйлерге кептетіліп шыға алмай тұрғандай. Улы жәндік-құбыжықтардың үлкендігінен үйлер кішкентай болып көрінеді. Үйлердің арасында үстеріне су жана костюм-шалбар киген ит басты адамдар жүр. Меніреу тыныштықтағы көрініс белгісіз алыс галактикадағы өмірдей. Жылан-шаяны, қасқыры, адамы да көп оқыған, бәрін біліп тұрғандай. Бірақ өздерімен өздері ... Менің жеткем шымырлап сызықтана берді. Бір кезде әлгі сызықшалармен лаулаған өрт өте бастады. Айнала от болып ысып, жұтқан ауа ішті өртеді. Дын-дың. Күнгір-күнгір. Меніреулік. Алыстан шахта тасын диірменнің үккен дауысы естіледі. Шықыршықыр, шықыр-шықыр.

	Сығырайған қыраулы терезе. Арғы жағында ұлыған боран. Аяздан қатқан ақ жал қар. Кенет кішкентайынан асыраған күшігім Құтжолдың қынсылы естілді. Жәй тоңса шөптің үстінен үйшік жасап жатар еді ғой, қарны ашқан болуы керек. Әлде аш қасқырлар қотанға кіріп кетті ме екен. Әріректе ертеде қайтыс болған атам мен әжем тірі күндеріндегідей әлденеге акылдасып бас изесіп отыр. Маған бәрі ап-анық көрініп тұр, бірақ ештеңе түсініксіз ...

	Төбем қайтадан шымырлап кысыла бастады. Дене қимылым, сөзім, ойым да тежетіп баяулады. Тұншыққаннан тер бұрқ етіп, шеке тамырларым жарылардай сыздап барып, тұла бойым шымырлап, қаным қоюланып, күш-қуатым азая, қалжырап қалғуға айналдым. Шошып жылаған бала дауысы қатты шықты. Мен мең-зең күйі қайда жатқанымды біле алмай сәл мәңгіріп барып өзіме келдім. Қараңғылыққа көзім үйренейін деді. Үйімде жатқанымды көрдім. Халатын иығына іле көрші бөлмеге жұбайым Салима «Тағы шошыды-ау, кешеден осылай, біссіміллә-біссімілә», - деп тұра жүгірді. Еденнің ағаш тақтайы сықыр-сықыр етті. Сықыр тозғандық, ескілік емес, әлде бір жаманшылықты меңзегендей үйдің ішіндегі түн тыныштығын запырандата тiлiп өтті. Шиықшиықтың артында шаңыраққа келе жатқан әлде бір жамандық бар. Дыңылдап шынырау түбіне құлаған ойыммен бірге өзім де бата бердім....

	Алдымнан қанден ит шыға келді де жалт бұрылып жоқ болды. Өй, мынау қауып алар ма екен деп, тұра қалған күйі шыр айнала қарадым. Әлгі жоқ, бірақ қабатыны анық. Тұман ба, төңірек ала көлеңке ештене көрінбейді. Жүремнен отыра қалып, тұманның етегіне көз жібердім. Қанден ит із-түссіз жоқ... Кетті ме пәлекет деп жүре бергенімде сым ілініп оралды. Аяқтарымды босатпақшы болғанда шегіне құлап барып, қос қолдап жер тiредiм. Сым тікенді екен аяқ қолға кiртiлдеп кіре бастағанына қарамай, жан ұшыра босай бастадым. Қанден иттің көрінбегенімен қасымнан алыс еместігін сездім. Босандым-ау. Тұрған бойда ашық тұрған есікке кірдім. Дәретхана. Ерлердікі ме, әйелдердікі ме белгісіз. Дәрет тазалағыш су тас іргеден шұңқыршаға жоғарыдан қабырғаны бойлай ағуда. Қабырға сарғайған. Су кенет қатты ағып, шұңқыршаға кетіп үлгермей, аяқтың астын түгелдей алып кетті. Шұңқыршадан бұрқырап боқ атылып, су бетімен қалықтап жайыла бастады. Үлкенді кішілі адамдардың қиы... Қарғалардың қарқылы естілді. Тілерсегіме жеткен боқ-судан қалай кетудің амалын таппай тұрған күйі дауыс шыққан жаққа жалт қарағанда, шүңір көзді қарға тұмсық ұсқынсыз кемпірдің кішкене терезеден бүктетіле аяғын салбыратып отырғанын көрдім. Бір кісінің құйрығына май жағып емдегенін мақтана айтып, жон-арқасын шыбжындай қозғап мәз болып қояды. Анау айтып отырған кісісі маған таныс адам. Кемпір бұған жақындамақ ниетпен ыржындап имік негін қозғағанда, күлiк аузы опырылып ашылып, сойдиған жалғыз тісі көрінді. Мына кемпірмен дәретхананың ішінде тұрғанымды біреу-міреу көріп қояр деп аяғымның астына жеркене қарап бұрыла бердім. Табалдырықты аттай бере шымылдықтардың саңлауларынан көп көздердің қарап тұрғанын көрдім...

	Өзім Виноградов көшесіндегі КазГУ-дің жатаханасында тұрады екенмін. Немере ағаларым Қасен, Қайыржан достарымен келіп, бір шәй ішейікші - деді. Інім Сабыр қайтыс болыпты, соған асықтық. Бүгін бірде шығарады екен неге айтпаған. Қырдың басы, Медеу жақ. Біз 29-шы автобусқа міндік. Мен 6-шы экспресс автобусқа мінсек тезірек барушы едік қой дедім. Тыңдап жатқан ешкім жоқ. Кейігендігім сонша қалғып кетіп, өз аялдамамнан өтіп кеттім. Автобустан түсе сала бала-шағалы сығанның ат арбасына міндім. Сағат бір жарым, жарты сағатқа бауырымды жерлеуге кешіктім-ау деп ренжідім. Жыладым. Қатты жыладым, өксігім кеудемді ашытты. Туысты соңғы сапарға шығарғанда, аруақтарды еске алғанда, құдайы бергенде бірінші рет үйде болмадым ау деп ойландым, қапаландым. Аялдама қасы қараңғылау. Сығанның арбасындағы жалаң ат. Божыны ұстаған әйелі. Мен орта жастағы еркегімен екі баласының қасына отыра беріп, тезтез деген соң, божыны әйелінен күйеуі алып, атты қатты айдады. Арба салдырлап зырылдаған күйі дөңгелектері жерге бірде тиіп, бірде тимей көлденендеп үлкен жарық жолдан өтіп, жол ережесін бұзып шұғыл бұрылды. Арттарымыздан гаидің жигулиі кете қалды. Ішінде жалғыз таныс әйел сазарып, қақиып отыр. Гайдін машинасының алдынғы есігін аша бергенімде артына отыр деген дауыс саңқ етті. Қайда бару керегін айтпаса да машина ағып келеді. Жол тақтайдай. Менің қайда баратынымды қайдан білді деп ойлаған күйі үнсіз-қозғалыссыз отырған бойымды әлде бір секемдік билей бастады. Рульде отырған таныс милиционер келіншек емес, жөн арқасы күжірейген дәу біреу. Сөзім тамағыма кептетiлiп ештеңе айта алмаған күй1, алақтап жан жағыма көз салдым. Терезелер қараңғыланған алдағы жол ғана көрінеді. Тұншыққан күйі мені түсіріп кетіңіз деп зорға сөйледім. Қаз1р ана қоянды алайық, сосын деген дауыс күжілдей шықты. Рульде басында қалпағы бар кісіге ұқсас қасқыр отыр. Ну погодидегі қасқыр.

	Көзім машина шамшырағы түскен жолға қарап жарықтан шыға алмай, алдымыздағы жан ұшыра қашып келе жатқан қоянды көрдім. Еш қайда бұрыла алмай, аяғы-аяғына тимей қашып келе жатқан қоянның жолдан шығар түрі жоқ. Жолдың үстінде машина жарығының бойымен қасқыр шопырдын ойыншығына айналып ес-түссіз зытып келеді. Қасқыр ыржиғанда, ырыл естіледі. Exe, exe ... ciлекейі шұбыруда. Қоян таныс. Әлде бір түсініксіз сезім ... Қоян қоян емес менмін. Өкпем қабына жүгірдім. Артымдағы дәу құбыжық, бұрылуға шама жоқ. Алқындым. Қуғыншы жақындап қалды. Желке тұсымдағы ырсыл күшейді. Енді ұстайды. Ұстады ааа....

	Мен өз дауысымнан өзім шошып ояндым. Борша-боршам шығып, терлеп, күйіп-жанып демігіп жатыр екенмін. Көз жіберіп қайда жатқанымды бірден есіме түсіре алмай, көзімді төңкеріп айналама алақтай қарадым. Өз үйім, өз төсегім ... Бөлме іші бозамықтанып, ала көлеңкелене бастапты. Денем алқа-салқа жұлымданса да тынығып қалғанға ұқсайды. Тек ойым да, түсім де шы-шытырық. Бірден кешегі түнеп шыққан түрмемнің қай жерде орналасқанын есіме түсіре бастадым. Коммунистік және Киров көшелерінің қиылысы маңы. Машинамен аулаға үлкен темірқақпа арқылы еніп шыққанымыз есімде. Бұл жер өзіме жақсы таныс, еш түрме жоқ еді. Дыбыс естілмейтін қабырғалары қалың, есіктері темірден жасалған, терезе дегеннен мақұрым ғибрат мүлде жоқ. Ойлай ойлай бас айналды. Бір болса бас почтаның қасы болар деп жорамалдадым.

	Қызыл империяға қарсы совет жастарының алғашқы көтерілісі қанға боялып жеңіліс тапты.

	Алматыдағы 1986 жылғы Брежнев алаңындағы қанға бөккен бейбіт шеру ескі мен жаңаның, советтік қатпа догматикалық идеологиясы мен қайта құру арасындағы алғашқы қақтығыс болды.

	1916 жылғы ұлт-азаттық қозғалыс Ресей империясының құлауына себепші болса, 1986 жылғы желтоқсан көтерілісі Советтер Одағының шаңырағын шайқалтты.

	Қазақстанда репрессия басталды.

	19 желтоқсаннан бастап бір жұма бойы жетектеген иттері, араларында миллиционерлері, қолдарына ұстаған темір-шыбықшалары бар каскалы дружинниктер Алматы көшелерін аралап көзге түскен қазақ жастарын ұрып-соғумен болды.

	Кейін Мұхтар Шаханов бастаған парламент комиссиясы көрсеткеніндей сол күндері мыңдаған жастар ұрылыпсоғылып, түрме жетпегендіктен, қаладан 30-40 шақырым жерге киімдерін шешіп аязда апарылып тасталыпты. Операцияның аты «Метель 86». Бұл операция жоспары СССР ішкі істер министрінің 19 желтоқсан 1985 жылғы No 0385 бұйрығымен алдын ала жасалған екен. Халыққа, елге қайта құру, демократия керек деген Коммунистік партияның Орталық Комитеті алдын-ала бұқараның шеруін қалай тарқататынын да ойластырыпты. Сол бір жыл бұрын дайындалып, бектiлген «Метель 86» жоспары Қазақстанда тәжірибе жүзінде сорақылықпен тексерілді. Советтер Одағының 8 қаласынан мыңдаған арнайы үйретілген қаныпез топ бір түнде ұшақтарымен жеткізілді. Адам болып туса да, адамды ұрып-соғып мертiктiруге, өлтіруге үйреніп машықтанған екі аяқты зеңгі-машина хайуандар мындап іске кірісті. Бұйрықты өзі өлмей орындамай қоймайтын қазіргі заманның адам кейпіндегі зеңгі иттері цептен босатылды. Талады. Ұрды. Зорлады. Қырды... Мындаған албырт жастар бостандығы үшін күрес жолында жараланды, қаншамасы өлді. Тағдыр сары тәлкіге түсті. Ең бастысы Горбачевтың демократияландыруымен қайта құруына деген сенім сағымдай сырғып жоғалды...

	Кейін құқық органдарының дерегі бойынша 1986 жылдың желтоқсанының 17-сі-18-сі күндері сегіз жарым мың адам ұсталынды делінді. Бұл тек жобамен алаң, алан төңірегінен ұсталғандар, ал олар шындығында бұдан бірнеше есе көп. Көтеріліске жоқ дегенде 150 – 200 мыңнан аса адам қатысты. Бұған Көкшетау, Целиноград, Қарағанды қалаларындағы институт, техникум студенттері қосылды. Тек бір Целиноград қаласының өзінде бірнеше мың жастар алаңға шықты. Ереуілшілердің негізін ауылшаруашылық, педагогика, құрылыс институттарының және автотехникум студенттері құрады. Желтоқсан көтерілісін қолдаған басқа қалалардағы жастар жұмыстан, жатақханадан қуылып, студенттер ондапжүздеп институттан шығарылды. Кейбір институт ректорлары ереуілге шыққан студенттерге жаны ашып, ата-аналарын шақырып, балаң сотталмасын десең оқудан шығарып, алып кетуін өтінді. Целиноград ауылшаруашылығы институтынан Нұрбай Ахметжанов бастаған бір топ студенттер оқудан осылай шығарылып ауылдарына қайтарылды. Целиноград автомобиль техникумының директоры Кенже Бекпаев өзінің студенттерін жақтағаны үшін партиядан шығарылып, жұмыстан босатылды.

	Қазақстандағы жағдайдың насырға шапқаны соншалық орыс және басқа ұлт өкілдері қорқыныштан желтоқсан оқиғасы қуғын-сүргінін не жақтауға, немесе ақтауға батылдары жетпеді. Қазақстанда тұратын жүз сан ұлт өкілдерінің ішінен желтоқсан көтерілісіндегі жастарға жаны ашыған жалғыз Сергей Дуванов болды. Ол шамасы келгенінше көтеріліске демократиялық тұрғыдан баға берді. «Қазақтарды сыйлаймыз қиын-қыстау репрессия кезінде бізді өлімнен құтқарып қалған солар», - дейтін чечен-ингуш, неміс, кәрістерінің бірде біреуі жұмған ауыздарын ашпады. Бір ауыз жылы сөз айтуға жарамады. Қайта Мәскеу қаласының, Балтық жағалауының мемлекеттерінің зиялы қауым өкілдері көтеріліске әділ бағасын беріп арашашы болды.

	Тек партократтар өздерінің сатқындықтарын жуып-шаю үшін бер жағымен жаппай интернационалистеніп бірікті. Елдің тыныштығы, достығы үшін белсенділіктерін арттырып, «ұлтшылдардан арылайық», - деп бұқара халықпен күресті күшейтті.

	Кең қолтық, мол қолды, аңқау: қазақ тағы да қилы заманның қаһарына ілікті. Ел сең соққан балықтай сергелдеңге түсті.

	Бет тырнас, кеудем соқсын көбейіп, Қазақстанда бәрі жаман болып шықты. Экономикасы дамымағын, бұратана, жалқау халқы бар, Совет өкіметінің тапқан-жиғанымен күн көріп жүргендер. Жылда беретін миллиард астығымыз, жүздеген тонналаған ет – майымыз, шикізат, қазба байлығымыз ұмытылды.

	Билік ұлт арасына да онды-солды іріткі салды. Қазақ халқына бір - ақ күнде ұлтшылдықтың, қаныпезерліктің кейіпін кигізіп ит терісін басына қаптады. Адамгершіліктің не екенін білмейтін, жақсылықты түсінбейтін өз ұлтын ғана ойлайтын, пара алғыш жалғыз осы қазақ болып шықты. Бар қазақ жер басып жүруге жарамайтын арамза ұлтшыл екен...

	Қазақтың 40 жылда Қырым мен Қытай да өзгерер тек жамандық қайталанбасын дегені келді. 1937 жылғы оқиғалар бұлжытпай қайталанып, саяси құғын-сүргін басқа кейіпте жалғасын тапты. Жақынынан мезгілсіз, себепсіз тірідей айырылған бейбақтардың азалы күңіренісі қайта жаңғырып, төңіректі тортады. Жаманшылық ауада қалықтап жүрді ...

	Желтоқсанның саяси ызғары кімді болсын бей-жай қалдырмады. Әсіресе дәрменсіздік пен көніл жүдеулігі зиялы қауымның бәрін жалмап жатты. Сырттары бүтін көрінгенімен іштерінің дерттері қалындап, жүректерін қан басты. Әжімді ашаң жүздері сұрланып, қабақтары қайғымен түйіліп, көкіректерi қарс айрылып, ауыр-ауыр күрсінген ел ағалары көбейіп кетті. Айтар сөзін ұрпақтан-ұрпаққа кетердей қып кесіп айтатын адам қалмады. Кісілік сөз айтуға ақсақалдар жағы тайқақтай берді. Олардың сөзіне құлақ асқан да ешкім жоқ. Бұрынғыдай самбырлай асығып сөйлеу жоқ, не айтылса да електен өткізіліп, арты ойланып айтылады. Сөз арасының созыңқылығы сөйлеуші адам - айтатын ойын пышыратып алды ма деп те қаласың. Ауыз бағар заман қайта келгендей. Қорланған ел аяншақтап, қайғы сарынмен қоректенуге айналды. Үлкенді — кішінің еңселері түсіп, кішірейіп, шөгіп кеткендей. Автобус, трамвай аялдамаларындағы тұрған адамдар да жабырқау. Институт мұғалімдері әсіресе, тарих, философия сабақтарында байқап, тартына сөйлейді. Көпшілік жұрт уақыт өткізіп өлместің күніне қайта көше бастады. Ең арты есуастау таңның атысы, күннің батысы езуі жиылмай ыржиып жүретін көршінің жынды баласы да жақыны өлгендей қамығып жүрді.

	Желтоқсан ызғары кеуде мен жүректі сұп-суық қылып жібіместей мұздата берді. Кеше тасыған, дариясынған, толқындаған қалың еті енді ығысып көзге көрінбей пышырауға айналды. Бірен-саран өз тірлігімен жүргендерден басқа бейсауат жүргендер де көрінбейді. Бейберекет аяқ басу жоқ. Жаманшылықтың қара бұлты төңіректі торып тұрып алды. Жұрт ой шырмауына оралып үнсіз жүруі көбейді. Іштегі күл-талқан қызарып бетке шығып, бастырып қырыстандырады. Басқаны қойып, жанашыр туыстарыңа да сыр шерткің келмейді.

	Амалсыз сарсан ойға қамаласың. Менің де шақша басыма шарадай ой келеді. Көз алдымнан өткен күндер ызғары ұзақ шұбырып өтеді. Сынық көңіл не болса да содан зәре заптанып титықтай береді. Мезгілсіз телефон шылдыр етсе немесе бөтен адам үйге келсе сол бір күндердің дауыл тасқыны қайта келді ме деп ойым аласұрып, бір сәт жан дүниемді қорқыныш торлай қалады. Бала-шаға, іні-қарындастарды ойлау жиілеп, көңіл өздігінен суықтанады.

	Әр күн ұрланып басталып, мазасыз, мардымсыз тірліктің ынғайымен өткенімен түн жан азабын әкеледі. Әлсін-әлсін бастырылып шошып оянам. Қара терге батып тұта-бойымның дел-сал болып жатқанын көремін. Өң мен түстің арасында жүрегiм беймазаланып не ойлап, не қойғанымды есіме түсіре алмай әлектенем. Сайрап тұратын көкірегімде жансыздана көміліп қалғандай ештеңеге қызықпаймын. Бәрі солғын. Жолдастардың әзілі де, үйдегілердің сөзі де түрлідей тиеді. Дөнгеленіп жақын тұрған күн де қызарып суық ызғар шашып тұрғандай.

	Жоғарғы жақта комсомол-партия мектебінен өтіп, Мәскеуге жаққан қызметкерлер ғана билігін сақтап қала алды. Пендешілік не істетпейді, кейбір басшылар жасында жетім болғандары естеріне түсіп, теледидардан қазіргідей күнге жеткеніне совет өкіметі мен компартияға қарыздар екенін айтып жылағанда етектері толды. Енді біреулері әйелінің басқа ұлт өкілі екенін мақтана айтып, қалтасынан тастамай суретін көрсетіп, интернационалистігін дәлелдеді.

	Партократтар мен шенеуніктер бірігіп желтоқсан көтерілісінің ұйымдастырушыларын жарық күнде шам алып іздеді. Басты кейіпкерлік компартияның идеологтарының қолына тиді. Олар ағайын арасына да алауыздықты кіргізіп бақты. Ат төбеліндей аз қазақты саяси жүйе онтүстік-солтүстікке, жүзге, руға бөлуге тырысты. Мәскеуден тексеріспен келген КПСС Орталық Комитетінің хатшысы Соломонцев желтоқсан көтерілісінің екі қайнар көзін ерекше атап көрсетті. Оның бірі қазақ тілінде бала бақша, мектеп ашып оған эпостық жырлардағы кейіпкерлердің атын қою да, екіншісі жоғарыдан келген нұсқауларға қарамастан қазақтардың санының қалаларда 20%-тен асып кетуі делінді. Ауыз әдебиетінің кейіпкерлерінен бастап, батыр-палуандарға дейін ел-ұлт қамын ойлаған тарихи тұлғалардың бәрін халық жадынан өшіру үшін ұлтшылдықтың көзі осытар делінді. Жергілікті билік айтылған сөзді нұсқау деп түсініп, бала бақшалардың Қарлығаш атын Ласточкаға, Алпамыс атын, Дружба народовкаға ауыстыра бастады. Компартияның айтқанын істейміз деп партия қызметкерлері ақылынан алжысты ...

	Үйіме сыймай демалысымды тоқтатып жұмысқа шықпақ ниетпен институтқа беттедім. Жолда аялдама қасындағы дүңгіршіктен «Социалистік Қазақстан» газетін сатып алдым. Газет бетінен бірден көзге түскені атақты адамдар қол қойған қарар, ішінде белгілі актер ағамыз, әнші апайымыз бар. Үндеудің мазмұны желтоқсанды қаралау болған. Алаңға шыққандардың бәрі дерлік есірткіден есі ауғандар дегенге келтіріпті. Денемді суық қари қалды. Ойыма бірден келгені мына ағаларымыз бен апайларымыз КГБ-ның қолына түскен екен. Ал олардың кімге болсын қандай құжатқа да қол қойғызары айдан анық. Бұл кісілерде шыдамай алаңға барып, өкіметке тікелей қарсы шықпаса да жастарға жандары ашып араша түскен ғой деп түйдім. Жақындарының бірі қолға түсіп, жан ұясын аман сақтау үшін де бұндай іске барған шығар. Әйтпесе азат болуға бейбіт шеруге шығып, мұң-мұқтажын билікке өзінше жеткізбекші болған, қорланған, түрме-түрмеде азапта жатқан жас ұрпағын жәйдан-жай қаралауға кімнің дәті барар ...

	Басқа ештеңе оқымай газетті қасымдағы ластың қобдишасына лақтыра салып, автобусты тоспай институтқа жаяу аяндадым.

	Социалистік қоғам ауруға шалдығып жынданды. Желтоқсан көтерілісін идеология жағынан дайындауға ат салысқан деп жоғарғы оқу орны басшылары қызметтерінен еш кінә, дәлелсіз босатылды. Әсіресе Орталық партия комитеті КазГУ мен халық шаруашылық институтына ерекше шүйіліп, бастарына қара бұлтты төндірді. Өзім жұмыс істейтін халық шаруашылығы институты ректоры Самыров аман қалу үшін бас сауғалап Қазақстаннан кетуіне тура келді. Алматыдағы жоғары оқу орнындағы студенттер таныстықпен түскен, ал мұғалімдерінің бәрі пара алғыш деп айып тағылып, ашық күнде қара дауыл орнатты. Барлық институттарға КГБ-дан жауапты адам тағайындалып, оларға жұмыс бөлмесі бөлінді.

	Институт әкімшілігі ғимаратындағы ректорат пен парткомның қасында сарғайып жанып тұратын белгі шамы бар бөлмеге КГБ-шник орналасты. Сол есіктің қасынан өтіп көзге түспеу үшін қауырт жұмысы болмаса мұғалімдер ректоратқа бейсауат баруын тоқтатты.

	Желтоқсан көтерілісінен кейін КГБ саяси сенімсіздер мен зиялы қауымға қысымын күшейтуге кеңінен мүмкіншілік алды. Қорқытты, жала жауып сергелдеңге түсірді. Ал ең бастысы оларға нақтылы іс қозғалмаса да ілгекке іліп, үзеңгіледі...

	Алматыдағы барлық оқу орнынан Брежнев аланы төнірегінде ұсталған студенттер шығарыла бастады.

	Студенттерді институттан шығару қағаз жүзінде екі сатыдан тұрды. Ректоратқа КГБ-дан аланда мына студенттер болды делініп тiзiм беріледі, сол тізім бойынша институт комсомол комитеті оларды сырттай комсомолдықтан шығарады. Ал факультет партия ұйымы әлгі комсомолдықтан көтеріліске қатысқаны үшін шығарылды деген протокол көшірмесінің негізінде ашық дауысқа салып студентті оқудан шығару керек деп ректоратқа ұсыныс жасайды. Жиналысқа қатысқан мұғалімдер үн-түнсіз кінәлі болмаса да өз шәкірттерінің болашағының тамырына балта шауып оқудан шығарылсын деп бір ауыздан дауыс береді. Алғашында ықласты да, бірауызды сияқтанып жиналыстарда беделді ұстаздар шәкірттерін жақтап, қорғап бақты. Бірақ партком хатшысы «Оқудан шығару керек, Орталық комитеттің жабық нұсқауы бар», - деп бой бермеді. Компартияның нұсқауының арты немен тынары белгілі. Жұрт көндігіп, төмен қарап шешімге қол көтеретін болды. Сөйтіп коммунист – мұғалімдер бастауыш партия жиналыстарында ұнжырғалары түсіп шұлғымаға айналды.

	Бұрын институт парткомы негізінен бастауыш ұйымдарының жарнама жиналымын, жиналысын қала берді әйелдерінің коммунист күйеуіне шағымын қарауымен айналысса енді саясатқа мықтап кірісті. КГБ-ның желтоқсан оқиғасына қатынасқандарының берген тізімімен күндіз түні әлекке түсті. Былай барса аты өледі, былай жүрсе арбасы сынады, ал коммунистік белсенділігін күшейтіп, ұлтшылдарды әшекерелеп жазаламаса жұмыстан қуылуы мүмкін. Ел сасып, ер жасыды. Ұлттың рухын түсіру үшін өкімет зорлықтың бар күшін жастарға қарсы жұмсады. Болашақтың тірегін ұясында тұншықтырмақшы болып, істемеген әрекеті қалмады. Меніреу қаралы қайғы, ауыр ой қаптаған жастар тығырыққа тіреліп амалсызданды. Биліктің тауқыметі талай жасты тас бауыр қылып, талайды зарлатып, талайды құрбан қылды...

	Жатақханадағы студенттердің де біреулерінің жүректеріне уайым, күдік, енді біреулерінің жүректеріне аяныш кіріп, көпке дейін бойларын жаза алмай жүрді. Бойларына наз-нала, арыз-арман жинақталып қасіретке батты. Көкіректеріндегi шерлері тарқамай құсалы ботуға айналды. Бірақ қанша сергелдеңге түссе де, жастар мойымады, сағы сынбай, еңселерін түсірмеуге тырысты.

	Ел дағдарып, әркім өлместің күнімен сең соққан балықтай мең-зең болып жүргенде жан тыныштығын ойлағандар оңай боялып, интернационалистерге айнала қалды. Екі иығын жұлып жеп құтырған интернационалистер лай судан балық ұстағылары келді. Арансыз — керауыздар бүркеменің бет-пердесін алып тастап оңай май — шелпекке ұмтылды. Олар қилы кезең, қарбаласта арзан бедет, уақытша мансапқа жетіп қалуға жанталаса тырысты.

	Ел болашағы, ел қамы дегенді ернінің ұштарымен айтатын шенеунік көбейді. Халқының қамын жеп шара таба алмай дағдарып есі кеткен шенеунік көрер көзге көрінбеді. Мыңдаған жастар істі болып, қамалып қуғын-сүргін көргенде, жүздеген компартия қызметкерлері ұлтына опасыздық жасап шен-шекпенінен айрылмаудың жолын іздеді.

	Теледидар, газет-журнал беттерінде ұлттық намысқа тиер сын көбейді. Көптің бірі болып жүрсем де, қылмыс істегендей қиналдым. Аяғым да байлаулы, ту сыртымда көзім бар. Ұйқым қашты, күмәнім көбейді, күлкім азайды. Жұрттың бәрі бас сауғалап, өздерімен өздері. Мұныма ортақтасар кісі таппадым. Амалсыз ішкі дүниемнің күңгірт бір жықпылына кіріп алып, оқшауланамын. Іш қазанын ыза оты жайлайды... Жалғанның жақсылығы мен жарығын түпсіз, шетсіз тікенекті мұң орамы езіп-жаншып талқандай берді, қиналғаным сонша, кәртәйайын дедім. Адам ғұмырын шынайы шын көңілден шыққан күлкі ғана ұзарта алатынын түсіндім. Кеуде басылып, жабырқап жүру көбейді. Қол созып демер ешкім жоқ. Тек қан басқан жүрек шымырлайды: О, жүрек.

	Менің алтын қазығым -ау! Қайтейін қажыдың - ау!

	Атың адам болған соң, қайтіп надан боларсың. Әттең дүниеде бәрі жарты...

	Міне бүгінде КГБ-дан келген қосымша тізім бойынша тағы екі студент оқудан шығарылды. Бұлардың алаңда болғанын жасырын түсірілген суреттерден танылған көрінеді. Аланда болды, бітті... Тағы бір КГБ-шник қылмыскер ұстап қызметімен ерекшеленді-ау... Жиналыстан көпті көрген беделді профессормен бірге шығып аялдамаға аяндадық. Іштеріміз алай-дүлей, ана-мына ұсақ түйекте тілге оралмай екеуіміз де үнсізбіз. Мен шыдай алмай: «Аға, бұл дүние не болып кетті, ертең балаларымыздың бетіне қалай қараймыз?», - дедім. Ана кісіде іштей тынып жүрген болу керек кыһ» дегенде ішінен запыранды күніреніс шықты. Аяқтарымыз батпанданып, аязды күнде пысынап тыныстарымыз тарыла берді. Әлгі кісі: «Біздегі ит үрген сайын қоянның бір тал түгі түсетініндей зәрезәп мінез қанымыздағы қорқыныштың салдары. Ол жүздеген жылғы құлдықтың, жоқшылықтың, езгіннің белгісі. Еркін азамат болу үшін Тәуелсіз мемлекетте туу керек. Сондай елде өскен азамат ел билеуге жарағанда ғана ол пенденің құлы емес, адамның ұлы, ұлтының қорғаны болады. Қанында қорқынышы бар ұрпақ, біреуді қорғамақ тұрсын өз көлеңкесінен қорқады. Жалған дүниеге келген екенсің, уақыт тандауға мұршаң жоқ, итшілеп өмір сүруіне тура келеді. Адам өмірі сын. Өмір бойы емтихан тапсырасың. Жылап келіп, жылап кетесің. Ойланып қарасаң қуанышыңнан қайғың көп. Істегің келмейтінді істейсін, дос жоғалтасын, әкенің өлгенін көресің», - деді.

	Сәл үнсіздіктен кейін жерден көзін алмаған күйі тағы да баппен сөзін жалғастырды: «Күнделікті тойғанға мәзбіз, бір мезгіл өмірдің сабағына көңіл бөлмейміз. Жоғалтқанымызды еске алып, қайтсек ілгері ұмтыламыздың қамын жасамаймыз. Аруақты құрметтемеген, асылын қадірлемеген елде қасірет көп. Басқа елдің мұражайындағы соңғы ханымыз Кенесарының бас сүйегі, ұлтының болашағы үшін жандарын қиған алаш арыстарының мүрделері отанына оралмай қазақ ел болып көгермейді. Адамгершіліктен айрылып мәнгүрт болу оңай, мәңгүрттіктен арылып қайтадан адам болу қиын».

	Қабағы қатып, ренжіген бойы әлде бір қара күш үстінен басқандай еңкейіп пестене қалды. Түрі мүлде бұзылып кеткен. Үлкен кісіні аяп кеттім. Сөз тоқталып, ойларымыздың арғы жағын үнсіздік жалғастырды. Аяқ астындағы қардың сықыры шекені шытырлатты. Аялдама қасына келгендерімізде солғын қоштасып, әр қайссымыз өз жөндерімізге ілбідік.

	Коммунистік партия қазақ халқын қалыпқа сатып түзету үшін тәртіпке шақырып, идеологиялық тәрбиені күшейтті. Кәмпитін беріп, қамшысын сілтеді.

	Компартияның саясатының ықпалымен ұлттар жақсы мен жаманға бөлінді. Бір ұжымдағы адамдар ашық ерегестерге бармаса да, ара-қатынастары суыды. Ұлтқа, дінге бөлініп жіктелу басталды. Ұжымдардағы қазақтардың саны есептелініп, ол республикадағы халықтың процентіне шағылды. Партияға өту мәселесі, пәтер алу кезегі қайта қаратып, саяси сенімділікке сай етектен өткізіліп қазақтар тізімнен шығарыла бастады.

	Өкімет тарапынан сенімсіздік жастар мен зиялы қауымға ғана емес, қызметкерлерге, әсіресе, құқық сақтау органдарындағы азаматтарға да тарқады. Оңтүстік облыстардағы құқық қорғау мекемелерінен «қазақтар жұмысқа алынбайды, мазаламандар» деген хабарландырулардың кездесуі ешкімді тандандырмады. Ертесімен жұмысына беттеген адам кешке дейін қызметін сақтап қала ала ма, жоқ па, оған сенімділігі болмады. Акутагава айтпақшы, адам өмірінің кейбір сәттері бір қорап сіріңке сияқтанды. Қорқып қарауға – күлкілі, мән бермей, жәй қарасаң – қауіпті...

	Желтоқсанның аязы бәсендемеді. Бұрын мұндай суықтың қашан болғанын алматылық ежелгі тұрғындардың өздері естеріне түсіре алмады. Түкірігің жерге жетпейді. Арқа жерінде ғана болатын сықырлаған шыныштыр аяз. Бұрын сонды болмаған суық жел де түнделетіп ішін тартып уілдейді кеп.

	Міне 1987 жыл да келді. Алматы тұрғындары жаңа жылды 70 жыл бұрынғыдай сергелденге түсіп, күпті көңілдерімен қарсы алды. Қазақтар 1916 жылы балаларын соғыстың қара жұмысына жібермейміз деп көтерілсе, 1986 жылы әділдік іздеп азапқа түсті.

	Алматыға қар қалың түсті. Терезеден сыртқа қарадым. Дала ақ қардан күндiзгiдей жарық. Ой тұңғиығына батып қозғалыссыз ұзақ тұрдым. Орнаған қайғы, жүрегімді жеген дерт сыртқа шыққандай... Біртіндеп ай жарығы төңіректі көкшіл түске бояай бастады. Көше бос. Тылсым тыныштықтың ту сыртындағы белгісіздікте қатерлі қауіп бар. Тарихқа көз жүгірттім. 70 жыл. Әрбір 70 жылда қазақ тарихында естен кетпес үлкен оқиға болады екен-ау. 1846 жылы Кенесары Қасымұлы тәуелсіздігімізді сақтау үшін соғысты, 1776 жыл Досалы, Сейдалы сұлтандардың жеңілісі, Емельян Пугачевті қолдаған қазақтарды жазалау, 1916 жылғы көтеріліс...

	Енді міне Желтоқсан көтерілісі !..

	Қазақстан Компартиясының бірінші хатшысы Г. Колбин ұлттық, жергілікті мамандарға сенімсіздікпен қарап басқа республикалардан мамандар жинай бастады. Алматы қаласының 1-ші хатшысын Мәскеуден әкеліп Қазақстанды жағырафиялық картадан ғана көрген Романов деген азаматты сайлады. Завод-фабрика директорлары, жоғары оқу орындары ректорларын да Советтер Одағының түпкір-түпкірінен әкелу әдетке айналды. Алматы халық шаруашылығы институтына ректорды Киевтен әкеліп тағайындады. Қазақстандағы әскери құрамаларда қызмет жасап жүрген қазақ офицерлерін жедел түрде басқа республикаларға ауыстырды. Қызметтің барлық салаларында аттестациялар жүргізіліп, мінездемелер берілді. Билік басындағы қазақ азаматтары жаппай қызметтерінен босатыла бастады. Ең арты азаматтық қорғау саласының басшыларына дейін жарамсыз деп саналды. Керісінше желтоқсан көтерілісіне қатысушылардың қылмыстық істерін тергеуге басқа республикалардан тіс қаққан, тәжірибелі тергеушілер жүздеп шақырылды. Сотталған жастардың статьяларына қарап олардың алдарына қандай мақсат қойылғаны тез арада-ақ белгілі болды...

	Ұлтты қорлау, намысқа тию бұнымен бітпеді. Бұл тағдыр келешесін теріске бір кисе болмайды екен. Жығылғанға жұдырық. Аталарымыз қан төккен, әкелеріміз жан берген Компартия басқарған Совет үкіметі қазақтарға біржолата қырбайланып қисайды. ЦК КПСС-тің шешімімен қазақ халқы ұлтшыл аталып, репрессия заңдандырылды... Бүкіл қазақ халқы ұлтшыл... ЦК КПСС-тің қаулысы дем беріп репрессия күшейді. Ұлттың қалың қайғысын ыдыратар, қабағын ашқызып, бойын сергітер күн жақын арада тумайтынына көз жетті.

	Газет беттері желтоқсандықтарды құбыжық қылып көрсетіп жатты. Ал өз пікірлерін білдірмей тек сот залынан Рысқұлбеков бастаған төрт азаматтың суретін берген бірнеше газет редакторлары бірден жұмыстарынан ұлтшыл деп қуылды. Рысқұлбеков өлім жазасына кесілді дегенде көздері қызытжиектеніп жасқа буланбаған адам қалмады. Көкіректерінде әр қилы наз-наласы бар үлкенді-кішінің бәрі жасыды. Жеке адамның басынан өткен елеулі оқиға, күйзелісті хал бірден өсіп көпшіліктік - ұлттық болып шықты. Бірдің басына түскен, мыңның басына түсті. Көп зұлымдық, көп қорлықтан асқан мына зорлық ұлт ішіне тас шемендей қатып, ел жүрегін ыза кернеді. Менің де тарих факультетінде бірге оқыған Шора есімді азаматтың сотталғанын естігенде жүрегім қан жылады. Жаны таза, адал азамат отқа жазықсыз күйді-ау дедім. Ама не...

	Жұрттың көбі бұқпантайланып қалса да, арғы жақтары қыз-кыз қайнады. Өкімет бір қазақты жүз-жүзге, оңтүстіксолтүстікке қанша бөлгенімен ел бірікті. Көкіректің көзі ашылып, қанына тартуға айналды. Билік қанша тырысқанымен қазақ қауымы арасына өзек құртын түсіре алмады.

	Отырсаң опақсың, тұрсаң сопақсын. Ешкімде осы ұстаған саясатымыз жақсы ма, әлде жаман ба деп ойланбайтындай. Кейін бір тентектер өкіметтің идеологиялық-насихатының әсерімен қазақ зираттарындағы сүпітастарды қиратып хайуандық жасады. Артынан орталық мешітке жұма намазы күні оқ атылды. Аруақтар қорланды... Бірақ еш кылмыскер ұсталып, бірде-бір адам жауапқа тартылмады...

	Көктем келді. Күннің қызуы бойынды жылылыққа дәметенткенімен ызғардың қатқағымен ыласы араласып бойды бейжайландыра берді. Қыс уақытының өткеніне қарамай кетпеуге әуес-ақ. Адам, қоғам тұрсын табиғат та зандылығын бұзып, жыл мезгілдері бір-бірлеріне қарсы тұруға дағдылана бастағандай. Күн жылына Колбин интернационалист Алматыда Қазақстанның облыс күндерін өткізді. Облыстардағы түрлі-түсті тағам, ет әкелініп арзан бағаға сатылды. Концерттер ұйымдастырылып, әртүрлі ұлт өкілдерінің ауыздарына жаттанды сөз салып, халықтар бірлігін, ұлттардың достығын дәріптеді. Бірақ қолдан жасалған достықты ешкім қолдай қоймады. Әрі кетсе арзан бағамен сатылған жылқы етін алумен шектелді. Тамыры терең шынайы сыйластықтың ауылы әріректе қалды. Көзбояушылық халықтың қансыраған жүрек жарасын жаза алмады. Жұрт әйтеуір күнделіктің күйбеңіне алданып уақыт өткізуге үйренді. Өздігінен өтіп бара жатқан күнге амалсыз ілеседі. Жұрт баяғы әдетпен қайғықасіретті, іштегі запыранды сыртқа шығармауға тырысып бергі жақтарымен ойнап-күлген болды. Бірақ тойлардың өзінде өкінішті, өксікті, қасіретті мұңды әндер көбірек айтылды. Ән мен күй бойларын сергітіп, көңілдерін көтергендей болғандарымен, желтоқсанның ызғарынан тұла бойлары арыла алмады. Жүректерін өкініштің асыранды ала мысығы тырналай берді...

	Тіршілікте мән қалмады... Өкімет ойына келгенін істеп, милиция, КГБ, прокуратураның күшімен зиялы қауымды қудалауға кірісті. Жұдырықтың жуанын институт мұғалімдері жеді. Жастардың, студенттердің алаңға шыққанын тәлімтәрбиеден көрген құқық органдары мұғалімдерді пара алған деген сылтаумен жаппай тергеуге алды. Куәлар табылып, жәй айтылған сөз адамның бас бостандығынан айырылуға жетті. Алматы халық шуруашылығы институтында үш-төрт ай тергеу жүргізіліп, талапкерлердің оқуға түсу емтиханы кезінде сот процестері басталды. Сот ашық және институттардың үлкен залында дәл емтихан болатын күндері өтті.

	Жоғарғы қабаттарда абитуриенттер емтихан тапсырды, ал бірінші қабатта мұғалімдерді пара алғаны, ұлтшылдығы үшін соттап жатты. Баласы төмен баға алып қалған басқа ұлт өкілдері емтихандағы мұғалімдерді ұлтшыл деп бірден балағаттап айғайға басып партия комитеттеріне шағым жасады. Әрбір екі алып қалған басқа ұлт өкілі үшін түсініктеме жазуға тура келді. Қазақ балаларын оқуға қабылдауға шек қойылды. Қабылдау комиссиясы күнде қалалық партия комитетіне, Орталық комитеттің оқу бөліміне есеп беріп, нұсқауда көрсетілген проценттерді бұзбады. Қазақтың білімді, талантты өрімдей-өрімдей жасөспірім ұл-қыздары саясаттың құрбаны болып, көздері мөлтілдеп оқуға өтпей жатты. Маған сол күндері кенет мына запыранды аласапыранға шыдамаған жастар өзіне-өзі қол салады-ау деген суық ой төтеннен сап етті. Өз ойымнан қорқып қалдым. Неге бұндай ой пайда болды, өзім де біле алмадым... Қиындыққа шыдау бар да, төзім бар. Үлкендер көнер, өмірді енді қызықтап, бой түзей бастаған жастар қалай төзер, не істер. Жазығы не олардың...

	1987 жылдың жазы. Тәуелсіз ел болу деген ұмтылыстың қаншалықты қымбатқа түсетіндігін білетін Украинадан Қазақстанға ақын Драч бастаған жазушы-әдебиетшілер келді. Абай атындағы опера-балет театрында Олжас Сүлейменов жүргізген кездесу кеші болды. Кезекті сөз алған атақты Драч ақын әдеби байланыстар емес қазақ халқының Украина жерінде қан төгіп батырлық көрсеткенін, оның қарапайым-қайырымдылығы, Отан сүйгіштігін, бауырмалдығын, шынайы тұрғыдағы интернационалистігін білетіндігін бірден айтты. Залда шыбынның ұшқаны сезiлердей тыныштық орнады. Бұл қалайдың таңсығы жиналған шенеуніктерді арбап тастады. Отырған партия қызметкерлерінің шошынғаны сондай дем ала алмай, қимылсыз қалды. Ақын сөзін қандай шешімді кім қабылдаса да бүкіл халықты ұлтшыл дегенге қосыла алмаймын деп аяқтады. Жиналыс-кездесу тез бітті. Жиналған жұрт әркім өз ойымен өзі болып үнсіз қайтты. Менің еңсем биіктеп көтеріліп қалды. Кездесуге келгеніме қуандым. Тек келесі күні делегация жоспарын күрт өзгертіп, Тарас Шевченконың айдауда болған, талантының кемеліне келіп шыңдалған, Ұлы туындыларының дүниеге келуіне нәр берген Маңғыстау жеріне шұғыл кетіп қалды.

	Сол күндері маған өмірдің қызығынан өлім жақсы көрініп жүрді. Ауа-райы бұзылған күндері түс көремін. Аруақтар – зираттар. Атам заманда өлген кісілермен кездесіп, өнімдегідей айқын жүремін. Жан тыныштығы, қызық сол жақта... Түстер. Түс уақыт пен кеңістікке тәуелсіз ғой. Әр мезгілдегі адамдар бір мезгілде жүреді. Жол сілтейді, болашақты меңзейді. Бірақ түс жорығым жоқ. Уақытым да аз, істегім де келмейді. Шындығында түсімнен қорқам... Қолым босай қалғанда амалсыз әдетімен Акутагава, Кафка, Прустың кітаптарын оқимын. Өзіндік ерекше өмір жасаймын, оқшауланамын... Үміт өшпес. Арман өлмес.

	Куғындау да, ЦК КПСС-тің қаулысы да шындықты, азаматтық қасиетті қадірлей білетін қазақ ұлтының сағын сындыра алмады. Бүкіл ұлттың рухани дамуына, адамгершілік пен парасаттың салтанат құруына кедергі бола алмады. Әсірісе жастар аз күнде шыңдалып, құтқынның құлдығынан арылды. Олар енді бұрынғы қарны тойса қалғып сала беретін ынжық ұрпақ емес. Желтоқсан көтерілісі ұлттық идеяның сарқылмас қайнар көзіне айналды.

	Ең бастысы Горбачевтің демократияландыруымен қайта құруына деген сенім сағымдай сырғып жоғалды. Жариялықтың жартылай ғана шындық екеніне көз жетті. Горбачев Алматыдағы Брежнев алаңындағы көтерілісті көрген соң шошып кетті. Өркениетті өмір бағытынан бұрылды. Ескінің қараңғы жолына түсіп, империялық саясатқа қайта көшіп, шоқпарын онды-солды сілтей бастады. Алматыдан кейін қанжоса Баку, Рига, Вильнюс, Тбилиси оқиғалары болды. Горбачев бір жағынан адам құқығы қадірленген қоғам құрғысы келсе, екінші жағынан коммунистік көзқарасы тұтқынынан шыға алмады...

	Қайта құрудағы романтикалық ұмтылыс қатал шындықтың жартасына әкеліп соқты. Көпшілік болмысы кезекті тарихи қиял-шындыққа тағы да сәйкес келмеді. Мұхит бетінде ғана болатын орасан цунами-толқын үстіүстіне соққылап зорлық-зомбылықтың көкесін көрсетті. Империялық саясат жарқын болашаққа деген сенімді жоғалтты. Халықтың аузын кұлыптап, ойын көгендеп, еркін шідерлеп ұстаған тоталитарлық коммунистік режимге алғашқы соққы беріп, негізін шайқалтқан желтоқсан көтерілісі болды...

	Желтоқсан қазақты қазақ қылды. Ана тілде сөйлеу, қазақтың ән-жырын айту, жөн-жоралғы өткізу әлеуметтік мәртебе болып, соған қажеттілік туындады. Халық батырларын төбесіне көтеріп пір тұтып, ұрпағын сол рухта тәрбиелей бастады.

	Тіршілік ұсынған ащы сыбағамен сынақты басынан кешкен, алдарын кес-кестеген қырсық пен тағдыр тезінен өткен желтоқсан қаһармандары ұлттық болмыстың шыңдалуына, бұқара халықтың ой-өрісі, ойлау деңгейінің жаңа сатыға көтерілуіне әсерін тигізді.

	Шыңдалған рух 1987 жылы Мұхтар Әуезовтың 90 жылдығына арналған мерей-тойын ұлттық шабытпен Мен қазақпын деп өткізді!

	Қайғы-мұңның сеңі бұзылып біртіндеп ел есін жиды. Аяққолын бауырына алып, желтоқсан көтерілісімен рухтанған ет серпіліп, еңсесі биіктеп жадырай бастады.

	Бірде жұмысымнан үйіме кіре бере жұбайымның жүзінен үрей көрдім. Бәрін бірден түсіндім. Қолыма КГБ-ның шақырту қағазын ұстаған күйі ойым әр саққа кетіп, кібіртіктеп қалдым. Не керегім болды екен деген ой тұла бойымды дір еткізіп, суытып жіберді. Түстен кейін ауырлаған күйі амалсыз КГБ-ға баруға тысқа шықтым. Өздігімнен бастырыла қысылып, тамыздың қоңыр жайы болса да тынысым тарыла берді. Автобус аялдамасына Гагарин кешесі бойындағы саябақ арқылы бет алдым. Ағаш арасындағы шағын алаңда он-онекілер шамасындағы балалар ес-түссіз бар жандарын салып, айғай шумен футбол соғып жатыр екен. Шынайы таза күлкі, аласы жоқ ақтық сөз, кіршіксіз албырт балалық төңірекке ерекше сән беруде. Көрініс кенет менің бақытты балалық шағымды есіме түсіріп, бойымды жеңілдетіп тастады. Бір сәт бар ойымнан айырылып, балалардың футболына қарап қалдым.

	Биік теректердің арасынан түскен күн сәулесі маңдайымды қыздырып, тынысым кеңейейін деді. Алматының жан сая қоныр жай алтын күзі де жақындап келеді. Балалардың сабақтарының басталатын күндері де жақын. Айналама қызығып, таңырқай қарадым. Әлгінде ғана мән бермей жұпыны санаған қасымдағы тіршілікте қаншама сұлулық, қаншама мәнділік бар екенін көрдім. Бойым жеңілдеген күйі біраз тұрдым. Енді болмағанда өзім де жүгіре жөнелетіндеймін. Кенет футбол аланының қасындағы жеке меншік үйдің ауласынан екі-үш рет гүрс-гүрс етіп атылған мылтық дауысы естілді. Іле жан ұшыра қыңсылаған иттің дауысы құлақты жарып кетті. Қапелімде ештене түсіне алмай аңырап қалған балалар доптарын тастап дауыс шыққан жаққа шұбатылып тұра жүгірді. Мен де солай беттедім. Басы қан-қан кішкене қанден тұра шығып, қайда қашарын білмей мəнгіре үлкен даңғылдағы тас жолды кесіп өте берді. Көзіне құйылған қаннан ештеңе көрмей барады. Қынсылап жылағандай, пана іздеп аянышты үн шығарды. Тас жолда қанды із қалды. Мылтық ұстаған еркек ештеңе болмағандай аяғын жайбарақат басып үйіне кіріп кетті.

	Қанден ит ауладағы қалдық-қоқысты қопарған сияқты. Аяғын сүйрете басқан ит жолдың шетіндегі тас жиекке соғылып, шаңқ етіп шошып бұрылып алып кері қашты. Дәл осы кезде қатты жылдамдықтағы Джип машинасы келе қалды. Жүргізуші ит кері қашады деп ойламаған болуы керек, қанденнің сүйегін бытырлатып басып өте шықты. Иттің сонда да жаны шықпай тұмсығын көтеріп адамдарға әлде не айтатындай аузын ашқан күйі сұлқ құлады. Бәрі көзді ашыпжұмғанша болды. Менің денем шымырлап, орнымда қаттым да қалдым. Ал ентелеп қарап қалған балалар, бәрі бір сәтте кері бұрылып, ештеңе болмағандай футболдарын қайтадан ойнай бастады. Жүрегім бір түрлі қобалжып сыздап кетті. Ештеңе көрмегендей бірден ойындарын жалғастырып кеткен балаларға қарай алмадым. Балалардың айғай-шумен доп қуған дауыстары да бір түрлі жат, суық, жиіркенішті көрінді. Артыма қарамай, КГБ-ға бет алдым.

	КГБ-нын рұқсат қағазын беретін темірті терезесіне келіп, Яковлевке келгенімді айттым. Тесікшенің арғы жағындағы әскери киімдегі әйел ләм деместен сәлемімді де алмай, тесікшенің есігін қалай ашIы, солай жапты. Түрінде қан жоқ, манекен сияқты сұп-сұр, кірпігі де қағылмады. Үйреншікті шыдамдылықпен ұзақ күттім. Мекеменің жағымсыз ауыр кескінімен тылсым өзіндік тірлігі ысымды баса берді. Сарылып тұрған тыныштықты амалсыз ауырлайсың.

	Талай құпияны бойына сіңіріп, талай зиялының тағдырын шешкен ғимарат... Тарс етіп ашылған тесікшеден сақ етілген өз фамилиямды естідім. Әйел аузын ашып үлгергенше паспортымды ұсына қойдым. Көздеріміз түйісті. Тесікшенің есігі әлгіден де қатты тарс етіп қайта жабылды. Көп кешікпей тергеушінің аты-жөні, кабинеті көрсетілген рұқсат қағазын алып Дзержинский көшесіндегі кірер есікке беттедім. Виноградов ескерткішінің қасынан өте бергенде қарсы беттегі театр ғимаратының екінші қабатынан ұйғырша ойнақы әсем би әуені естілді. Әуен шыққан жаққа бір қарадым да, сүрдемді сүйреткен күйі КГБ-ның ішіне кіргенде өзімді тосып тұрған Сабеновтың орынбасары Яковлевті көрдім. КГБ-дағы әдет бойынша келушілерді кім шақыртты сол тергеуші кезекшіден қабылдап алып, кетерде қайтадан өткізіп шығарып салады. Бұл тәртіп кезінде Бериядан қалған деседі. Сақтықта қорлық жоқ, кірген адам КГБ-ның бірденесін іліп кетпесіне кім кепіл...

	Тергеуші Яковлев көптен таныс адамдарша жайбарақат сөзге тартып, бір сағаттан аса отырып-отырып ең соңында: «Қалай, лотерея ойнайтын болдық па, қаншасын алып тараттын?», -деді. Түсінбей: «Мен мемлекетпен азарт ойындарын ойнамаймын, неге сұрадыңыз?»-деп жауап бердім. Тергеуші көздері тышқан аулаған мысықтай қуланып, қарай қалыпты. Құлаққа ұрған танадай тыныштық туды. Жанды жейтін баяғы үнсіздік. Тергеуші Яковлев менің лотереядан хабарсыз екеніме сенгендей болып, езу тартып, сұрқиялана: «Мүмкін сенің бұған қатысың жоқ та шығар, бірақ жұрт не дейді», - деді. Шынында ештеңе түсінбей, өзімді-өзім қалай ұстарымды білмей, қипылықтай қозғалып езу тартқан болдым. Саңырауларда болатын мылқау ыржың.

	Яковлев 30 тиынның ұтыс лотереясын столының тартпасынан алып шығып, екі қолдап жазып ұстаған күйі бетіме тақады. Лотереяға қарадым да, тергеушіге, «кәдімгі лотерея» дедім.

	Жоқ сен ұтыстың қай күні болатынын окы. Он жетінші желтоқсан. - Иә, ал суретте не салынған. Орталық партия комитеті мекемесі. Тағы не көріп тұрсың.

	Мінбе, Брежнев алаңы. Мен аузымды жабар-жаппастан тергеушіге жалт қарадым. Көздеріміз түйісті. Яковлевтің қутындаған көзінің қарашығының арғы жағында сұрқиялық тұрды. Суырып алғандай маған лотереядағы суретте, оның қай күні ойнайтынының бәрі бір десем де өзім іштей ойланып қалдым. Яковлев кірпік қақпай сазарып сұқтанған күйі әр қимылымды, бетімнің қан жүгірісін қадағалап қатып қалыпты. Сәл үнсіздіктен кейін Яковлев: «Сонда, сендер ұлтшылдар былтырғы желтоқсан оқиғасының 1 жылдық күніне халықты Брежнев алаңына қайтадан шақырып отырсындар ғой», - деді.

	Мен осы лотереяны қайдан шығатынын естісем, кұтағымның тесігі бітеліп қалсын.

	Кім бұны ұйымдастыруы мүмкін, сенің достарың шығар, қайда жүр олар.

	Қайсы қайда, біздің баяғы Сарыарқа ұйымына байланысты ісіміз жабылған жоқ па еді.

	Саяси сенімсіздерге ашылған іс, сотсыз жабылуы мүмкін емес. Ал сот әлі болған жоқ. Яковлевтің дауысы кекесінді құйтырқы шықты. Ұзақ үнсіздіктен кейін тергеуші ештеңе біле алмайтынын сезді білем, бір парақ қағазды өзі толтырып: «Мынаған қол қой», - деді. Параққа ат үсті көз жүгіртіп: «Бұл не, сұраққа жауап па, сіз менен жауап алдыңыз ба», - дей беріп кілт тоқтадым.

	Жоқ, мен сенімен әңгімелестім. Ал мына парақ соның белгісі. Ертеңге азық. Қалай әлгі Булгаков қолжазба жанбайды демеуші ме еді. Бізде классиктерді оқимыз. Өзімізде танылмаған классикпіз. Ха, ха... Яковлевтің күлкісі, аумаған Сабеновтың күлкісі. Дауысы да ұқсас, мына көзқарас, іс-қимылда дәлме-дәл сол Сабеновтікі. Не нәрсенің болсын жұғатынынан шығар, жақсы мен аралассаң жақсысың, жаманмен аралассаң жамансың. Адам мінез-құтқына қоршаған ортасы ғана емес, істеген қызметі де дақ сататын сияқты. Әсіресе құқық мекемелерінде істегендердің егіздей ұқсастықтарын қайтерсің. Қылмыскерлермен көп араласқаннан шығар, жәй секемшіл емес, өздерінің де соларға бейімділігі байқала береді. Көздерінен бірін-бірі таса қылмай қол ұштарын беріп жүреді. Зейнетке шыққан КГБ-ның қызметкерлерінің жұмыссызы жоқ...

	Яковлев менің рұқсат қағазыма қол қойып, сыртқы кезекшіге тапсырып тұрып, күлген болып «тағы кездесеміз, ақындардың прозасы көңілге қонымды. Алғаш рет Қазақстандағы түрме жөнінде жазған Хасен Қожахметтің деректі әңгімесі көкейімде мәңгіге сақталды.

	Ал елдегі қайта құру, сөз бостандығын жариялау өз нәтиежесін бере бастады. Ұлттық сана оянып, әр ұлт өз шежіресі, тарихына мән беріп, ана тілі мәселесіне ерекше көңіл бөлді.

	Бірақ сол жылдары Қазақстанда өкімет қос тілің - қос қанатың деген ұранмен жұрттың ит-сілікпесін шығарды. Әйтеуір абырой болғанда Сафуан Шәймерденов, Рүстем Жанғожин, Смағұл Елубаевтардың ұйымдастыруымен қазақ тілінің мәртебесін қорғаған елу зиятының хаты қос тілділікке тосқауыл болды. Қазақ тілі заң жүзінде өз құзырын сақтап қалды.

	Әркімде де арман ұялаған бір ұя бар ғой. Кім нені армандайды дерің бар ма. Ол біреуге ұсақ мардымсыз болғанымен енді біреуге орны толмас асқар тау көрінер. Мен үшін осындай орындалған арманның бірі қазақ тілінің мәртебесін көтеретін істер болды. Республикалық қазақ тілі қоғамы құрылып, оның бөлімшелері облыс, аудандарда ашылды. Елдікті, әдет-ғұрыпты, тілді, мәдениетті дамытуға арналған қоғамдық ұйымдарды қарапайым халық өздері ұйымдастырды. Алматыда «Ана тілі», Целиноградта алғашқылардың бірі болып «Қараөткел» газеттері шыға бастады. Бұл газеттерді жұртшылық қолдан-қолға түсірмей іздеп жүріп оқыды. Алдан Смаилов сияқты газет редакторлары ұлтшыл деген айып тағылып, қуғын көрді. Бірақ бұл сексенінші жылдардың соңында компартиядан бедел кетіп, совет өкіметінде баяғы сұрапыл соқыр күш азайған еді.

	Елде саяси қозғалыс ұйымдары да кеңінен етек алды. Желтоқсан көтерілісіне байланысты парламенттік комиссиялар құрылып оны ақын Мұхтар Шаханов пен сенатор Сабыр Қасымов басқарды. Комиссия мүшелері сотталған желтоқсандықтардың ақталуына үлкен үлес қосты. Желтоқсан көтерілісіне байланысты әділдіктің беті ашыла бастады.

	 «Азат» қозғалысына Михаил Исинатиев пен Советқазы Ақатаев бас болып, ұлттық сананы Тәуелсіздікке тәрбиелеуге кірісті. Олжас Сүлейменовтың Невада-Семей қозғалысы халықаралық деңгейде қолдау тауып, әлем Қазақстанды таныды.

	Республика басшылары да Орталыққа жалтақтай бермей, өзекті мәселелерді өздері шешуге айналды. Қазақтың зиялы ақтандақтары ақталды. Алаштың алтын ұлдары тарихтан өздеріне тиісті әділ орындарын алды. Қадау-қадау тарихи тұлғалардың үзіліп жеткен еңбектері жаппай шыға бастады. Алғашқылардың бірі болып Шәкәрім, Мағжан, Ахметтердің еңбектері шықты. Зиялы бабаларымыздың кітаптарынан олардың ой-өрісі, ұлтқа деген жанашырлығы, айтып кеткен өсиеттерімен табысып ләззат алдық, сырлас таптық.

	Сырғып жәй білінбей өтетін күндер енді біртіндеп мазмұнды пікір алысуларға, жиындарға ашық қатысуларға ұласты. Алматы қаласындағы жоғары оқу орындары елінің ертеңін ойлайтын жас зиялы қауымның басын біріктірді. Осындай бостандықтың бір тілімі Абай атындағы педагогикалық институтының «Педагог» газеті мен студенттік кәсіподақ комитеті төңірегіне жинақталды. Жасарал Қуанышалин, Оразбай Уалихановтар басқарған ұжымдар формальді емес жиын, пікір сайыс орталықтарына айналды. Ұлт болашағы, ел тағдыры күнделікті әңгімеде ауыздан түспеді. Редакция бөлмесінде темекілерінің түтіндерін будақтатып шахмат ойнаған жігіттер көкейіндегілерін бүкпендемей ағынан жарылатын. Ой-пікірлер футбол ойынынан кейін де жалғасын табады...

	Адам аласынан, сөз аласы жаман емес пе. Кей-кейде елдің болашағы жөніндегі сөздер орынсыз талым-таластарға да ұласып жатты. Енді бірде бостандықты бодандықтан айырғысы келмегендердің құлақтан кірген суық сөздері көңіліне барып мұз болды. Тағы да ең ауыр майдан-надандықпен күресу майданы екеніне көз жетті.

	Бірде мен Азат қозғалысының кезекті жиынында Сабеновпен бетпе-бет кездесіп қалдым. Жұпыны киім киіп, кейпі қарапайым адамның түрі болғанымен сұқты көздері жиырма жыл бұрынғыдай құтырған иттікіндей оқ атып тұр. Жұлын тамырларым ду ете түсті. Үстімнен ыстық күнде мұзды су құйып жібергендей болды. Үрейден тілсіз, тыныссыз қалдым. Сабенов те бірден таныды білем езу тартқандай болды. Оның езу тартқанының өзі қасіреттің белгісіндей көрінді. Көтеріңкі көңілдің сағымнан салған сарайын үрей дауылы жоқ қылды. Төбе құйқам шымырлап, жүрегім лықсып өңешіме келіп кептетілді. Ойыма мына сұмырай мұнда не қылып жүр деген сұрақ қана келді...

	Советтер Одағының барлық республикаларында сексенінші жылдардың соңында тәуелсіздік үшін күрес кеңінен етек алды. Ұлт намысы - рух тазалығы үшін жұрт көпшілік болып күресті. Жоғарғы кеңеске депутаттар сайлау ескі мен жаңаның, партократиялық билік пен демократиялық бағыттың арасындағы ақтық шайқасқа айналды.

	Әсіресе Алматы қаласы компартиясының 1-ші хатшысы Романов пен Алматы құрылыс комбинаты бас директоры Сафроновтың арасындағы депутаттық орынға талас саяси мән алды. Алматылықтар Сафроновты қолдады. Бірінші хатшының сайлауда өтпей қалуы бұқара халықтың өкіметке, ескі саяси жүйеге көзқарасын көрсетті. Бұл оқиға Қазақстандағы басқа сайлау округтеріне де әсерін тигізіп, сайлаушылар алғаш рет өздері қалаған кандидаттарын депутаттыққа өткізді. Бұл Тәуелсіздік жолындағы күрестегі қомақты жеңістердің бірі болды. Өткеннің ызғары мен күмәні жоғалып, болашаққа деген сенім оты бойды қыздырып, арман-мақсатты қол созым жерге әкелді. Сол жылдары жұмыс орным да ауысты.

	Ал Алматыдағы Ленин даңғылы мен Комсомольский көшелерінің қиылысындағы Республикалық мәдениет мәселелерін зерттеу орталығы тоқсаныншы жылдары бостандық аралы сияқтанды. Тәуелсіздік лебі, еркін пікір алысу, мемлекет, ұлт болашағын ойлаған азаматтар осында бас қоса бастады. Бұл жерден алпысыншы жылдардағы «Жас тұлпар» мүшелерінен бастап, өзін тәуелсіз сезінген жаңа саясаткерлерді күнде кездестіре аласың. Осында Мұрат Әуезовтың басшылығымен «Тамыр» атты зиялылардың саяси-мәдени бағыттағы клубының құрылуы, еркіндіктің тынысын кеңейте түсті. Клубтың алғашқы қонақтарының бірі болып Мәскеуден жазушы ғалым Мұрат Аджи шақырылды. Оның «Полынь половецкого поля» кітабы оқылып, талқыланып, кездесу барысында клуб мүшелерінен қызу қолдау тапты. Ғимараттың алдына Алатау асуынан әдейі арнап әкетініп, білім мен ғылымның, ұлттар достықтарының тамырының теренде екенін көрсету үшін шыршалар егілді.

	Мен бұл жерде үлкеннен де, кішіден де өзіме пікірлес дос таптым. Әсіресе мәдени революция кезінде ұлт жандылығы үшін Қытайда екі рет өлім жазасына кесілген Айтан есімді азаматпен танысуым өміріме үлкен із қалдырды...

	Михаил Горбачев Советтер Одағын сақтап қалу үшін, ескі партиялық номенклатураға сүйеніп қолынан келгеннің бәрін істеді. Президентте болып сайланды, демократиялық даму барысындағы мемлекеттермен қарым-қатынасын да жақсартты. «Берлин қабырғасында» құлатып екі Германияны қосты. 1991 жылы Наурызда сүрленіп жаңаланған Советтер Одағын қолдауға жалпыхалықтық референдум де өткізілді. Газет-радиодағы хабарларға қарағанда халықтың тоқсан жеті пайызы жана Советтер Одағында тұрғысы келетінін білдірді. Жұрт әдеттегідей бір-бірлерін құттықтап жатты. Бірақ халықтың көңіл-күйі дауыс бергеннен мүлде басқа еді...

	Коммунистік идея бұқара халықтан біржолата қолдау табудан қалды. Компартияның саясаты ағыл-тегіл жауған нөсерді сылқылдата сорып алып, ертесіне кебірсіп жататын шөлдегі шұқанақтай жан-жағын жайпап қуарта берді.

	Күмән көбейді. Коммунизмнің жақын арада болмайтынына көздеріміз жетті. Тәуелсіз елде, бостандықта өмір сүргіміз келді. Ескі билік пен жана демократиялық бағыт арасындағы қайшылық шегіне жетті. Ақыры 1991 жылдың тамызында Янаев бастаған ескі номенклатура тобы аз күнге билікті өз қолына алды. Мемлекеттік төтенше жағдай комитеті құрылып, олар елде тәртіп орнатып, социализмді қорғамақшы болды. Жұрт аң-таң. Біреулер бұл мемлекеттік төңкеріс десе, енді біреулері бізге қатаң тәртіп керек, әйтпесе матша жайылып кетеміз деп жатты. Ел Президенті Горбачев Фороста дем алып жатқан күйі ешқайда шыға алмай қоршауда қалды. Басынан желтоқсанды өткізген қазақстандықтар бұл хабарға жәй елең етпей, арты не болар екенінің күдігімен қарсы алды. Мәскеу көшелері танкі мен бронд машиналарға толып кетті. Халық у-шу. Мәскеуліктер империялық сойылдың не екенін өз қара бастарына түскенде ғана анық білді. Көшеге шықты, бостандық, демократия үшін күресті. Женді. Теңкеріс тоқтатылды...

	Алматы күзі де саяси ахуалдай құбылмалы болды. Шуақты күн шұғыл бұзылып, сұрлана қалып қарлы жауынмен қысқа созылып ұласты.

	1991 жылдың 16 желтоқсанында Қазақстанның Президенті Нұрсұлтан Назарбаев Қазақ елі өз Тәуелсіздігін жариялайтыны жөнінде құжатқа қол қойды. Мың өліп, мың тіріліп Тәуелсіздікті тілеген қазақ халқының арманы орындалды. Көңіл аспандата қалықтады... Жүрек жастық шақтағыдай жарылардай тулап аласұра жөнелді. Бірден сарыарқалықтарда мендей ес-тұстарынан айрылып жатқан шығар деп ойладым.

	Аруақ ренжітпеген елге ерте ме, кеш пе бақыт құсы қонары сөзсіз екен. 1986 жылдың желтоқсанында Қазақ жерінен басталған коммунистік дағдарыс бес жылдан кейін ызғарты желтоқсанда Қызыл империя Советтер Одағының ыдырауымен аяқталады. Алматының Брежнев алаңындағы төгілген қазақ жастарының қаны зая кетпеді. ойдағымыз болды. Ортамыз толды. Төбедегі келді... Жастарымыз ана тілінен, мәдениеті мен дәстүрінен жатсынбауына объективтік жағдайлар жасала бастады.

	Тәуелсіздік, еркіндік екпінімен, саяси тұрақтылық, уақыт ұтып нығаю үшін парламент Қазақ елін, Қазақстан Республикасы деп атады. Советтер Одағының өзінде қазақ республикасы болған ет Қазақстан болып шыға келді. Бұл мәселені көтергендерге көп ұлтты республикамыз, әзірше осылай болғаны дұрыс деп түсіндірілді...

	Тәуелсіздік есті кетіріп, бақытты етті! Беймәлім бір қуаныш жан дүниені, бүкіл ықыласымызды еріксіз баулады. Көкіректі керіп кеудені отқа толтырып, еркін лапылдайтын болдық. Бостандықтың буы қиындыққа қысылтпай, кемшілікке алаңдатпай еңсені көтерді. Теңеуі жоқ қуаныш тауымыз шағылып, бетіміз қайтқан күндерді ұмыттырды. Көксегені көктен түсіп, армандары орындалған жұрттың жарқыраған көз нұртары жүздеріне төгіліп жасарып кеткендей.

	Тәуелсіздік жергілікті халықтың көптен тосқан арманы болса, басқа ұлт өкілдері даурығып қалды. Ертеңіміз не болар, ұлтшылдар күн көрсете ме, өткенннің кесапаты үшін кикілжің басталмай ма деп үрейленді. Жаппай қопарыла әркім өзінің ата-жұртына, тарихи отанына көше бастады. Совет үкіметі кезіндегі халықтар достығының беті ашылып, қабырғасы сөгілейін деді. Степногорск қаласы сияқты орталықтың құзырындағы қалалар Қазақстанның тәуелсіздігін мойындамай, депутаттар кеңестерінде бірауыздан шешім қабылдап, Россияға қосылуды талап етті.

	Славян ұлт өкілдерін қолдайтын қоғамдық бірлестіктер, казактардың ұйымдары құрыла бастады. Орыс, украин, белорус ұлт өкілдерінің мүддесін қорғайтын «Лад» қозғалысы республикалық деңгейде жұмыс істеді. Газеттер, үнпарақтар шығарып, ұлттық – этникалық мүдделерін қолдады. Омбыдағы Сібір өлкесі казактарының, Орынбор казактарының Қазақстандағы одақтары станица ретінде жаппай ашылды. Олар ұлттық – этникалық мәдениетті, әдет-ғұрыпты жаңғыртумен бірге, жер, тіл мәселелері жөнінде саяси талаптар қойды.

	Қазақстанның тәуелсіздігі, ұлттық мемлекет құрудың мүмкіншілігіне қауіп төнді.

	Бірақ алды – артын ойлаған көпшілік жұрт сепаратистерді қолдамады. Күндер зымырап айға, ай зуылдап жылға ұласты.

	Кезінде жоңғар-қалмақ табанынан босаған Арқаға қазақ жұрты қайта қоныстанып, Абылай хан ордасын тіккен еді. Енді міне «ет елге қосылса құт» десіп Сарыарқаның апайтөс даласының бел ортасына үш жүздің баласы қайта жиналды. Елорда Астана болып асқақтап, Ақорда бар қазақтың басын біріктірді.

	«Астананың гүлденуі – Қазақстанның гүлденуі» деген экономикалық-әлеуметтік бағыт та іске асып, өз нәти

	жесін бере бастады. Елорданың Сарыарқаға орнығуы мемлекеттің дамуына мүмкіншілік жасады.

	Ең бастысы Қазақстанның тұңғыш Президенті Нұрсұлтан Назарбаев астананы Арқаға, елдің кіндігіне көшіру арқылы тәуелсіздік тұғырын нығайтты. Қазақ халқының ұлттық қауіпсіздігін қамтамасыз етті!

	Архитекторлар Кисе Курокава, Лорд Нормандар қала мен табиғаттың үйлесімін көрсететін, тарих пен аңызды меңзеген жобалар жасады. Хрущев пен Брежневтік дәуірдің сұрқай құрылысы адам танымас болып өзгеріп, Батыс пен Шығыс өркениеттерінің мәнді белгілерін бойына жинаған қала бой көтерді. Жаңа астана терең тарихымызды оятып, ұлтымыздың рухын көтерді. Еліміздің болашағының символына айналды.

	1993 жылдың жетінші қарашасы. Ауылдан келген қонақтарымен Әуезов театрынан спектакль көріп кеш шықтық. Ол жылдары елден келген үлкенді-кішіліні күндіз Медеу мұз айдынына, ал кешкісін театрға апару әдетке айналған. Көшеге шыққаннан-ақ ерекше бір жағдайға тап болдық. Ымырттағы ағыл-тегіл халық саябырлай қалған. Көшеде ағылып жататын көлік тұрсын, көрер көзге кісі жоқ. Бұл ненің әсері деген күман ойландырып тастады.

	Үйге жеткенде ең басты жаңалықтың куәсі болдық.

	Президент Нұрсұлтан Назарбаев теледидардан ұлттық теңгенің шыққанын жариялап, үлгілерін көрсетіпті. Қапелімде аңыраңқалай қалған жұрттың қуанышында шек болмады. Көңіл шалқи жөнеліп, арман асқақтады. Тілек орындалды. Мемлекеттің нақты белгісі Ұлттық теңге шықты...

	Менің жүрегім тайдай тулап, көзім бұлдырап, тамағыма жас тығылғандай тынысым бірден жиілеп кетті. Абай, Әл-Фараби, Шоқандардың келбеті салынғанын естігенде, тыпыршып орнымнан тұра алмадым. Міне нағыз Тәуелсіздік. Қанатым болса ұша жөнелер едім. Бірден ойыма тағы да «Сарыарқатық» достарым түсті. Қайда екен олар. Естері шығып қуанып жатқан шығар... Бұл күнге жеткен де бар, жетпеген де бар...

	Тәуелсіздік уақыт қарқынын тездетті. Ай мен жыл арасы атқан оқтай зымырады.

	Міне, Астанадан Алматыға келіп, әдейі Алматы қонақ үйінің сегізінші қабатына, Алатау бөктері көрінетін жағына орналастым.

	Алматы ерекше. Көңілдің көк дөнені тулай жөнеліп, жастық шақты көз алдымда әкелді. Әне Абай театры, әне Көктөбе... Айналаны тамашалап тұрып, жаңа салынған биік үйлерді көріп сұбыханым сүймей қалды. Қакиған биік үйлер әне жер, мына жерде жасыл, өзіндік біркелкілік ерекшелігі, жарасымды жылылығы әсемдігі бар қаланы сойдиып-сойдиып бұзып тұр. Ағаш көлеңкесіндегі жапыраққа оранған қаланың ескі үйлері, мына пәлелер қайтеді деген кісіше ығысып, төмендеп қалған.

	Түнде жауын жауыпты. Ылғал. Тау басы бұлыңғырланып, ағарандағанымен суық ылғал дене тітіркендіреді. Ағаштардың су басқан бұтақтары иіле түсіп, жапырақтар үзiлердей тамшылары жылтырап салбырауда. Көшеде халық аз. Бұл жексенбі күнгі тәңертеңгіліктегі Алматы үшін үйреншікті жай. Мен таң самалымен бой жаздым. Қабанбай, Бөгенбай көшелерімен жүріп-жүріп Наурызбайға айналған Дзержинский көшесіне бұрылдым. Қала көшелерінің жүз жылдық биік кәрі емендері тротуарды жауып қасынан өткен кісілерге иіле қарайды. Тілім-тілім, бұжырлы қабыршықтарының миллион көзі бар айдаһар іспеттес. Талай тасқын, дауылдың түр-түрін көрген құшақ жетпес емендер адамдарды елер емес. Кейбіреулерінің тамыры білеуленіп қабыршығынан айырылып қу сүйектей ағарған.

	Көшенің екінші жағына жолды кесіп өте бергенде жүрегімнің соғысының жиілегенін сездім. Қарсы алдымда КГБ-ның бас ғимараты тұр.... Жолды адымдай өтсем де бұрышқа жете бере саябырлай қалдым. Тоқтап, жүрегімді басып өзді-өзіме келу үшін біраз тұрдым. Шымырлаған төбеммен солқылдаған қос самайымнан басқа ештене сезер емеспін. Өткеннің енді қайтып келмейтінін білсем де, әлде бір үрейдің кұйыны ішімді астан-кестен қылып өтті...

	Арнайы рұқсат қағазын беретін есік көрінді. Әр сағаты он жылға қартайтқан, зарықтырған, жүректі талай қан бастырған баспа жер.

	Ия, 1992 жылы Қазақстанның бірінші Президенті Нұрсұлтан Әбішұлы Назарбаевтың тікелей тапсырысымен Бас прокуротура «Сарыарқа» және басқа да ұйымдар бойынша қозғалған істі елдегі саяси құрылыстың өзгеруіне байланысты тоқтатты.

	Мен КГБ-ның «Сарыарқа»ұйымына байланысты қылмысты іс тоқтатылды деген бір параққа басылған шешімінің көшірмесін өтініш жазып жүріп қолыма зорға алдым. Қылмысты іс тоқтатылды делінді, бірақ, кінәлі емессіндер, ақталдындар делінбеді. Кезінде КГБ-ның ерекше істер бойынша тергеушісінің «саясилар» үшін қозғалған іс сотсыз жабылмайды дегені шындық екен. Қылмысты деген істің тергеуі 19 жылға созылды ғой... Тек бір мәселеге жауап жоқ, қуғын-сүргін өз алды, статья бар, қылмыс дәлелденді, неге сотталмадық...

	Қазақстанның Тәуелсіздігі үшін күресті өз ұлтының Тәуелсіздігіне қосқан үлесі деп түсінген бурят қызы Вера Китова екі жыл Улан-Уде жындылар емханасына отырғызылып, АҚШ құқық қорғау ұйымдарының көмегімен шет елге кетті. Алған бетінен қайтпайтын Жатқанбай Қайранов пен Мәди Кеккөзовтер машина апатынан әр жылдары қаза болды...

	Уақыт, жылдар өте арманың мен қасіретіңді бірдей қаныңа сіңіріп, сыртқа мен мұндалап шығармай ішіңе бүктіреді екен. Жылдар жылымына іліскен сарыарқалықтар әлі күні де кеуделері мұң мен сырға бірдей отаншыл көрінеді. Кейде қайдасыңдар деп іздеп кеткім келеді. Бірақ іздемеймін, неге екенін өзім де білмеймін. Мүмкін армандаған Тәуелсіздігімізге жеткенімізден шығар. Бәлкім басқа болар...

	Әрине қуанышта шек жоқ. Уақыт өмірдің мәнін бізге анықтап берді. Битлз бен Роллинг Стоунз біріккен Европаны құруға көптеген саясаткерлердің істей алмағанын қалай істесе, Шәмші Қалдаяқовтың әндері мен «Жас тұлпар» козғалысы қазақ халқының Тәуелсіздікке жетуіне сонша әсер етті... Бәрі өзгерді. Көше-даңғылдардың аттары да басқа. КГБ-ның бас ғимараты өнер музейіне айналыпты. Рұқсат құжатын беретін есіктің маңдайшасында дәрігерлік орталық деген жазу тұр.

	Көңіл-күй танертеңгідей алып ұшпады. Тек көптен көрмеген жасыл көшелер, таныс ғимараттар өткенді еске түсіріп, ой түртуде. Уақытқа мойын ұсынбаған теректер, үйлердің тыныш ауласы бәрі, бәрі сол қалпы. Жүріп бара жатып, артыма өздігімнен жалт бұрылдым. Биік теректер арасында солармен қатарласа үш ақ қайың өсіп тұр. Қалай байқамағам, зәулім, құлаш жетпес аспанмен таласқан теректермен тай-таласа өсіпті. Қайыңның бұндай болып өскенін мүлде көрмеппін. Кәрі теректер көрген тіршілікті бұл қайындарда көрді-ау.

	Жақын келіп, көзім алдап тұр ма деп қолыммен ұстап көрдім. Қабыршықты тік өскен ақ қайыңдар. Қалай өтмеген. Бұл қайындарда қасындағы ғимараттың талай сұмдығын көріп кəртайғандай әжімденген. Қабығында теректердің қабыршағына ұқсаған түйіршіктер де көп. Күрескер қайындар желтоқсанның ұл-қыздарына ұқсап кетті.

	Алатау бауырайынан жанға жайлы жылы леп есті. Еңкейе соққан жылы леп тұла бойға ерекше бір тіршіліктің нұрын сепкендей. Жастықтың арманды күндерінің оты кайта жанғандай. Көптен тоқымаған тілім жүрек дамылсыз тулап, бұлқына соғады. Желдің жұмсақ қоңыр сарыны ой тербейді. Кенет өзгеше сезімнің қуаныш саусағы ет жүрегімді сығып-сығып жібергендей ыстық қан отшашарпыды. Жан-тәніммен сағынышты ыстық жүрегіммен Алматымды құшқым келіп кетті...

	Сәлден соң бұлт арасынан күн шығып, жауыннан кейінгі Алматы көшелері жадырап сала берді. Мен бірден апорттың иісін сездім.

	Алматы -Бестөбе-Астана,

	2010 жыл





