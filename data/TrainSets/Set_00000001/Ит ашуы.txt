	Сафуан Шаймерденов

	Ит ашуы





Бірінші тарау


	АЙҚАС



	1

	Айналасын барақы тау қоршаған қан жайлау бүгін сондай бұлыңғыр. Ұлпа мұнар дым бүркіп тұр. Шүйгін жайылымды еркін төстеп, шайлыққан қой отары өрістен ерте оралған. Жеңіл қалқан тал шарбақта бырт-бырт күйсеп, жайбарақат ұйлығысады. Қақпа алдында бетін үй жаққа беріп ақ тұмсық қара ит жатыр. Көзі есікте. Күнде далада, жерошақта лаулап жанатын от бүгін киіз үйге, темір пешке көшкен. Əлде қызылсырады, əлде қадірлі бір қонақ келеді, қайтсе де үй иесі келе салып бір тоқтыны алып ұрған еді. Қазір қазанда бүлкбүлк ет қайнап жатыр. Қой жақтан шығатын үйреншікті шуаш иісіне араласып, жас сорпа иісі мұрынды қытықтайды. Бірақ ақ тұмсық қара ит тоқмейіл, селсоқ. Əлгінде ішек-қарын тазалаған кезде үй иесі қомақты бір қан-жынды «еңбек сенікі, мə, Марғау!» – деп лақтырып тастаған.

	«Марғау» дегеннің мағынасын қара ит түсіне бермейді. Əйтеуір күшік кезінен бастап құлағында осы сөз: Марғау. Марғау! Кə-кə-кə! Марғау, Марғау! Мə-мə-мə! Марғау, Марғау! Айт-айт! Не бермесін, қайда жұмсамасын, əйтеуір «Марғаусыз» рет жоқ. Содан барып осы сөз ақ тұмсық қара иттің құлағына сіңіп кеткен. «Марғау» – деді, бітті, құйрығын былғаңдатып атып тұра келеді. Ит көзінде сұрау: кəне, не берейін деп едің? Қане, қайда айтақтайын деп едің?

	Осы үйдегі жандардың бəрінде де осы секілді, өз үлесіне тиесілі бірді-екілі аттары бар. Мəселен: үй иесі – селдір мұрт, еңкіштеу келген, ашаң, қара кісіні сырттан келгендер «Лезбай» немесе «Леке» деп шақырады. Ал үй иесінің əйелі болса: «Əй», «ей», «əлгі» деп, немесе көңілі түскенде «біздің үйдің кісісі» деп атайды. Балалар жөні бір басқа: жыласа да, қуанса да – «əке, əке!». «Əке» – Марғауға сондай жылы. «Əкелеген» бала даусын кейде «кəкəлеген» екен деп, атып тұратыны да бар.

	Бұл үйде бала саны үшеу: үлкені – Қанат, əлдеқашан оқу бітіріп, əйел алып, бөлек үй болып кеткен. Қазір Алматыда əлдебір ғылыми институтта əжептəуір іс басында. Одан кейінгілері – Дабыр, Адыр – тым жас балалар. Қанат пен бұлардың арасында талай нəресте болды деседі, бірақ бірде-бірі тұрақтамапты, туа өле берген. Кейде Лезбай қажыған бір сəтінде: «Қанат болса, жайына кетті, қалғандары жас, Көшенім мен Есенім тірі болса, бүйтіп жалғыздық көрмеген болар едім ғой. Əйтеуір жанға медет, сен барсың», – деп Марғаудың басынан сипалағанын ақ тұмсық қара ит талай көрген. Қанат, шынында да, алыста жүрсе керек, ай аралатып қана келіп кетеді. Ал қалған екеуі қашанда Марғау алдында. Содан ба, кім білсін, əйтеуір ақ тұмсық қара ит оларға еркін. Бала қолындағы нан, май, дəмді сүйекті алғысы келсе, іркілмейді. Бергісі келмеген бала пиғылы сезілсе, ырылдайды. «Ырр-р!» Бұл ырылды балалар өздерінше түсінеді де, бірден көнеді. «Əне Дабыррр! – деп тұр». «Жоқ, мені емес, Адыр, – деп сені шақырған секілді», – деп таласа келіп, қолындағыларын лақтырысады.

	Үй иесінің əйелі – ұзын бойлы, тарамыс денелі, əдемі ақ сұр келіншек – Ұмсындық. Жұртпен жылы сөйлесетін, ойнақы, сынық мінездің кісісі. Ұмсындықтың əсіресе көзі керемет. Иек бітімі дөңгеленіп келген ат жақты өңіне кейде тереңде жатқан алыс бір күлкінің ізін білдіріп, үлкен қара көзін төңкеріп тастайтыны бар. Бұл сиқырлы құбылыстың ар жағы немен тынарын Марғау жақсы түйсінеді. Даладан шаршап келген Лезбай болса, тез жадырап, əйелінің арқасынан қағады. Əлденеге айқайлап, аптыға келген біреу болса, əп-сəтте өзгереді де, аттан түседі, үйге беттейді. Ал бұл үйге енген адамның қабақ шытып, реніш білдіріп шыққанын ақ тұмсық қара иттің байқаған кезі болған емес. Содан болса керек, Марғау көбіне келген адамды аттан жұлып алардай абалап қарсы алғанымен, кетер адамға үрмей, сол жатқан күйі қапысыз бақылап, көзімен ұзатып салады.

	Бір қызығы, осы үйдегі үш баланың екеуі «Ұмсындық» деп, оның атын атайды. Тек ең кішкенесі Адыр ғана «тəтелеп» шақырады. Себебі Ұмсындық бұларға өгей шеше. Туған ана Айған арғы жылдың күзінде дүние салған. Содап кейін кешікпеді, осы үйге Ұмсындық келіп түс ті. Түсе салысымен үй ішінің шаңын қақты. Айғаннан қалған төсекорынды тасып далаға шығарды да, əлдебір жаққа жөнелтті. Əлдебір жақтан қызылды-жасылды төсек орындарды əкеліп үйге енгізді. Жөнелтілген төсек-орында кісі иісі, кір иісі бұрқыраса, мына келген дүниеде Марғау тұмсығына жат басқа бір иістер бұрқырайды. Осыдан кейін ит құлағы: «Əйел болса Ұмсындықтай болсын. Үй ішіне қыл жұқтырмайды. Өзінен тумаған балалардың үсті-басын қарашы, кіршік жоқ, тиянадай. Тумаған деуге аузың бармайды тіпті», – деген сөздерді жиі шалып қалатын болды. Əрине, бұл сөздердің мағынасын Марғау түсіне бермейді. Бірақ жұрт ықыласының дұрыстығын жадыраңқы қабақтан танитыны айдан анық.

	Тағы бір жаңалық: ендігі келетін адамдардың түрі де өзгеше: бұрынғы Айған бардағы қаба сақал шалдар мен басына ақ жаулық салған кемпірлер сиреп, олардың орнын Марғау көрмеген шолақ жең, қысқа етек біреулер келіп басты. Күн демейді, түн демейді, тіпті Лезбайдың бар-жоғы да есеп емес, келіп жатады, кетіп жатады. Марғау бұларға күні бүгінге дейін көндіге алмай жүр. Алдарынан ырылдап шығады да, көлденеңдеп тұрып алады. Мұндайда үйдегілердің бірі араға түсіп: «Əй, Марғау, кет былай!» – деп қарғысынан ұстамаса, ит алды қатты, кіміңді болсын сескентпей қоймайды. Ондайда Ұмсындық бəйек болып:

	– Ана итті байла, біреу-міреуді қауып алып жүрер, – деп ескертіп жатқаны үнемі.

	Бұрын Айған барда Марғаудың кей-кейде үйге кіріп, табалдырықта жататын əдеті болушы еді. Енді ол еркелік алыстап кеткен секілді.

	– Үйге ит кірді деген не сұмдық, ыдысты арамдайды, бар, шығар, – деп бұйырады Ұмсындық. Бірақ үй иесі самарқау:

	– Осы үйдің қара табаны əуелі мен, содан кейін мына Марғау.

	Қайтесің, жата берсін.

	Лезбай осылай жылы сөйлеген соң, Марғау алдыңғы екі аяғын созады да, тұмсығын жерге төсеп, досына жылы, қасына сондай қаһар қызыл көзімен үй ішіндегі құбылысты тамыршыша қапысыз бағып жата береді.

	Ұмсындық кескініне үйреншікті алыс күлкінің ізін жинайды да, үлкен көзін төңкере қарап:

	– Ау, біздің үйдің кісісі, мен сізге не айтып отырмын, əлде естігіңіз келмей ме? Олай болса, мен кетейін, – деп сыпайы дауыспен ауыр салмақ тастайды.

	Лезбайдың дымын құртатын осы бір қылық. Сəл қабағын шытып:

	– Жə, жə, сен кеткенше, ит кетсін, – деп, арбиған қолымен көзіне түскен дəмді қомақтап алады да, Марғауға лақтырады. – Бар, Марғау, далаға шық. Кешікпей соңыңнан мен де жетем.

	Лезбай мен Марғау достығы осындай.

	Обалы нешік, Марғауды жек көресің деп Ұмсындықты жазғыра қою да қиын. Үйге кіргізбесе, өзінше тазалық-тəртіпті жақсы көргендігі ғана. Əйтпесе, шопан тірлігінде Марғау еңбегінің қандай екенін Ұмсындық жақсы біледі. Əрі бағалайды да. Ерте демей, кеш демей, əманда қадағалап, тамақ салып жүретіні де содан. Басқа бір жаққа қонаққа барып келгенде де бірінші сұрағы: итке тамақ салдыңдар ма? Қолы тимей жатқан кезде де: «Əй, балалар, Марғау ашықты ғой, итаяғына ас құя салыңдаршы», – деп қамқорлық көрсетіп жатқаны. Ұмсындық əсіресе Лезбай жоқ кезде ұқыпты. Мал қайырып жүргенде əлсін-əлі «кəкəлап», əлсін-əлі айтақтап қасынан шығармайды. Марғау ықыласы да соған орай. Рас, Лезбайға жасайтын еркелігін көрсетпейді оған. Сонда да: «Кəне, не қызмет жасайын, айтшы! Кəне, қай жауыңнан арашалап алайын, айтақташы!» – дегенді танытып, Ұмсындық алдында біршама жерде құйрығын анда-санда бір қозғап қойып, көзін қадап жататыны бар. Бір ретте шопан үйіне үш-төрт қонақ келді. Соның бірі Лезбайдың құрдасы Кенеш деген кісі еді. Əзілі жарасты Кенеш бұрын келген сайын құрдастығын танытып, Айғанды əурелеп, ойнайтын. Сол дағдысымен енді: «Өзім болмасам, Лезбайда не қауқар қалды дейсің, кел бері», – деп, Айған орнын басқан Ұмсындықты құшақтай берем дегенде, тыныш жатқан Марғау атылып келіп, жарып тастай жаздаған еді. Тіпті Лезбайдың өзі араласып: – Марғау, кет былай! Ұмсындыққа келген жау жоқ, – дегеніне де басылмай, жұрт тарқағанша арсылдап, төңіректі азан-қазан етіп жіберген-ді. Содан бері біреу-міреу келе қалса, зəрезап болып қалған Ұмсындық елден бұрын мазасызданып:

	«Ана итті байлаңдаршы!» – деп жатқаны қашанда.

	Лезбай анау айтқан алда жүрмесе де, өз ісіне ұстамды, тыңғылықты шопан. Жыл аралатып бəйге де алатыны бар. Бірақ ауызға көп іліге бермейді. Ауызға ілігу үшін көзге түсу керек, көзге түсу үшін əкімқаралардың тілін тауып, ығынан жүру керек. Шынын айтқанда, Лезбайдың бұл өнерге қыры жоқ. Іздеп келгендері болса, қарсы алады, дегенін істейді. Бірақ өзі іздеп барып, ешкімге қолқа салмайды. Ерінеді. Айған марқұм: «Өйтпедің, бүйтпедің, барып сөйлеспейсің бе, айтпайсың ба түсіндіріп!» деп қыңқылдай беретін. Ондайда Лезбай жауабы келте:

	– Тайға таңба басқандай айқын нəрсе, қайталап жатудың қажеті қанша, өздері де білмей ме.

	– Өй, жазған-ай, өздері біледі деп жүріп талай үлесіңнен мақұрым қалып келесің ғой.

	– Неден мақұрым қалыппын? Бəрі де орнында. Айған да таласып болмайды.

	– Əне, ана Бұзаубайдың керсеткіші сенен артық емес еді. Сонда да мақталып жүрген жоқ па?!

	– Өткен жылы бізге де бəйге тиген. Ана керегеде ілулі тұрған қызыл кілем сондағы сыйлыққа келген дүние.

	– Қалай алғаныңды білем. «Бұл Лезбайдың өзіне емес, итіне берілген сыйлық», – деп Қарғабектің жар салғаны да есімде.

	– Ішкен адам не демейді.

	– Ішсе де ішіндегісін айтады.

	Іс беті тереңге тартқанда Лезбайдың жығыла салатын əдеті:

	– Тіпті Қарғабек дұрысын айтады. Ол бəйгеде ит үлесінің бары рас.

	Ерлі-зайыптылар арасында бұл жиі қайталанатын сауалдар. Жəне бір қызығы, осындайда Лезбай əңгімені Айғанға емес, итіне қарап отырып айтады. Содан болса керек, Марғау сөз төркінін аңғаратын секілді, «мақтағаныңа ризамын» дегенді танытып, құйрығын былғаңдатып қояды.

	Марғау – ел ішінде лақапқа айналып бара жатқан ит. Сол себепті оны қалаушылар көп. Тіпті: «Бұзаулы сиыр берейін, итіңді сат», – дегендер де табылған. Лезбай бірақ баспайды.

	– Не қаласаңдар да берейін, жалғыз-ақ итім мен қатынымды қолқаламасаңдар – болғаны. Көңілдерің қалады.

	Лезбай сөзінің жаны бар. Марғау – бұл өңірде мүлде бөлек жаралған хайуан. Жаздыкүні осы бір қан жайлауда талай ел тоқайласып, талай иттің басы қосылады. Тіпті кейбір еріккендердің ит таласын қызықтайтыны да бар. Сондайда Марғау алдына ит баласы түсе алмайды. Қандай бір арылдап, жұлқынып тұрған төбеттердің өзі Марғауды көрсе бітті, екі-үш рет айналып, əр жерін бір иіскейді де, басылып қалады. Ал Марғау болса, «өзара ырылдасып, таласатындай не болды осы сендерге, алысқа қараңдар!» – дегендей, мойынын ілгері созып маңқиып тұрып алады. Оның осы бір тұрысын түсінбеген төрт аяқты бір туысы табыла қалса, Марғау ауыз салмайды, артқы аяғымен бір-екі рет жер тарпып, топырақ лақтырады да, жақындай беріп, кеудесімен соғып жібереді. Ана тентекке осы да жеткілікті. «Өзіме де осы керек еді, сазайымды тарттым» дегендей, құйрығын қысып алады да, жымып отырады.

	Мұндайда Лезбай даусы көтеріңкі.

	– Əкел, бəйгемді беріңдер!

	– Иттер таласқан жоқ, бəйгені қалай алмақсың?

	– Итің екі аунап тұрды. Ол аз ба саған?..

	– Өй, сенің итіңде бір сиқыр бар. Таласам деп келмейді. Лезбай мəз болып, қарқылдап күледі.

	– Менің итім ит алмайды, қасқыр алады... Міне, Лезбай иті осындай.

	...Кенет Марғау тұмсығын көтерді. Əлгі бір таныс иістерге араласып, басқа бір жат иіс келетіндей.

	Ит тұмсығын жел жаққа бұрып, ұлып басылды. «Сақтаныңдар, бір сұмдық жаман иіс жақындап келеді» дегені. Денесі түршікті. Бүкіл орамды бензин иісі алып барады. – Марғаудың жек көретін иісі.

	Ит қарғып тұрды. Бетін жол жаққа беріп, екі-үш дүркін дүңк-дүңк етіп үріп қойды. Бұл оның – «маңайға жоламаңдар! Мұнда мен бармын» дегені.

	Бірақ бұл үрісті үйдегілер өзінше түсінсе керек.

	– Ит үрді, келген болар? – деп Лезбай, оның соңынан Ұмсындық жүгіре шықты.

	Осы кезде төменгі беттен қалқайып жүк машинасы көрінді. Гүріл естілді. Марғау атып тұрып абалай тартты.

	Лезбай даусы өктем:

	– Марғау! Қайт былай! Ұмсындық та қосарланып жатыр.

	– Біреу-міреуді жазатайым етер, байлап қойсайшы.

	Ақ тұмсық қара ит осындайда үй иесін түсінбейді – кім, не пиғылмен келе жатыр? – Қайдан біледі? Қымс етсе жеку: қайт кейін! Кет былай! Ал кетсе кете салады. – Мысы құрыған Марғау қайтып оралды да, иесінің аяғына келіп жатты.

	Əлгіндей болмай-ақ машина келіп тоқтады. Кабинадан орта бойлы семіз қара жігіт түсті. Қызық, үрген мес секілді буылтық-буылтық. Лезбай жайшылықтағы жайбасарлығын жайына қалдырып, қалбалақтай барып қолын ұсынып жатыр:

	– Түсе қалыңдар. Хабар кешірек жетті. Сонда да бəрі дайын, күтіп отырмыз.

	Жігіт қолы селқос созылып, ерні ғана жыбырлады. Не дегенін Лезбай түгіл, сақ құлақ Марғау да ести алған жоқ.

	Кейінірек тұрған Ұмсындық еркінірек басып алға шықты.

	– Қайным-ау, көптен бері көрінбей кеттің ғой тіпті. Бұл қалай, ағаңды біржола ұмытқаның ба сонда? – деп қонақ пен күйеуіне кезек қарап күле, еркінси сөйледі. – Сен келеді дегенге мына кісіде ес жоқ:

	«Шайыңды қой, етіңді тезірек пісір». Соншама əбігерленетін не болып еді дейім. Ерегістірсең шай да қоймаймын, ет те аспаймын.

	– Сабыр, сабыр, бəйбішесі! – деді Лезбай Ұмсындықтың асыңқырап бара жатқанын байқап.

	Қара жігіт кілт өзгерді, ұмтылып барып, қолын Ұмсындыққа күле ұсынды.

	– Ашуыңызды қиыңыз бір жолға, жеңешесі. Бұдан былай ат ізін суытпай келіп тұратын боламыз. Қателік осылай жөнделеді.

	– Е, бəсе, сөйтпесең, ат-шапан айып тартасың.

	– Жə, енді үйге бар да, тамағыңды əзірле, – деп Лезбай аздап қарсылық білдірді.

	Ұмсындық қонаққа көзін төңкеріп бір тастады да, болар-болмас күрсініп үйге беттеді.

	Марғау бұл қараны да жақсы біледі. Əманда Лезбайды ығыстырыңқырап, өктем сөйлеп жүретін Қарғабек деген жігіт. Бұрын Айғанның барында айында, жылында бір-ақ көріне салып, жоқ болатын еді. Ұмсындық түскелі келуді жиілетіп жүр. Сөйтсе де жеңешесіне жақпай жатыр, неліктен? Бұл, əрине, Марғаудың ақылы жете бермейтін шаруа.

	– Ал жаңа жерге қашан көшесің?

	Лезбай даусы қатын дауыстанып жіңішке шықты:

	– Қареке, өзіңе қарап отырмыз ғой.

	– Не қарайтыны бар, дайындала бермейтін бе кісі деген. Ауызға қашан шайнап салады деп қарайсыңдар да отырасыңдар ылғи.

	Шопан күмілжіңкіреп қалды. Дүниеде жанға теңгермейтін Лезбайға осылай сес көрсетіп, сыздана келетін осы мес қараны Марғау жек көреді. Қарғып тұрып, қара санға ауызды көме салар ма еді! «Сен өзің кіммен қалай сөйлесіп тұрсың», – дегендей ырылдай бастады. Сол кезде Қарғабектің көзі ит көзіне түсті. Сондай ашулы, қып-қызыл, шошынарлық көз.

	– Өй, мына итіңнің түрі жаман ғой тіпті. Алып кетші кəпіріңді. Лезбай итінің қарғысынан алды.

	— Келіп жүрген адамды таниды, қаппайды.

	– Қаппай-саппайыңды білмеймін, тайыншадай екен құрғырың! Лезбай мəз бола күлді.

	Үйден Ұмсындық даусы шықты:

	– Байлап қой деп едім ғой мен саған. Біреу-міреуді жазатайым етеді.

	Лезбай əйел сөзіне құлақ асты. Итті қой шарбағына апарып байлады да, қонағына қарады.

	– Ал үйге жүріңдер.

	Қарғабек машина жаққа бұрылды.

	– Ау, түссеңдерші.

	Машина үстінде отырған екі жігіт қарғып жерге түсті. Қарғабек таныстырып жатыр.

	– Мынау бала – құда бала, мына бала – жиен. Екеуі де Алматыда оқиды. Демалысқа ауылға келген екен. «Жайлауымызды көріңдер», – деп əдейі алып шықтым.

	– Ə, бəрекелді. Дұрыс болған. Жайлау аралап, бой көтергендерің жақсы.

	Екі жігіт Лезбайға қол беріп амандасты.

	– Баспаймын, – деді ұзын мойын шүңірек көзді.

	– Таспаймын, – деді аласа бойлы ақ сарысы. Қарғабек түсіндіріп жатыр.

	– Лезбай бізге аталас ағайын. Оның үстіне қақ-соқта жұмысы жоқ, қойған жеріңнен табылатын сенімді адам.

	– Ал ас дайын, үйге кіріңіздер. Қонақтар дабырласып үйге беттеді.

	– Төрлетіңіздер! – деген Ұмсындық даусы айқын естілді.

	– Ау, біздің үйдің кісісі, əлгі итті байладың ба?

	– Неге мазасыздандың? Байладық.

	– Біздің үйдің кісісі осы ит десе жанын береді. Келген-кеткенді қауып алар-ау деп ойламайды тіпті.

	– Өзі де итім-ақ екен. Қасқыр алатын-ақ шығар? – деді жас қонақтың бірі.

	– Қасқыр алады деген сөз бе, тəйірі. Менің итім жолбарыс та алады. Өткен жылы бір топ ұялас қасқырдың ортасына түсіп, содан да аман қалған, – деп Лезбай көтеріліп қойды.

	Кенет бұрқ етіп тағы бір жат иіс шықты. Марғаудың тағы бір ұнатпайтын иісі – арақ иісі. Шыны сылдырлады. Дауыстар зорая бастады. Солардан бөлініп, Ұмсындық даусы сыңғырлап айқын шығады.

	– Алсайшы, қайным-ау. Жаманнан жарты аяқ ас қайтады дегендей...

	Жас қозының еті, жеңдер.

	– Ал, жеңеше, өзің де алып жібер.

	– Жеңешең əлдеқашан-ақ жұтып қойған, қайным. Кезегіңді өткізбе. Енді Қарғабек даусы жырылып шықты.

	– Жеңешем менің сөйтеді. Əттең, мына секілді шал-шапқытқа қор болып жүргені болмаса, азамат қой. Ал, кəне, жеңгеміздің денсаулығы үшін алып тастайық.

	– Ал кеттік!

	Тағы да шыны-аяқ сылдырлады. Марғау қарғы бауын сүйретіп былайырақ барып жатып еді, киізі апшып кейін кеткен босағадан үй ішіндегілер айқын көрінді: Лезбай төменде оңашалау қалыпты. Төрде екі жас қонақ. Олардың сол жағында оң жамбастап Қарғабек жантайған. Оған таяу Ұмсындық. Сорпа сапырып жатыр. Екі бала қазан арасында. Үлкені бірдемені шұқып жеп əлек. Адыр ұйықтап қалғанға ұқсайды.

	Арақ ішкен соң ұзын бойлы шүңірек көз қонақтың тілі шығайын деді:

	– Қараеке-ау, шал-шақпыт дейсің. Лекең əлі қарап тұр ғой, – деп бір пəленің басын сабақтап қойды.

	– Шал-шақпыт емей немене, қанша сүйресең де ілгері бір баспайды, төрт табандап жатқаны.

	Енді аласа бойлы ақ сарысы киліге кетті.

	– «Төрт табандап» деп қалай кемсітесің кісіні! Екі табандап десең бір сəрі. Төрт табан малда ғана болады.

	– Ай, мына Таспайдың қуын-ай! – деді Ұмсындық шамданыңқырап.

	– Қарғабек дұрысын айтып отыр. Біздің Лекең жарықтық ұмтылмайды ғой. Ұмтылса, əлдеқашан-ақ герой болып кететін еді ғой.

	Қарғабек қыза сөйледі.

	– Жұрт жүз елу бес қозы, жүз алпыс жеті қозы, жүз сексен қозы... деп уəде беріп жатады. Ал мына шал болса: «басқа – бас» деп сіреседі де қалады.

	– Басына бас қосу да аз шаруа емес-ау, жігіттер, – деп түйді Лезбай.

	– Əне, айттым ғой. Əй, шал, сен осы ең алдымен, осы бір кертартпа пиғылдан құтылуың керек. Осы пиғылдан құтылсаң, жүз елуді де, тіпті жүз сексенді де ала аласың, – деп Қарғабек қыза сөйледі.

	Лезбай осындай бөспе сөзді ұнатпайды. Төтелеп кетті:

	– Қалай ала алам? Жаздың ыстық-суығы бар, қыстың қалың жауған қары, көк тайғағы бар. Мал іш тастамай тұрмайды. Өлім-жітімі, итқұсы тағы болады. Қалай алам сонда?

	– Жұрт қалай алады?

	– Оны менен сұрамай-ақ қой, Қарғабек. Жұрттың қалай алатынын сен де білесің, мен де білемін. Өйтіп көрсеткішке ие болмай-ақ қойдым.

	Қарғабек мықты бір дəлел іздеді ме, ойланып қалды.

	Марғау Қарғабектің күмілжи, иесінің үстем шыққанына разы болды білем, тұмсығын көкке беріп бірер рет «ап-ап!» деп тынды.

	Қарғабек байсалды.

	– Қазір біздің алдымызда үлкен мақсат тұр. Қой басын елу миллионға жеткізуіміз керек. Үкімет талабы осы.

	– Қостанайлық бір қыз «алпыс миллионға да жеткізе аламыз» деп уəде берген, – деді Баспай мен Таспай жарыса сөйлеп.

	– «Қой басын елу миллионға жеткізіңдер!» – десе, бар-жоқ мүмкіндік ескерілген мамандардың есебі болар. Ал сол жерде мінбеге шығып алып, «алпыс миллионға жеткіземіз» деп айқайлаған қыз енесінің бəтегіне сүйеніп айтты ма екен?

	Екі жігіт шегі қатқанша күлді.

	– Байқаймыз, Қареке, Лекең сөзге алдыратын емес. Қарғабек қабағын түйді.

	– Қызда айып жоқ. Еш есепке сүйенбесе де, ұран тастады. «Алпыс миллион!» деп айғайлап жүріп, үкімет талап еткен елу миллионды шығарсақ, бірдеңеміз кете ме?!

	Лезбай шоқша сақалын қайырып апарып ерніне жымқырды. Ашуланған секілді.

	– Түсінбеймін. Бұрын «арық айтып, семіз шыққанға не жетсін» деуші еді. Сендердікі басқаша. Семіз айтасыңдар да, арық шығарасыңдар.

	Ұмсындық күйеуіне жақындады.

	– Ішкен кезде əдетің-ау, таласа кететін. Қонақтарыңа алдырып қоймайсың ба?

	Лезбай артығырақ кеткенін енді байқап, зорлана күлді.

	– Ойбай-ау, солай екен-ау. Ал мына екі інішектің денсаулығы... деп жіберейік...

	– Десек, дейік.

	Байлаулы жатқан Марғау ыңырсыған секілді бір дыбыс шығарып, есінеп қойды: осы бір ішкілік құмарлығында не қасиет бар екен? Ақылы жетпейді. Ішіп-жемнің бəрі табиғат талабы. Шөлдесең су ішіп, аңқаңды басасың. Орта қарынды ет жеп толтырасың. Ал осы арақ деген пəленің тірлікке не септігі бар? Міне, Марғау болса, сол шіркініңді татқан емес. Сонда да өлген жоқ. Ал адамдар болса, ішеді кеп, ішеді кеп! Содан кейін дабырласып сөйлеседі кеп. Жай сөйлессе бір сəрі, қызыл кеңірдек, айқайға барысады ғой тіпті. Дүниенің тұтқасын қолына алып, талай ғаламат сырларды ашып жатқан ақыл иесінің осы бір қылығы мүлде түсініксіз.

	Марғау ойлай алса, осындай бірдемелерді топшылар ма еді, əйтеуір ұзақ жатты.

	Кенет радиоқабылдағыш күтірледі. Ит көзін тағы да босағадағы саңылауға қадады. Таспай барып радиоқабылдағыштың құлағын бұрап жатыр екен.

	– Израиль самолеттері арандату мақсатымен тағы да Ливан үстінен ұшып өтті.

	– Əй, жиен, таста оны, одан да мұнда кел, өлең айтамыз, – деп, Қарғабек шалқая беріп сыртындағы Таспайға бұрылды.

	– Е, бəсе, – деп Ұмсындық жанып кетті. – Анда-санда бір кездескенде өстіп көңіл көтеріп қалайық та.

	Қарғабек басын көтерді.

	– Əй, балалар, сендер білесіңдер ме, мына Ұмсындық жеңгелеріңнің даусы бар ғой, сыңғырап тұр. Əнді осы жеңгелеріңе салдырайық.

	Ұмсындық қара көзін күйеуіне бір төңкерді де, наздана күлді.

	– Қай жөнді дауыс дейсің. Біздің бастан тарақ қалғалы қашан.

	– Ал, тыңдайық. Кəне, айтып жіберіңіз. Лезбай анықтай түсті.

	– Жеңгелерің бұрын əлгі немене деуші еді: самодетел ме еді... Екі қонақ тез аңғарып, тез түзету жасады.

	– Самодеятельность. Народная самодеятельность.

	– Иə, иə, сол самодетелге қатысып, бəйге де алған.

	– Біздің Ұмсындықтың даусы Бибігүл Төлегенованың даусынан бір де кем емес. Лекең жайдан-жай соқтыға ма! – деп Қарғабек көзін қысты.

	Лезбай рақаттана күлді.

	– Сол самодетелмен келіп-кетіп жүргенде көзім түскені рас еді. Ұмсындық сөзі астарлы.

	– Ау, шалым, аузыңа тентек су тиген соң, қутыңдап барасың, байқа, қонақтар кеткен соң, баяғы таз кебіңді қайта киіп қалып жүрме!

	– Ол есептеріңді өзара айырыса жатарсыңдар, ал, кəне, əн салып жібер. Лебізіңді естімесек, неге келдік дейсің. Ет пен арақ басқа шопандарда да бар.

	– Қайным қолқалаған соң, амал жоқ. Айтсам айтайын. Сөкпеңдер, – деп Ұмсындық қолына шай табақ алды.

	Даусы шынында да сыңғырап тұр екен. Əлдебір созымды да назды, мұң аралас бір халық əнін бастап кетті де, қайырмасына келгенде ауыздан шыққан үнді шай табақпен қайырып, ойнатып жіберді.

	Алма ағаштың гүліндей-ай, Текеметтің түріндей-ай.

	Өтіп өмір барады-ай, Ешбір жанға білінбей-ай!..

	Екі жас қонақ мəз болды. Қарғабек сəл үнсіз отырды да, күрсініп қойды.

	– Иə, өтеді, өтеді ешкімге білінбей. Ал, кəне, осы жеңешемнің даусы үшін алып жіберейік.

	Лезбай босаған шынылардың əрбірінің түбін сығалап, абдыраңқырап қалды.

	– Апыр-ау, ештеңе қалмаған ба? Ұмсындық, қалған-құтқан бірдемең болса, шығар бермен.

	– Жоқ болса нені шығарайын? Анада автолавка келгенде көбірек алып қал дегенімде, «тағы да келмес дейсің бе, осы да жетеді» деп болмап едің, ал тап енді.

	Лезбай желкесін қасыды. Қарғабек даусы өктем.

	– Əй, шал, немене сыздықтатып? Бірер шөлмекті артық ала салсаң, дəулетің шайқалатын ба еді? Əлде қаражатың жетпей ме?! Онда мен берейін.

	– Апыр-ай ə? Жететін-ақ секілді еді. Қой, онда мен дүкенге шабайын.

	Қарғабек шалқая жатты.

	– Атпен барып, келгенше қай заман? Мына машинаға мін онда. Баруың, қайтуың, алуың бар, бір жарым сағат. Бір минут кешіксең, тоспаймыз, көршіңе қарай қоныс аудара саламыз.

	– Апырай, ə! – деп Лезбай машинаға мінді. Манадан бері есікті бағып жатқан Марғау бірер рет жұлқынып, үріп тынды.

	– Мені тастап қайда барасың? Бірге барам, – дегені. Лезбай машинадан қолын бұлғады.

	– Мен кетем, сен кетесің, қойға кім ие болады сонда? Кешікпей қайтып келем. Жат орныңда.

	Марғау бұл сөзді түсінген секілді. Жаман иттерше шəуілдемей қалып қойды.

	Жаңбыр былжырап, сылбыр жауады. Қалқан ішіндегі қойлар жайбарақат. Бір ырғақты күйіс қайырады – бырт-бырт. Кеш түсті. Тау жақтан соғып өтер салқын леп қилы-қилы дыбысты, қилы-қилы иісті алып өтіп жатыр – күрс етіп биік заңғарға тас құлады. Əне дүбірлетіп бір жел аяқ аң қашып барады. Əлдеқайдан қасқыр ұлып жатыр. Бір кезде тау астынан аю өкірді. Бір заңғарда құйын тұрған секілді – ағаш басы суылдайды. Кенет мүк иісі, шіріген өлексе иісі жосылып өтті. Марғау бірақ селт етпейді. Өйткені бұл иіс пен дыбыстардың бəрі де ит құлағы ғана шалып, ит тұмсығы ғана сезе алатын қиян шалғай алыстан келіп жатыр.

	Киіз үйдің есігі ашылып, Баспай мен Таспай сыртқа шықты. Марғау ұмтылғысы келіп бір оқталды да, масаңдау екі жігіттің бал-бұл жанып, қызара бөрткен зиянсыз түрін көріп тез басылды. Сөйтсе де ата тегінің дəстүріне бағып, қырағы көзімен іс-əрекеттерін қадала, қапысыз бағуда.

	– Төңірек қандай тыныш! Ауа қандай таза! – деп Баспай тамсана керілді.

	– Тіпті селкеу шыққан бір дыбыс жоқ!

	Марғау ит болмай, адам болса, ішек-сілесі қата күлген болар еді. Ит болған себепті бірер рет «əуп-əуп!» деп қойды: «Оттапсыңдар! Айналаның бəрі жақсы-жаман иіс пен сыбысқа толы. Бірақ оны естіп, сезуге сендердің қабілеттерің жетпейді», – деп ашу-зілсіз əзілдегені секілді.

	Екі жігіт шошып қалды.

	– Ойбай-ау, мына жерде ит бар екен-ау! – деп кейін серпілді де, əрірек жатқан өзенге қарай беттеді.

	Ұмсындық ескертуден кенде емес:

	– Байқаңдар, жігіттер, біздің үйдің иті қабаған ит, жазым етіп жүрмесін.

	Ит көзі тағы да үй ішіне түсті. Ұзақты күн далада ойнап шаршаған балалар жас ет пен ыстық сорпа буындарына түссе керек, отырған жерлерінде қылжиып-қылжиып ұйықтап қалыпты. Қарғабек енді сол жағына қарай жамбастаған. Ұмсындық дастарқанды кейінірек сырып, тізелесе отырды.

	– Сорпа ішпейсің бе, қайным?

	Қарғабек қолы Ұмсындықтың мықынына барып қалғанын Марғау анық байқады.

	– Ұмсындық секілді тəтті жеңгесі у берсін, қайнысы сескенбейді.

	Ішіп салады, – деп Қарғабек Ұмсындықты өзіне тартты.

	– Əлгі жігіттер келіп қалар...

	– Олар аға сырын ерте танып, қылығын бағып өскен балалар. Жаман шалың оралмай, бұл маңайға жоламайды.

	Ұмсындық үндемеді. Қарғабек енді əйелді екі қолымен қармап, көтеріле берді...

	Өзі өлсе де, иесін жау қолына қалдырмайтын ит атаулының қанына сіңген қасиет емес пе. Сөз төркінін түсінбегенімен, əр қимылды манадан бері қапысыз бағып жатқан Марғау күнде алдына ас-су салып жүретін Ұмсындықты жат табанның астында қалай қалдырсын, жұлқына абалады.

	– Келіп қалды ғой деймін. – Ұмсындық жүгіріп далаға шықты. Ешкім көрінбейді, келмепті. Лезбай кеткен төменгі бетте қыбырлаған жан жоқ. Қарғабек сөзі де рас екен. – Екі қонақ өзенді өрлеп, едəуір алыстап кеткен. Жуыр маңда орала қояр түрде емес.

	– Біреу əкетіп бара жатқандай неменеге абалайсың? Жəй жат! – деп итке жекіді де, Ұмсындық үй айнала беріп сəл кідірістеп, ішке кірді.

	– Кім екен? Кешіктің ғой? – Қарғабек даусында діріл бар.

	– Ешкім көрінбейді.

	– Ит неге абалады? Ұмсындық ойнақы.

	– Оны иттің өзі біледі де.

	Қарғабек күліп, келіншекті тағы өзіне тартты:

	– Сайтансың ғой деймін... Тезірек келші! Сондай сағындым...

	– Қайдам?! Басқа бір тəтті жеңгеңді тауып алып жүрмесең. Келуді сиретіп барасың.

	– Сенен тəттісі дүниеде жоқ сонда да. – Қарғабек əйелге қарай аунай бастады...

	– Шалдан ұят болмай ма? – деді Ұмсындық. Бірақ қарсыласатын сыңайы жоқ. Құмға сіңген батбатқа ұқсап, алпамса дененің астына қарай батып бара жатыр...

	Ит тағы да үріп, екі-үш рет ышқына ұмтылып еді, шарбақ талы суырылып кетті. Өз екпінімен бір домалап тұрған Марғау атылып келіп есікті тырмалады.

	Босанған Марғаудың үйге оңай кіре алатынын білетін Ұмсындық шыр ете түсті.

	– Ойбай, тұр, Қарғабек! Ит босап кетті, өлтіреді қазір. – Алқынған Қарғабек əйел сөзіне құлақ қойған жоқ.

	– Босанғаны жақсы!..

	Осы бір екеуара қайтарма сөздің ырғағынан бөтен адамның Ұмсындықты жəбірлеп жатқанын анық түсінген ит аяғымен тырмалап есік тиегін ағытты да, Қарғабекті бас салды.

	Қарғабек есін енді жиғандай. Жан дəрмен дегенде зорға аунап түсті.

	– Мына атаңа нəлет қайтеді?! Өлтіретін шығар.

	– Айтпадым ба, мен саған! – деп бəйек болған Ұмсындық даусы енді ащы шықты. – Марғау! Марғау деймін, кет былай!

	Бірақ Марғау тыңдамады. Жігіттің майлы жеріне ауызды салып жіберіп, сілкіп-сілкіп қалды. Қарғабек те өлермен. Суға кеткен адамша екі қолын ербеңдетіп итті басқа-көзге төпелеп жатыр. Марғау шымыр, бой берер емес. Ит пен жемтікке айналған адам допша кезек дома лап есік көзіне дейін барды. Ыдыс-аяқ салдыр-гүлдір, балалар жылап оянды. Қазан ақтарылды. Ендігі айқас майлы сорпа үстіне ауысқан. Қарғабектің үсті қан жоса. Бір ұрымтал кезеңде Ұмсындық кеп ит тің қарғысына жабысты. Босап қалған жігіт ұшып түрегеліп, ілгері ұмтылып еді, түймесі ағытылған шалбары төмен сырғанап, аяғына орала кетті. Табалдырық көзінде Қарғабек үш домалап, өлдім-талдым дегенде далаға шықты-ау, əйтеуір. Жығылса да қарғыдан айырылмаған Ұмсындықты сүйреп, Марғау да сыртқа ұмтылды. Қараса, шалбар бір жақта қалған. Қарғабек өрт ішінен қашқандай, іш киімінің арты жарқылдап салып барады. Ит арылдай ұмтылды. Қанша мықты болғанымен, қара жерде кісі сүйреу оңай ма. Ұмсындық зіл қара тас секілді. Марғау арс-арс етті: «Жаныңның барында жібер! Əйтпесе өзіңді қан жоса қыламын!» дегені. Бірақ өлсе босатар əйел жоқ. Соны түсінді білем, жемтігінің құтылып кетерін білген ашулы ит ендігі сəтте арс етіп тұп-тура Ұмсындықтың өзіне бас салды. Қарысқан қол жазылып жүре берді. Марғау қашқын соңынан түре түсті. Осы кезде есік алдына машина келіп тоқтады да, кабинадан Лезбай қарғыды.

	– Əй, Марғау, қайт кейін!

	Иесінің даусын естіп, Марғау қалт тоқтады. Ұмсындық даусы ащы.

	– Табан астында ит құтырды, ит. Мені де, міне, қан жоса етіп тастады. Неғып тұрсың? Өлтірді ғой аналарды. Қайырсайшы кейін қарай! – деп ашылған-шашылған жерлерін жауып тұра берді.

	Лезбай итінің қарғысынан алды. Даусы зілді.

	– Тырп етсең, жаныңды шығарам, қозғалушы болма!

	Марғау дүңк-дүңк етіп үріп тынды: «Мен емес қой кінəлі. Кінəлі ана екеуі ғой. Сені мазақтаған соң шыдай алмадым ғой» деп тұрған секілді Лезбайға.

	– Ойбай, байқа, шалым, сені де қауып жүрмесін! Сау емес дедім, сау емес. Табан астында құтырып шыға келді. Міне, көрмейсің бе, күнде тамақ беріп жүрген менің өзімді де алып тастады.

	Теңселе басып Қарғабек жақындады. Марғау қайта атылды. Табандап тартқан Лезбайдың өзі сырғанап барып жығылмай зорға қалды.

	– Қайтеді мынау? Қой деймін, Марғау!

	– Андағың құтырған, кəне, табанда құрт көзін! – деді Қарғабек.

	– Түкке түсінсем бұйырмасын, – деп Лезбай алба-жұлба əйеліне бір, шалбарсыз қалған Қарғабекке бір қарады.

	– Түсінбейтін ештеңе жоқ. Сыртқа шығып едім, ай-шай жоқ, итің кеп бас салды. Шалбарды беріп зорға құтылдым.

	«Шіп-шикі өтірік айтып тұрғаны!» – дегендей, Марғау қайта арсылдады.

	Қарғабек ашулы. Үй іргесінде жатқан келдекті алып итке ұмтылды.

	– Құтырған иттің көзін жоғалтасың ба, жоқ па?!

	Бір кəкірдің барын Лезбай сезген болса керек, ашуға булыққандай.

	Аяқ-қолы дірілдеді.

	– Жоғалтпасам, не істейін деп едің?! Қарғабек сөзге келмеді.

	– Мə ендеше сазайы! – деп жұлқына ұмтылып тұрған итті жамбасын ала беріп келдекпен соғып жіберді.

	Ит қаңқ етті. Лезбай келдекке жармасты.

	– Əкеңнің ауызы! Жібер деймін. Аянар жер қалған жоқ, қан қылам! – деп бақырды Қарғабек.

	– Əй, бала, не деп шатып тұрсың? О не дегенің?

	– Дегенім деген! Білдің бе? Итіңді əдейі босатып кетіп отырсың, білдің бе? Масқараламақсың, ə, сөйтіп?!

	Мұндай жалаға жаны төзбейтін Лезбай ашуға булықты. Аянар жер қалған жоқ.

	– Əкеңнің аузы олай болмайды, былай болады! – деп тоқпақ жұдырығымен құлақ шекеден бірді қонжитып жіберді. Ит талап əлсіреген Қарғабек қалпақтай ұшты. – Айт! Айт! Марғау!

	Бірақ Марғау басын сəл көтеріп, ыңырси үргені болмаса, орнынан қозғала алмады.

	– Тұра тұр, бəлем. Енді көрінеу итке талатпақ екенсің ғой?! Итке талатқанды көрсетейін мен саған! – деп Қарғабек тұра беріп машинаға жармасты. – Ай, балалар, жүр кеттік. Милицияға барамыз.

	Айғай-шуға жүгіре басып келген екі жігіт ештеңеге түсінген жоқ.

	«Не болды? Не болды?» – десіп қозғала берген машинаға отырды.

	Қарғабек шалбары есік көзінде қалды.



	2

	Лезбай үйі түн ортасы ауғанша жатқан жоқ.

	– Құрт көзін құтырған иттің! – деп зарланды Ұмсындық. – Міне, қолымды көрмейсің бе? – Расында да Ұмсындықтың сол білегінде ит тісінің таңбасы. Қан əлі тоқтамапты. – Құтырған ит иесіне шабады деген осы.

	– Құтырса, маған неге бас салмады? «Қайт былай!» дегенімді тыңдап, кейін бұрылды ғой, – деп Лезбай көнгісі келмеді.

	Екі бала екі жақтан шулап қоя берді.

	– Марғау құтырған жоқ!

	– Марғау құтырды деп тəтем өтірік айтады.

	– Құтырған, құтырмағанын сендер қайдан білесіңдер? Жайларыңа бағып, тыныш жатыңдар? – деп, Ұмсындық зілдене сөйледі.

	– Мен білем. Ана кісі тəтемді барып бас салып, үстіне шықты. Марғау сосын ыза болды. Мен де тəтемді өлтіреді екен деп қорықтым, – деді кішкене Адыр.

	Ұмсындық шыр ете түсті.

	– Айдың, күннің аманында не көрініпті кісі өлтіретін?! Қайта мен емес пе иттің қарғысына жармасқан. Соған қарамастан, сүйреп апарып, есік көзіне домалатып кеткен жоқ па?

	– Жə, жə! Болды енді! – деді Лезбай ұнатпағандық білдіріп. – Мына сөзіңе қарағанда айқас үйде өткен секілді ғой?! Ал Қарғабек болса, əлгінде далаға шыққанда бас салды демеп пе еді?!

	Ұмсындық жол тауып кетті.

	– Далада бас салды. Қарғабек сосын қашып үйге тығылды.

	Лезбай үндемеді. «Осы үйдің менен кейінгі естияры сен едің ғой. Не айтасың?» – дегендей, əкесі Дабырға қарады. Кішкене Адыр байқаған жайдан Дабыр мүлде бейхабар екен.

	– Мен əлгінде Марғаудың қасына барып едім, басын менің аяғыма салып ыңырсыды, – деп сөзді мүлде басқаға бұрды.

	Адыр таласа кетті:

	– Мен анық көрдім: көзінен жас парлап жылап жатты ғой. Сен ыңырсыды дейсің.

	Адыр əлгі сөзді бəлелікпен айтпаған секілді. Ұмсындық енді əлденіп алды.

	– Көрерсің, қазір көзін құртпасаң, ертең ауданнан кісі келіп, не атып тастайды, не жынын тексеруге алып кетеді.

	Дабыр мен Адыр шулап қоя берді:

	– Аттырмаймыз. Бермейміз!

	– Біз үстіне түсіп, жатып аламыз!

	– Атып көрсін осыдан! Сосын мен барайын да əкемнің мылтығымен олардың өздерін атайын! – деп кішкене Адыр сөзді нығырлап қойды.

	– Адыр дұрыс айтады. Əкелі-балалы бəріміз жабылып, Марғауды біз ешкімге бермейміз. «Атамыз» дейтіндер табылса, қолында өлеміз, – деп Лезбай түйе сөйледі.

	– Əйтеуір, мен айтпады деме, – деді Ұмсындық сəл басылыңқырап. Үй іші бірте-бірте ұйқыға ауысты. Марғау ғана ояу. Жамбаста жан жоқ секілді. Қозғайын десе, икемге келмейді. Тілімен ұзақ жалап, жараның қанын тазартты. Неге екені белгісіз, ұлығысы бар. Тұмсығын жоғары соғады. Бірақ шама жоқ. Ішкі сарай өз орнында секілді емес. Оның үстіне ұлығанды үй иесінің жек көретіні де жадында. Айған байғұс көп ауырды ғой. Бір ауық түрегеп жүретін де, жатып қала беретін. Сондайда үстіне ақ халат киген дəрігерлер келіп, Айғанды айлап алып кетеді. Айған кеткен соң балалар да, Лезбай да жүдейді. Қолынан тамақ алып, ас-су ішіп үйренген Марғаудың да мазасы қалмайды-ақ. Аласұра іздеп, сағынады. Сол сағыныш белгісі ме, кім білсін, шоқиып отыра қалып, көкке қарап ұлиды-ай келіп. Айған дүние салардан үш күн бұрын осы бір дерт Марғауды мүлде меңдеп алған еді. Үй сыртындағы төбенің басына шығып алып, күн демей, түн демей толассыз ұли берген-ді. Тіпті Лезбайдың далаға жүгіре шығып: «Қара басыңа көрінгір, не болды саған? Кет!» – деп жекірген кезі де бар. Соған да қаратпаған. Сондай бір тылсым күш: «Ал ұлы! Ал, кəне, боздат!» деп жетектей беріп еді. Айнала тып-тыныш, селкеу шыққан дыбыс, секемді иіс сезілмейді. Сөйтсе де Лезбай үйге кіріп жатса-ақ болды, көкірегіне сыймай тұнып тұрған бір қасірет-қияметті көмейінен тағы да сыздықтатады-ай кеп. Арада үш-ақ күн өтті. Айған дүние салды. Марғау сонда əлдебір алапат тамұқтан құр сүлдерін сүйреп, зорға шыққандай өлі мен тірі арасындагы бір халде түнді үнсіз өткеріп еді. Сонда жүрт:

	– Ит шіркін жаманшылықты біледі. Бүгін тіпті дыбыс бермеді ғой, – деп шуласқан.

	Міне, тағы да сондағыдай бір кесел жабысқан секілді: көкірегі тағы да тұнып тұр. Бірақ содан босануға дəрмен жоқ.

	Кенет маңайды бензин иісі алып кетті. Бензин иісі шықса жақсылыққа апармайтынын білетін Марғаудың денесі дірілдеді. Бір сұмдықтың жақындап келе жатқанын түйсінді ме, əйтеуір бұрынғыша лепіріп үрген де жоқ. Жылай-жылай дымы құрыған нəресте өксігіне ұқсас бір дыбыс шығарды да, сал бөксесін сүйретіп үй сыртындағы өзенге бет алды. Аз-кем уақыт өтпеді, аудан орталығы жағынан машина жарығы көрінді. Соған мотор дүрілі келіп қосылды да, əлгіндей болмай түн тыныштығы бұзылды.

	Жақсылық соңы тез қайталанбаса да, мынадай үлкен дүрбелеңшайқас арты қайта оралып соқпай тынбайтынын аз ғұмырында талай байқаған Марғау, жарқабақтан жайлап өзен арнасына түсті де, тастантасқа сырғанап, бұлқынып жатқан мөлдір суға бөксесін салып сəл отырды. Қатты шөлдеп қаталаған соң шалпылдатып су ішті. Енді не істеу керек? Адамға ұқсап өзіне мұндай сұрақ қоя алмаса да, жақындап қалған машина жарығы мен сəт сайын зорайып құлағыңды суырып бара жатқан дарыл-дүріл, қолқаңды атқан жаман иіс – бензин иісі итті жайбарақат қалдыра алмады. Бір басып, екі басып қозғалып еді, су сорған жаралы бөксе жеңілдеп, икемге келіп қалған сияқты. Ит көзі арғы жағаға түсті. Жаңағы «енді не істеу керек?» деген сауалдың жауабын іздегендей еріксіз түсті. Өзінің талай өтіп шиырлаған таныс жағасы, міне, қол созым жерде. Су болса саяз. Су саяз болған соң, қанша гүрілдегенімен ағыны да қатты емес. Тіпті сал бөксені бос тастап, екі аяқтап та өтіп кете алады. Осы бір шешіммен Марғау қозғала берді... Сол кезде есік алдына жеңіл машина келіп тоқтады да, жарықты кешіп, қараңдап үйге қарай екі адам өтті. Марғау салмастан таныды: бірі – жақсы да, жаман да емес, əлдебір дала шөптерінің иісін бұрқыратып Айғанға келіп жүретін ақ халат. Екіншісі – үлкен бір жиын-тойларда тəртіп орната бастайтын, немесе біреу-міреу жанжалдаса қалса, сап етіп араларына келіп түсе қалатын көк қалпақ.

	Қолында мылтығы, үйден жүгіріп Лезбай шықты.

	– Əй, əй! Бұл қайсыларың!

	– Лезбаймысың? – деп көк қалпақ сұраққа сұрақпен жауап қатты.

	– Иə, мен Лезбаймын.

	– Білдей бір азаматты итке талатып, соққыға жыққан батырдың өзі екенсің ғой?

	Лезбай абдыраңқырап қалды.

	– Итке талатқанда...

	– Жə, жə, не дерің бізге белгілі. Ауданға барған соң бəрі де анықталады. Ал құтырған ит қайда?

	Манағы оқиғадан кейін жұрт аузында қайталана берген «құтырған ит» сөзі Марғау құлағына сіңіп, жатталып қалса керек. Көз алдына келдек ұстаған Қарғабек, ашылған етегін жауып жатып бақырған Ұмсындық келе қалды. Сол сұрықсыз елестен құтылғысы келді, əлде мына бейсауат жүрген ақ халат, көк қалпақтан қаймықты, əйтеуір бір қатерді жүрегі сезген Марғау бөксесін сүйретіп судан өтті де, жарға біткен қалың талдың арасына кірді.

	– Құтырған ит қайда деп тұрмын ғой мен саған? – Сұрақ зілі күшейе түсті.

	– Біздің үйде құтырған ит жоқ.

	– Құтырмаса, сау адамды неге талайды?

	Осы кезде үйден дауыс көтеріп Ұмсындық шықты.

	– Құтырмады деп бекер айтады. Қасқыр алатын қадірлі иті болған соң, атып тастайды деп əдейі жасырып тұр. Əйтпесе құтырғанда қандай. Құтырмаса, күнде сүйек-саяқ салып жүрген мені қаба ма? Міне, көріңдер білегімді. – Ұмсындық білегін машина жарығына тосты.

	Милиция формалы жігіт пен ақ халат киген əйел жарыса үңілді.

	– Қапқанда да оңдырмаған екен.

	– Ал, кəне, Лезбай, итті тап!

	– Ит жаңа осы арада жатқан, – деді Лезбай. Ұмсындық разы емес.

	– Осы арада жатқаның не?! Шақырмайсың ба?! Лезбай үндемеді.

	– Мынаған не болған? – деп таңданған Ұмсындық. – Марғау! Марғау!

	Кə-кə-кə!

	Лезбай даусы шықпағандықтан ба, Марғау қалыңға қарай жылжи түсті.

	Милиция формалы жігіттің колында қол шам. Ерсең-қарсаң кезеп, о да итті шақыра бастады.

	– Марғау! Марғау!

	Ұмсындық сүлікше қадалып болмайды.

	– Мына кісі шақырмаған соң келмейді ол ит. Ит деген аты болмаса, қулығы адамнан да артық.

	– Жынданды деп тұрған жоқсың ба? Жынды итте не қулық болушы еді? – деді Лезбай əйелінің бетін қайтармақ болып.

	Көк қалпақ зілдене түсті:

	– Тəлкекті қояйық. Ал, кəне, итті тап!

	Иттің табылмайтынына Лезбайдың көзі жетті ғой деймін.

	– Ит жоқ.

	– Жоғы қалай? Шақыр кəне!

	– Жоқ итті қайдан шақырам?

	– Өзің қалай-қалай сөйлейсің? Қалайша жоқ? Лезбай жауабы келте:

	– Атып тастағанмын.

	– Бекер айтады, – деп Ұмсындық көлденеңдей кетті.

	– Біреуге қол жұмсағаның, ит айтақтағаның өз алдына, оның үстіне құтырған итті жасырсаң, қылмысың ауырлай түсетінін қайтіп білмейсің?

	– Білем.

	– Білсең, итті тап!

	– Айтып тұрмын ғой, атып тастадым деп.

	Бұл тəжікеден ештеңе шықпайтынын аңғарған көк қалпақты жігіт əйелді ертіп үй төңірегін шарлады.

	– Марғау, Марғау! Күшім-күшім!

	– Марғау! Марғау! Кə-кə-кə! Марғау зым-зия.

	Осы жүріспен аппақ болып таң атты. Иттің табылмайтынына келгендердің көзі енді жеткендей.

	Ақ халат киген дəрігер Ұмсындыққа ине салды. Содан соң:

	– Ендігі отыз тоғызын күн сайын аудан орталығына келіп жасатасың, – депті.

	Кейінгі кезек көк қалпақты жігітте:

	– Ал, Лезбай, сен бізбен бірге ауданға жүресің. Үш кісі қол қойған акт, міне, менің қолымда. Ал, кəне, қипалақтама.

	Лезбай екі қолын артына ұстады да, үн-түнсіз алға түсті. Аз-кем уақыт өтпеді, қызыл белбеулі қара машина бұрылып алып, келген жолымен кері салды.

	Марғау аузын ашты. Қансыраған Марғаудың əлде ұлығаны, əлде үргені, əйтеуір ит табиғатына жатпайтын бір дыбыс өзеннің арғы бетінде ұзақ уақыт сыңсып тұрды.





Екінші тарау


	ӨТКЕН КҮННІҢ БЕЛГІЛЕРІ



	1

	Осыдан бес жыл бұрын түннің бір уағында Лезбайдың отарына қасқыр шапты.

	Айғанның төсек тартып жатып қалған кезі. Малдың күндізгі бағымы, түнгі күзеті бір басына түскен Лезбай ақпанның үскірігіне қарамай қой қиынан қалқайтқан қалқаманы айналып ұзақ жүрді де, жылынып шығайын деп үйге кірді. Ортада тұрған темір пешке көмір тастады. Ашылып қалған балаларды қымтады. Содан кейін бойын жылытайын деп ыстық шайды ұрттай беріп еді, қой дүр ете түсті. Жүгіріп шықққан Лезбайдың көргені – қалқамадан қарғып түскен бір қара құлақ қой ішінде ойранды салып жүр. Қимылында қапы жоқ. Бір бұрышқа ұйлыққан қой ішінен нысанаға алғанын атылып барып алқымынан бірақ басады да, ілгері ұмтылады. Соңында аяқ-қолы жазылып, серейіп сала берген койды көресің.

	Лезбай қиқу салып қақпаға ұмтылды. Адам тегеуірініне шыдамаған қасқыр қалқаннан бір-ақ қарғыды. Қараса, қабақ қағыста бес тоқты тыпырлап қалған ексн. Лезбайға алғашқы келген ой: «Құдай-ау, Ақтөс қайда кеткен? Неге дыбыс бермейді?»

	– Ақтөс, Ақтөс!

	Ақтөс зым-зия. Қойға бірі ғана шапқанмен, қасқыр, тегі, тобымен келсе керек. Лезбай оны ертеңіне сезді. Үйден біршама жерде қым-қуыт шиырлы іздер қалған. Соның ішінде алысқан Ақтөс ізі де ап-айқын. Аққан қан, жұлынған теріге қарап, итінің енді қайтып оралмайтынына шопанның көзі жетті.

	Осы оқиғадан кейін Лезбай Алматыда оқуды бітіріп, жаңа ғана қызметке орналасқан баласына хабар салды: қойымды қасқыр қырып кетті. Қайткен күнде де малға абай болатын тегі жақсы бір ит тап. Адам құнын сұраса да, іркілме.

	Қанатта ес қалған жоқ. Салып ұрып ит базарына барды.

	Бұл хайуанның неше бір түрі осында болады екен: шолағы мен салпы еріні, тықыры мен сабалағы, шəуілдегі мен маңғазы, тағы тағылары. Бірі тайыншадай болса, енді бірі егеу құйрық тышқандай-ақ. Мақтауы да соған орай, бағалары да əр қилы. Көзіне дейін жүн басып кеткен бұйра барақ кішкене екі қара итті:

	– Венгер овчаркасы пули мен пуми породасынан, – деп таныстырды.

	– Түн баласына көз ілмейтін сақ құлақтың дəп өзі. Үйіңіздің ығы түгіл, желінен де құс жорғаламайтын болады.

	Шеткеріректе кеудесінің жүні түйенің шудасындай жерге төгілген сүйір тұмсық, ала мойын бір қызыл ит тұр. Денесі сондай сала құлаш жүнді болғандықтан ба, тықыр басы тым кішкене көрінеді.

	– Шотландия овчаркасы колли, Россияға есте жоқ ескі заманда əкелінген ит. Орыс-жапон соғысында санитарлық қызмет атқарды. 1952 жылдардан бастап Қиыр Шығыс совхоздарында таңбалы бұғы бағуға пайдаланып келеді. Ит-құсқа сақ, күзетке мығым болғандықтан, колли Қазақстанның қойлы аудандарына да тарай бастады, – деп зарлап тұр ит иесі.

	«Қазақстанның қойлы аудандары...» дегенге Қанаттың көңілі жылып сала берді.

	– Пайдаланған дегенде... қалай өзі қасқыр ала ма?!

	– Алғаны сол, қырып салады. Біреу Қанаттың жеңінен тартты.

	– Саған шын қасқыр алатын ит керек пе?

	– Иə, шын қасқыр алатын ит керек.

	– Ендеше, міне, мына овчаркадан артық итті таппайсың – Кавказ овчаркасы.

	Енді біреу көлденеңдей кетті.

	– Шығысевропалық овчарка тұрғанда, Кавказ овчаркасы деген не, тəйірі!

	– Нағыз қырып сал деп Азия овчаркасын айт.

	– Жоқ, неміс овчаркасына бір ит жетпейді.

	Ит иелері өстіп өзді-өзі дауласып кеткен соң, Қанат қай итке ен саларын білмей аңырып қалды.

	Осы кезде ит саудасын бағып шеткерірек тұрған жасыл телпекті бір кексе адам Қанатқа жақын келді.

	– Сізге ит не үшін керек? Үйге ұстамақсыз ба? Қанат əкесінің сəлемін айтты.

	– Олай болса, бұл иттердің бірін де алмаңыз.

	– Не себепті?

	– Себебі ересек иттің қалыптасып қалған мінез-қылығы бар. Жаңа жағдайға оңайлықпен көндіге бермейді. Шопан əкеңе серік бола алатын шын қызметші ит керек болса, күшігінен асыраңыздар.

	– Ондай күшікті қайдан табам?

	– Бір жарты қойсаңыз, мен көмектесем.

	Қанат сезіктене қарады: ұсқыны жоқ екен, телпегі мыжырайып кеткен. Көне пальтосы алқам-салқам, сауыс. Тегі, пальто қызметінен басқа, реті келгенде төсек-орын кызметін де атқаратыны байқалады. Нұры тая бастаған көзінің алды күлте-күлте. Көмірдің ұнтағы сіңген күс алақан қолында діріл бар. Соған қарағанда кеше тегі өлтіре ішкен болу керек. Сөзіне қарасаң дұп-дұрыс. Өңі бірақ адам шошырлық.

	«Оңай жолмен қызметін сатып осындай жерді торуылдайтын маскүнем делдалдар болушы еді. Соның бірі емес пе екен?» Қанаттың осы ойын сезіп қалғандай:

	– Рас айтам, əкең өмір бақи разы болып өтеді, – деп қойды делдал.

	– Жартыны қалай, қазір берейін бе, əлде кейін аласыз ба? – деп Қанат сынай сөйледі.

	– Бері жүріңіз.

	Шал алға түсті. Қанат соңынан ерді.

	– Ал қайда бармақпыз?

	– Мына арадан бір жарты ал. Қайда баратынымызды сосын айтам. Қанат сəл ойланды да: «Жə, қойшы, қайда қалмаған бір жарты.

	Мүмкін, іздегенімді табармын» деп магазинге кіріп шықты.

	Жасыл телпек шөлмекті қойнына сұғып жіберді де, жанып сала берді.

	– Анау ит, мынау ит дейді. Сен монғол иті мен король догін білесің бе?

	– Ит жайында хабарым мүлде аз еді.

	– Олай болса, тыңдай бер: дүниеде жойқын екі ит бар. Оның бірі – дог, екіншісі – монғол овчаркасы. Күш, ірілік, сұлулық жағына келсе король догі бірінші орында. Оның арғы тегі ежелгі гректердің жаугершілік соғыста пайдаланған жауынгер иті молосқа жатады. Келе-келе дог күзет қызметін атқарды. Европаның ақсүйектері аңға алып шығып, қабан, аю секілді ірі аңдарға салған да кезі бар. Бірақ ерте заманнан бері сұлулығына қызыққан жұрт оны үйде ұстап, мəпелеп өсіріп келе жатқандықтан, дог үй күшік болып кеткен. Жүні тықыр, түбіті жоқ. Сол себепті қыста суыққа тоңғақ келеді. Бұл – оның үлкен міні. Ал монғол овчаркасының тегі тибет догіне жатады. Өте ірі, өте қарулы, бөтенге елікпейтін, əрі ашушаң, əрі қабаған, өжет те төзімді ит. Бұл тұқымдас ит Ұлы Отан соғысы кезінде көшпелі монғол шопандарына еріп жүріп Өскемен, Семей аймақтарына тараған-ды. Қазір Шығыс Қазақстан малшыларымен бірге қыстың қақаған бораны мен жаздың аптап ыстығына бірге төзіп, адал қызмет атқарып келеді.

	– Ал осы екі иттің қайсысын ұсынбақшысыз маған? – деп сұрады шыдамы таусылған Қанат.

	Жасыл телпек киген адам Қанатқа күле қарап, көзін қысып қойды.

	– Ішің білсін. Мен саған елде жоқ бір күшік берем. Бəлкім, оны жасыл телпек экстерьері десең де болады.

	Мына сөз Қанатты қызықтыра түсті.

	– Есіміңіз кім? – деп сұрады жақынырақ танысқысы келіп.

	– Есебі, Иван Иванович десең де болады.

	– Қайда істейсіз?

	– Есебі, бір мекемеде кочегар десең де, немесе қойшы, сиыршы, шошқашы деген секілді, итші десең де теріс емес. Дұрысына келсек, кинологпын. Иттің жаңа түрлерін тауып, өсіретін мамандарды осылай атайды.

	Осындай əңгімемен олар Алматы өзенін бойлап отырып, оңаша бір үйдің ауласына келіп кірді.

	– Былай қарай жүріңіз. – Иван Иванович Қанатты ауланың бір бұрышындағы кішкене жер үйге алып кірді.

	– Мен итті осындай жылы жерде ұстаймын. Жауырыны мен жотасында, бүйірі мен жамбасында, сауыры мен мойынында ірілі уақ бұршақ таңбалары бар тықыр жүнді ақ ит қарғып тұрды. Иван Иванович итті: «Жойқын! Сабырлы бол. Бұл жігіт біздің досымыз!» – деп, адаммен сөйлескендей, қарғысынан алып мойнын сипады.

	Жойқын ұмтылып кеп, Қанатты иіскеді. Жігіт жүрегі лүпілдеп кетті.

	– Қорықпа, тимейді енді, – деді Иван Иванович.

	– Сонда да қарғысынан қысыңқырап ұстаңызшы. – Қанат үй иесінің артына қарай тығыла түсті.

	Иван Иванович қарқылдап күлді де, итті қоя берді. Жойқын тұмсығын Қанаттың кеудесіне қадаңқырап ұстап сəл тұрды. Сом темір дерсің. Қорыққаны ма, кеудесіне əлдене батып, ауырып бара жатқан секілденді. Бірақ ит көзінде ашу емес: «Кімсің өзің?» – деген сұрау бардай.

	– Біздің Жойқын келген адаммен осылай амандасады, – деп Иван Иванович тағы күлді. Содан кейін итіне қарады. – Ал, Жойқын, орныңа бар.

	Жойқын денесімен Қанаттың бөксесін сипап өтіп, кері бұрылды.

	– Жойқынның бұл қылығын татулыққа шақырғаны деп біл. Иісіңді алды. Енді өмір бақи қаппайды.

	Қанаттың жүрегі орнына түсейін деді. Қайран қалды. Ұзын бойлы-ақ жігіт еді. Қарғымай, шапшымай жай тұрған ит тұмсығының кеуделесіп келгенін өмірінде көргені осы. Ит емес, көз алдында көлеңдеп жүрген жолбарыс дерсің.

	– Король догі, міне, осы. Шоқтығының биіктігі тоқсан жеті сантиметр. Есіңде болсын, бұл қаншық ит. Ал əлгі базарда тұрған арлан иттің əулие дегенінің шоқтығы алпыс бес, жетпіс төрт сантиметрден аспайды. Салыстыра беріңіз, – деп Иван Иванович, неге екені белгісіз, «сізге» көшіп, рақаттана шырт түкірді.

	Қанат не дерін білмеді. Иван Иванович көтеріле сөйледі.

	– Ал, мына Жойқынның енесі Жолбарыстың бойы жүз үш сантиметр болатын. Алакөлдің қамысында өз бетінше қабан алған.

	– Ал мынаның не өнері бар?

	– Бір-екі рет аюмен тірескені болмаса, мұның өнері онша емес, – деп Иван Иванович қарқылдай күлді.

	Қанат та мəз.

	– Аюмен тірессе, өнері шынында да онша емес екен.

	– Ал мынау Жойқынның əр көрмеде алған «жаман-жұман» медальдары, – деп Иван Иванович саудырлатып бір жəшікті көтеріп алды. – Жаман-жұман десек те, бəрі де алтын. Мынау Москвада Бүкілодақтық көрмеде алғаны. Мына бірі республикалық көрмеден. Мынау... Жə, бəрін санап тауысу оңай емес. Ұзын саны отыз шақты.

	Бұл кезде ит жылуы əлі қайта қоймаған қалқама пешті айнала беріп еді, ыңырсыған бір дыбыстар шықты. Иван Иванович Қанатты қолымен ымдап сол жаққа карай шақырды. Жақындап келіп байқаса, пеш тасасында бір-біріне үймелесіп бес күшік жатыр. Тұмсығы мен алқымында ойдым-ойдым ақ бұршақ таңбалары бар, жүндес қара күшіктер. Қанат жақыннан көргісі келіп ұмтыла беріп еді, Жойқын көлденең шықты да, ақырын ырылдап қойды.

	– Иттің аты – ит. Одан əрі жақындама, – деді Иван Иванович. –

	Осылай тұрып-ақ таңдай бер.

	Қанат ұзақ қарады. Бір кезде енесі жақындап келіп жантая бастап еді, күшіктер шиқылдай ыңырсып, Жойқынның сауырына қарай жыбырлай жөнелді. Жамбасында ақ бұршақ таңбасы бар біреуі Қанаттың көзіне ерте шалынған. Сол күшік енесінің бауырына қалғандарынан бұрын жетті де, төске қарай өрмелеп барып, үлкендеу бір емшекке жармасты. Ендігі сəтте дүниенің қайғы-қуанышынан ада ене құшағында ақ сүтті рақаттана борпылдатып, көсіле жатқан құртақандай тіршілік иелерінің ішінде əлгі бір ақ тұмсықтың мүлде ерекше екені бірден танылғандай. Басқаларынан əлдеқайда тұрықты, əлдеқайда ірі, қимылы да басқаларына қарағанда жіті, қағылез.

	Қанат ұзақ тұрып ақыры осы ақ тұмсықты таңдады.

	– Ау, ит жайында мағлұматым аз деп ең, нағыз қырағы көз маманның өзі секілдісің ғой? – деп таңданды Иван Иванович.

	– Қайдам, басқаларынан үлкенірек көрінген соң ен тағып жатқаным ғой.

	– Жарайсың, жігітім. Көзіңе ілікпесе, осыны ал деп өзім айтайын деп тұр едім. Бұл ақ тұмсық түбінде бар ғой иттің нағыз төресі болады. Ал соның құрметіне атап жіберейік, – Иван Иванович қойнындағы жарты мен жем-суды шығарып, қолдан қалқайтқан үстел үстіне қойды.

	– Мен ішпейтін едім.

	– Ауыз ти, дегенмен.

	– Жоқ, рақмет.

	Иван Иванович əлде өтірік, əлде рас, қабақ шытты.

	– Онда ақ тұмсықтан күдеріңді үзе бер.

	Амал жоқ. Қанат ескі жəшіктен қалқайтқан орындыққа кеп тізе бүкті. Иван Иванович колбасаның орауын жазып, столға қойды да, өзі пеш қоймасындағы стакандарды жуа бастады. Ет иісі келді ме, Жойқын салып ұрып Қанаттың қасына қайта кеп, темір тұмсығымен білегінен түртіп-түртіп жіберді.

	– Жойқын, байқа! Біз енді жаңа туыс боламыз. – Осы бір күлкілі сөздің аузынан қалай шыққанына таңырқаған Қанат колбасаның бір жапырағын алып жерге тастады. Ит мойнын сəл төмен салып иіскегені болмаса, тиіскен жоқ.

	– Қара мынаның кірпиязын. Жердегіні жемейтін болғаны ғой? –

	Қанат колбасаны алып, енді үстел шетіне қойды.

	Жойқын үстелге сəл иек артып, тағы да иіскеді. Осы кезде стакандарды алып келген Иван Иванович:

	– Ə, біздің Жойқын бөтен адамның қолынан тамақ жемейді. Кім біледі, сен, мүмкін, ине сұғып немесе у қосып қойған шығарсың, əлде жем тастап, сенімімізге еніп алып, бірдемемізді қағып кетуіңіз де ғажап емес, – деп қарқылдай күлді. Содан кейін колбасаны өз қолына алып, олай-бұлай қараған болды. – Ештеңесі жоқ, таза колбаса екен, мə, Жойқын, жей ғой.

	Жойқын қомағай емес екен. Үстел шетіндегі колбасаны тағы да бірекі иіскеп барып қылғыды.

	– Мынауың бір ақсүйек қой!

	– Ə, көрдің ғой, біздің Жойқын осылай, шырақ!

	– Жойқынның мақтауы жетті. Ал ана ақ тұмсық не өнер көрсетпек?

	Арақ ішіп құрыс-тырысы жазыла бастаған Иван Иванович шешіле сөйледі.

	– Байқайсың ба, енесі сондай тықыр, ал күшіктер болса жүндес.

	Неліктен деп ойлайсың?

	– Осы сұрақты мен қойсам ба деп едім. Иван Иванович маңдайының терін сүртті.

	– Міне, гəп осында. Бұл күшіктердің əкесі бір қыста он жеті қасқыр алған барақы жүнді монғол овчаркасы – Таусоғар. Байқап отырған шығарсың. Сіздің алдыңызда иттің жаңа тұқымы. «Жасыл телпек экстерьері» дегенімнің негізі осы. Əкесі қасқыр алса, енесі аюмен тіресіп, нағашы атасы қабанды жəукемдесе, бұл күшікті түбінде нағыз қырып сал, ұлы иттің өзі болады деп тани бер.

	Қанат қарқылдай күлді. Кейде тіпті адамның басқа бір ерекшеліктеріне орай «Ұлы футболшы Пеле», «Ұлы боксшы Мұхамед Əли» дегеннің өзінде құлағың тосырқар, ақыл мен ойға байланысты ғана айтылатын осы бір ірі анықтаманы енді итке телігенде, күлмегенде қайтесің. Иван Иванович жəбірленіңкіреп қалғандай.

	– Сенбейсің бе? Осы ақ тұмсықтан түбінде нағыз ұлының өзі шықпаса, басымды алып таста. Күлме, күлме. Жылайтын боласың кейін. Айтпады деме, ақ тұмсық енесіндей ірі де сұлу, ақсүйек, əкесіндей өжет те қарулы, жаудан да, жұттан да тайынбайтын, нағыз сенімді ит болып өседі.

	Қанат асыққанын білдірді.

	– Ал жақсы, мақтауын жеткіздің күшігіңнің. Төлемі не еді? Иван Иванович қылилана бастаған көзін Қанатқа қадады.

	– Сен маған ұнайсың. Енді бір жарты қойсаң, ақ тұмсық сенікі. Қанат қалтасынан ақша суырды.

	– Жоқ, мұның болмайды. Əкеліп бер.

	Бір сəт Қанат: «Осы маскүнеммен əуре болып жүрем бе» деп ойлап еді, жолбарыстай болып пеш қуысында жатқан Жойқынға көзі түсіп, ол пиғылынан тез айныды.

	– Жақсы, əкеп берейін. Бірақ іш деп зорлама.

	– Көндім.

	Жөнеле берген Қанаттың құлағы:

	– Əй, бала, біреу емес, екі жарты. Ит бар ғой, басытқысы молырақ болсын! – дегенді естіді.

	Қанат ит иесінің айтқанын істеді. Магазинге жүгіріп барып келді.

	– Ал күшікті қалай алам?

	Иван Иванович саусағымен ернін басты.

	– Үндеме, Жойқын түсініп қалады. – Содан кейін итке бұрылды.

	– Жойқын, жүр аулаға шығып, аздап қыдырып келейік.

	Жойқын атып тұрды. Оңаша қалған соң енесін іздеп қыңсылай бастаған күшіктерге Қанат тағы да көз салды. Ақ тұмсық басқаларына қарағанда əлдеқайда ірі, əлдеқайда пысық екен. Ене емшегін шарқ ұрып іздеген бойы ұяластарының үстіне шығып кетті.

	Қанат еңкейе беріп ақ тұмсықты желкесінен ұстады да, қойнына салды.

	– Мынадай күшікке кезіккен əкеңнің бағы бар екен. Бар, тезірек жөнел. Жойқын қойныңдағының иісін алса, жарып тастайды, – деді Иван Иванович.

	Қанат жүгіре басып сыртқа шықты.

	Иван Иванович ағаш дуалдан басын қылтитып:

	– Қасқыр мен қабан алып, аюдың бетін қайтаратын ит іздегендер табылса, құлақ қағыс бола жүр. Күшік бағасы екі жарты. Ауырсынғанға бір жартыға да бере салам, – деді.

	Қанат келіскендігін танытып қолын бұлғады.

	Əлде күшігінің иісін сезді, əлде дуалға өрмелеген иесінің ісін ерсі санады, əйтеуір Қанат ұзап кеткенше Жойқын əлденеге арсылдап, беймаза болып жатты.

	* * *

	Ақ тұмсық көзін жол үстінде ашты. Алдымен əдемі бір иісті сезді. Ене иісінен, емшек иісінен бөлек, жат иіс. Бірақ сондай жақсы, жылы иіс. Адам иісі. Адам болғанда да Қанаттың иісі. Ақ тұмсық тыпыр лап, тұмсығымен Қанаттың кеудесінің əр жерін түрте бастады. Мұның да тұмсығы балғадай. Қанат алыста қалған Жойқынды еріксіз есіне түсірді.

	– Енеңе тартып шын жойқын болсаң жарар еді.

	Кенет маскүнем кинологтың даусы құлағына келгендей.

	– Жойқыннан да асып кетеді. Нағыз қырғынның өзі болып шығады. Қанат өз қиялына өзі мəз болып күліп қойды.

	– Шынында да, атын қырғын қойса да болады екен-ау. Рульде отырған шофер жігіт те құптап жатыр:

	– Қырғын деген жақсы ат.

	Ақ тұмсық тағы да Қанаттың ол жер, бұл жерін түрткілеп, тұмсығын пальто жағасынан шығарып алды да, жан-жағына таңырқай қарады.

	– Емшек қой іздегенің. Ауылға жақын қалды. Бара салып, сүт ішесің.

	Ақ тұмсық өрмелей түсті. Қызық, дүние зымырай айналып, апалаңтопалаң болып жатқандай. Өзі мінген машинаның зырлап келе жатқанын қайдан білсін. Қорыққандықтан көзін жұмды. Сонда да бекзада тұқым тегіне тартып, бұлқына қыңсылады. Көрінген жерге сари салу қанында жоқ қасиет. Зəр қысқанын бұдан басқа қай тілмен айтып жеткізсе екен? Бірақ оны түсінген ешкім болған жоқ.

	– Əлгінде үйден шығарда сүт ішкен секілді еді? – деді шофер бала.

	– Тоймағаны ғой, қомағай бола ма деймін, – деп Қанат күшіктің басынан шертті.

	Ақ тұмсық тұмсығын жиырып алды. Сол кезде Қанаттың қабырға тұсы жып-жылы болып жүре берді. Ағаттық жасағанын жігіт енді түсінді.

	– Алда ит-ай, дүниені бүлдірді-ау. Шофер жігіт ең əуелі:

	– Немене? – деп шошып қалды да, кешеулеп барып түсініп, күліп жатыр. – Күшікте кінə жоқ. Түсінбеген өзіңнен көр.

	– Ит тілін білмеген соң көретін күнің осы да.

	Жолдан шығып машина тоқтады. Қанат күшікті қардың үстіне жіберді де, пиджагін тəртіптей бастады. Ақ тұмсықтың онда шаруасы болған жоқ. Ақ қарда тұмсығымен түртінектеп қоңызша жорғалап жүр.

	– Ит болмай кеткірдің, қара, көзін аша салысымен тіміскілеп жатқанын. Байқа, суық тигізіп алып жүрме.

	– Əкесі солтүстіктің үскірік аязына бой бермейтін Таусоғардың өзі болса, оңтүстіктің көктемі ақ тұмсыққа түк те етпейді.

	«Рас айтасың» дегендей, күшік тұмсығын жоғары көтеріп қыңсылап қойды. Кəдуілгі үлкен итке ұқсап үрген іспетті. Шофер мен Қанат қарқылдай күліп, қайтадан машинаға отырды.

	Суыт жүрген екі жігіт түс ауа Лезбай отырған қыстауға да келіп жеткен еді.

	– Ал, əке, аманатыңыз орындалды. Ала беріңіз, – деп Қанат күшікті əкесіне үсынды.

	– Ау, күшігің ңе? Мен саған қасқыр алатын үлкен ит тап демеп пе едім?

	– Ит жайын білетіндердің ақылы осы. Екі бала Адыр мен Дабырда ес жоқ.

	– Асырауға күшік жақсы.

	– Ал атын не деп қоямыз. Қанат өз ойын айтты.

	– Нағашы атасы қабан алған Жолбарыс, əкесі қасқыр алған Таусоғар. Ал аюмен алысқан енесі Жойқынды өзім көрдім. Ақ тұмсықты енді Қырғын деуден басқа жол жоқ.

	Лезбай қарсы болды.

	– Қырғын деп қойып, түк қырмаса не болмақ? Жаман иттің атын Бөрібасар қояды дегендей, жұрт күлмей ме. Одан да Марғау дейік.

	Жұрт шулап кетті.

	– Марғау, Марғау! Кə-кə-кə!

	Ақтұмсық келісімін бергендей ыңырсып қойды.

	Бұдан бес жыл бұрын көктем нышаны біліне бастаған март айының əдемі бір күні Марғау Лезбай үйіне осылай сая болған еді...



	2

	Сегіз айда Марғау ересек иттің қатарына келді. Енесіндей аршын төс, ұзын сирақ, сурет мүсін, əкесіндей жуан мойын, дөңгелек табан, сом дене. Өзі сондай қап-қара. Алқым, жанбас, тұмсығындағы бұршақ таңбалары əдейі қолдан бояғандай мінсіз ақ, əдейі қолдан сызған дай мінсіз дөңгелек. Бір қарағанда «Осындай да ірі ит болады екен ау» деп, сурет мүсін, сұлулықты табына, тамашалап қалсаң, аңқыған иісі мен құлпырған түсіне елтіп роза гүлінің тікенді сабағын жалаңаш қолмен ұстағаныңдай, өміріңмен ойнап тұрғаныңды кешеулеп барып аңғарасың. Кең қолтық кеуделі иттің көз тартар көркі мен толыса бастаған сом денедегі ерен күш, жырта қарыс ауыздағы қайшы тіс ғажайып үндестік таба бастаған. Ұйқы қашырар жай шəуілдектердің талайын көрген Лезбай Марғау бойындағы осы бір айрықша қасиетті əу бастан-ақ айырған секілді. Жас балаша өбектеп, тамақты да өзі беретін себебі сол.

	Бір күні Лезбай қойды ертерек əкеп шарбаққа қамады да, кер бестіге қайта қонды. Марғау ата кəсібін жасап, иесінің соңына ерді.

	– Ə, ел таныған, жер таныған дұрыс, – деп қойды шопан итіне қарап:

	– Көрші шопанға барып қонақ болып қайтайық.

	Көрші шопан өзеннің жоғарғы бетінде отыратын қаба сақал Əбікеш деген кісі екен. Лезбай келгенде тоқты бауыздап жатты.

	– Ə, қош келдің, Лезбай. Əлгі ала бөтен бір иті бар деп еді. Сол итің бе мынауың?

	– Соның өзі, Əбікеш.

	– Итім-ақ екен. Мə, ендеше! – деп Əбікеш қан-жынды Марғауға лақтырды.

	Ит орнынан қозғала қойған жоқ.

	– Ау, мынауың бір тоқмейіл ғой. Күнде тоқты сойып беріп тұрудың қай жағындасың?

	Итінің ата-тегі туралы жай лақапқа ие болып жүрген Лезбай бірдемені білетін адамша қарқылдай күлді.

	– Мұның өзі «дөк» деген ақсүйек тұқымынан. Жат қолынан өлсе де тамақ алмайды.

	Қаба сақалдың ғұмыры көрмегені. Соншалықты қайран:

	– Сүйек-саяққа қырылысып қалатын біздің шəуілдектен емес десейші. Естімеген елде көп деген осы екен-ау!

	Лезбай дəн риза. Итінің мойнынан сипады да, Əбікештің қасына келіп, көкке жантайды.

	* * *

	Марғау екіге аяқ басты. Биік тау қойнауындағы кең жайлауда күз белгісі сезіледі. Күндіз күн шуақты жылы болғанымен, түнде боз қырау бар. Шопандардың ендігі əңгімесі күздеу жəйі. Ферма бастығы Қарғабек келіп Лезбай отарының қай күні көшетінін айтып кетті.

	Түс əлетінде өзеннің арғы бетінде отыратын қырғыз шопаны Сəршен келді. Соңында еркек-ұрғашы екі қара ит.

	– Бір өзеннің екі бетінде отырған қырғыз-қазақ еліміз. Жиналып жатқаныңды көріп, қоштасқалы келдім. Көш көлікті болсын!

	– Əлей болсын!

	Марғау келген кісіден гөрі өз туыстарына көбірек көңіл аударды. Ит арланы қара қаншықты айнала береді. Соған қарағанда бірдеңені сезетін болса керек. Марғау атып тұрды да, салып иттерге барды. Бойында өзі əлі түсініп жетпеген жұмбақ бір сезім ойнап шыға келді. Қонақ ит кес-кестеп Марғаудың алдын орап жатыр.

	Марғау бірақ құлақ асқан жоқ. Құйрығын қайқайтып, бойын жазып сəл керілді. Содан кейін алдыңғы аяғымен шымдауыт жердің қыртысты топырағын күрек салғандай көсіп-көсіп алып, бұрқыратып кейін серіпті. Қандай иттің алдында тұрғанын қаншық та сезген болса керек, жер бауырлап жылжып, Марғаудың астына кірді де, əр жерін бір жалап, қыңсылай бастады. Марғау қаншықтың жамбасын иіскеді. Сол кезде қонақ ит арс етіп кеп, жайбарақат тұрған Марғаудың бүйірінен алды. Марғау жалт бұрылып, қонақ итті кеудесімен соғып жіберді. Анау үш домалады. Марғау тістесе барды да, тұрып үлгірмеген итті аттай мініп, балға аяғымен кеудесінен басты. Тырп етсе, бас салмақ. Төрт аяғы көктен келген қонақ ит соны сезді білем, қозғалған жоқ.

	Сəршен мен Лезбай ит қимылын қызықтап тұр екен.

	– Апырау, мынау итің қырып сал ғой?

	– Ə, Марғау əлі ит емес, күшік.

	– Күшігі қалай? – деп таңырқады қырғыз шопан.

	– Күшік болатыны – бір жарым жастан енді ғана асты. Сəршен сенбеді.

	– Қойшы, ойнайтын шығарсың.

	– Арғы жылдың ақпанында туған. Қыркүйек енді кірді. Санай бер ар жағын.

	Қонақ сəл ойланды.

	– Төсекте басы, төскейде малы араласқан қырғыз-қазақ туыс елміз.

	Бір күшігіңді қисаң қайтеді? Қалағым келіп тұр.

	Өз итін қызықтаған Лезбай қырғыз-қазақ кездескенде айтатын ежелгі жарасты əзілге басты.

	– Қырда малымыз, ойда итіміз араласқан демейсің бе? Басында:

	– Көтек мыналары несі? – деп шын шошып қалған Айған енді наразылық білдірді. – Еркектерде осы ұят жоқ. Не болса, соны айтасыңдар да жатасыңдар.

	Сəршен ойы басқада.

	– Мейлі, не десе ол десін, көңіліміз жақын дос адамдармыз. Бір күшігін қиятын шығар деп ойлаймын.

	Кісі көңілін қайтармайтын Лезбай Сəршеннің шындап бара жатқанын байқап, сасайын деді.

	– Күшік болғанымен, өз қолымыз зорға жетіп еді...

	– Қырғызда жан жоқ екенін білесің ғой. Қалағаныңды берем. Түйе сұрасаң – түйе, бие сұрасаң бие...

	Лезбай не дерін білмеді. Жолды Айған тапты.

	– Əлгі қаладағы бала ғой алып келіп жүрген. Соған хабар салсаң, осының бір ұяласын əкеп бермес деймісің. Ал мына күшікке балалардың көзі үйреніп қалған еді, қинама бізді, Сəршен.

	Лезбай əлденіп кетті.

	– Ұяластары көп деген. Жарты айда бір күшікті қолыңа тигізем.

	– Марғауды біз ешкімге де бермейміз, – деп балалар жан-жақтан жылады.

	– Уəде құдай аты ғой, Лезбай? – деп нығарлады Сəршен.

	– Енші алла.

	Қоштаса келген дос Сəршен шығарып салма сөздің төркінін түсінсе де, əлдебір үмітпен аттанды.



	3

	Күздің жылауық бұлты аспанды жиі торлайды. Бірде ұзақты күн дым бүркіп, сары аурудай созылып, былжырап тұрса, бірде қара нөсер болып, дауылдата кеп төгіп-төгіп алады. Қайтсе де, мал мен жанға қиыны осы бір кез екен. Уақыт тоқтап қалған секілді. Үйде де, түзде де сондай көңілсіз. Малмандай су басқан қойлар самарқау оттайды. Үстіне брезент шекпен киіп, жалбағайын бастырып алған Лезбай мұндайда тас-түйін.

	– Оқыс оқиғалар осындай күндері болып қалады. Марғау, сен оң бүйірге шық, мен сол жақта болайын. Марғау, сен алға шық, мен соңда болайын, – деп үнемі құлағы тігулі, ат үстінде жүреді. Шопан тілін анық түсіне бастаған Марғау сондай елгезек. Дегенді екі етпейді. Лезбай нұсқаған жаққа шауып шығады да, қойды қақпайлап қайырумен болады.

	...Сондай бір жауын-шашынды лайсаң күннің бірі. Ертемен борай жауған ұйтқыма жаңбыр түс кезінде толастап, бұлт арасы ыдырады. Жел терістік жақтан. Өксігін баса алмаған сəбидей ауық-ауық ышқына соғып, сөгіле бастаған қара бұлттарды сілкіп-сілкіп қалады. Сол кезде жаңбыр тамшылары шаңыта бұрқырап басылады. Лезбай тоңайын деді. Денесі мұздай бастаған Марғау отарды айнала шауып жүр.

	Бір кезде бір отар қойды қақпайлап екі жігіт жақындады.

	– Е, Леке, аман-саусың ба? – деп айыр қалпақ киген ересектеуі бері салды.

	– Мына құдайдың күні қайтеді. Қыс ерте түсе ме деймін. Əпіріктей иіріп барады, – деп шағынды Лезбай.

	– Тоңсаң жылынуға болады. Күн райын байқап, бірер жұтым спирт ала шыққам...

	Лезбайдың өңіне жылылық нұры жүгірді.

	– Міне, білетін адам сөйтеді.

	– Тоңып кеттім. Содан кейін Лекең де жетісіп жүрмеген шығар деп, ана балаға малды осылай қақпайлайық дедім ғой мен байғұс, – деп айыр қалпақ қойнынан шөлмек пен стакан суырды.

	– Көмекшің бар екен ғой?

	– Ағамның баласы. Мал десе, қазіргі жастардың жыны бар емес пе!

	Тракторға мінем деп болмайды. Жалынып жүріп, зорға көндірдім.

	Ішіне жылу түсіп, буыны босай бастаған соң, күндегі үйреншікті қиындықтар Лезбайға зорайып асқаралы тау секілді болып көрінгендей.

	– Көмекшің бар, жақсы екен. Ал менде таяныш жоқ. Үлкен бала Алматыда. Қалғандары əлі жас. Əйел болса ауру...

	– Əй, қайдам, көмекші болып не жарытады дейсің. Шідерге жанаспағанның нақ өзі. Əйтеуір ер-қара демесең...

	Осы кезде абалап ит үрді. Айыр қалпақ ер-қарасының «əй, шəй былай, шəй, шəй!» деген даусы шықты.

	– Əне, бір сəт көз аударсаң, көретін күнің осы, – деп айыр қалпақ атқа қонды. – Əй, бала, не болды?

	– Табын араласып барады.

	– Табынды араластырып... сен не, жыныңды бағып тұрсың ба? Марғау Лезбай қасынан жосылта шауып үріп өтті: «Ана бала қойларды араластырып жіберді. Тезірек атқа қон!»

	Арақ буына түскен адамға Сырдың суы жұлығына да келмейтіні бар емес пе?

	– Е, араласса қайтер дейсің, ажыратып алармыз, – деп Лезбай асықпай атқа мініп, малға беттеді.

	Айыр қалпақ төпелеп, қойларды ажыратып əлек. Марғау мал ішінде əр қойды бір тістелеп, арсылдап жүр.

	– Ау, Леке, мына итіңе не болды? Қойлардың ит əлегін шығарды тіпті.

	Лезбай итін ұстады. Ер-қарасын сыбай жүріп, айыр қалпақ малдарды ажыратты. Осы əуремен кеш түсті. Іңір қараңғысында жан дəрмен Лезбай əйтеуір отарын алдына салып үйге беттеді. Марғауда ес жоқ. Арасы алыстап бара жатқан екі отардың ортасында жосылта салып абалаумен жүр.

	– Бүйтпесең, сен ит боласың ба?! – деп кейіді Лезбай.

	– Ап! Ап! – Кейігенің не, ана отарда бір қора мал кетті.

	Ит шынында да бекер абаламаған екен, ертеңіне Айған араласып, қой басын санаса, он шақты саулық жоқ.

	– Осыншама жасқа келсең де, айыр қалпақтың жүрген жері күйелі қақсал екенін білмей-ақ қойдың ғой, – деп кейіді Айған.

	Жамандыққа баспайтын Лезбай:

	– Қате санаған жоқпыз ба осы? – деп күдік келтірді.

	– Бір емес, үш рет санадық қой.

	– Əй, қайдам?

	– Қайдам-сайдамыңды білмеймін. Айыр қалпақтың бұл үйреншікті ісі. Былтыр Сəршен ағайыңды да алдап, арақ беріп, қан қақсатып кеткен. Қазір бар да, көзін құртып жібермей тұрғанда малыңды қайтарып ал.

	– Апырай, жамандыққа қайтіп бара қойды екен? Əлдеқалай жаңсақтық болды-ау, тегі бір. – Лезбай біреу желкелеп итеріп, біреу бұйдалап сүйреткендей болып, Марғауды ертіп, айыр қалпақ шопанға келді. Айыр қалпақ кешегідей емес, салқын.

	– Ау, саған не болған? Аманшылық па?

	– Бүйткен аманшылығы бар болсын!

	– Не болды соншама? – деп таңданды Лезбай.

	– Кеше қой араласқанда сенің отарыңда малым кетсе керек. Он шақты тоқтым жоқ.

	– Не дейді? Жоқты мен іздеп келсем, жаңалықты сен шығардың ғой?!

	Марғаудын мазасы жоқ. Шарбақты айнала шауып қойларға қарап үрумен болды: «Айыр қалпақтың сөзіне сенбе. Біздің отардың қойларын мен, міне, исінен танып тұрмын, көзінен танып тұрмын». – Соны растағандай, үріккен қой арасынан бірер саулық көзін таңырқай қадап, Марғауға жақындай берді.

	Айыр қалпақ қатты кейіді.

	– Өй, мынау итің немене өзі? Кеше малдың берекесін алып еді, бүгін біздің берекемізді кетірді ғой тіпті, – деп қолындағы күрегімен тұра ұмтылды. Марғау бөтен жердемін деп сескенбеді. Қызыл көзін қадап, тұрып қалды. Күрек сермелсе бітті, атылмақ кейіпте.

	– Байқа, алып тастап жүрмесін, – деді Лезбай. Айыр қалпақ шошынып, кейін серпілді. Марғау шоқиып отыра қалды да, дүңк-дүңк етіп үріп қойды: «Малымызды жасырғаныңмен қоймай, жала жапқың келеді тағы да!»

	Лезбай, бірақ ит қылығына мəн бермеді.

	– Марғау, кет былай! – деді де, айыр қалпаққа бұрылды. – Малың кетсе, бізге жүр. Қара. Əйтпесе мен қарайын сенің отарыңды.

	– Малыңды өрістете бер. Кешке барам. Осы байлаумен Лезбай үйіне келді.

	– Ал, не бітіріп келдің? – деді Айған төсектен басын көтеріп.

	Марғау дүңк-дүңк етті: «Түк те бітірген жоқ. Біздің қойлар қой ішінде жүр. Салмай таныдым».

	– Кешке айыр қалпақтың өзі келетін болды осында.

	– Өзі келетіні қалай?

	– Оның да малы жоғалған секілді.

	– Айыр қалпақ өйтіп бұйқыры мен сиқырын түтетпесін, – деді де Айған киіне бастады. Лезбай жаны Айғанда.

	– Кетсе, мал кетер. Қой-ақ қойсаң қайтеді. Күн салқын. Өзің жуырда ғана ауруханадан келіп едің. Суық тиіп қалып жүреді ғой.

	Өтірік айтқан айыр қалпаққа да, əдейі барып түк бітіре алмай келген күйеуіне де ашулы Айған Лезбай сөзін тыңдаған жоқ. Жылы киініп, белін тас қып буынды да, атқа қонды.

	– Ал, Марғау, соңыма түс. Кімнің малы кімде кеткен екен, көрейік. Марғау Айғанға ерді. Лезбай үйде қалды.

	Бұлар келгенде сəске болып қалған еді. Айыр қалпақ қойын өріске шығарған екен. Айғанның жайшылықпен келмегенін бірден байқап, көлденеңдей берді.

	– Кешке таман өзім барам деп едім ғой?

	– О не дегенің? Сені күтіп отырған ешкім де жоқ еді ғой біздің жақта?

	– Кеше сіздің отарда малым кетті.

	– Ол қулығыңды қой, шырақ. Өткен жылы Сəршен байғұсты қан қақсатқан едің. Қайтар малымды!

	– Малың болса, қайтарармын. Жоқ болса, не қайтарам.

	Айған əрі таласпады. Атын тебінді де, жайылып жатқан қойға ұмтылды.

	– Айт, айт, Марғау! Ізде, қой ішінен Лезбай сорлының саулықтарын!

	Марғаудың күткені де осы еді. Салып ұрып бейбіт оттап жүрген қой ішіне қойды да кетті. Отар быт-шыт, тым-тырақай. Айыр қалпақ бажылына Айған қараған жоқ. Айтақтауын айтақтаса да, «енді не істер екен?» – дегендей, ит қылығын бағуда. Отар ішінде жосылтып жүрген Марғау бір кезде бір саулықты қақпайлап бөлек алып шықты.

	– Мынаған не айтасың? Мынау, міне, біз салған ен ғой? – деді Айған саулыққа қарап.

	Айыр қалпақ күмілжіңкірей жауап берді:

	– Мұндай ен бізде де бар.

	– Былжырама!

	Арада аз ғана уақыт өтті. Марғаудың арқасында Айған жоғалтқан малын айдап үйіне оралды.



	4

	Айған малын айдап үйге оралды да, төсек тартып жатып қалды. Тағы да ақ халатты дəрігерлер келді. Бірақ бұл жолы олар Айғанды ешқайда да əкетпеді. Əкетпеді емес-ау, ешқайда да барғысы келмеген Айғанның өзі.

	– Бара-бара жалықтым. Не көрсем де, балаларымның алдында көрейін, мазаламаңдар мені енді.

	Бұрын: «Қайтсе де жүресің», – деп отырып алатын дəрігерлер бұл жолы, неге екені белгісіз, зорлаған жоқ.

	– Бір есепті, үйде болғаны да теріс емес. Жалғыз-ақ тілек бар: не ішем, не жеймін дейді, бетін қақпаңдар. Ыдыс-аяғы, бет орамалы бөлек болсын. Балаларды көп жақындата бермеңдер қасына. – Осыны айтып ақ халаттылар қош айтысты. Соның артынан көп кешікпей қарашаның қары жауып, еріді. Қар жауғанда басын көтеріп, бір кесе сусын ішіп еді, бір күн жатып қар ерігенде ыстық дүниемен қош айтысып, мəңгіге көзін жұмды.

	Ел арасында Айған сондай аяулы əйел екен. Жаназаға жиналғандарда қисап жоқ. Таза арулап, айнала тау қоршаған осы жайлаудың елге шыға беріс аузында, өзен жолында көлденең түсіп жатқан биік төбеге қойды.

	– Иманды болғырдың тілеуі дұрыс екен. Ел беттен де, тау беттен де алыстан көзге түсіп, мен мұндалап тұратын жайлы жерге жатты, – десті зираттан қайтқан қалың ел.

	Ұлып-ұлып Марғау солығын басқан кезде, кезек Адыр мен Дабырға тиген секілді. Есі кіріп қалған екі бала үйге бата оқырға жиналған жұрттың сай-сүйегін сырқыратты:

	– Қайран апатайым-ау, бізді тастап, қайда кеттің? Ренжіткен жеріміз жоқ еді ғой!

	– Енді қайтсін! Шешесіз күн қараң ғой, – деп жатыр біреулер. Топтан бір ақсақал суырылып сөйледі:

	– Балалар қайтер дейсің. Ертең-ақ жетіліп кетеді. Шын қиындық жер ортасына келген Лезбайдың басында.

	– Қайсысына болсын оңай деймісің.

	– Балалардың кір-қоңы мен ішіп-жемі. Үй ішінің отын-суы дегендей.

	Əлгі ақсақал тағы бір түйін тастады.

	– Əй, Лезбай, өлер Айған өлді. Ол енді қайтып келмейді. Үй іші азып-тозбасын, балалар жүдемесін десең, тезірек аяқтану жағын ойла. Алдыңда үкімет малы. Оны бағып-қағуға да көмекші керек. Ешкім сені сөкпейді.

	Еркек жағы осыны мақұл десті. Əйелдер жағында шу көп.

	– Айғанның беті жасырынбай жатып бұл не сөз?!

	– Тым болмаса, топырағы басылсын да.

	– Еркектер əне сөйтеді.

	Басына шаңқандай ақ жаулық салған бір əйел тым ерекше:

	– Əй, көк тұқыл, сен өлген күннің тап ертеңіне кемпіріңді азғырып, бір бойдақтың арбасына салып жібермесем бе, əпкел қолыңды.

	– Сенен бұрын кететінімді қайдан білдің?

	– Пиғылың жаман. Аруақ соғады сені.

	– Əй, қанша азғырғанмен əйел байғұс көнер ме. «Қырқы, жүзі, жылы» деп жүріп алады ғой, – деді бір əйел.

	Ақ жаулық көнер емес.

	– Осы тұқылға ерегіскенде, қалайда көндірем. Шал да болмайды.

	– Байың өлгелі пəлен жыл. Өзің неге отырып қалдың?

	– Менің жөнім бір басқа.

	Ерлер ішінен біреу киліге кетті:

	– Өзі секілді əзəзіл азғырғышы болмаған шығар.

	– Ойын бір басқа, шын бір басқа. Лезбайдың ойланғаны жөн, – десті көпшілік.

	Осы ақылмен жұрт тарасты. Ал Лезбай болса, ойланумен болды.

	Екінші жауған қар бекіп, дүниені суық ұрғанда Айғанның қырқына Қарғабек келді.

	– Ау, Леке, осы сенің не ойлағаның бар?

	Бұл сауалдың мəні неде? Жанашырлық па, əлде тағылған кінə ма?

	Соны түсінбеген Лезбай жауабы қатқыл.

	– Не ойласын деп едің?

	– Қыстың көзі қырау. Балалар болса, жас. Өзің болсаң, жалғызсың.

	Малды қалай бағасың?

	– Е, көмекшіге біреуді беретін шығарсың?

	– Көмекшімен іс бітпейді, Леке. Малдан бұрын, қарауылшы балаларға керек.

	Лезбайдың деген жеріне тиді білем, жүзі жылиын деді.

	– Оны мен түсінбейді дейсің бе. Мал мен баланың қыбын білетін ондай қарауылшыны қайдан таппақпын?

	– Іздейміз.

	Лекең үндемеді. Сөзді тағы да Қарғабек сабақтады.

	– Мына сиыршы ауылдағы Ұмсындықты қалай көресің осы? Лезбай ойланып қалды.

	– Ақылсыз адам емес қой. Оның үстіне Айғанға жақындығы тағы бар. Балаларға тиышсыз бола қоймас. Жиендері ғой, – деп Қарғабек айқындай түсті.

	– Қайдам? – Лезбай екі ұрықтау. Оның себебі де жоқ емес. Ана бір жылдары Ұмсындық совхоз орталығында ұйымдасқан халық өнерпаздар үйірмесіндегілермен бірге жайлау аралап жүріп əн салған. Сонда əркімнің көзі түсіп, соңынан ептеп қаңқу сөз де ерткен. Сол қаңқу сөздің бір ұшы мына Лекеңнің өзіне де келіп соғады. Айған ауруханада ұзағырақ жатып, Лезбайдың жүдеңкіреп жүрген кезінде Ұмсындықтың «жезделеп» келіп, осы үйге қонып кеткені бар болатын. Оның үстіне баласы жоқ. Себебінің неде екенін кім білсін, қыздай қосылған күйеуімен де көп отаса алмады. Осы жайлардың барлығы Лезбайды толғандырмағанда қайтеді?! Екінші жағынан, Ұмсындықтың мінезі жақсы. Ел ішінде «əй, кəпір» атанған емес. Айғанға арғы жағынан келіп қосылатын аталас жақындығы тағы бар. Тағдыр жазып қосыла қалса, балаларға теріс қарауға тиісті емес.

	– «Қайдамды» қой, – деді Қарғабек Лезбайдың ойын бөліп. – Ұмсындық кет əрі бола қоймас. Бар да сөйлес. Көнбей жатса, елміз ғой, оны да көрерміз. – Осыны айтып Қарғабек машинаға мінді. Лезбайда тағат қалмады. Ертеңіне таң сəріде атқа мінді де, «кешігіп қалсам, қарай салыңдар», – деп, малын көршідегі Сəршенге тапсырып, жолға шықты. Соңына ерген итіне:

	– Ал, Марғау, жүгіртіп көрші ауылға барып қайтайық, – деп адамша сөйлесті.

	Көрші ауылы келесі төбенің астында отырған сиыр фермасы екен.

	Лезбай аттан түсіп жатыр.

	– Иə, Лекесі, таң сəріде бұл не жүріс? Астыңыздан су шығудың қай жағы? – деп Ұмсындық күліп тұр.

	– Бір өзің деп келдім. «Анау-мынау десең де, қимайды екен көз көрген» деген бар емес пе.

	«Өзің деп келдінің» төркінін Ұмсындық бірден сезсе керек.

	– Тəтей бар кезде сүтке түскен күшіктей болып жүруші едің, сақалмұртты басып, қутыңдап кетіпсің ғой өзің? – деп Лезбайды сөзбен қағытып, жамбасымен қағып өтті.

	– Əй, көксілім-ай, баяғы қалпыңнан танбапсың-ау. Ұмсындық қара көзін төңкеріп тастады.

	– Немене, өзгерді деп естіп пе едің? – Өңінде күлкі, өзі сондай қылықты. Лезбайдың іші-бауырына еніп барады.

	Содан ба, əлде еті үйренген бұрынғы көз көргені болғандықтан ба, əйтеуір қонақ еркін.

	– Екеуміздің де айдарымыздан жел есіп тұрған жоқ, Ұмсындық. Менің əйелім өлді. Сен байдан кеттің. Кінə кімде деп тексерер мен емес. Өткен күннің күнəсін қайсымызда көп, қайсымызда аз екен деп қазбалап та жатпаспыз. Мен елуге жетсем, сен отыздан астың. Отыз əйелге аз жас емес. Жалғыздық кімге жарасқан. Менде бір-екі қара домалақтар бар ғой. Соларға ана бол.

	Ұмсындық ойнақы.

	– Сол екен ғой араға Қарғабекті жеңгетайлыққа салып жүргенің. Лезбай тіксініп қалды. Мына сөзге қарағанда, Қарғабек келіп, Лезбайдың атынан Ұмсындыққа ұсыныс жасаған. Оны қалай түсінсе екен? Бірақ көп кешікпеді, адам пиғылын əмəнда жақсылыққа жоритын Лекең көңіліне: «Жарайсың, Қарғабек, қарамағыңдағылардың қамын ойлап жүргенің кісілігің болар» деген ой келді. Лезбайдың көңіл күйіне үңіліп жатқан Ұмсындық жоқ. Əлгі сөзін əрі жалғап, «кет əрі» еместігін танытты:

	– Жездемізді Қарғабексіз де білеміз ғой.

	Шай келді. Шаймен бірге арақ келді. Ұмсындық тізелесе отырып, кішкене қырлы стакандарды өзі толтырды.

	– Мүмкін, «мен» деп келгендегі дəмең осы шығар?

	– Иə, осы еді, – деп Лезбай күлді.

	– Осы болса, ал ендеше алып қояйық.

	– Алсақ, алайық.

	Осы «алып қоюдың» аяғы малды да, жанды да ұмыттырып жіберді. Қой қорада, екі бала қамауда қалды. Лезбай бір күн, бір түнді оңаша үйде əдемі келіншек қасында өткізді.

	Ертеңіне жалғыз басты келіншектің төсек-орны тиелген оқшау шана Лезбай үйіне бет алып бара жатты.



	5

	...Дағдылы бір күн. Қар жапқан кең жазық далада жаяу бұрқа сын бар. Лезбай ат үстінде, артта келеді. Марғау болса, дағдысынша отардың оң мен солын кезек бүйірлеп, жау торуылдайды. Ит иісін алып, əбден үйренген қойлар жайбарақат. Кішкене темір тұяқтарын шыңылтыр қарға шегеше қадап, жайыла оттап келеді. Құлақтанып, қызара шыққан күн етектен біршама көтеріліп барып, əлденеге ілініп қалғандай, жылусыз көзін сығырайтып, қарауытқан аспаннан салғырт қарайды. Лезбай аттан түсіп, біршама жаяу жүріп, тақымын жазды. Содан соң кер бестінің ауыздығын алып, тебінге жіберді де, өзі бір биіктеу жерге келіп отырды. Мұндайда Марғаудың отарды орағыта шауып, жан-жағына қарап алатын əдеті бар. Сыралғы ит бұл жолы да сөйтті. Тебіннің дөңестеу жерінде мойнын айналаға соза салып, қарғып-қарғып алды: көз жетер, құлақ естір, иіс келер жердің бəрінде тыныштық. Жат қыбыр, селкем дыбыс, секем иістің түк белгісі болмаған соң, Марғау салып отырып иесінің қасына келді. Кер бесті тұяқ жұмсап əуре емес, қой өтіп, босап қалған тебіннің түбін індетіп əлек. Лезбай көзі жұмулы, басын бір кішігірім тасқа салып демалып жатыр. Ит келіп, тұмсығын шопан үстіндегі кір сіңген ескі тонға сүйкеп-сүйкеп алды. Күшік күнінен əбден мұрнына сіңген таныс иіс – шуаш иісі, кір иісі – тамаша иіс. Қаладағы жылы үйде қолда тұратын, тек бір мезгіл кешқұрым ғана біреу жетегінде көшеге шығып, сейіл құратын тұмшалы ақсаусақ туыстарын қайдан білсін, мына ен далада еркін көсіліп, қой соңында жүретін бейнетқор Марғауға, əйтеуір, дүниенің асылы осы иісте.

	Лезбай көзін ашты. Бір жамбастап қисая беріп, итінің басынан сипады. Марғау бүйтіп қасына келсе, төңіректе тыныштық екенін шопан жақсы біледі.

	– Таң сəріден шабуылда, шалдығып кетер, кер бестіні үздіріп алмасақ болмайды.

	«Айтқаныңа түсіндім» – дегендей, Марғау да көзін жұмып, маңдайымен Лезбай алақанын сүйкеп-сүйкеп қойды. Жақсы көргенді байқаса, арсалаңдап иесінің үстіне қарғып, əдемі сезімнің бейберекетін шығаратын кейбір даңғой туыстарын Марғау ұнатпайды. Оның бар махаббат-ықыласы осындай сыпайы қимылмен тынады. Итінің осы қылығына разы болды ма, кім білсін, Лезбай жарлауыт қабақтың астында жатқан кішкене көзін күлімдете қадап:

	– Затың ит болғанымен, кейбір екі аяқты ақымақтардан əлдеқайда артықсың-ау, – деп дəн ризалық білдірді.

	Сол сол-ақ екен, Марғау жүресінен отыра қалып, екі-үш дүркін дүңк-дүңк етіп үрді де, жосылта жөнелді.

	– Əй, мақтағанға дандайсып кеттің-ау деймін, – деп Лезбай қарқылдап күліп, бір аунап түсті. – Əйтпесе ит боласың ба?!

	Жоқ, Марғау мақтанбағанға ұқсайды. Жан ұшыра абалап, қой отарын айнала шапты. Əлі де жайбарақат жатқан Лезбайға құйғытып келіп, үріп-үріп өтті: «Не ғып жатырсың? Жау келді, атқа қон!» Кенет қой дүрлікті. Бір сойқанның болғанын Лезбай сонда барып түсінгендей, қарғып атына мінді де, ит кеткен жаққа шоқыта салды. Істің жайын дөң асып барып байқады: бір көк шулан жер бауырлап жақындап қалыпты. Қарсы алдында Марғау. Не істерін білмейтін секілді, мойны күдірейіп, тісі ақсиып кеткен.

	– Марғау, Марғау! Айт, Айт!

	Адам тегеурінінен сескенген көк шулан қарғып тұрды да, жөнеле берді. Адам тегеурінінен қуат алған Марғау бөрі соңынан бүктеле салды. Екеуі де дөң асты, ойға түсті. Артта қуғын барын анық сезген Марғау көкжалды қарсы қабаққа асыла бергенде қуып жетті де, жұқа шаптан қапсыра қауып, тұмсығымен түйіп өтті, көк шулан тоңқалаң асып барып, қайта тартты. Шабынан саулаған қан қарды таспадай тіліп сызып барады. Қан көрінсе құтырынып кететін арғы тегіне тартты білем, бар қауіпті ұмытып үлгірген Марғау қасқыр соңына қайта түсті. Ит тегеурінінің оңай емес екенін енді аңғарған көкжал əлде тақыстығы, əлде сасқаны, əйтеуір қиыстап барады. Марғау мақсаты біреу-ақ: қансыраған ата жауын тағы бір қуып жетіп, Лезбай келгенше мүлде жəукемдеп тастау. Денеде əлі қуаты көп, жағдайға біржола үстем ақ тұмсық қара ит екінші бір жыраға қасқырмен қатарласа келіп түсіп еді. Бір бүйірден жанапайлап шыға келген бір топ бөріні Марғау осы тұста барып байқады. Артында қардан шаң тұрғызып, құйғытып келеді. Өзгелерінен оқ бойы алда келе жатқан көш басы арлан жаралы ұяласын өткізіп жіберді де, Марғаумен айқаса кетті. Шар болаттай шыңдалған екі тұмсық арандай ашылып, бір-біріне тіресіп қалды. Құдды, «қайсымыздың аузымыз үлкен екен, кəне салыстырайық» дегендей ырылдайды. Осы бір сəтте екінші бірі келіп Марғаудың оң жамбасына ауызды көміп қалды. Дүние жып-жылы болып жүре берді. Тіршіліктен əлі күдерін үзбегені ме, əлде жан тəсілімі, кім білсін, жабыла шүйліккен қасқырлар жайына қалды, Марғаудың есіне ең əуелі құйғытып келе жатқан кер бесті, одан кейін қамшы үйірген Лезбай түсті. «Қайдасың?» дегендей, бір қаңқ етті де, серейіп сала берді. Сол шақта күркіреген Лезбай даусы шықты. Гүрс-гүрс мылтық атылды. Содан арғысы есінде жоқ.

	...Бір кезде Марғау көзін ашты: екі бөрі сұлап жатыр. Біреуін иісінен анық таныды, – манағы өзі қуып жетіп, таңын тартқан көк шулан. Қалғандары зым-зия.

	– Екеулеп жүріп екеуін түсірдік. Енді Лезбайдың отарына аяғын байқап басар өздері де, – деп Лезбай сыдырып алған жас терілерді қоржынына салды да, атқа қонды. Кер бесті əлденені сезгендей, көзін аларта осқырынып үрке салды.

	– Е, қорықпа енді бұлардан. Ал, Марғау, кеттік, – Лезбай итімен осылайша сөйлеседі.

	Марғау кеудесін көтерді. Бірақ алдыңғы аяғында жан жоқ секілді. Икемге келмейді, соны аңғартқаны ма, болар-болмас белгі беріп, қыңсылап қойды. Ілгері кеткен Лезбай қайта оралып, аттан түсті.

	– Алда байғұс-ай, аяғыңды шайнап тастаған екен ғой. Бəсе, неғып қозғалмай қалды деп ойлап едім, – деп итінің мойнынан сипады да, атқа өңгеріп алды. – Қамықпа, əлі-ақ ойнақтап кететін боласың.

	Лезбай қойын айдап үйге келді. Өрістен ерте оралғандықтан ба, үйден үрпиісе шыққан балалар мен Ұмсындық кейпінде сұрау:

	– Мал аман ба?

	Соны аңғарған Лезбай:

	– Мал да, жан да аман. Мə, мынаны үйге апарыңдар, иге саламыз, – деп теріні балаларға лақтырды да, Марғауды өбектеп аттан түсті.

	– Бұған не болды? – деп Ұмсындық шошып қалды.

	– Қасқыр аяғын шайнап тастаса керек.

	– Енді не істейсің?

	– Емдейміз, – деп Лезбай екі талды жонып қалақша жасай бастады.

	Ит басын жерге салып сұлық жатыр. Балалар бірінен соң бірі келіп нан тастап əлек.

	– Жемейді ғой? – деді Дабыр. Адыр киліге кетті.

	– Аяғыңды қасқыр шайнаса, сенің тамақ жегеніңді көрер едім! Марғау қайта жыламай үнсіз жатыр. Сен болсаң, бақырар едің.

	– Иə, саған, мен емес, ең алдымен «аяғым, аяғым» деп сен бақырар едің ғой.

	– Қой, жоққа таласпаңдар, – деп əкесі балаларына басу айтты. – Марғау болмағанда мына қойды қасқыр қырып кететін еді. Ал қойды қасқыр қырды дегенше əкелеріңді түрмеде деп біліңдер.

	Адырдың көзіне жас келіп қалды.

	– Иə, деген! Мен сені түрмеге жібермеймін. Дабыр өшін алғандай. Мазақтап жатыр:

	– Əлгінде ғана жыламаймын дегенің қайда? Адыр жылауық, Адыр жылауық.

	– Əкемді қамап қойса, мен түгіл, сен де кеңкілдеп жылар едің ғой. Лезбай мен Ұмсындық Адырдың мына сөзіне шегі қатқанша күлді.

	– Ұрлық істеген жоқ, өтірік айтпайды. Жайдан-жай əкелеріңді неге қамайды? Ешқайсың да жыламай-ақ қойыңдар! – деді Ұмсындық Адырдың басынан сипап.

	Лезбай нағыз сынықшы секілді. Иттің аяғын асықпай отырып көп сипады. Сынығы, жарықшағы бар ма деп сипайтындай. Марғаудың жаны жай тауып, көзін жұмды. Адырдың даусы қаттырақ шықты.

	– Көзі жұмылып кетті. Өліп қалмай ма?

	Марғау баланы қорқытпайын деді білем, басын сəл көтеріп, ыңырсып қойды.

	– Неге өледі, өлмейді, – деп Лезбай ит жарасына дəрі септі. Содан кейін əлгі қалақшалармен сынық аяқты таңып тастады.

	Марғау үш аяқтап үш ай жүрді.

	– Ит емдеп қайтетін едің, көзін құртпайсың ба? – дегендерге шопан жауабы шолақ.

	– Марғау екіге жаңа ғана жетті, жас сүйек əлі-ақ жетіліп кетеді.

	Лезбай сөзі қате кетпеді. Ақыры шипалы қолдың салауатымен Марғау құлан таза айығып, байырғы қызметіне ауысып еді...



	6

	...Марғау төртке аяқ басты. Күз белгісі біліне Лезбай отары төменге бет алды. Үй мен балаларды машинаға салып кеше жөнелткен-ді.

	Қой соңында Лезбай мен Марғау. Ұмсындық қазан-ошақ артқан арба үстінде.

	Лезбай мұндайда саспайды. Жаз бойы оты мол, суы мол шыбынсыз жайлауды еркін жайлап, шелденген малдың алдында ұзақ қыс тұрғанын əсте естен шығармақ емес. Сол себепті, «ерте барсам жерімді жеп қоям» деген ниетпен, ықтырма мен күздеуде отыруды қатты ұстанып, жұрттың соңын ала малды оттата жылжытып келеді. Кейде шеттеген қойды қайырып, тырқырата бастайтын Марғауға жекіп тастайтыны да содан. Марғау сондай есті. Айтқанды екі етпейді. Малдың кең жайылып оттауына мүмкіндік жасап, ондайда алыстан орағытады.

	Түс ауды. Мал жусайтын кез. Бұл шақта Лезбай отары айнала қалың қарағайлы тау қоршаған кең жайлаудың төменге түсер аузына іліккен еді. Ендігі бет алды Кегеннің кең жазығы. Одан əрі Қулық тауы. Тау сыртында қыстаулар, мал қоралары.

	Біраз төмендегендіктің белгісін танытып бұлттан күн шықты да, ысыта бастады. Лезбай астындағы өзіндей көнбіс кер бестінің шаужайын тартып, жерге түсті. Үстіндегі кір сіңген ескі қара тонды шешіп былай тастады.

	– Əй, Ұмсындық, мал жусайтын кез. Демалайық. Шай-суыңды дайындай ғой.

	Ұмсындық арбадан зорға түсті.

	– Ау, саған не болған?

	– Ауырып келем.

	– Ертемен шыққанда сап-сау едің ғой?

	– Ертемен сау болсам, қазір аурумын. Əйел жайын білмейсің бе?

	Лезбай сəл кейіңкіреп, мұрнының астымен бірдеме деді де, арбаны көлденең тартып, қалқан жасап, шай қайнатты. Ұмсындық Лезбай шешіп тастаған тон үстінде қисайып сəл жатты да, басын көтерді.

	– Жазған-ау, мына тонды баяғыда таста деп ем ғой? Қайтіп киіп жүрсің?

	– Қара тонмен ойнама, ол менің құтым.

	– Құт болса – болар, исі əдемі екен. Тер саси ма, əлде шуаш саси ма, ажыратып болар емес, – деп6 Ұмсындық бөлек жерге қисайды.

	– Жə, жə, кекетіп-мұқатпай? Сенің де шыққан тегің белгілі еді ғой маған. Одан да мына шайды құй.

	– Еркелеп жатыр дейсің бе. Ауырып келем дедім ғой.

	Лезбай кенет Айғанды есіне алды. Ащылы-тұщылы бірге отасқан жиырма бес жылдың ішінде ауырып жүріп те бір рет аурумын демеген екен. Тіпті өлерінің алдында айыр қалпаққа барып, қосылып кеткен саулықтарды айдап алып келді-ау. Мүмкін, сол жолы бармайақ қойғанда өлмейтін бе еді, əлде қайтетін еді? Осы бір тоқтам үстінде Лезбай енді өзін кінəлады: біреудің бетіне келіп, осы бір жүз жыртпастық-ай десеңші. Елуді озып, алпысқа тартқан шағында аңқаулық пен аңғырттық, сенгіштік пен бұйығылық деген кеселден қайтсе құтылмақ?! «Менің қойым қайта сенде кетті», – деп шімірікпей тұрды-ау айыр қалпақ. Дардай басымен жұрт қайтіп барады екен осындай қулыққа? Қулық сырын түсінбегендіктен талай жерде опық та жеп жүр. Сондай өкініш үстінде «бұл бір сабақ болды. Енді ме, енді қайтып ондай іске Лекең баса қоймас, енді қайтып бұлай құрылған қулық тұзағына оңайлықпен Лекең түсе қоймас», – деп өзімен өзі болып, ант-су ішкенімен, залымдық пен қулық шіркін тонын айналдырып киіп, кейпін өзгертіп келеді де, табиғатында аңғал жаралған Лезбайды тағы да оп-оңай ауната салып, жарқ беріп кете береді.

	Лезбай қатты ойланған екен, атам заманнан келе жатқан тас құман тасып, бұрқырап кетіпті: «Жазған-ау, не болған саған, шайың тасып жатыр», – деген Ұмсындық даусын зорға естіді.

	Кенет абалап ит үрді. Лезбай жан-жағына шошына қарады. Отар тыныш. Қой біткеннің селкеу шыққан бірі жоқ. Аядай ашық жерде ұйлығып жатыр. «Марғау қайда?»

	– Марғау, Марғау!

	Марғау тағы да абалады. Даусы бірақ əртінде.

	Лезбай енді алысқа, алдыңғы беттегі төбеге көз салды. Марғау төбе басында. Əупілдеп үріп Лезбайды шақырады. «Жайдан-жай бүйтпесе керек еді ғой? Не көрді екен?»

	– Марғау, Марғау! Кə-кə-кə!

	Марғау өршелене түсті. Келер сыңайы жоқ тіпті.

	– Даусы тым қатты ғой ана бишараның. Бекерге мазаланбаушы еді, бірдемені көрген болар, барсайшы, – деді Ұмсындық.

	Ыстық шайдан бір-екі ұрттап, Лезбай атқа қонды. Шоқытып төбеге шықса, Марғау Айған моласының басында тұр. Лезбай көзіне жас келіп қалды. Аттан қарғып түскен бойда итін келіп құшақтады.

	– Мал мен бір құлқынның жайын ойлап жүріп, Айғанның осы жерде екенін де ұмытып кетіппін ғой тіпті!

	Лезбай дін дегеннің не екенін де білмеуші еді. Ақсақал, қарасақалдар жиналып дұға оқып, дəм қайырып жатқанда Лезбай қолын жұрт сөзіне қалмайын деп жаятын. Басқа біреулер аузын жыбырлатып тие берсін айтып жатқанда, бұл басқа бірдемені ойлап, əлденеге алаң болып отыратын-ды. Не болмаса: «Аузын жыбырлатқанда осылар не айтады екен?» – деген сұраққа жауап іздеп азаптанатын. Сол Лезбайың тізе бүгіп отыра қалды да: «Алдың жарық болсын, Айған. Артыңда қалған қарғаларың реніш дегенді білмесін!» – деп күбірлеп, бетін сипады. Екінші жылға айналып, басылып қалған моланың əр жерін көтерді. Қирай бастаған шарбақты жөндеді.

	– Кешіктің ғой, не көрдің? – деді Ұмсындық ренішті оралған Лезбайға.

	Лезбай үндемеді. Атына бір жамбастап отырған күйі отарды орнынан көтерді.

	– Ау, біздің үйдің кісісі, бірдеме естігеннен саумысыз? Далада қалып қоймайық. Арбаны ыңғайла, атты жек, – деп Ұмсындық күле қарап, көзін төңкеріп тастады.

	– Арба дайын емес пе? Ыңғайлайтындай шашылып жатпаған еді ғой, – деп Лезбай кете берді.

	Іс мəніне жете түсінбеген Ұмсындық:

	– Əлгі екі арада мынаған бірдеме көрінген шығар? – деп аузын бір сылп еткізді. Атты жегіп, шашылған нəрселерді жинастырды. Көзі кір сіңген қара тонға түсіп еді, «ырыстың бəрі осында тұрса да, қойшы» деп, көтеріп алып лақтырып тастады да, жүріп кетті. Бұл кезде төбеден түсе берген Марғау жұрт жаққа қарап мұрнын шүйірді. Қарайып жатқан тонды иісінен танып тұр. Лезбайға қараса біршама алыстап кетіпті. Одан беріректе ыдыс-аяқты салдырлатып Ұмсындық мінген арба зымырап барады. Қара тон жұртта қалған. Марғау дүңк-дүңк етіп екі-үш рет үрді. Ұмсындық қараған жоқ. Лезбай естімеген секілді. Ит жүгіртіп төменге түсті де, қара тонды үш айналды. Лезбай тоны, жақын келіп үш иіскеді. Лезбай иісі. Аянар жан қалған жоқ енді. Абалап үріп, алыстап кеткендердің соңынан салды. Ұмсындыққа жетіп, арбаны айнала үрді. «Тон қалды! Тон!» Ұмсындық бірақ селт еткен жоқ. Одан кейін Лезбайды қуып жетіп, отарды айнала шапты: «Тоның қалды! Тоның!..» Лезбай атының басын тартып, итіне қарады:

	– Неге шабаландың?

	Марғау өршелене түсті: «Тоның қалды жұртта! Тоның!»

	Лезбай қойдың ол жақ, бұл жағына шықты. Бəрі түгел, бəрі аман секілді. Артына қарады. Салдырлатып Ұмсындық та келе жатыр.

	– Ау, ит неге абаланды?

	Ренжіген Ұмсындық жауабы келте:

	– Ит иесі өзің білмесең, мен қайдан білем...

	Лезбай үндей алмай қалды. Ашуды кер бестіден алғандай. Қамшыны бір үйіріп, борбайлата салды да, отардың сетінеген жағына шаба жөнелді. Марғау тағы да үрді. Лезбайдың қайрылмайтынын білген соң, жосылтып, жұртқа келді. Қара тонды үш айналды. Қателеспеген. Лезбай тоны. Жақын келіп үш рет иіскеді. Нақ Лезбайдың иісі. Қызық. Қара тонды қалдырып, бұлар қайда бара жатыр? Ит ақылына сыймайды. Марғау жосылтып тағы келді Лезбайға. Жағына тыным жоқ. Отарды айнала шауып үрумен жүр. Ай мен күннің аманшылығында мынадай мінез көрсеткен ит қылығын Лезбай өзінше: «Айған қалды төбеде, Айғанды тастап қайда бара жатырсың?! Қайт кейін!» – дегені деп түсінді. Өйткені Айған дүние саларда Марғаудың үш күн бойы жағын жаппағаны Лезбайдың əлі есінде.

	– Өлген Айған қайтып келмейді енді. Қой, Марғау, – деп жекіді Лезбай. Марғау бірақ өршелене түсті: «Ап! Ап!»

	Əр қилы сезім жетегінде келе жатқан Лезбай Марғау абалап, жанынан өте берген кезде бишікпен тартып жіберді.

	– Байбалам сап, мазаны кетірдің ғой тіпті!

	Аз ғана ғұмырында тəніне тұңғыш рет таяқ тиген Марғау əуелі шоқиып отыра қалып ұлыды да, кері салды. Артық кеткенін тез аңғарып:

	«Марғау! Марғау!» – деп шақырған иесіне де қарамады. Салып жұртқа келді. Тон үстіне шоқиып отыра салып тағы ұлыды. Бірақ Лезбай отары алыстай берді.

	Арада ай өтті. Лезбайдың күздеуді қалдырып, қыстауға бет алар кезі де таянып қалған. Басында дала мінезін танытып: «Есті ит еді ғой, келіп қалар» – деген үмітпен жүрген Лекең бара-бара көңілін күдікке алдырып, «Апыр-ау, қайда кете қалды?» – деген сұрақты жиі қойып, жауап таба алмай дал болатынды шығарды. Əр қилы тон пішеді: əлде қасқыр тобына кезігіп қалды ма екен? Əлде көре алмаған жатжақын, шопан-жоралардың бірі жазым қылды ма? Əлде тəніме ащы таяқ тигіздің деп өкпелеп кетті ме? Не көрінді? Ойда жоқта неліктен беймаза бола қалды? Əлде... Қойшы, осы бір «əлдемен» жүргенде тағы да біршама уақыт өтті. Лезбай отары төменге құлдилап, қыстауға келіп бекінді. Бірте-бірте Марғау ізі көмескілене бастағандай. Басында ауыз жаппайтын балалардың өзі де Марғау атын сиретіп барады. Жалғыз ақ мал сетінесе, жə болмаса боран-шашында қасқыр торуылдаса, сонда ғана Марғау аты ауызға ілінеді.

	– Шіркін, Марғау болғанда ақсақ қой далада жатып қалмас еді ғой.

	– Марғау болса, қасекең де аяғын байқап басар еді-ау біздің отарға!.. Осылай қыс өтуге айналды. Лезбай үйі Марғауды өлдіге санап, біржола ұмыта бастаған еді...



	8

	Бірін бірі жақсы көретін ит пен оның иесі Лезбай арасында əйтеуір бір түсініспестік болды: «Тоның қалды», – деп Марғау абалап барып еді, оны Лезбай Айғанға байланыстырып, өзінше жорыды. Соған орай тұңғыш рет мінез көрсетіп, қол көтерген Лезбай қылығы да Марғауға «неменеге беймаза бола қалдың, қалдырып кетсем, қарап тұрмайсың ба, келмейтін бе едім қайтып?!» – деген жарлық есебінде жетті. Қайтсе де Марғаудың тон күзетіп қалғанына талай уақыт. Күнде жолға қарайды. Тұмсығын созып, ауадан Лезбайдың иісін іздейді. Сөйте-сөйте жалыға бастады. Бір нəрсеге қайран: қара тонды неге тастап кетті? Неге із деп келмейді? Ашыға бастаған кезде тышқан аулайды. Тышқан аулап, қарнына бірдеме барған кезде есіне тон түседі де, салып ұрып орнына келеді. Қызық бір ой: адам тойса, уайым-қайғысы азаяды. Жатқанды, демалғанды ұнатып тұрады. Ал ит ше? Қарны тойса, атадан мирас болып келе жатқан өз міндеті – күзет міндеті есіне түсіп, мазасы кете бастайды.

	Бір күні борап қар жауды. Ит жатқан жер дөңес, желдің өті екен. Сол себепті, Марғау қара тонды тісімен сүйретіп жыраға келіп түсті де, үлкен бір қой тастың ығына келіп жайғасты. Осынысы ақыл болғанына Марғаудың көзі ертеңіне жетті. Ұйтқи соққан боран жырашықты қармен толтырып, қойтастың үстінен жүріп кеткен. Етегінде кішкене саңылау бар. Құдды əдейі жасаған үйшік дерсің. Марғау далаға шықты. Айнала аппақ. Нағыз қан сонар. Тау беткейіндегі шыршалар қар жамылып, мүлгіп тұр. Олай-бұлай жосылта шауып ит бойын жазды. Содан төбеге шықты. Айған моласы қар астында. Көз жетер атырап із түспеген ақ қағаз бетіндей. Əлде Марғау иісі, əлде тон иісі шошытты, түн жортпалары бұл өңірді айналып өткенге ұқсайды. Ит аңсары кенет жазда Лезбай отырған жұртқа ауды. Құйғытып келіп, айнала тіміскілеп жүр. Таныс жер, міне, мына жерде өзі жататын. Мынау Лезбай демалатын орын. Мынау, міне, Ұмсындық иісі. Қазан-ошақ иісі. Дабыр, Адыр иістері де бұрқырап жатыр. Дəп қазір сол иістердің өзі болмаса да, ит көзіне анық, айқын қалпында сол кездің суреттері келеді. Ал қаймағы бұзылмаған осы суреттердің ит жадында таныс, етене иістерге айналуы ықтимал құбылыс қой. Марғау тұмсығын көкке созып, ұзақ ұлыды. Көкіректі сондай бір ыстық сағыныш оты шарпығандай. Көзін аша салысымен бауыр басқан бір үйлі жаннан айырылып, мына жұртта Марғау неге қалды осы? Жылы ықтасын, Ұмсындық беретін сүйек-саяқ, көже көзден бір-бір ұшқандай. Бұрын мал қамы, жан қамы болмаса, құлқын қамы дегенді білмеуші еді. Ендігі іздейтіні – не кезігеді, қалай кезігеді?

	Марғау өз жұртын тіміскілеп жүріп жарты таба нан тапты. Аяз сорып, қатып қалған нан. Темір секілді, домалатсаң тасқа тиіп шың-шың етеді. Марғау нанды Лезбай жататын жерге алып келіп ұзақ əуреледі. Ақыры түс ауды. Нанның соңғы қиқымын жеп, тұра беріп еді, алдында анадай жерде шоқиып отырған қасқыр қаншығына көзі түсті. Шошынып, денесі мұздап қоя берді. Ата жауын осыншама жақын келтіріп, қалай аңғармай қалған? Иісін қайтіп сезбеді? Марғау мойнын күдірейтіп, ырылдап еді, қасқыр қаншығы жер бауырлап жата қалып, құйрығын былғады. Достыққа, татулыққа шақырған белгі. Өзі жылжып келеді. Жауап есебінде Марғау да құйрығын былғап қойды. «Шын достыққа ниетің болса, мен де қарсы емеспін» дегені. Содан кейін ұшып тұрды да, төрт аяғын жерге шалқайта салып, кеудесін кере сəндене бой жазды. Ал көре ғой, ит баласының сұлулығы менен өтпеген!

	Қаншық жылжи қыңсылап, Марғауға жетті. Марғау да қарап қалған жоқ, бозбала сері мінезбен екі-үш аттап барып қаншық сауырынан иіскеді. Бірақ қасқыр қаншығының бойында айлалы есеп болмаса, басқа сезім белгісі жоқ. Соны сездірмейін дей ме, құйрығын қайта-қайта былғалап, қыңсылай береді. Көңіліне əлденені секем алған Марғау алыстан тұрып, мойынын қайта соза беріп еді, қаншық шыққан беттен құйғытып келе жатқан үш ноқатқа көзі түсті. Аялдар шақ қалған жоқ. Жалт берді. Аярлық жасап, жер бауырлап жатқан қаншық кілт өзгерді де, тұра ұмтылды. Дегенмен ұзын сирақ Марғау адымы алымды екен, барған сайын ұзай берді. Ұзаса да маза жоқ: қайда бармақ? Ізге түскен бір топ қасқыр қайда барсаң да қалмайтыны айдан анық. Артына көз салып еді, басқаларынан оқ бойы алда келе жатқан қаншық пен өз арасы жақындап қалған секілді. Қуғанның жетпей қоймайтынын сезген Марғау бір шешімге белін бекем байлаған секілді. Енді шоқалақтап баяулата шапты. Əлгіндей болмады, қаншық салып жетіп, ауызды сала берем деген кезде Марғау төрт табандап бұға қалды. Қаншық өз екпінімен Марғаудан асып барып үш домалады. Ит ұмтылып қасқыр алқымынан алды да, бірер толғап, ілгері тартты. Қаншықта дəрмен қалмағандай, серейіп сала берді. Соңынан жеткен үшеудің бірі қаншық қасында қалды да, екеуі төтелей салды. Бұл кезде Марғау ертемен өзі қалдырған үйшікке жетіп, сүңгіп те үлгерген еді. Екі қасқыр қара тоннан адам иісін сезсе керек, салып ұрып келгенімен, үйшікке кіруге батпады. Марғау сақ сонда да. Қасқырлар көбік қарды бұзып кіре ме деп дайын жатыр. Қара тонды сүйреп есік алдына апарды. Адам иісі барына қасқырлардың көзі анық жетсін дегені. Үйшік іші түні бойы көк мұзданып бекіп қалған. Төңіректі олай-бұлай дүбірлеткен қасқыр салмағын көтеретін де сияқты. Бірақ көкжалдар жақындамады. Бірер сағат тас төңірегін айналып, ұлып-ұлып, ақыры қас қарая кетіп отырды. Марғау далаға шықты. Айнала бұрылып ауаны ұзақ иіскеді. Қасқыр иісі алыстап кеткен. Шыңылтыр аяздан басқа ештеңе сезілмейді.

	Аяғыңды қия бассаң қатер төндірген ендігі тірліктің ащы шындығы ит қабілетін инстинкт таразысына салып дəл бағалауды талап етеді. Өйткені Марғау бойындағы қалыптаса бастаған сезім түйсіктері өзінің қара басын сақтау күресінде шынығып жетілмегендіктен, дала тағысымен бұл ретте таласа алмайтыны көрінді. Əлдебір жаңсақтық себеп болып, тірлік үшін күрестің ұлы дүрбелең жолына оқыс түскен Марғауға, міне, енді барынша сақ, барынша əккі болу керек. Жауыңа қарсы бару – ең соңғы шара. Екінің бірі – өлесің не өлтіресің. Адам қолында бұла өскен, көп ретте өз тірлігін қорғауда, ең оңайы, тіпті тамақ тауып жеуде қырсыздық көрсететін Марғауға ондай тəуекелдің қажеті не?! Шамаң келсе, бұғып қал. Əйтпесе аңғырттық пен жайбарақаттық жарға жығады. Бар болмысымен осы ақиқат шындықты сезінген ит ұзақ тұрып, меңіреу тыныштық басқан төңірекке қадала қарады. Əлсінəлсін тұмсығын көтеріп, ауадан иіс ізін іздестірді. Ақыры секем алар дыбыс пен иіс сезілмеген соң манағы қаншық жығылған жерге барды. Қарға қан тамған. Тіпті көп тамған. Қайсы ретте қасқырлардың сол қан тамған жерді қауып тістегендері де байқалады. Жығылған жерінің қарайып қалғанына қарағанда əлде қансырады, əлде есін жия алмады, əйтеуір қаншық ұзақ жатыпты. Марғау бір сəт өз күшіне, өз ісіне разы болып, қайта-қайта керіліп, олай-бұлай жүрді де, үйшігіне оралды.



	9

	Марғау өзінің ашыққанын сезінді. Шыңылтыр аяз сорып, қары əбден бекіген жылы үйшіктен шыққысы келмеп еді, қу құлқын тысқа қарай жетелей берді. Не істеу керек? Төскейде қалың қарағай бар. Соған барды. «Шауып өткен бір қоян ізі жатыр. Иісі бірақ ескі. Тегі, əлденеден секем алып, ығысып кеткен болса керек. Марғау ізге түспеді. Қарағай басында бұтақтан-бұтаққа қарғып бір тиін жүр. Соны аңдып ұзақ тұрды. Қимылы мүлтіксіз, қайықша сырғанайды. Бұтақ үзілмесе, жерге түсер ойында жоқ. Мекен-жайы мен тамағы – ағаш басы. Марғау одан күдерін үзіп, тағы ілгеріледі. Бір ағаш түбінен аюдың иісі шығады. Баспалап келіп қарап еді, буы бұрқырап жатыр. Бірақ көп аялдамады, алыстан орағытып əрі кетті. Аюмен ойнауға болмайды. Тағы да із кесті. Алдағы бір төбе – суыр мекені. Оған да аялдаған жоқ. Суырды індету – су ішінен балық аулаумен тең. Түс ауды. Марғау айналасы қалың шілік тал түбіне тап болды. Іздегені де осы еді. Қоқыстарды қопарды да, ұйқылы-ояу қалпында бір борсықты оп-оңай суырып алды.

	Қарны тойған Марғау есіне тағы тон түсті. Байқаса, біршама алыстап кетіпті. Келген ізді қуалау бос əурешілік. Сол себепті төтелей салды. Кенет əдемі бір иіс шықты. Адам иісі, жылқы иісі. Қуанғандығы сондай, даусын созып, ұлып жіберді. Қарағай арасын қағып екі салт атты шықты. Мойнында мылтығы, соңында иттері бар. Əдепкіде Марғау құйғытып барып қосыла кеткісі келіп еді, тез айныды. Адамдар əр қилы, айдалада жалғыз қалған Марғау жайын түсінсе жақсы. Түсінбесе, «қаңғырған бұл не қылған ит?» – деп атып кетпесіне кім кепіл. Жылыстай берді. Оқыстан абалап иттер үріп, осылай салды. Тегі, Марғау ізіне түскен болса керек. Иттерге елігіп, аңшылар айқайласты. Орман іші дабыр-дұбыр, азан-қазан.

	– Əне кетті ақ тұмсық қара қасқыр. Екінші аңшы қарсы.

	– Қара қасқыр бола ма екен? Не шатып тұрсың?!

	– Өз көзіммен көрдім.

	– Қасқыр дегенің өзіміздің Қырғын шығар.

	– Жоға, Қырғын онда мына жақта жүрген.

	Аңшылар қалай таласса, олай талассын, Марғау мақсаты қайтсе де көзге түспеу. Ізінде өкшелеп келе жатқан иттер барын сезіп, қалыңға бұрылды. Сол кезде қарсы алдынан дəп өзіндей ақ тұмсық, қара ит шыға келді де, Марғауға ырылдап ұмтыла беріп, тоқтап қалды. Марғау даусында араздық та, татулық та жоқ.

	– Р-р-р-р! Не керек өзіңе?

	Аңшы иті құйрығын былғап, Марғаудың қасына барып қатарласа тұрды. Танауында ақ бұршақ таңбасы бар. Қалған жері меңсіз қара. Бойының кішілігі болмаса, бас, кеуде, дене бітімі қаптап қойғандай нақ өзі, аумай қалған. Марғау бойына əлдебір жылылық сезімі пайда болды. Өзіндей ақ тұмсық қара итке таянып барып, құлақ түбінен екі рет жалады. Тіпті иісі де таныс, өз иісі. Тағы бір таныс ит иісі. Марғаудың көз алдына қырғыз шопаны Сəршенге еріп келген қара қаншық келді. Ұлы инстинкт заңы табыстырған əкелі-балалы екі ит сағынып көріскен адамдарша айқасып сəл тұрды. Сол кезде жақындап қалған ат дүбірі шықты. Түбіт жүні дүрдие қалыңдап, жартылай тағыға айнала бастаған Марғау қозғала берді. Өз орнында қимылсыз қалған Қырғын абалана үрді:

	– Мені тастап қайда барасың? Бірге болайық. Марғау да дүңк-дүңк үріп барады:

	– Қызмет бар. Дүниедегі ең қымбат адам Лезбайдың тонын күзетіп жатырмын! – дегені.

	Осы кезде аңшылар да келіп жеткен еді.

	– Əне, əне кетті. Қара қасқыр болмайды дейсің. Мынау немене, қара қасқыр емей?! – деді манағы жіті көз аңшы. – Қырғын, Қырғын! Түс соңына! Айт! Айт, Қырғын!

	Қырғын бірақ қозғалмай қалған күйі ұли бастады.

	Кейінірек келген Сəршен де басында Қырғынды айтақтап қалғанымен, кеткен ит нобайын кешеулеп барып таныды.

	– Ойбай-ау, бұл Лезбайдың иті ғой. Жоғалып кетті деп зарлап жүр еді. Марғау, Марғау! Кə-кə-кə!

	Марғау қайырылмады. Ғасырлар бойы қалыптасқан ұлы инстинкт сезімі қара тонға қарай жетелеп алып кете берді.

	– Ана иттің қайрылмағаны бір жөн делік. Бейтаныс адамдармыз. Ал мына біздің Қырғынға не көрінді? – деп таңданды аңшы серік.

	Сəршен рақаттана күлді.

	– Онда бір кілтипан сыр бар!

	– Не сыр?

	– Біздің Қырғын ана кеткен Марғаудың баласы. Аңшы серік үндей алмай қалды.

	Сəршен бір тоқтамға бекіген секілді.

	– Ал, бала, Лезбай қыстауына тарттық. Итін көргенімізді айтып, сүйіншісін алайық.

	– Тым алыс қой?

	– Алыс болса да, ат аяғы жетпейтін жер жоқ, бала. Аңшылар Лезбай қыстауына бет алды.



	10

	Марғау хабарын естіген Лезбай Сəршен аттанысымен жолға жиналды. Жақсы көретін итінің тірі екенін біліп, балалар «мен барам, мен барам» – деп таласып жатыр. Лезбай оларға: «Жер мойыны шалғай. Тоңып қаласыңдар», – деді де, аттанып кетті. Бөтенге сондай сұсты болғанымен, жақынға тым арсалаңдай бермейтін ұстамды, ақылды Марғаудың ойда-жоқта жұртта қалып қою себебін, қанша ойласа да, Лезбай таба алмайды. Ақыл алтау, ой жетеу, ақыры ара қонып, жайлау алқымына жақындаған еді. Қол созым жерде Айған төбесі. Төменде былтыр күзде өзі шай ішіп аттанған жер. Марғау осы жерде кеткен. Бірақ Сəршен көрдім деген тұс əлі біршама алыс. Лезбай сол бетке көз тікті. Кенет кер төбел оқыранып қоя берді. «Оу, саған не болды?» – дегенше болмады, алдында оқ бойы жерде шоқиып отырған бір итке көзі түсті. Итіне аяқ астынан оңай кездесем деп ойламаса керек-ті. Əдепкіде: «Қара қасқыр болады деуші еді», – деп шошып қалған Лезбай кейіндеп барып таныды. Кəдуілгі Марғау. Жон терісі қалың, мойны жуандап, аяғы сомдалып алыпты. Лезбай атын тебініп алға ұмтылды.

	– Марғау, Марғау, кə-кə-кə!..

	Бұрын атылып келіп үстіне асылатын Марғау қозғалар емес. Көкке қарап, əлдебір түсініксіз дыбыс шығарды. Итке ұқсап үргенге де, қасқырға ұқсап ұлығанға да ұқсамайды. Лезбай «кə-кəлеп» жақындай берді. Марғау кейін шегінді. Екі көзі қып-қызыл, қанталап кеткен. «Алты ай қыс бойы қаңғыртып далаға тастап, жаман тонды күзеттіретіндей, мен саған не жаздым?» деген ашу белгісі. Лезбай аттан түсіп, ілгері аттады.

	– Марғау, кел бері.

	Марғау шегініп барады. «Бұған не болды? Танымай қалудың қай жағы?»

	– деп Лезбай дағдарыңқырап қалды. «Он жыл өтсе де ит иесін ұмытпайды деуші еді ғой». Сасқаны ма, енді бет алды балаша сөйлеп келеді.

	– Мен Лезбаймын ғой, Марғау. Үйде Дабыр, Адырлар бар. Марғауға апар деп олар жылап қалды. Қанат болса, Алматыда. Жазда біз тағы мына жайлауға шығамыз. Сонда Қанат келіп, жатып кететін болады. – Кенет Лезбай көзі əлгінде ит шоқиып отырған жерге түсті. Ар жағында үңгір үйшік. Аузында бірдеме қараяды. Лезбай енді солай бұрылды. Марғаудың ұнатпаған белгімен аздап ырылдағанына қараған жоқ. Үйшік босағасын етік тұмсығымен бірер теуіп, қарайғанды суырып алды. Ғажап, өз тоны! Осы күнге дейін жұмбақ болып келген ит қылығын енді түсінгендей. Марғау аңдаусызда жұртта қалып қойған тон күзетінде. Лезбай басын шайқады. Күлерін де, жыларын да білмейді. Күлейін десе, есеп-қисабы жоқ ит қызметінің адалдығы кімді болсын ойлантпай қалмас еді. Жылайын десе, жыртық тонды күзетіп айдалада қалу тіпті ақылға сыймайды. Есіне өткен жылы осы жерден қалай аттанғаны түсті. Ойлап қараса, бəріне кінəлі Ұмсындық. Кейінде бір: «Осы менің тоным қайда?» – деп сұрағанында, «Лақтырып кеткем», – деп Ұмсындықтың жауап бергені де бар. Сонда қара тон мен ит жоғалуы байланысты-ау деп ойламапты ғой. Лезбай əлденеге кейігендей. Əлде өз түйсіздігіне, əлде жоқ жерде пысықсына қалған қатын қылығына кейіді ме, тонды лақтырып жіберді. Марғау: «Керегі жоқ болса, неге айтпадың? Қыс бойы бекерге күзеткенім бе мен сонда?» – дегенді танытып, ырылдап тісін көрсетті. Лезбай өз иті болған соң қорыққан жоқ. Қайтсе де қарсы жүрді. Марғау əлдебір өкпелі дауыспен екі-үш рет ұлып, үрді де, жортақтай жөнелді.

	– Марғау, Марғау! – Лезбай алқынып ит соңынан төбеге шықты.

	Шаршаса да қалатын емес. Марғау соны аңғарды білем, бір шыршаның түбіне барды да, бері қарап жатып алды. Құдды атылар қасқыр дерсің. Ит алдында өз кінəсін мойындаған шопан жан ұшыра алқына келіп, Марғауға қол созды.

	– Марғау жақсы ғой. Марғау иесін қаппайды. Марғау оңды ғой.

	Марғау Лезбайды қаппайды.

	Рас, ырылдағанымен Марғау ұмтылған жоқ. Лезбайдың жылы алақаны маңдайына тиісімен көзін жұмып сұлық жатты. Аялы алақан адам қолында тұрудан артық не бар дейсің дүниеде. Содан кейін: «Сен осы шын Лезбаймысың?» – дегендей, көзінің қиығын салды да, «өкпемді кештім» – дегенді танытып, иесінің қолын жалай бастады. Қорықпаса да, басында əлде қайтеді деп сақтық жасаған Лезбай енді еркіндеп, итін қапсыра құшақтады.

	– Бүйтпесең сен ит боласың ба? – Бірақ көтере алар түрі жоқ. Күзден бергі төрт-бес айдың қиямет-қайым тауқыметін тартқан Марғау бұрынғыдан да сомдалып, күш пен қайраттың түп иесі нағыз соқталы арлан итке айналып алған екен. Қарулы деген Лезбайдың өзі ит кеудесін қозғалта алмаған соң, белбеуін шешіп, қарғы баудан өткізді де:

	– Ал, Марғау, ауылға тарттық! – деп жетелей бастады. Баяғы жұмсақ, қамқор дауыс. Ит өткен күнді есіне алды білем, селқос тұрып иесінің соңынан ерді.



	11

	Марғау Лезбайға еріп, келесі күні қыстауға жақындады. Баяғы таныс қоныс. Таныс қора, таныс иіс. Таныс емесі бір сары ит. Лезбайды қызғана ма, алдарынан абалап шықты.

	– Қойсайшы, Сарықасқа, шəуілдей бермей! – деген Лезбайды да тыңдамады. Азу тісін ақситып: «Сені мұнда кім шақырды?» дегендей, ұмтылып келеді.

	Марғау да ырылдады: «Мен болсам, осы үйдің итімін. Сен қайдан сая бола қалып едің?»

	Сарықасқа күжілі сондай зор:

	– Бұл біздің үй. Есің дұрысында жолыңды тап!

	Марғау жай ғана ырылдап, аттың екінші жағына шықты:

	– Лезбай да қой деді ғой. Қойсайшы енді. Ақымақ болма! – дегені.

	Бұл мінезді сары ит өзінше түсінсе керек. Марғаудың тегін келе жатпағанын сезінгендей, біржола ықтырып алмақ болып, ауызды басып қалды. Қайырыла беріп, оқша атылған Марғау сары төбетті желкеден тістеді де, сілкіп-сілкіп жіберді. Содан кейін өзі: «Мен сен түгіл, небір көкжал бөрілердің де талай құқайын көргенмін. Кəне, не қыласың?» – дегенді танытып, қасқая тұрды. Сарықасқа бір сəтке есеңгіреп қалса керек, құлап қала жаздап, теңселе барып түзелді де, дүниені басына көтеріп қаңсылай тартты.

	– Əй, қой десе қоймайсың, өзіңе де сол керек, – деді Лезбай, аттан түсіп жатып қарқылдап күліп. – Сенің ит болып жүргенің Марғаудың жоқтығы ғой.

	Ит даусын естіп, үйдегі балалар далаға қопарылған.

	– Марғау, əй, Марғау! Марғаужан! – деп Дабыр мен Адыр жарыса келіп, нан тастады.

	Марғау бірақ селқос.

	– Байқаңдар, балалар, қауып алып жүрмесін. Бұрынғы Марғау емес бұл, – деп ескертті Лезбай.

	Балалар шошып қалысты.

	– Əй, мынау сабалақ жүн біздің Марғау емес қой, – деп Дабыр кейін шегінді. – Біздің Марғау мұндай үлкен болмайтын.

	Дабырдан кейінірек тұрған Адыр Марғауға ұзақ қадалды. Бір кезде ит пен бала көзі түйісіп қалды. Сол кезде Адыр:

	– Иə деген, бұл Марғау ғой. Неге өтірік айтасыңдар? – деп айқайлап жіберді де, жүгіріп барып құшақтай алды. – Марғау, Марғау, сен осы қайда қашып кеттің бізді тастап? Мен сені сағындым ғой.

	Марғау əлдеқалай ыңырсыған секілді дыбыс шығарды да, баланың аяғын жалай бастады: «Мен сені ұмытқан жоқпын ғой, Адыр. Сенің ақылды көзің мен нұрлы жүзің менің есіме бірден түсті» дегендей.

	Марғау балалармен осылай оңай табысқанымен, Сары төбетпен зорға татуласты. Басында: «Аты-жөні жоқ жəй бір даңғаза ақымақ екенсің» дегендей, маңайластырмай жүріп еді, кейіндеп барып білді, бас-көз демей, бет алды тапырақтағанымен, арамдығы жоқ екен. Тамақ салса, таласпайды. «Ең алдымен, Марғау, сен ал» дегендей, кейіндеп тұрады. Мал қайырғанда да мұның аңысын бағады. Содан барып, Марғау көңілі бірте-бірте жіби бастаған-ды. Осы өзгерісті Сары төбет уақытымен түсінді. Сол себепті бұл күнде Марғаусыз аяғын аттап та баспайтын болған. Қашан да қай нəрсені болса да бұрын көріп, қашан да қай иісті болса да бұрын сезіп, жер-көкті күмпілдей көшіріп Марғау тұра тартқанда Сарықасқада жан қалмайды. Шəу-шəу етіп, не қатерге болса да соңынан жөнеледі. Бір сөзбен айтқанда, Сары төбет Марғауға, Марғау Лезбайға, ал Лезбай болса, өз совхозына қызмет етіп, аман-есен мал бағып жүріп жатыр еді, сормаңдайлардың ойда-жоқта мына бір оқиғаға тап болғанын көрмейсің бе?!





Үшінші тарау


	ЖАЛҒЫЗДЫҚ



	1

	Марғау тал арасында тапжылмастан екі күн жатты. Өзіне таныс қызыл белбеу машина талай келді. Қасына Ұмсындықты ертіп алған милиция формалы жігіт іздемеген қуыс қалдырған жоқ. Шөп арасын, бұта астын сүзгіледі. «Марғау, Марғау!» – деп дауыстары жыртылғанша айқайлап та бақты. Марғау бірақ селт етпеді. Не қатердің барын білмейді. Əйтеуір өз атын естіген сайын басын көтеріп, дыбыс берудің орнына, қалың тал түбіндегі төмпешікті қалқалап, жерге жабыса түсті. Дес бергенде өзеннің екінші бетіне өтіп алғаны мұндай жақсы болар ма. Кейде тіпті ізшілердің қарсы бетте қол созым жерге келіп қалған да кезі бар. Сонда да байқаған жоқ. Бір ретте Ұмсындық тіпті балаларды да өзен жағасына алып келді.

	– Сендер шақырыңдаршы!

	Адыр жауабы бəрінен де орнықты.

	– Шақырғанмен түк те шықпайды.

	– Неге шықпайды?

	– Марғау бəрібір келмейді.

	– Танысы шақырса ит келмеуші ме еді, келеді, – деп Ұмсындық көнер емес.

	– Манадан бері бақырып жатырсың, неге келмейді ендеше? Сен де таныс емессің бе?..

	– Не дейді мына күшік? – деп Ұмсындық бетін жыртты. Ал, Адыр болса, кəдуілгі үлкен кісіше нығарлап жатыр.

	– «Жақсы ит өлімтігін көрсетпейді» дейтін əкем. Мен білсем бар ғой, Марғау да «өлімтігімді мыналарға көрсетпей-ақ қояйын» деп алыс бір жаққа тартып отырды.

	Ұмсындық үндеген жоқ. Ебін таппаған тұз жалайды дегендей, Марғаудан күдер үзген көк қалпақ қой шарбақтың алдында тыныш жатқан Сарықасқаға бас салды.

	– Бұл Сарықасқа. Басқа ит дедім ғой, – деп Ұмсындық көлденеңдей берді.

	Көк қалпақ тыңдаған жоқ.

	– Бір ит құтырса, бар ит те құтырады. Алып барып, тексертеміз. Ұмсындық қарсыласқан жоқ. Жалғыз-ақ тілегені:

	– Құтырмаған болса қайтарып берсеңдер жақсы болар еді. Қалай десең де ит аты бар, абай ғой, – деп Сарықасқаны жетелеп машинаға салды. Кем шақта қызыл белбеу машина да, Сарықасқа да көзден ғайып болды.

	Марғау тұмсығын төмпешікке салып, қимылсыз жатыр. Бір кезде Ұмсындық келіп, тап қарсы беттен су алды. Үйге жете бергенде салт атты біреу жолығыса кетті.

	– Ау, Лезбай қайда, тысқа шықсын.

	– Ол кісі үйде жоқ. Екі-үш күн болды, ауданға кеткен.

	«Неге жасырады?» «Арақ таусылған соң Лезбай төменге түсіп еді. Сол кезде Қарғабек маған қол салды. Қызғанған Марғау содан кейін Қарғабекті талап тастады. Мұның ақыры төбелеспен тынды. Милиция келіп Лезбайды алып кетті», – деп турасын неге айтпайды? «Адамдар неге қулық сақтайды өстіп?» – Марғау осындай бір қияли сұрақ қойып, жауабын таба алмаған адамға ұқсап көзін жұмды. Бірақ көкірегі ояу. Құлағы тігулі.

	Аудан жақтан келген екінші бір салт аттының хабары мүлде бөлек.

	– Лезбайды қамап тастапты. Істің беті жақсы емес. Қарғабек тым ашулы көрінеді.

	Лезбай аты естілген соң иесін сағынған Марғау тұмсығын көкке беріп, ұли бастады. Үй сыртында ойнап жүрген екі бала қалт тоқтады.

	– Марғау емес пе ұлып жатқан? – деді Адыр тағы да сергектігін танытып.

	Дабыр құлағын тосты.

	– Кəне?

	– Марғау ұлыған сияқтанды маған. Дабыр ештеңе естімесе де інісін құптады.

	– Рас, ұлыған сияқты.

	Есік алдындагы Ұмсындық бұл жайдан мүлде бейхабар. Салт аттыға қадала сөйлеп жатыр.

	– Қарғабекке сəлем айт. «Өкпеге қиса да, өлімге қимайды» деген бар. Ағасын соттатқанда не барқадар таппақшы...

	Марғаудың сырқырап жамбасы ауырды. Жылжып барып суға түскісі келіп еді, үй төңірегінде қара-құра көп болған соң, ол пиғылынан тез айныды.

	Салт атты кеткен соң Ұмсындық шарбақ ішіндегі қойды жайылымға айдады. Көзін ашқаннан бері қоймен өріп, қоймен оралатын Марғауға мына жай тіпті ауыр. Екі күн қамауда қалған бір отар қой енді тұңғыш рет Марғаусыз өріп барады. Кейбіреулері жекерек шығып, маңырап, мазаны кетірді. Не іздейді? Тұтқынға түскен Лезбайды іздей ме? Əлде тал түбінде тығылып жатқан Марғауды жоқтай ма? Əйтеуір қой екеш қойға да бірдеме жетпейтін секілді.

	Қойлар жапырлап, жамырай келіп ең əуелі суға бас қойды. Марғау қыңсылай бастады. Өйткені осы отардағы ірілі-уақ бес жүз қойдың бəрі таныс оған. Əрқайсысының мінез-құлқын, жүріс-тұрысын, тіпті иісіне дейін анық біледі. Əне ана бір қайқы мүйіз ісекті Марғау иісінен таныды. Қашан да өзгелерден өзгеше бір иіс шығарып, бұрқырайды да жүреді. Лезбай болса, ерте демей, кеш демей далада да, үйде де ұстап алып, құйрығына дəрі сеуіп жатқаны. Ал əне бір ақ қасқа сондай жалқау. Бірекі рет тіпті далада жатып қалып, Лезбай мен Марғаудың зорға іздеп тапқаны бар. Ал əне бір теріс жайылатын қыңыр текені қайырғанға көнбеген соң кеудесімен соғып, екі-үш рет домалатып жібергені де болған.

	Айрықша үлкен бір боз саулық мамырлап кеп суға түсті. Марғау да, Лезбай да бұл қойды жақсы көреді. Лезбайдың жақсы көретіні – боз саулық жылына салмастан төрт қозы табады. Сол себепті мал иесі əманда оны көзінің алдында ұстайды. Жиі-жиі сауырын сипап қарап, кейде тіпті қоналқаға оралғанда басқалардан бөліп алып, жем беретіні де бар. Ал Марғаудың жақсы көретіні, боз саулық қамшы салдырмайды. Үнемі қойдың кеуде тұсында жүреді. Бұра тартып, бүліне шығатын мінезін мүлде көрген емес.

	Боз саулық суын ішіп болды да, ит жатқан қарсы бетке қадалып ұзақ тұрды. Марғаудың иісін алды ма, кім білсін, маңырай бастады. Иттің тынышы кетті. Бар қатерді ұмытып, атып арғы жағаға шығайын деп еді, қираған бөксе қақсап ауырып, қозғалтпады. Анада мына бетке ет қызуымен өткені енді белгілі.

	Суға қанған қойлар жағаға шығысымен-ақ отқа бас қойып, ұзай берді. Марғау өзімен-өзі арпалысып, аз-кем жатты да, дəрменсіздігін білдіріп, көзін жұмды.



	2

	Марғау тал арасында тапжылмастан үш күн жатты. Лезбай із-түзсіз. Сарықасқа да ізім-қайым. Қызыл белбеу машина да, ақ халатты əйелдер де көрінбейді. Ат сабылтып келіп жүретіндер де сап тыйылған. Бұл дүниеде Лезбай бары, оның мына бір жылап ағатын тау өзені жағасында үйі тұрғаны – бəрі де ұмыт болған сияқты.

	Əйтеуір күйкі тірлік. Кешірек айдап шығарып, ертерек айдап қамаса да, қойды Ұмсындық бағып жүр. Қой өріске ұзап шыққан кезде екі бала оянады. Көже-қатығын іше салысымен өзен жағасына келеді. Ойнайтындары құм. Шұқанақ қазады. Тау тұрғызады. Сарай соғады. Ойынды тату бастайды да, араздасып аяқтайды. Кейде əрқайсысы өз алдына ту тігіп, араз бастап, тату аяқтайтын да кездері бар. Ондайда əңгіме тақырыбы да жарасты.

	– Əкемді сондай сағындым ғой, – дейді Дабыр. Адыр төтеден қосылады.

	– Мен де.

	– Бізді зарықтырып неге келмей жатыр екен?

	Адыр үлкен кісі секілді. Кешіккен əкенің келмей жатқан себебін анықтап əуре.

	– Əкем ауданда жиналыста жүрген жоқ па? Жиналыс қалай бітеді, солай келеді.

	Дабыр үндемеді. «Жиналыста жүр»,– деген Адыр сөзі құлағына жағатын секілді.

	– Бəрінен де Марғауды айтсайшы. Ол əкем секілді жиналысқа кеткен жоқ қой. Жиналысқа кетпеген соң, қайтып келмей қалуы да мүмкін ғой, – деп Адыр тағы да зерделілік білдірді.

	– Ə, қайдан білесің, əкеме еріп кеткен шығар? – деді Дабыр.

	– Қалай еріп кетеді?! Аяғы сынып қалғаны қайда!? – Адыр жауабы бұлтартпайды.

	Өз аты жиі қайталанған соң Марғау шыдай алмады.

	Жайлап басын көтерді де, «Ап, ап!» – деп соңын уілмен бітірді. Адыр қалт тоқтады.

	– Əне, Марғау үрді ғой?

	– Иə, үргендей болды.

	Екі бала ойындарын қалдырды да, суға төніп келді.

	– Марғау! Марғау! Кə-кə-кə! Марғау, Марғау! Кə-кə-кə! Марғау тал түбінен бері жылжып шықты да, жүрелеп отырды.

	– Ап-ап! Ап-ап! Адыр бұрын көрді.

	– Əне Марғау!

	– Мен де көрдім, – деп Дабыр да қосарланды.

	– Марғау! Марғау! Бері келе ғой. Марғау орнынан қозғалмады.

	– Келмейді ғой? – деп ренжіді шыдамы таусылған Адыр. Дабыр қарсы:

	– Дұрыстап шақыра алмай тұрмыз. Марғау! Марғау! Кə-кə-кə! Марғау сонда да қозғалмады. Адыр жаңа бір ұсыныс жасады.

	– Марғаудың қарны ашты ғой. Тамақ апарып берейікші!

	– Сөйтсек, сөйтейік!

	Екі бала жүгіріп үйге барды да, жүгіріп қайтып келді. Қолдарында нан, май, ет. Үш күн нəр татпаған Марғаудың сілекейі шұбырды. Қыңсылап, тағы бір табан төмен жылжыды. Қимылсыз жатқанда мазаламаған жамбас енді қан қақсап ауырып барады. Содан ба, Марғау балаша жылаған секілді.

	– Марғау шақырып жатыр ғой, арғы жағаға өтейік, – деді Адыр. Дабыр бұл жерде естияр екенін танытты.

	– Сен өтпейсің, мен өтем. Сен кішкентайсың, суға жығылып қаласың.

	– Сен мені ұстап жүр, сонда жығылмаймын. Дабыр сонда да көнбеді.

	Ит тағы да үрді.

	– Əне «тез кел» деп Марғау мені шақырып жатыр, – деп Дабыр суға беттеді.

	– Жоқ, «Адырды тастама, бірге өтіңдер!» – деп тұр ғой. Марғау тағы да үрді.

	– Əне, естідің ғой өзің де, – деп Адыр тиянақтап қойды. Дабыр көнейін деген секілді.

	– Сен онда менен мықтап ұста. Сонда жығылмайсың. Екі бала тəуекел деп суға түсті.

	Өзен табаны төменгі бетте ойлы-қырлы, кедір-бұдыр тереңірек болғанымен, дəп мына тұста ұсақ малта тастары қолдың саласындай тізіліп жатқан тегіс болып келетін еді. Балалар соны білетін секілді. Жылжып келеді. Дегенмен орта тұсқа жеткенде Адырдың белуарына жақындаған су көбіктеніп, «байқа, ағыным бар» дегендей, сылдырай бастады.

	– Құлап қалмаймыз ба? – деді Адыр сескеніңкіреп. Бойына сенген Дабыр мақтанғысы келді білем:

	– Сен құласаң, құларсың. Мен өзім құламаймын, – деп ілгерілеп кетті. Адымдай аттап, қаттырақ жүргендіктен бе, ағын екпінімен сəл ығыңқырап, төменгі тереңірек жаққа салғанын өзі де байқаған жоқ. Ал қорқа басып сақ келе жатқан Адыр су астындағы ұсақ малта тастарды табанымен сипалап, тура жылжи берді. Сол кезде бір ірілеу тасқа барып тірелген Дабыр:

	– Өй, берірек жүрмейсің бе? – деп аттай берді де, су шайып, шалау тұрған сырғанақ тастан аяғы тайып кетіп, тəйкесінен түсті. Бірер рет су жұтып шашалған соң қолындағы май мен еттен де айырылып қалды. Ал Адыр болса, сасқан жоқ. Ышқырланып алған көйлек ішіндегі нанды бір қолымен басып ұстап, арғы бетке шықты да, артқа көз салды. Мықтымсынған батырың кейін кетіп барады.

	– Өй, ет пен май қайда?

	– Суға кетті.

	– Ендеше үйден тағы да алып шық.

	– Жоқ, алып шықпаймын.

	– Неге алып шықпайсың? – деп қадалды Адыр.

	– Итке тамақ беремін деп жүріп суға кетіп қалсын дейсің бе?

	– Кетпейсің. Мұнда мен бармын.

	Дабыр қайырылмады. Құм ойыншыққа қайта ауысты. Оның шын келмейтініне көзі жеткен соң, Адыр көйлек ішіндегі нанды суырды.

	– Мə, Марғау, жей ғой.

	Ашыққан Марғау əп-сəтке жіберген жоқ, шеті ғана үзілген бір таба нанды жеп, жүрегін жалғады да, шалпылдатып су ішті. Содан кейін қайта жылжып келді де, дəн ризалығын білдіріп, Адырдың сирағын жалай бастады. Бала да қарыздар болып қалмады. Иттің басын сипады.

	– Үш күн бойы қайда кеттің, Марғау?

	Марғау жауап берудің орнына қыңсылай бастады.

	– Білем, білем, тығылып қалдың ғой. Тығылғаның жақсы болды. Əйтпесе, ана Сарықасқаға ұқсатып сені де алып кететін еді. Сарықасқаны сау қайтады деп ойлама енді.

	Өстіп ит пен бала көп отырды. Күн еңкейейін деді. Кенет Марғау басын көкке көтеріп, танауын шиырды да, қалыңға қарай жылжи бастады.

	– Марғау, қайда барасың?

	Марғау қайрылмады. Арғы беттен Дабырдың даусы шықты.

	– Адыр, бергі бетке шық. Ұмсындық келе жатыр. Ұрсады ол. Марғаудың неге жылыстап кеткенін Адыр енді түсінді.

	– Əй, Дабыр! Қазір Ұмсындық тəтем келгенде Марғауды көрдім деп айтпа. Марғауды көрдім десең бар ғой, машинаға салдырады да, аудан басына аттандырып жібереді. Білдің бе?

	– Білдім. Ал өзің бергі жаққа өт. Ұмсындық ұрсады.

	– Қалай өтем? Тəтем ұрсады екен деп суға кетіп өлейін бе? Кел де шығар.

	– Қара өзін! Суға кетсін деп тұрсың ғой? – деп Дабыр дауласа бастады.

	– Ендеше тəтемнің өзі келіп шығарып алады.

	– Өзі келіп шығармайды. Өзі келіп ұрады тəтең сені.

	– Ұрса, ұрсын...

	– Сен жылайсың сосын.

	– Жыласам, жылайын...

	Дабыр енді не дерін білмей қалды. Сол кезде Ұмсындықтың даусы шықты.

	– Əй, балалар, қайдасыңдар? Қойдың алдын қайырысыңдар!

	Дабыр жүгіріп кетті де, əлгіндей болмай Ұмсындықты ертіп қайтып келді.

	– Əне, əне отыр.

	– Ол бетке неге шықты?

	– Білмеймін. Марғауды көрдім дей ме, – деп күмілжіді Дабыр. Адыр айқай салды.

	– Өтірік айтады, тəте. Дабырдың сөзіне нанба. Марғауды көрдім дегенім жоқ.

	– Енді неге өттің?

	– Дабыр ерегістірді. Сен өте алмайсың, кішкентайсың. Ал мен үлкенмін, өте алам деді. Мен сосын өтіп кеттім. Ал үлкенмін деген Дабыр су ішінде жығылып қалды.

	– Иə деген, Адыр өтірік айтады, – дөп Дабыр бір бəленің басын қылтитып келе жатыр еді, Адыр мына беттен жұдырығын түйді. Ұмсындық: «Не дейді мыналар!?» – деп бетін жыртты.

	– Жығылғаның өтірік пе? Неге мойындамайсың? Адыр болар емес.

	Бір жақсы жері Ұмсындық ит жөніндегі əңгімеге мəн бермеді. Етегін ышқырына түріп, бергі жаққа өтті де, Адырды көтеріп алды. Жұмыстан шаршап келгендігі болса керек, қабағында кірбің.

	– Сен ерегісем деп жүріп суға кетсең, əкеңе не бетімді айтам?

	Тасада жатқан Марғау есінеп алды. Əрине, ол адам болса, «бала өлімінен гөрі, бала əкесінің алдында жауап беру көбірек қинайды екен ғой сені?» – деген болар еді. Бірақ жеті жасар бала жауабы одан да асып түсті.

	– Суға кетемін деп ерегіспедім ғой, қайта суға кетпеймін, арғы бетке өте алам деп ерегістім ғой.

	Ұмсындық аузын сылп еткізді.

	– Мына шірік не дейді?

	– Тəте, мен өлмей-ақ қояйын. Сен əкем алдында жауап та бермей-ақ қой.

	– Жетпегірдің сөзінің тастайын қарашы! – деп, басқа жауап таппаған Ұмсындық Адырды жерге түсіре беріп, маңдайынан иіскеді. – Арғы бетке енді өтпейсің ғой?

	– Өтпейін, тəте!

	Ұмсындық Дабырға қатаңдау ескертті.

	– Енді қайтып ерегістірмейсің ғой?

	– Ерегістірмейін.

	– Ерегістірсең, менен жақсылық күтпе. Аямай шықпыртам. Дабыр мұрнын тартты.

	Осы оқиғаның бəріне қуə болып жатқан Марғау өз орнына жайласып алды. Тамақ уайымы тарқаған секілді. Ендігі уайымы – Лезбай. Сағынады. Даусын сағынады. Иісін сағынады. Жұмсақ алақанын сағынады. Əрине, Лезбай үйде болса, бүйтіп тасада жатпас еді. Марғау орны онда үй қасы болар еді ғой. Лезбай, арғы қыстағыдай, Марғаудың сынған жамбасын сылап, сүйектерін орнына келтірер еді де, дəрі сеуіп, таңып тастар еді. Содан кейін аз-кем күннің ішінде Марғау құлан таза айығып, шапқылап та кетер еді. Ит басындағы осы бір қасірет ұлғайып, Лезбайдың жоқтығын дауасыз ауруға, іш құса уайымға айналдырып жібергендей. Марғау басын төмпешікке салып ақырын сыңсып, ұзақ уақыт ұлып жатты.



	3

	Марғаудың тал арасында тығылып жатқанына бүгін жетінші күн. Бір жақсысы, ішіп-жем мəселесі бұрынғыдай қинамайтын болған. Ұмсындық ертемен қой жайып кетеді. Олар кетісімен Дабыр мен Адыр өзен жағасына келеді, тамақ лақтырады. Марғау жылжып төменге түседі де, тамақтың өзі жатқан жағаға жеткенін қақшып жейді. Содан кейін шалпылдатып су ішеді.

	Бүгін де сондай бір дағдылы күн. Ұмсындық қойды өріске айдады. Бірақ, неге екені белгісіз, бұрынғыша Марғау балалардың келуін күткен жоқ. Жылжып су жағасына түсті де, əлдебір сағынышты зар танытып, қайта-қайта ұли бастады.

	Дабыр мен Адырда ес жоқ.

	– Тез барайықшы, Адыр, Марғау ұлып, бізді шақырып жатыр. Қарны ашқан ғой байғұстың, əйтпесе бұрын өйтіп үрмейтін еді ғой, – деп асықтырды Дабыр.

	Бір қызығы, Адыр ойы осындайда мүлде басқаша:

	– Мен таптым!

	– Нені таптың?

	– Марғаудың неге ұлып жатқанын.

	– Иə, неге ұлып жатыр?

	– Бүгін əкем келеді. Соны біліп ұлиды Марғау. Əкесін сағынған Дабыр айқайлап жылап жіберді:

	– Əке-ау, қайда кеттің бізді тастап? Сағындым ғой сені?! Адыр кіші болғанмен есті.

	– Өй, неге жылайсың? Жыласаң, əкем келмей қояды. Сонда қайтесің?

	Бақыра бермексің бе əлдебір жаман балаларға ұқсап?

	Дабыр көзінің жасын сүртті.

	– Ал онда Марғауға тамақ апарайық.

	Марғау бұл кезде сүйретіліп өзеннің бергі бетіне шыққан еді. Үй қасына келіп, жолға қарап тағы да үре бастады.

	Екі бала нан мен кешегі желінген тамақтың сүйек-саяғын алып үйден шыққанда, Марғау есік алдында болатын. Дабыр мен Адыр соған қайран.

	– Айттым ғой, қарыны ашты деп. Міне, қарыны ашқан соң ғой өзі келіп тұрғаны, – деп, Дабыр тамақты Марғау алдына тастады.

	Марғау тамақты екі-үш қармап, алғы жаққа құлағын тікті де, үре бастады. Екі бала сол бетке көз салып еді, алыстан қарайып бір машина көрінген екен. Осылай қарай салып келеді.

	Екеуара мана басталған таласқа енді Адыр жауап беріп жатыр.

	– Айттым ғой əкем келеді деп. Əкемнің келе жатқанын сезіп, Марғау, міне, үйге оралды.

	«Əкем келе жатыр» деген соң несіне талассын, Дабыр үндеген жоқ. Хайуан сырына тым жетік, нағыз кемеңгер адамша кесіп-пішіп айтқан Адыр пікірі бұрыс па, дұрыс па, оны бала түгіл, үлкендердің өзі де дəп басып дəлелдей алмас еді. Тетігі қайда екенін кім білсін, əйтеуір жақсылық, жаманшылық хабарды ең алдымен ит сезетіні көпке аян ғой. Машина жақындаған сайын балаларда да, итте де ес қалған жоқ. Абалай үріп, бөксесін сүйретіп ит қозғалды. «Əкелеп» балалар жүгірді. Дабыр мен Адыр, бірақ бұл жолы Марғаудан жүйрік болып шықты. Олар жеткенде кілт тоқтаған машина ішінен əкесі емес, Қанат қарғып түскен-ді.

	– Ой, ағатайым ғой?

	– Алақай-алақай, ағатайым келді!

	Мойнына асылған екі інісін Қанат кезек сүйіп жатыр.

	– Ұмсындық тəтелерің қайда? Адыр өкпелі.

	– Тəтең қайда дегенше, əкеңді неге сұрамайсың? Қанаттың қабағына кірбің ілінді.

	– Əкеңнің қайда екенін біліп келем, Адыр.

	– Ал қайда екен?

	– Жолда аудан орталығына соғып, сұрасам, Алматыға жөнелтіп жіберіпті.

	Екі бала тұнжырап қалды. «Алматыға жіберетіндей не жазығы бар еді?» – дегенді танытқаны ма, кім білсін, Марғау қайта-қайта абалады.

	– Ə, Марғау үйде екен ғой?

	Екі бала жарыса сөйлеп, түсіндіріп əуре.

	– Əкемді əкеткенде Марғау тығылып қалған.

	– Марғау сенің келе жатқаныңды біліп, осы жаңа ғана үй жанына келді, – деп анықтады Адыр.

	Дабыр таласа кетті.

	– Иə, саған... Əлгінде сен əкем келе жатыр, соны біліп келді деп едің ғой?

	– Əкем келді не, ағатайым келді не, бəрібір емес пе мынадай күйзеліп тұрған кезде.

	– Жə, жоқ нəрсеге таласпаңдар, – деп Қанат басу айтып, екі баланы жерге түсірді де, өзі қыңсылап жылжып келе жатқан Марғауға барды.

	– Марғау! Марғау деймін. Сен мені таныдың ба?

	Марғау құйрығын қайқайта былғап, алдыңғы аяғын тыпырлатты.

	– Ап! Ап! Танығанда мен таниын. Көзімді ашпай тұрып иісіңді алған едім ғой. Сол иісің бүгін күндік жерден маған жетіп, тығылып жатқан жерімнен сүйреп шыққан жоқ па?! – деген секілді. Қанат қайран қалды. Алдында баяғы Жойқынның өзі жатқандай. Ұмтылып барып, жүресінен отыра қалды да, иттің арқасынан сипады. Марғау алдыңғы екі аяғын тік басып, кеудесін көтерді. Содан кейін бұған тура қарап, ұзақ үрді. Əкесінің не себепті тұтқынға алынғанын біліп, торығып келген Қанатқа ит көзінде терең мағына бар: Қарғабек сенің əкеңнің арын қорлады. Намысын аяққа басты. Соның жазасын тартып Лезбай түрмеде жатыр. Мен болсам, міне, жарымжанмын. Ал Қарғабек болса, сайрандап жүр.

	Шынымен ит көзінде осындай сырлар жазылған ба, əлде сол бір оқиғаның қаһарманы Марғауды көрген соң бұрқ еткен өз көңілінің түйткілі ме, Қанат оны анықтап жатпады:

	– Əй, «жігіттер!» Қамықпаңдар. Бүгін болмаса, ертең əкеміз үйге келеді, – деп інілерін жебей сөйледі.

	– Ертең келгенше, бүгін келсе жақсы болар еді, – деді Дабыр. Адыр сабырлы:

	– Қашан келсе де, келсе екен əйтеуір.

	Қанат сипалап, иттің жамбасына қол апарып еді, Марғау арс етті. Ашуы емес, ауырды дегені. Басқа бір шəлдігей, шыдамсыз ит болса, қыңсылап жер-көкті басына көтерген болар еді. Марғау болса, дүңк етіп бір үрді де басыла қалды. Байқап тұр: иттің жамбасы қираған. Егер жедел жəрдем көрсетілмесе, қатарға қосылуы екі талай. Осы жайды түсінген Қанат інілеріне сұрана қарады.

	– Əкелерің келер-ау, мына Марғауды не істейміз? Адыр ойы əртінде:

	– Ағатай, Марғауды Алматыға алып кете көрші. Мұнда қалса, бəрібір ауданнан келетіндер атып кетеді. Олар атпаған күнде де, Ұмсындық тəтем ашулы, тірі қоймайды.

	Қанат ойланып қалды. Əрине, болған оқиғаның егжей-тегжейін білмесе де, көңіліне түйген жорамалы бар-ды. Онысы Қарғабек пен Ұмсындық арақатынасына саятын. «Ел құлағы елу» дегендей, ауылдан келгендердің кейбірі Қарғабекті көрінеу жамандаса, кейбірі астарлы күлкімен: «Ол ма? Ол...» – деп айрықша мəн бере əжуалап, көңілге түйткіл салып кететін-ді. Жігіт көңілі албырт. Төзімін намысқа алдырып, шыдамы таусылған бір сəтте:

	– Əке, ел іші гулеген сөз. Тындырсайшы бірдеме ғып! – деп қалғаны да бар. Бірақ құлақ аса қоятын əкені көре алмаған-ды.

	– Жұрт сөзі ана қара домалақтарға – шеше, маған қатын бола ма, шырағым?! Оттай берсін! – деп Лекең бір-ақ қаққан.

	Сол елемеушілік, ынжықтық мынадай жағдайға душар етіп отыр. Не істеу керек? Бір ойы – дəп қазір салып ұрып Ұмсындыққа барып, көкіректе кек болып қатқан намыс отын дүр ете түсіргісі келді. Онда не болады? Əке соңынан өзі де барып, абақтыға отырмақ па? Жоқ, бұл ақылдылық емес. Одан да істің жөнімен танысып, алдын алу керек. Осы бір тоқтамға келген Қанат тоқал шешемен кездессе, істің насырға шабарын білді де, күрт шешім жасады.

	– Əй, Дабыр, əй, Адыр, тез киініңдер де, машинаға отырыңдар.

	Алматыға, əкелеріңе алып барам.

	Дабыр айқайлап үйге жүгірді. Адыр тұрып қалды.

	– Марғау қайда қалады сонда? Тастап кетеміз бе?

	Көңілін əке қайғысына алдырған Қанат оқыс бұрылып итке қарады. Марғау тұмсығын жерге төсеп, көз қиығын ағалы-інілі екеуіне кезек қадап, сұлық жатыр екен. Қанаттың көзімен көзі түйіскенде ақырын қыңсылап белгі берді: «Көзімді ашқан күннен бері мен сендерге адал қызмет етіп келем ғой. Жеті күн бойы сен келер деп, не болмаса əкеңнің өзі келер деп тығылып жатып ем. Мына жарымжан күйімді көрмейсің бе, қалдырып кете көрмеңдер!» – деп жатқан секілденді жігітке. Қанат не қыларын білмей сасып қалды. Жолда Көртоғай аузындағы шлагбаум есіне оралды. Арғы бетте аусыл бар екен. Өткен-кеткен машинаны қарап, арнайы ерітінді құйған жерден өткізіп жатқан-ды. Итті қалай алып өтпекші сол жерден?

	– Қалдырып кетуге тура келетін шығар?

	– Қалдыруға болмайды, ағатай. Біз кетсек-ақ болды, көзін құртады оның табан аузында, – деді Адыр.

	– Жолда карантин, бəрібір жібермейді итті. Адыр көнер емес.

	– Ендеше мен де бармаймын. Марғаудың қасында болам.

	Əңгіме негізін ағайынды екеудің бет əлпетінен аңғарған Марғау Қанатқа тура қарап үре бастады. «Алып кетпесең, қайтейін, тағдырдың салғанын көремін де. Алдыңнан жарылқасын!» – деген сияқты болып естілді Қанатқа.

	– Тəуекел, Адыр, бар, киініп келе қойыңдар. Марғауды да алып кетеміз, – деді Қанат. Қуанған екі бала үйге жүгірді.

	Аз-кем уақыт өтпеді, кішкене «Жигули» машинасы кері айналып, келген жолына қайта түсті. Ит пен Адыр артында, Дабыр мен Қанат алдында. Ілгеріде жайлаудың ирелең жолы жатыр.

	Кенет оң бүйірдеи əйел даусы шықты.

	– Əй, тоқта, Қанат!

	Жалт қараған Қанат далақтай шауып келе жатқан Ұмсындықты көрді. Оқыстан жүрегі өрекпіді. Көріспейін-ақ деп еді, енді не істесе екен?

	– Тəтем ғой мына келе жатқан. Тоқта, ағатай, – деді Адыр. Ұмсындық даусы енді айқындала бастады.

	– Қайрылмай кетті деген не сұмдық? Тоқтаңдар, дедім ғой сендерге!

	Шие «Жигули» жолдан шықты. «Неге тоқтадың?» – дегені ме, жə болмаса, Ұмсындықты көргісі келмеді ме, машинаны басына көтере маңқылдап Марғау үрді.

	Бұрынғы жылылығы жоқ, Ұмсындық жүзі салқын.

	– От ала келдің бе, неге қашып бара жатырсың?

	– Қашып бара жатқан ешкім де жоқ, – деп Қанат та салқын жауап берді.

	– Енді неге келдің?

	– Келгім келді – келдім. Кеткім келді, кетіп бара жатырмын.

	– Қалай-қалай сөйлейсің, шырағым. Əкеңді жіберттірген мен деп тұрсың ба? – деді Ұмсындық.

	– Енді кім? Бəрін де білем. Мүлəйімсімей-ақ қой, Ұмсындық.

	– Ей, шірік, не деп тұрсың өзің? Нені білесің? – Ұмсындық кер бестіні тебініп, машинаға жақындады. Қорғанудың амалы – шабуыл жасау екенін жақсы білетін секілді. – Менен ана ит артық болған екен ғой? Соған келген екенсің ғой?!

	– Енді кімге келді деп едің? Ит пен інілерім үшін келдім. Ұмсындықтың қара көзі от шашып, жалт етті.

	– Ендеше ана малды жинап алыңдар. Боқтарыңды теріп жүре алмаймын сендердің, – деп тебіне жөнелді.

	– Тергенде, қандай тересің əлі. Лезбайдың малы мен дүниесі үшін келмегенде, неменеге келіп едің? – деп айқайлады Қанат ұзап бара жатқан Ұмсындық соңынан. – Ашуланғаны сондай, аяқ-қолы дірілдеп, машинаға зорға енді.

	Адыр аяушылық білдіріп жатыр:

	– Тəтемді бекер ренжіттің-ау, ағатай.

	– Тəтең əкеңді неге ренжітеді ендеше?

	Адыр үндеген жоқ. Машина тағы жолға түсті. Сол қапталда Қарқара өзені жарысып келеді. Төмен түскен сайын көлденеңдеп келген жырасай, жылап аққан бұлақ, бастау көздер қосылып, молыға түскен өзен даусы зорайып, мотор үнімен тамаша бір əуен тапқандай. Біршама уақыт өтті. Осындай дала жолында бауырын жаза алмай, кібіртіктеп қалатын «Жигули» машинасы Айған төбені айналып барады. Марғау терезеден басын шығарып, дүңк-дүңк етіп үре бастады. Неге мазасызданды? Бұл өлкенің қыбыр еткен тышқанынан бастап, жыра-сай, төбетөмпешіктеріне дейін дəл басып жадына сақтаған ит: «Ей, Қанат, Ей, Дабыр, Адыр, тоқтасаңдаршы! Мына төбеде аяулы аналарың жатыр ғой, бір сəтке бұрыла соғып, тауап етіп кетпейсіңдер ме?» дей ме? Жə болмаса, тұңғыш рет машинаға отырғанына не күйініп, не сүйініп үре ме, ол арасын кім білсін, қайтсе де ит тілін ұғайын деп ұмтыла қойған ешкім болған жоқ. Алғаш рет қалаға келе жатқан екі бала алыс арман жетегінде. Ал рульде отырған Қанат болса, əлгі бір оқиға төңірегінде күйкі тірлік азабымен əуре. Айған төбе ұзап қалды. Ұзап қалса да, бір кезде өз тəнінен жаралған үш қарғасына ақ жол, оң сапар тілегендей, көпке дейін мен мұндалап тұрған еді. Машина жүрісіне еті үйрене бастаған Марғау тынышталайын деді.

	– Ау, Адыр, соншама абалап итіңе не көрінді? – деп сұрады жадырай бастаған Қанат.

	Ақылды, тапқыр Адырдың өзі де не деп жауап берерін білмей қалды. Ең əуелі «жоқ жерде осы сенің мазаң неге кете қалды?» – деп Марғауға қарады. Содан кейін оң мен солына көз салды. Ақыры:

	«Марғау қимайтындай не қалып еді?» – дегендей, артына бұрылып еді, мен мұндалаған Айған төбеге көзі түсті.

	– Əй, ағатай, тоқта! Қанат тежемені басты.

	– Жаңа дəп қасынан өтіп, апама тие берсін де айтпаппыз ғой. Марғау соған мазасызданған. Енді таптым.

	Ит пиғылы дəл осылай болмаса да, іні жауабы Қанатқа сондай орынды көрінді. Өлген аруақты ескермей, баса-көктеп өтіп бара жатқан өз ісін ағат санап, машинадан шықты. Екі бала соңынан ерді.

	– Ағатай, кейін оралып, соға кетсек қайтеді? – деді Адыр. Мұны Дабыр да қостады.

	Қанат сəл ойланды. Күн ауып барады. Жол болса, ұзақ. Оның үстіне қырық-елу шақырым дала жолымен қиыстап, шлагбаумды айналып өту керек. Əйтпесе Марғауды қалаға апару оңай емес. Бұл ісінің теріс екенін жақсы да біледі, бірақ амал қанша, кейде қоғамдық тəртіп пен адамгершілік, мораль принциптері өстіп қабыспай қалатыны да болады ғой. Сондайда жақсы деген азаматыңның өзінің де «былай тартса арба сынады, былай тартса өгіз өледінің» қайсысын қалары неғайбіл.

	– Өлген шеше өлді ғой. Қарап жүріп кіріптар болып қалған тірі əкені тезірек босатып алудың қамын ойлайық, – деп Қанат машинаға отырды.

	Неге екенін кім білсін, машина қозғалысымен-ақ артқы терезеге тұмсығын қадап Марғау ұзақ ыңырсыды. Əлгі бір өз қателігін кешірілмес күнə санап, қазылып отырған жігіт ит тілін өз көңіл күйіне əуендестіре түсінгендей:

	«Кешір, Айған, қапа бола көрме! Қайтесің, адам табиғаты осылай. Əйтпесе балаларың жаман емес. «Қасымнан өткенде есіне неге алмады» деп ренжуің де мүмкін. Бірақ өзіңе де аян ғой, тірінің ісі қашан біткен.

	Асығып барады. Жолдарын бөгеме!» – деген секілді болып кетті оған ит ыңырсуы.

	Қанат терең күрсінді. Анасын еске алған екі бала іштей тынып, үндемей қалды. Біршама уақыт өтті. Күн еңкейейін деді. Жолаушылар айналып жүрер жол межесіне жақындады. Жақындаған сайын Қанат:

	«Тəуекел деп тура кетсем қайтер еді?» – деп толқып келе жатыр еді. Дес берісте бір таныс шофер қарсы жолығып, күзет қала жақтан келетіндерге ғана қойылғанын, бұл жақтан қалаға қарай жүретіндерге тоспаның жоқ екенін айтты. Расында да солай екен. Тосқауылдан оңай өтіп, машина асфальт жолда көсіле салып келеді. Ағайынды үшеуі де енді көңілденейін деді. Бұрын «менен жүйрік, кəне, кімің бар?» дегендей, ен далада жосылтып жүретін Марғау да «Жигули» атты өзінен зор шыққан соң креслоға басылып, тынып қалған. Артта алыстап тау астында Айған төбе қалды. Алға сағымдай бұлдырап үміт пен арман жетелейді. Өскен жерді тастап, туған жерге келе жатқан жарымжан Марғау жөні бір басқа. Ақ басты тау етегінде көк түтінге оранып далиып жатқан үлкен қала – шоғырланған адам мекені – оған не сыйлығын дайындап тұр? Айту қиын.





Төртінші тарау


	ƏУРЕ-САРСАҢ



	1

	Қалаға жақындаған сайын жол үстінде үлкенді-кішілі машиналар көбейіп кетті. Содан болса керек, жер де, ауа да тарылып, тыныс алудың өзі қиындай бастады. Əсіресе қара тұман құсып бара жатқан дарылдақ дəу машиналарды басып озғанда қиын. Қолқаңды атқан көк түтін кабина ішіне лақылдап кіреді де, көпке дейін сейілмей тұрып алады. Марғауда маза жоқ. Қыңсылап, есікті тырналаумен келеді: «Көсіліп жүгіретін ен даланы қалдырып, қайда келе жатырсыңдар?» – дегендей. Əрине, Лезбай мен өзі тартқан мына тауқыметтің негізіне үңіліп, себебін ашуға оның қабілеті жетпейді. Сонда да иіс пен дыбысқа сергек Марғау тыныс алу қиындығы машинаға, бензинге тікелей байланысты екенін жақсы түйсінеді. Беймазалықтың кілтипаны да сонда.

	Қанат қала шетіне іліге беріп, ұбақ-шұбақ тізіліп тұрған көп машинаның арасына кіріп тоқтады. Қиямет-қайым осында ма дерсің. Төңіректі орап алған бензин иісін тек машинамен ғана байланысты жадына ұстаған Марғау тағы бір «жаңалық» ашқан секілді: мына бір жағымсыз иіс машиналардан ғана емес, келіп тоқтаған соң машиналарға түтіктерін созатын ана бір темір жəшіктерден де атылып жатады екен. Неге екені белгісіз, мұндағылардың бəрі ашулы. Жоқ жерден себеп тауып, айқайласып жатқан біреулер. Қанша тұрсаң да, қарқылдап күлмесе де, жылы шырай танытып, көңілді жүрген ешкімді кездестіре алмайды екенсің. Сондай қызық, мына кішкене машина ішіндегілер де бірте-бірте қабақтарын түйіп, қалай сыздап, қалай ашулана бастағандарын өздері де аңғармай қалды. Марғау тіпті тұлданып алған, қараптан қарап отырып біреуді барып бас салып қауып алғысы да келді. Осындай халде кезек күтіп тұрған бұларға бір үлкен машина жақындап, кабинасынан бадырақ көз біреу басын қылтитты:

	– Əй, сəупік, атаңның басына қарап тұрсың ба? Ана өз колонкаңа бар. Машинасына ит салып алған түрін... түріңді ұрайынның?!

	Иі жұмсақ деген Қанаттың өзі қатты қыстықты. Əлдебір тұздықты сөзбен бетін қайтарып тастайын деп оңтайлана беріп еді, бадырақ көздің пошымы мен дауыс ырғағын, қимылын ұнатпаған Марғау алдыңғы екі аяғын ашық тұрған терезе жақтауына салып алып, мойнын соза ұмтыла үріп, төңіректі шулатып жіберді. – Ап! Ап! «Жап аузыңды, шошқа! Əйтпесе алқымыңнан бір басып, үніңді өшіре салармын!» – дегені.

	Құлақ түбінен шыққан ит даусының зорлығына қайран болды ма, бадыраң көз ашуынан тез қайтып, Қанат машинасына жақындап барып басын шайқады.

	– Əй, мынау бір иттің дөйі ғой! Адыр да ашулы екен.

	– Əрі кетіңіз, əйтпесе есікті ашамын да, итімді қоя беремін, – деп қорқытты.

	Бадыраң көз сескеніп, кейін шегінді. Айласының асқанына іштей мəз болып, масайраған Адыр үстемелеп жатыр:

	– Менің итім сіздей бейпіл ауыздардың талайын көкесіне танытып жіберген!

	Бадыраң көз: «Кəне, қалай танытар екен, жібере ғой!» – дей алмады. – «Құдды жолбарыс дерсің. Осындай үлкен итті тумысымда кездестірген емеспін», – деп, өз машинасына беттеді.

	Қанат Марғау тарихын баяндап жатпады.

	– Не десең де сияды, – деп машинасын ілгері колонкаға таяды. Бірақ көңілінде реніш: айқайлап, балағат сөз айтпай-ақ: «Əу, жігітім, сіз қате тұрсыз ғой, колонкаңыз ілгеріде емес пе, солай жылжыңыз», – десе жетпейтін бе еді? Бензин колонкасына келгенде адамдар не болып кетеді осы? Осы бір ауыр оймен Қанат қаланың ішіне кірді. Ағаның көңіл күйі балаларға да əсер етсе керек. Дабыр мен Адыр да үнсіз. Өзінің жайсыз, жат ортаға келе жатқанын сезе ме, əлде жарасы сыздап ауыра ма, əйтеуір, адамдар өңінен салқындық нышанын байқаған Марғау да үйге жеткенше ұзақ ыңырсып, ұлумен болды.



	2

	Машина бір биік үйдің алдына келіп тоқтады.

	– Нағира жеңгейлерің, міне, осы үйде тұрады, – деді Қанат машинадан түсіп жатып.

	Адыр сұрағы оқыс:

	– Ал өзің ше?

	– Мен де.

	– Ендеше, «Нағира жеңгелерің» деп, неге бөлектеп жатырсың?

	– О, Нағира жеңгелерің жақсы адам!.. – Інілерін мына жаңа жағдайға дайындағысы келді білем. Қанат əйтеуір өз əйелін осылай мақтай сөйледі.

	Нағира – Марғаудың көп естіген есімі. Қыстың суық шағында көрінбей кеткенімен, жаздың сарша-тамыз ыстығы түскен кезде үнемі Қанатқа еріп, ақ сары келіншек жайлауға келетін. Нағира – соның аты. Ит жадында із қалдырғаны – Нағираның иісі. Қарғабектен шығатын арақ иісі, немесе ақ халаттылардан бұрқырап тұратын дəрі иісі де емес, басқа бір түсініксіз иіс. Қарғабек ішіп шығарса, Нағира жағып шығарады. Тағы бір ерекшелігі – Нағира бұл төңіректегі əйелдердің біріне де ұқсамайды. Жұрт болса, қой шарбақта, жə болмаса қазаношақ төңірегінде тірлік қарекетімен əуре болып жатар еді, ал Нағира болса өйтпейді. Лезбай қойды өрістетіп, сəске кезінде шайға оралғанға дейін ұйықтайды. Содан кейін Қанатты алып өзен жағасына барады да, кеудесі мен бөксесінен басқа жерін жалаңаштап суға шомылады. Күнге қыздырынады. Тағы шомылады. Сосын асықпай жуынып, таранып, əлгі бір түсініксіз ащы иісті бұрқыратып жаға бастайды. Марғау бұл иісті де ұната бермейді. Дегенмен бензин мен арақ иісіне қарағанда иман таразы екенін де аңғара алады. Кейде жақсы мінезқылықтармен араласып, қатарласа шықса, ұнатпайтын дүниенің көлеңкеде қалатыны болмай ма, сол секілді, Марғаудың мына өз табиғатына жат əтір иісіне онша көп өшікпейтіні де Нағираның сырт келбетінің əдемілігіне, мінез-құлқына, сыпайылығына байланысты болса керек. Нағира жайлауға қаншама рет келіп жүріп, біреумен айқайлап ұрысқан немесе тіпті дауыс көтеріп қатты сөйлескен кезін Марғау көрген емес. Бар болғаны, кішкене күшіктерге ұқсап Қанаттың мойнына асылып, ойнап еркелейтіні ғана ит жадында қатты сақталған. Содан болса керек: «Мен Нағираны танимын ғой» дегенді байқатып, құйрығын былғаңдатты.

	Балалардан құптау сөз ести қоймаған Қанат:

	– Əне «Нағира» дегенге Марғау да құйрығын былғап, ықылас білдіріп жатыр, – деп қойды.

	– Жақсы, жаманын қазір қарсы алғаннан-ақ білеміз. Ал, Марғау, сен бүйтіп бос жалбақтай берме, – деп Адыр итінің құлағынан тартты. – Кəне, түсейік.

	Марғау қыңсылап, тағы да құйрығын былғаңдатты: «өз бетіммен түсе алмаймын ғой» дегенді танытар көмек сұрау белгісі.

	– Марғау жүре алмайды ғой, көтеріп алсақ қайтеді? – деді Адыр. Оған қарағанда Дабыр бар, жоқ шаманы байқайтын секілді.

	– Қалай көтересің? Көтере алмайсың Марғауды.

	– Біз көтере алмасақ, ағатайым бар, көмектеседі, – деп Адыр тағы да жол тауып кетті. – Ағатайым көтеріп шығарса, Нағира тəтем де «иттерің не, əкет» дей қоймас.

	Тапқыр інісінің сөзіне мəз болған Қанат машина багажнигінен бір құлаш жіп алып шықты да, итті шабынан асып, бір ұшын екі балаға берді.

	– Үшінші қабат. Ал көтерілдік... Алдыңғы аяғы сау ғой, Марғау кеудесін өзі алып жүре алады.

	...Есікті Нағираның өзі ашты. Марғау оны бірден танығанын білдірді:

	– Ап! Ап! – Сəлеметсіз бе, – дегені.

	Ит даусында ашу болмағанымен, Нағира шошып, жүрегін ұстады.

	– Танымай қалдың ба? Бұл Марғау ғой, Нағира! – деп, Қанат, неге екені белгісіз, көтеріңкі айтты.

	Нағира таң-тамаша.

	– Қайдағы Марғау?

	– Кəдуілгі Марғау ше? Талай-талай қасқыр алған, əкем баққан малды талай-талай апаттан сақтап қалған Марғауды қалай ұмытып қалдың?

	Нағира түсінгендей болды. Бірақ жүзінде жылылық жоқ:

	– Бұған не болған?

	Қанат ептеп қосыңқырап сөйледі:

	– Əкем жоқта қой ұрлаймыз деп келген біреулер мертіктіріп кетіпті.

	Нағира сөзі кекесінді.

	– Ит өлген жерден сосын осында алып келдің мертіккен итті?!

	«Суға кеткен тал қармайды» дегендей, сасқаны ма, Қанат болмашыға жармасып жатыр.

	– Ойбай-ау, Нағиражан-ау, бұл ит емес, баяғы өзім барып сатып əкелетін күшік қой.

	– Күшігі не, иті не, бəрібір маған.

	Сөз таппаған Қанат күмілжіп желкесін қасыды. Нағира сəл жібіңкіреген сияқты.

	– Аядай екі-ақ бөлме, қай жеріне ит ұстайсың? – деп шарасыздық белгі танытып, алақанын жайды.

	Əңгіме басы осылай салқын болған соң ба, Дабыр мен Адыр есік көзінен аттай бере тұрып қалған. Марғау дағдысынша тұмсығын еденге салып, Нағираның жүріс-тұрыс, қимылы мен қабағын тапжылмай бағып, сұлық жатыр. Бір ғажабы, ықылассыз қарсы алған осы əйелге түк өштігі жоқ. Қайта, неге екенін кім білсін, жүрек түкпіріндегі бұрынғы бір жылы сезім құйрығының ұшына барып, дамылсыз қозғай беретін секілді. Өйткені ит түйсігі қате болмаса, Нағира жауыз, қайырымсыз əйел тобына жатпайтын секілді.

	Қанат енді əйелін сөзбен сылап жатыр.

	– Нəке, ақылсыз емес едің ғой. Əкем болса, тұтқында отыр. Марғау оның мына балаларына тең санайтын қадірлі иті. Ертең тұтқыннан шығып: «Итім қайда?» – десе, не дейміз сонда?

	Нағира артығырақ кеткенін осы жерде аңғарды білем, балаларға қарады.

	– Ал сендер неге бұл жерде тұрсыңдар? Былай шықпайсыңдар ма?

	Аузын бұртитып, ашуланыңқырап тұрған Адыр суырыла сөйледі.

	– Қалай шығамыз?! Қалада Нағира тəтеміз бар деп сағынып келгенде, маңдайымызға салып-салып жібердің. Есеңгіреп қалдық қой тіпті.

	Нағира балаға бұрыла беріп аңырып қалды. Жүзінде ашудың ізі жоқ.

	Қайта көзінде күлкінің нышаны байқалады.

	– Өзіңе де сол керек, ал сөйлес енді Адыр қайын ініңмен, – деп Қанат ұрымтал жерден ұстады.

	– Өй, сен Адырсың ба?! Өсіп, сойталдай жігіт болып кетіпсің ғой өзің? – деп Нағира жадырай келіп, Адырды көтеріп алып бетінен сүйді.

	Кенет разы болғанын танытып, үйді басына көтере дүңкілдеп Марғау үрді.

	– Кет, өй! Қауып алып жүрер мынауың?

	– Қабағыңды қарс жауып қарсы алып жатырсың, қапса қабады да, – деп қойды Қанат.

	Адыр аңқау бала мінезін танытты.

	– Марғау қаппайды. Өйткені біз тірі жетім сияқты – Нағира тəтемнің қолына келдік қой. Өзі біреуге кіріптар бола тұрып, несіне жетісіп қабады! Қай кезде, кімді қалай қабатынын Марғау біледі!

	Қанат ішегі қатқанша күлді. Нағира да сылқылдай күліп, Адырды құшағында ұстаған қалпы умаждап əлек.

	– Мынаның тілі мірдің оғындай ғой. Тұқымында ділмар ешкім жоқ еді, кімге тартып мұндай болып жүрсің?

	Адыр əлгі ойының жетегінде.

	– Бір күн тамақ бермей қойсаң, саудамыз біткен жоқ па. Өтірік деші, Марғау.

	Марғау растағандай, əлдебір дыбыс шығарып ыңырсып қойды. Нағира мүлде жадырап алды.

	– Қорықпа Адыр. Тамақ та, қабақ та болады. Бұл сенің өз үйің, жайғаса бер. Əкеме барам деп кетіп, ит алып келген соң, мына ағаңа қыжылым ғой көрсетіп жатқан, – деп Адыр мен Дабырды ілгері бөлмеге қарай жетеледі.

	– Жоқ, тəте, итімді есік көзінде қалдырып, ол жағыңа шыға алмаймын.

	– Итіңді де төрге шығарамыз. Бірақ, ең алдымен, тазалап жуындырып, дəрігерге көрсетіп, содан кейін шығарамыз.

	Марғау қателеспепті. Нағира салқын қарсы алғанымен, кілті табылса көктемнің күн шуағындай жазылып кетер, тегі жақсы, қайырымды əйел екенін бірден танытқан еді.



	3

	Түнімен Марғаудың мазасы болмады. Ен далада таза ауада еркін өсіп, көсіле жүгіріп дағдыланған итке мына дəліз тар қапас дерсің. Тынысын тарылтып, тынышын кетірді. Əлденеше рет есікті келіп тырналады. «Түнгі сағат он бірден кейін бейсеует дыбыс шығаруға болмайды» – деген қағиданы адамдардың өздері де үнемі орындай бермейді. Марғауға не зорық. Шырт ұйқыда жатқан жұртты оятып, дүңк-дүңк етіп əлсін-əлі үрумен болды. Қанат оны далаға да алып шығып келді. Сонда да үре берді. Адыр мен Дабыр оянды. Дымы құрып, шыдамы таусыла бастаған Нағираға дəлелді жауапты тағы да Адыр тауып жатыр.

	– Марғау бар ғой, тəте, əкемді сағынып жатыр. Осында келе жатқанда үндемеді ғой. Үндемеген себебі – əкемді көрем деп ойлады. Ал əкем болса, жоқ. Əкем жоқ болған соң: «Неге мені мұнда əкелдіңдер? Табыңдар, кəне!» – деп үреді. Əкем қазір кіріп келсе бар ғой, Марғау бірден басыла қалар еді ғой. – Адыр топшылауы өз тілегі, өз ойындағысы екенін Нағира түсінеді. Лекең келсе, иттен бұрын, ең алдымен, Адырға жақсы болар еді ғой.

	– Ұрлық қылған жоқ, өтірік те айтпаған. Нақақ адамды тектен-тек ұзақ ұстамайды. Көп кешікпей келеді əкеміз.

	– Тəте, аузыңа май. Айтқаның келсін.

	Қаймағы бұзылмаған ауыл ішінің осы бір сөзін үлкендерше дөп түсіріп айтқан бала тіліне Нағира сондай қайран.

	Бір сəт тынышталған ит тағы абалады. Сөйткенше есік қоңырауы сылдырады.

	– Бұл кім? – деп сұрады Қанат ит мазасын алып ұйқысы қашып, «енді не істеу керек?» деген дағдарыспен.

	– Аш дедім ғой. Көршіңмін... – Дауыс сондай өктем. Есік ашылды. Ар жақтан бір тақыр бас көрінді. Беймезгіл шақта мына келістің жай келіс емес екенін білсе де, Қанат сыпайылықпен ілтипат білдіріп жатыр.

	– О, көрші екенсіз ғой? Танымай қалғаныма ғафу. Жоғары шығыңыз. Бұл құрметке мəн берген көрші жоқ.

	– Қалада тұрып ит асыраған деген не өнер? Ұйқымызды алдыңдар ғой?

	– «Ұйқы алғанда...» – деп Қанат істің мəн-жайын түсіндірейін деп келе жатыр еді, ашулы көрші бір-ақ қақты.

	– Ана-мынаңды мен білмеймін. Мына пəленің көзін құрт. Əйтпесе табан аузында милицияға хабарлаймын.

	– Немене, милиция ит ұстамасын дей ме екен сонда?

	Тақыр бас ашулы көрші таңырқап қалды. Шіңкілдеген бала даусы. Қайдан шықты? Сөйтсе жүресінен отырған ит тасасынан бір кішкене баланың құлағы қалқаяды. Қанат артына бұрылып Адырды көрді де, күліп жіберді. Ашулы көрші де езу тартты.

	– Тілің мен жағыңа сүйенген сен өзің кімсің?

	– Еркекпін.

	Көрші қарқылдап күлді.

	– Еркек екеніңді көріп тұрмын ғой, – деп күмілжіді тақыр бас. Адыр бастырмалатып барады.

	– Еркек екінімді білген болсаңыз, енді неге сұрайсыз?

	Манадан бері бала тіліне мəз болып тұрған Қанат Адырдың қатты кеткенін байқап, қысылып қалды.

	– Адыржан, олай деме. Біздің бұл көрші үлкен ғалым адам. Ертең жігіт болған кезіңде өзің түсіп оқитын университеттің профессоры.

	Адыр ит тасасынан бері шығып, тақыр басқа жақындады да, балалық аңғалдықпен сыбырлай сөйлеп, сырын ақтарды.

	– Марғау бар ғой ішқұса. Осында əкемді көремін деп келіп еді. Ал əкем болса, жоқ. Сағынып келгенде көргісі келеді. Көре алмаған соң үрмегенде қайтсін... Əкемді мен де сағындым. Сағынғандықтан да ұйқым келмей қойды. Бірақ үндемей жатырмын. Егер Марғауға қосылып мен де бақырсам, онда не болғаны? Сіз онда тіпті əйеліңізді ерте келіп, əлектің көкесін екеулеп көрсеткен болар едіңіз ғой. Сол себепті мен жыламаймын. Өлсем де жыламаймын. – «Жыламаймын» – десе де бала көзіне жас келіп қалды. Соны байқаған Марғау тағы үре бастады. Əкесін сағынып, көңілі босаған Адыр итінің мойнынан қатты қысып құшақтап алды да, бақырып жылап қоя берді.

	– Үрме, Марғау. Үріп жұрттың мазасын ала беретін болсаң, алып кетеді де, бір жерге апарып атып тастайды. Білдің бе? Дыбысыңды шығарма ақылды болсаң! – деп шырылдады. Бала шырылдаған сайын ит даусы да зорайып, ығы-жығы халқы көп үлкен үйдің бүкіл орамын алып кетті. Түпкі бөлмеден Нағира көрінді.

	– Жақсы көршісі-ау, түн ішінде қонағымызды дүрліктіретіндей не жаздық? Қай бір айдарымыздан жел есіп, ит асырайық дедік дейсің. Істің реті осылай болып қалды. Бірер күнге шыдасаңыз не ететін еді. Таяу арада əкеміз келеді. Əке келген соң далада өскен ит пен баланы байласақ та тоқтата алмаспыз, – деп байсалды сөз айтты.

	Басында ашумен келген тақыр бас көрші енді «неге келдімге» түсті.

	Бар айтқаны:

	– Байқаулы болсаңдаршы. Түн ортасында ит үріп, мазаны кетіргеннің несі жақсы дейсің, – деп есікті жапты.

	– Рақмет, ағасы, – деп Қанат есіктің баспасын салды. Қаладағы алғашқы түнді Марғау осылай өткерген еді...

	Үнемі қой соңында жүрген Марғау мен Лезбай ұйқы дегенді білмеуші еді. Кез келген жерге қисаятын да, бір ғана шаққа қор ете түсіп, көз шырымын алып, тұрып жүре беретін-ді. Ал мына қала халқы мүлде басқа. Жұмыстан келе салып тамағын ішеді. Содан кейін телевизорға шұқшияды. Содан кейін баптап, мамықтап төсек салады. Содан кейін ит үшін жылыңа парапар ұзақ түнде тұяқ серіппей ұйықтайды.

	Міне, таң атқалы қашан. Жайлаудағы мал ұзап өріп, отығып ал ған да болар. Таң атпақ түгіл, күн де біршама көтеріліп қалды. Жайлаудағы мал суға беттер, ал Марғау болса, иісі бұрқыраған кең сахарада жосылта салып, отарды өзенге қарай қаумалар шақ. Ал мыналар болса, əлі тұяқ серіпкен жоқ. Дəліз болса, қапас орны секілді, аядай ғана. Бір аттауыңа келмейді. Тарлығы бір сəрі-ау, тынысыңды тарылтатынын қайтерсің. Марғау даланы сағынады. Даладағы жусан иісін, шуаш иісін, кер бесті мен Лезбай иісін сағынды. Сағынғандығы соншалық, тұла бойы өрт дерсің. Еріксіз аузын ашты. Көкіректе шер боп тұнып, шемен боп қатқан жалын тарғылданып, тыныс белгісі жоқ үрдіс те ұзақ, құлақ кесті ащы бір дыбысқа айналып жүре берді. Ит ұғымында соншама ұзақ ұйқы болғанымен, адам ұғымында көршіге де маза бермей түнімен дүрлігіп, жаңа ғана көз іліктірген Қанат пен Нағира шошып оянды.

	– Мынау тірлік болмайды ғой. Енді қайттік? – деп сұрады Нағира. Қанат үндемеді, бар болғаны сағатына қарады да:

	– Ойбай-ау, сегіз болып қалыпты ғой? – деп киіне бастады.

	– Мына итті не істейсің?

	Оқыстан Қанат ойына Адырдың түндегі бір сөзі оралды. Жеті жасар бала түгіл, үлкен кісінің өзі тауып айта алмайтын сөз.

	– Осы ит шынында да, Адыр айтқандай, ішқұса ғой деймін. Əкемнің ескі-құсқы бір киімін алдыру керек шығар.

	Нағира, қанша десең де, бұл жолы əйелдігін жасады.

	– Ескі киім деп үш жүз шақырым жерге тағы да машина айдамақсың ба?

	Қанат үндемеді. Нағира да қайталап тіс жарған жоқ. Солай жүріп екеуі тамақ ішті. Обалы нешік, Марғауды да ұмытқан жоқ. Суға салып қара нан, қалған-құтқан тамақ қалдығын əкеп алдына қойды. Содан кейін итті алып, ерлі-зайыптылар далаға шықты...

	Сағат тоғызды соқты. Ит мінген, ерлі-зайыпты екеуі мінген кешегі кішкене машина біраз көшелерді аралап, бұрыла салып, бір үлкен үйдің алдына келіп тоқтады. Үлкен үйдің үлкен есігіне маза жоқ. Қалың нөпір адам тобы осы бір мерзімге əдейі уəделескен секілді, жан-жақтан шоғырыла жиналып, ағыла кіріп жатыр.

	– Түсіністік қой деймін? – деді Нағира машинадан түсіп жатып.

	Даусында айрықша бір мəн бар.

	– Адыр жылап жүрмес пе екен?

	– Осыншама жасқа келіп, екеулеп жүріп, жеті жасар баланы жұбата алмаймыз ба?!

	Қанат желкесін қасыды.

	– Бəрекелді, қалаға алып барып... жақсы істеген екенсіңдер. Өйтетінің бар, жатқан жерінен неге қозғадыңдар? – деп əкем келгенде реніш білдіреді-ау...

	– Қой, былқылдатпа, жігітім, тыныштық керек. Ал уақыт болып қалды. Дегенді істе де, тез орал, – деп Нағира ішке беттеді.

	Тумысында ит баласынан тұңғыш рет қойнына Марғауды ғана салған Қанат пен тумысында адам баласынан тұңғыш рет Қанаттың иісін алған Марғау екеуі машина ішінде оңаша қалды. Қанат ойын ит түсінді дей алмайсың. Сонда да бірдеме айтқысы келгендей, ашу араздығы да, тату-тəттілігі де жоқ бейтарап салқын жанарын жігітке қадап дүңк-дүңк етіп үрді де, креслоға қисайды. Алда күтіп тұрған ит тағдырын жұмсартқысы келді ме, жə болмаса, амалсыздықтан туған қатыгез өз шешімін ақтағысы келді ме, кім білсін, Қанат əйтеуір артына қайырылып Марғаудың маңдайынан сипады.

	– Жазғыра көрме, Марғау. Қала жəйі қиын, сен жарымжансың. Ал бізде сені күтерлік жағдай жоқ. Сол себепті мен сені көшеде ит аулайтындардың арбасына салып жіберейін деп алып шықтым. Басқа амал қалмады.

	Марғау тырс етпеді. Тағдырдың не сұмдығын болса да қайыспай қарсы алар кейіпте.

	Кішкене машина қозғалып кетті. Əр көшеге бір түсіп, ұзақ жүрді. Жапырайған аласасы мен маңқиған биігі, дүңкиген үлкені мен үйшіктей кішкенесі... небір үйлер артта қалды. Көшелер де əр қилы екен. Шолтаң етіп, маңдайы əлденеге барып тірелетін шолағы мен қанша жүрсең де таусылмайтындай болып көрінер ұзыны да, тау етегіндегі орман секілді көгалдысы мен қызыл шақа жартас секілді жалаңашы да, шынардай сұлу мүсін түзуі мен сексеуілдей бұралып жатқан қисық, бүкірі де бар.

	– Жайшылықта көлденең жүргізбеуші еді. Бұл иттер қайда кеткен? – деп кейіді Қанат. Əлде салып отырып ит өткізетін жердің өзіне барған дұрыс па? Ондай пункті қайда болды екен?

	Жігіт өтіп бара жатқан бір ересек адамды тоқтатты.

	– Ит өткізетін жердің жобасын айтып жібермес пе екенсіз? Ересек адам жақын келіп машинаға үңілді.

	– Қалай дедіңіз?

	– Ит өткізетін жер?..

	Ересек адам көзі артқы креслоны бір өзі толтырып, терезеге қарап шоқиып отырған Марғауға түсті.

	– Кешіре көріңіз, ит өткізетін жер болғанда... өткізейін дегеніңіз сонда мына ит пе? Жаңылыссам, əрине, айып ете көрмеңіз. – Таңданған да, тамашалаған да сұрақ.

	Қанат жалтара сөйледі.

	– Жоқ, мұндай итті өткізіп... жынданды дейсің бе?

	– Бəсе, бəсе... – деп көлденең адам қуанып қалды. – Дегенмен бұл итті өткізбесеңіз, ондай жердің не қажеті болды екен сізге? Сұрағым ерсі болса, əрине, кешіре көріңіз, інішек.

	Қанат не дерін білмей қысылып қалды.

	– Қажеті болғаны да.

	– Құдай ақы, қысылмай-ақ қойыңыз. Расыңызды айтсаңыз екен. Қанат енді көп созып тұрмайын деді де, төтелей тартты.

	– Ағасы, егер білсеңіз, сілтей салыңызшы.

	– Сілтегенде... мына келесі көшемен оңға бұрылып, одан арғы кешеде солға... – деп көлденең адам сəл мүдірді. – Жоқ... жо... астапыралла, қателесіп тұр екем. Келесі көшемен оңға емес, солға бұрылып, арғы көшеде солға емес, оңға бұрылып... Ит өткізетін жер... Так... так... Ит өткізетін жер, ə?.. – Көлденең адам ит пен Қанатқа алма-кезек сұқтана қарап сəл тұрды. Содан кейін бармағын тістеді. – Ит өткізетін жер, ə? Құдай-ау, ит өткізетін жер дейтін жер бар ма еді осы қалада?

	Қанаттың шыдамы таусылды.

	– Білмесеңіз, білмеймін демейсіз бе?

	– Оныңыз рас. Білмейді екем шынында.

	Ашулы Қанат жөнеле берді. Көлденең адам қайта дауыстап ұмтыла түсті.

	– Ə, былай екен ғой, жаңа есіме түсті. Табиғатында ұстамды Қанат қайта тоқтады.

	– Ғафу етіңіз. Мынадай сұлу итті ондай жерге апарғанша, маған бере салсаңыз қайтер еді? Əрине, құнын төлеген болар едім.

	Көлденең адам пиғылын Қанат енді түсінді.

	– Е, бұлталақтатпай, басында-ақ осылай демейсіз бе?

	– Сізді ренжітіп алам ба деп... – деп мүдірді көлденең кісі. Мынадай сұлу иттен сізді жерінер деген кімнің ойына келмекші.

	– Жерінбес-ақ едім, амал қанша. Жарымжан болып қалды. Жамбасы қираған болса керек, бөксесінде жан жоқ.

	– Қап, əттеген-ай, ə? Тұқымын алатын-ақ ит екен.

	– Анығын айттым. Алам десеңіз, қарсы емеспін.

	Көлденең адам қуанып кеткені соншалық, итке қолын созды.

	– Итім жақсы ғой...

	Манадан бері мына əңгімені үнсіз тыңдап, тыныш жатқан Марғау ырылдай бастады: «Осыдан қолыңды тигізіп көр! Жұлып алайын!»

	– Ұнатпады білем, ырылдап жатыр ғой? Қанат Марғауды сипалады.

	– Марғау жақсы, Марғау қаппайды... – Айтпақшы, қайда тұратын едіңіз? Апарып салайын, итті сол жерде алып қаларсыз.

	Көлденең адам қуанып, алдыңғы есікті аша беріп еді, Марғау атып тұрып, арс етті. Қанат итке тəтті де, ащы да айтты. Бірақ Марғауда көнер сиық жоқ. Көлденең адам есікті ашып қалса-ақ болды, бас салып, талап тастауға əзір. Қанаттың ашуы келді.

	– Ендеше, өз обалың өзіңе. Айдалаға апарып тастаймын. Не болмаса, ит аулайтындардың арбасы кезіге қалса, салам да жіберем. Сонда табан аузында сабын қайнататын жерге жетесің де, қолың қол, бұтың бұт болып кете барасың. Ал не таптың?

	Не табарын кім білсін, Марғау əйтеуір, көнген жоқ. Қыстыққан Қанат газды басыңқырап жіберді білем, шие түсті «Жигули» зырлай жөнелді. Қайда бармақ? Есеп бермеді. Бар мақсат қайтсе де масыл иттен құтылу. Келесі қапталда салдыртып кеп үлкен магазиннің алдынан бұрыла беріп еді, көше қиысында оғаштау тұрған біреуге көзі түсті. Біреу болғанда да бір жерде көрген таныс адамы. Бір кереме ті – мойыны толған сары ала медальдар. Айқыш-ұйқыш етіп салып алған. Бірақ көйлек, шалбары умаж-умаж, сары ала сауыс. Бір кездегі жасыл түсті қалпағы аппақ бөздей жұқара оңып, мыжырайып қалыпты. Қолын сілтеп бет алды сөйлеп тұрған секілді. Тамашалаған топ құрамы алысырақта, əжептеуір. Қайда көріп еді? Оқыс есіне түсті де, сарт еткізіп тежемені басты.

	– Иван Иванович!?

	– ...Əй, жараңдар! Түсінсеңдерші! Соңғы екі ғасыр дүниеге өзінің екі ұлы перзентін əкелді. Бірінің аты – Сүлеймен, екіншісінің аты – Ахмет. Он тоғызыншы ғасырдың ұлы перзенті Сүлейменнің қартайған шағы. Үйірді бастар шама жоқ енді... – деп тоқтады.

	Топ ішінде күбір-күбір сөз, сыбыр-күлкі.

	– Ұлы перзенті не? Үйірі қалай?!

	Иван Ивановичқа бұл күлкінің түк əсері болмады. Қолын ілгері сермеп, сөзін жалғастыра берді.

	– Сүлеймен кілең қыршын, көкөрім жастарды сапқа тұрғызды да, топ алдында ойқастап ұзақ жүрді. Əрқайсысын тұмсығымен түрткілеп, аяқ-қолын, өсіп келе жатқан күрек тісін байқады. Ақыры қарт көңілі Ахметке құлаған ғой. Бұл ықыласты өзіне мақтаныш санаған Ахмет Сүлейменнің қасында қолқанат-серік болып ұзақ жыл жүрді. Жатса күзетіп, демалса шыбынын қақты кəрінің. Өстіп жүріп күндердің бір күнінде екеуі де ғайып болды. Сырттан бақылаған көпшілік құлағы түрік, бір-біріне сұрау салып хабар алып жатты. Бірақ Сүлеймен мен Ахметті көрген бірі жоқ. Ақыры араға алты жыл түсіп, жұрт көңілі суып, «өлдіге» санаған кезде туған жері Кениясына Ахмет қайтып оралып еді. Қартайған Сүлеймен əлде мүхитқа жетіп суға кетті, əлде піл сүйегі жағалауы еліне барып, батпаққа батты, бір құдайым білсін оны. Көп кешікпеді, Ахмет Сүлейменнің орнын басты. Үйірге түсті. Сүлейменге ұқсап аса ірі, аса қарулы, ақылды болып өскен Ахмет жетпіс жыл бойы өз үйірін сетінетпей, от пен судан да, қаскөй жаулары құрған айла-шарғы қамалдардан да аман алып өтіп, бүгінгі заманның ұлы перзенті атанды. Сол ұлы перзент Ахмет те қартайды қазір. Ұлы ұстазы Сүлейменге ұқсап, бұл да өзіне қолқанат-серік таңдап алып, үйірімен қош айтысқан. Осы кереметті көрейін деп мен Африкаға бардым. Кенияның ой мен қырын, далаларын кездім. Қия жартастарда миллиондаған жыл бойы піл аяғы қашап түсірген ғажайып жолдармен жүрдім...

	– Мен бұл шалды жақсы білем. Африкада болдым деп өтірік айтады, – деді біреу топ ішінен.

	Екінші біреу жарыса кетті.

	– Ана мойнындағы салпыншақтары да қызық. Ит көрмесінен келген медальдар.

	– Айтып тұрғаны не нəрсе өзінің? Түгіне түсінсем бұйырмасын, – деп екінші біреу жүріп кетті.

	Машинадан шыққан Қанат Иван Ивановичтің нені меңзеп тұрғанын білгісі келеді. Неге болса да шыдап, тыңдап қалған.

	– Мен, сөйтіп, қызыл шақа қия жартаста миллиондаған жыл бойы пілдер түсірген жолмен жүрдім. Іздегенім – Ахмет. Көрсем деймін. Төртінші күн. Қасымдағы кениялық жолбасшым қуанып кетті.

	– Мінекей Ахметтің ізі!

	– Ахметтің ізі екенін қайдан білдің?

	– О, Ахметтің ізін білу оп-оңай. Басқа пілдерден Ахмет екі есе үлкен ғой. Сол себепті табаны да сондайлық жалпақ.

	– О, бұл шал пілдер туралы айтып тұр екен ғой, – деген көп ішінде сыбыр жүгірді.

	– Мен жерге еңкейдім, – деп жалғады Иван Иванович сөзін. – Расында да, екі піл қатар өткен айқын із. Мені қайран қалдырды: бір із бақыр шелектің түбіндей де, екінші із бақыр шелектің аузындай.

	– Байқайсың ба, тезегі əлі жас екен. Бұл жерден кеше ғана өткен ғой.

	Алыста емес, осы маңда. Бүгін кешке не ертең азанда кездесуге тиіспіз, – деді жолбасшы.

	Тағы да екі күн өтті. Біз Ахметтің ізінен қалмадық. Үшінші күн азанда бір ағаштың түбінде үйездеп тұрған Ахметті көрдім мен. Қасындағы əзірге аты жоқ бала пілге қарағанда таудай екен. Тұмсығын созып, ағаштың шор басындағы жапырақты жұлып жеді де, ұзақ уақыт құлағын тігіп, қимылсыз қалды. Төңірегінде кісі барын сезген болды-ау деймін. Одан артық жақындауға батылымыз бармады. Тағы біршама уақыт өтті. Ахмет тұмсығын жоғары көтеріп, бірер рет өкіріп еді, анадай жерде оттап жүрген жол серігі жүгіріп келді. Содан кейін екеуі маң-маң басып ілгері кетті. Алдында Кенияның ұлан-ғайыр, кең жазық қырқа қорығы жатыр. Сол қорықты еркін жайлап жүреді де, бір əдемі күні Сүлейменге ұқсап Ахмет те ғайып болады. Иə, бұл бір адам үшін шешілмес жұмбақ. Өлер шағында пілдер осы қайда кетеді? Бір адам оған жауап бере алмайды. Оның себебі – піл піл болып жаралғаннан бері піл өлімтігін көрген бір адам жоқ. Өлген піл сүйегін кездестірдім деген бір пендені ұшырата алмайсың. Иə, Ахмет те солай, ақтық демі таусыларға дейін кең жазира даласын төстеп жүре береді. Өйткені Ахмет секілді табиғат ғаламатына бір пенде қол көтеруге тиісті емес. Қол көтерер бір тентек табыла қалса, Кения заңының қатал қаһарына ұшырайды. Өйткені Ахмет – ұлт, адамзат мақтанышы. Ахмет – жиырмасыншы ғасырдың ғаламаттарының бірі. – Көңілі толқып, көзі жасаураған Иван Иванович алақанын алға созды. – Ей, жарандар! Мен сендерге не жаздым? Итім қайда менің? Жойқынымды қайыссың аттыңдар? Неге аттыңдар? Дүниеге ғаламат күшіктер келтіргеннен басқа не жазығы бар еді оның? Анау піл төресі Ахмет секілді, менің Жойқыным да ит төресі еді ғой. Жүрегі дауалап қай хайуан қол көтерді екен?! – Иван Иванович даусы барлығып, аяқ-қолы дірілдеп кетті.

	Шал қасіретін Қанаттан басқа бір пенде түсінбеген секілді. «Бет алды сөйлейді екен. Алжасқан шал ғой мынау бір», – деп тараса бастады. Қанат машинаға сүйенген қалпы қозғалмай қалған. Иван Иванович сөзі көр соқыр көңіл көзін əлденеге ашып жіберген секілді. Өзінен өзі қысылып итіне бір, Иван Ивановичке бір қарады. Байқаса, əлгінде ғана көшеде кездескен бейтаныс адам ұғымы Қанаттан көш ілгері екен ғой. Қандай надандық! Көзін аша салысымен əкесінің малын баққан, адал баққан асыл итті көзі қиып қалай өлтірмек болды. Жарымжан? Жарымжан болса, момын əкенің намысын қорғаймын, арын аяққа бастырмаймын деп мертікті ғой. Қазір үйге барғанда «итім қайда?» – деп алдынан жылап шығар кішкене інісі Адырға не демек? Ертең əкесі келгенде қандай дəлел таппақшы? – Қанат осыған қысылды. Марғауды ветпунктке апарып көрсеткен жөн.

	Мына шал жоғалған Жойқынды өлген жақынындай жоқтап, қастерлейді екен. Қанат болса, бір түнгі қиындықты көтере алмады. Марғаудан құтылғанша асық. – Өз ойынан өзі ұялған жігіт тез басып машинаға келді де, жүріп кетті.

	Оқыс шошынғанда кей сақаудың тілі шығып кететіні секілді, Иван Ивановичпен кездесу – мына шаруаға жауапсыз, жеңілдеу қараған Қанатты кілт өзгертіп жіберді. Бір шешімге шұғыл келіп, мықтап бекінген жігіт күшік күнінде қойнына салып, елге апарған Марғауды енді қайтып жəбірлемеске ант етті де, маңдайшасында «Ветпункт» деген жарнамасы бар үй алдына келіп тоқтады.

	Кішкене бөлме сондай таза екен. Кəдуілгі поликлиникалардағыдай үстінде ақ халаты бар қария қарсы алды.

	– Не шаруамен келдіңіз?

	– Итім мертіккен еді, жəрдем керек болып тұр.

	– Дəрігер қазір болады.

	Қанат Марғауды алып, қайта кіргенде ақ халатты дəрігер орнынан ұшып тұрды.

	– О, мынау Иван Иванович итінің тұқымы ғой.

	– Ə, иə, біледі екенсіз ғой?

	– Білмегенде ше! Иван Иванович айрықша ірі, аса көрнекті ит тұқымын өсірген үлкен кинолог еді ғой.

	Дəрігер сөзі өткен шақпен айтылғандықтан ба, Қанат күрсініп алды.

	– Иван Ивановичті мен осы жаңа ғана кездестірдім. Дəрігер басын көтеріп алды.

	– Біреудің ала жібін аттамайтын алтын адам еді ғой. Əттең, не керек,.. Əсіресе иті өлгеннен бері адам танығысыз, тіпті.

	– Итін кім атқан?

	– Кім атты дерің бар ма? Жер бетінде ақымақтар көп қой əлі.

	– Сонда да?.. – деп қиылды Қанат.

	– Иван Иванович соңғы кезде бір құрылыс объектісін күзеткен екен. Ұйықтап қалған ғой. Түнде келген ұрылар объектіге кіре алмаған соң, итті атып, қашып отырған.

	– Мынау ит ендеше сол Иван Иванович итінен туған еді. Мұны да бір хайуан мертіктіріп тастады.

	Дəрігер Марғаудың жамбасын ұзақ сипалады. Айнаға да салды. Ақыры жіліктің жамбасқа кіріп тұрған ұршық басы үзіліп кеткенін анықтады. Содан кейін укол жасады. Гипске салып таңып берді.

	– Итің көп жатып қалған екен. Ертерек келгеніңде жазатын едік. Амал бар ма, тым кеш əкеп тұрсыз. Осылай ақсақ болып бітеді енді, – деді дəрігер.

	Қанат қапаланып, ветпункттің есігін жапты.



	5

	Жараның аузын тазалап, укол салып, гипстеген соң жамбас сырқырағаны басылайын деді. Марғау үш аяқтан жүруге жарады. Содан ба, əлде қала тəртібіне көндігейін деді ме, əйтеуір келесі күндер шусыз, дұрыс өтті. Ит тыншыққан соң негізінде ақылды Нағира да назаланғап жоқ. Қанат айтқан дəлелді сөзге құлақ асып:

	– Түнде үріп, көршілерді шулатпаса болды ғой, – деп тынды.

	Осындай өзгерісті байқаған Адыр да жадырай бастады. Ағасының машинасынан түспейді. Қайда барса да қасында. Қанат əлдебір жұмыспен бір мекемеге кірсе, Адыр ұзақты күн күтуге бар. Шаршамайды. Жалықпайды. Іші пысса, ермегі дайын, сурет қарайды. «Балдырған» журналының беттерін аударыстырып, өлеңдерін ежіктейді. Табиғатында пысық, дарынды бала жайлауға келетін газет-журналдарды екі жасынан бастап қарап, əріп таңбаларын өз бетінше жаттап алған еді. Енді қалаға келгелі басқа ермек болмай, көбірек үңілгендіктен, сол əріптердің басын қосып, ежіктеуді машық ете бастаған-ды...

	...Шие «Жигули» бір үлкен үйдің алдына келіп тоқтады. Дағдысынша Қанат Адырды машинада қалдырып, «отыра тұр» – деп кетіп қалды.

	Адыр ұзақ күтті. Аздап зеріге бастаған соң машинадан шықты да, ашылып, жабылып, шиқылдап жатқан үлкен есіктің алдына келді. Есік қапталы жыпырлаған бір кенерелі тақтайлар. Сол көп тақтайдың бірінен Адыр «Облыстық прокуратура» деген жазуды оқыды.

	Бір кезде Қанат шықты.

	– Ағай, əкем осында ма? – деп сұрады Адыр.

	– Оны неге сұрадың?

	– Əне, прокуратура деп тұр ғой.

	Қанат өсіп келе жатқан ақылды ініге сүйсініп қойды. Тек тіл-көзден аман болсын де.

	– Осында.

	– Неге мұнда? Əкемді милиция кеп əкетіп еді ғой?..

	– Милиция қателескен. Сосын істі прокуратураның өзі қолға алды.

	– Əкем, немене, ойыншық па еді оларға?! Неге қателеседі? Бəріне кінəлі Қарғабек сұм ғой, Ұмсындық тəтеме қол салып... Қателессе, соны неге алып барып жауып қоймайды?

	Қайтер екен деді білем, Қарғабек аты аталған соң Қанат інісін жайлап сөзге тартты.

	– Алдымен қол жұмсаған əкемнің өзі көрінеді ғой?

	– Иə, саған! – деп Адыр ашулана бастады. Əкесіне шаң жұқтырар емес – Қарғабек сұм ғой, Марғауды мертіктіргеніне қарамастан, əкеме «əкеңнің аузы...» деп... Əкем сосын: «Не дедің? Қайталашы?» – деді. Қарғабек сұм тағы қайталап: «Əкеңнің аузы...» – деді. Əкем қайта құлаштап бір-ақ рет ұрды. Мен болсам... бар ғой, оның аузын бұзар едім... – Адырдың көзіне жас келіп қалды.

	Қанат зерек інінің енді сұңғылалығына қайран. Əрі қарай жанын жаралай бермейін деп жұбата сөйледі.

	– Ау, сен, немене, ынжық балалар секілді көзіңе жас алып... Мен жаңа облыстық прокурордың өзінде болып, түгін қалдырмай айттым ғой. Істі өзім алып танысам деп, ол кісі уəде беріп қалды ғой.

	Адыр жадырайын деді.



	6

	...Кешке қарай Қанат пен Дабыр, Адыр – үшеуі Марғауды есік алдына алып шықты. Үшеуі де көңілді. Үлкенді-кішілі болып бірін-бірі əзілмен қағытады.

	– Итің мақтаулы ит болмады ғой, Адыр. Бір Қарғабекке шамасы келмей, өзі мерт болған соң, не дерсің, – деді Қанат.

	– Шамасы келмеген жоқ. Келді. Бірақ аяды ғой, – деді Дабыр. Адырдың қабағы қалыңдап кетті.

	– Аяғаннан не пайда, əкем түрмеде жатыр. Əкемді бəрібір түрмеге салатын болған соң, көкесін таныта талауы керек еді.

	Кенет ит үрді.

	– Ə, итін жаманшылыққа үйрететін мына батырдың өзі екен ғой. – Құлақ түбінен естілген бір таныс дауыс. Зəрезат болып қалғандықтан ба, Адырдың жүрегі су ете түсті. Тақыр бас көрші профессор екен.

	Адыр жүгіріп профессордың қасына барып:

	– Көке, құлағыңызды тосыңыз, оңаша айтар сөзім бар, – деді. Профессор жуан денесін иіп, Адырға еңкейді.

	– Көке, Марғаудың күшіктері қасқыр алатын кілең ірі ит болып шығады. Солардың ішінен нағыз дөкейін таңдап сізге сыйлаймын.

	Тақыр бас профессор қарқылдап күлді.

	– Рахмет, Адыр.

	Адыр профессорды еңкейтіп тағы сыбырлады.

	– Марғау сондай ақылды. Бет алды үрмейді. Жаманшылық ойлап келгенге ғана үреді. Сіз, міне, жақсы адамсыз. Марғау сізге үрмейді. Өйткені сіз қастық ойламайсыз.

	Профессор да, Адыр сыбырын естіген ағалары да мəз.

	– Бірақ итің жаңа мен келгенде үрді ғой... – деді көрші аздан кейін сəл қуланып.

	Адыр жауапқа қысылған жоқ.

	– Жоқ, ол үргені емес, амандасқаны ғой. Сіз түсінбей қалған екенсіз ғой. Жақсы адамдармен Марғау үнемі өстіп амандасады.

	Профессор кішкене дипломаттың тіліне мəз болып, үйіне беттеді. Кенет есік алдына машина келіп тоқтады. Ішінен бір жігіт шықты.

	Жыға танымаса да, Қанаттың бір көрген адамы секілді.

	– Қырғыз Сəршен кездесіп, арнайы сəлем айтып жіберді.

	– Құлағым сізде.

	– Сіз осы Лезбайдың баласысыз ғой?

	– Ия, Лезбайдың баласымын.

	– Тоқал шешеңнің аты Ұмсындық па?

	– Ия, Ұмсындық? – деді əлденеге жүрегі лүпілдей бастаған Қанат.

	– Ендеше, сол Ұмсындық шешең ашуланып, «қой бақпаймын» деп кетіп қалыпты...

	– «Қой бақпаймын» деп?.. Отар қайда?

	– Білмедім... Қырғыз Сəршеннің айтқаны осы.

	Не істеу керек? Мал иесі – мұның əкесі. Ұмсындықта түк жауапкершілік жоқ. Мынадай іске шатылып жүргенде, оның үстіне бір отар қой қолды болса... Құдай ұрды дей бер.

	Ұмсындықтың кетіп қалуына өзін тікелей кінəлі санаған Қанат əйеліне телефон соғып, істің мəнін түсіндірді. Содан кейін жұмысына барып, бірер күнге рұқсат сұрап алып, дереу жолға шықты. Ең болмаса, қолдан санап, үкімет қойын өзіне өткізу керек.



	7

	Марғау дəлізде тыныш жатыр еді. Зеріккен екі бала магнитофон ойнатты. Қонаққа келгендердің даусын жазып алу Қанат пен Нағираның машығы екен. Барлығып шыққан домбыра үні, еркек дауысты əйелдер, əйел дауысты еркектер... Бəрі де осында. Дабыр өткен жылы мектеп ке барса да, екі баланың хатқа жүйрігі Адыр. Сыртына кісі аттарын бадырайта жазып, дестелеп қойған ленталарды сұрыптап отырып, өз əкесінің даусына кездесті: «1974 жыл. Көктем айында қалаға келгенде жазып алынған» деп Қанат қол қойыпты.

	– Əй, мына қара, əкем де жүр!

	– Кəне! Кəне?.. – деп Дабыр қосарлана үңілді. – Кəне, ойнатайықшы.

	Магнитофон жағына жүйріктеу Дабыр ойналып жатқан лентаны алып тастады да, əке даусы жазылған лентаны қосты: əуелі күмбірлеп домбыра тартылды. Содан кейін орта жасты бір əйел тамаққа тойып алған болса керек, ентіге отырып Нұрғисаның «Құстар əнін» шырқады. Əке даусына құмартқан Адырда шыдам жоқ.

	– Фу, Ұмсындық тəтем əлдеқайда жақсы айтады.

	Ду қол соғылды. Түсініп болмайтын бір еркек, əйел əзілдерінің соңы күлкіге ұласты. Содан кейін теңгермес асыл əкенің «Қадірлі туыстар!..» – деп бастаған қасиетті, ыстық даусы саңқ етті. Екі бала таласа келіп магнитофонға төнді. Сол мезетте жайбарақат жатқан Марғау құлағын қайшылап, оқыс қарғып тұрды да, келер сəтте абалай салды. Оқыс үрген иттен сескеніп, Дабыр кейін шалқайды. Адыр орнында қозғалмай тұр. Марғау келген бойда магнитофонға қарғыды. Тышқан інін иіскелегендей, əр жерін бір иіскеп, дауыстап сөйлеп жатқан Лезбайды іздейді. Көрінбегені өз алдына, иісі жоқ тіпті. Соған таңырқады ма, енді əлдебір жалынышты кейіппен қыңсылай бастады:

	«Дауысыңды естимін, өзің де, иісің де жоқ. Қайда, қалай тығылып тұрсың? Шықшы бері қарай!» – деп жалынатындай.

	– Əкем даусын Марғау да таныды ғой. Əй, қорқақ, бері кел! – деді Адыр.

	Таңырқаған Дабыр қайта келді. Магнитофон ішін тіміскілеп ештеңе шығара алмаған Марғау қатты ызаланды білем, екі-үш рет арсылдап үрді де, кеудесімен тумбаны соғып өтті. Тумба бір жаққа, магнитофон екінші жаққа домалады. Екі бала қатты шошынды.

	Түскі шақта кішкене қонақтарға тамақ істеп берем деп үйге келген Нағира да сескенгендей: «Құтырғаннан сау ма екен?» Қанша сабырлы болайын десе де, осы иттің жай масылдығы өз алдына, шырықты бұзып, берекені кетіре бастағанына қынжылатын секілді. Не істеу керек? Əлде ит аулайтындарды шақырып алып, арбасына салып жіберсе қайтер еді? Көп болса қайын атасы ренжір. Тіпті кісі азасы да ұмыт болмай ма, ренжір де басылар... Бір итке бола ажырасып кете қоймаспыз. Ажырассақ, татуласармыз. Осындай тоқтамға келген Нағира телефон трубкасын көтерді...

	– Алло... Алло... Бізде бір мертіккен ит бар еді. Күні-түні, өзімізді былай қойғанда, көршілеріміздің мазасын алып, шырқымызды кеті ріп тұрғаны. Алып кете көріңіздерші. Құдай ақы, жол шығынын өзім төлейін тіпті. Жүгіртіп келе қойсыншы. Сұрамаңыз тіпті. Келістік қой?! – Нағира телефон трубкасын қойды да, үстінен бір ауыр жүк түскендей, күрсініп алды: «Бүгін магнитофонды қиратса, ертең жыны түссе, мына балалардың біріне ауыз салмасына кім кепіл? Қайтсе де құтылған дұрыс».

	Адыр сұңғыла. Əңгіме төркінін аңғарып қалған секілді.

	– Тəте, Марғауды қайда жөнелтпексің?

	– Жарасын емдеп жазам деген бір дəрігер бар еді. Соған... – деп жалтарды Нағира.

	Адыр «рас па?» – дегендей, Нағираға сынай қарады. Нағира ештеңеге түсінбегендей.

	– Ал, балалар, менің уақытым аз. Шайға келіңдер.

	Екі бала үнсіз келіп тамаққа отырды. Марғау дəліздегі өз орнында үнсіз жатыр.

	– Тəте, Марғауды ешқайда да жібермеші.

	– Емдеп, жазатын адам дедім ғой.

	– Емдемей-ақ та, жазбай-ақ та қойсын.

	Нағира жауап беріп үлгірмеді. Марғау дəлізде бір жамбастап ерсіліқарсылы шапқылап, үйді басына көтере үре бастады. Оған Адыр даусы қосылып жатыр.

	– Тəтетай! Келді ғой, əне, Марғауды алып кетуге. Мен естідім ғой, дəрігер емес, ит аулайтындардың арбасына салып жіберейін деп тұрсың ғой. Керегі жоқ, тəте. Ешкімге де емдетпей-ақ қойшы Марғауды, – деп боздады.

	Əлде ашуы, əлде қуанышы, итте, əйтеуір, ес қалған жоқ. Арсылдай үріп, есікке шапшыды. Адыр да шырылдай түсті.

	– Марғаудың далаға шыққысы келеді. Көрмейсің бе, əне, есікті тырналап жатқанын. Мен Марғауды далаға алып шығайыншы, тəтетай. Мен Марғауды далаға алып шығып, қыдыртайыншы.

	Істің аяғы бұлай насырға шабады деп Нағира ойламаған еді. Өз есебі бойынша балалар тамақ ішіп жатқан кезде ақырын ғана есікті ашып, жөнелтіп жібермек болған. Енді қайтпек?

	Марғау арсылдап, тағы да есікке асылды. Не істерін білмей əрі қысылып, əрі дағдарған Нағира:

	– Жə, шығарсаң, шығаршы! – деді. Даусы қытымыр. Адыр жүгіріп есікті ашты. Марғау сыртқа атылды... Иттің жұрт түсінбеген осы бір жат қылығының сыры біреу-ақ еді. Жаңсақ статьямен түскен ісі бұзылып, түрмеден шыққан Лезбай бұл кезде есік алдына жеткен болатын. Нақақтан аз да болса зəбір көріп, тұтқыннан көңілі бұзылып, жасыңқырап шыққан шопанды есік көзінде бірінші болып қарсы алған үлкенді-кішілі балалар да, ата сыйлай білетін жақсы келін де емес, жаздың аптап ыстығы мен қыстың қақаған үскірігінде де көлеңкесі болып, қалмай қасында жүретін ит жолдас – адал жолдас – Марғау болып шықты. Шын сағынған екен. Сау жамбасына салмақ салып, артқы аяқтап көтерілген ит сағынысып қауышқан кəдуілгі адамға ұқсап, алдыңғы екі аяғын иесінің иығына асты да, тұмсығын Лезбайдың мойнына тығып алып, ыңырсып көрісе бастады. Шопан көзіне жас келіп қалды.

	– Жə, жə, болды, Марғау, мен, міне, біржола босап шықтым, – деп итінің жауырынынан қағып, үйге беттеді.

	Балалар мен ит ұғымында жүдеу тартып тұрған үй бірден көңілденіп жүре берді. Сағынған сəбилер əкесін қоршап алған. Соңғы жарты айда болған түрлі жаңалықтарды жарыса айтысып, əке мағлұматын кеңейтіп жатыр.

	Нағираның балаларға арнаған шайы келді. Үлкен кісі төрде, балалар екі жақта. Бірден күрт тынышталған Марғау Лезбай аяғына тұмсығын салып, стол астына кеп жатты. Сондай сұлық. Енді қайтер екен деп, жеңгесіне қайта-қайта қарай берген Адыр дастарқаннан нан алып төмен еңкейді де, дауыстап жіберді:

	– Əке, мына қара, Марғау жылап жатыр!..

	– Қой, ит жылайтын ба еді? – деп Нағира төмен еңкейді.

	Жасының үлкендігі, мінезінің ауырлығына қарамастан, Лезбай да Дабырмен бірге орындығын кейін ысырып, стол астына үңіліп жатыр. Адыр сөзі рас екен. Талай күндер аурумен, ең жақын деген адамдардың білместігінен, жат адамдардың немқұрайды салғырттығынан барып туған өлім қатерімен, сағыныш атты дертпен алысқан Марғау дəп қазір айтып жеткізе алмас ұлы бір тыныштықта – рақат-жан тыныштығында. Бір пенде түсініп жетпес ит көңілінің арғы бір терең түкпірінде туып, жұмулы көзінің ұшпасынан секунд сайын мөлдіреп шыққан жас тамшысы кірпік астындағы қылшық ұштарымен дыбыссыз домалап, кілемге түсіп жатыр, түсіп жатыр...

	Нағира қысылайын деді.

	– Құдай-ау, кəдуілгі адамша жылайды ғой.

	Жұбаныш тауып, көңілдене бастаған Адыр енді мықты.

	– Марғаудың заты ит демесең, адамнан да артық. Ал, тəте, сен болсаң, осындай ақылды итті беріп жібергің келді ғой.

	Лезбай елеңдеп қалды.

	– Беріп жібергісі келді? Қайда?

	Шақырған адамдары келіп қала ма деп қыпылықтап, асығыс ісін ағаттыққа санап, қысылып отырған Нағира атасына шынын айтты да, телефон трубкасын қайта көтеріп, «келмей-ақ қойыңдар» – деп өтінді. Лезбай көңілі бір түрлі күйзеліп, жасып қалғандай. Өзі жоқ он бес күн талай-талай өзгерістерге толы: екі бала қаңғып Алматыда жүр.

	Ұмсындық болса, Лезбай үйінің түндігін жауып, түтінін өшіріп, өз жайына кеткен. Ақылды деген келін пиғылы болса, мынадай. «Қой, шалқайып жатып, қонақтап қала қыдырар шақ бұл емес. Қайтсе де ауылға жетіп, сөнген отты қайта жағып, жабылған түндікті қайта ашу керек».

	Лезбай дайын шайдан екі-үш ұрттап, қасына балалары мен итін ертіп алды да, ауылға аттанып отырды...





Бесінші тарау


	ІЗІМ-ҚАЙЫМ



	1

	Жайлау қақпасынан өткен соң-ақ Марғаудың мазасы кете бастады. Таныс жер – кең сахара. Ауасы да бөлек. Əр тұста көк шүйгінге тұмсығын қадап, жайылып жатқан шоғыр-шоғыр мал. Қарбаластық, əбігершілік дегеннен мүлде бейхабар. Марғау машинаның ашық терезесінен басын шығарып, тұмсығын шүйірді. Шопан иісі, қой иісі – жұпар иіс. Қазір машинадан қарғып түсіп, мына тылсым тыныштық орнап түрған кең жазық, жасыл аңғарда бауырды бір жазып алар ма еді! Не керек, бір жамбастың аты – бір жамбас, салдауыр секілді. Қимылға келмейді.

	Машина үйреншікті есік алдына келіп тоқтады. «Үйге келдік, үйге келдік!» – деп балалар жамыраса түсті. Қуанғандығы сондай, үш аяқтап Марғау да қарғып түсіп, жан-жақты тіміскілеп иіскей бастады. Үй де, қой шарбақ та орнында, бірақ бəрі иесіз. Қыбыр еткен тірлік белгісі жоқ. Қой қайда? Ұмсындық қайда? Ұмсындық төркініне кетерде қойды өткізіп жіберген шығар... Осы бір жорамал жауап ретінде көлеңдеп көңілге орала берсе де, жаңағы екі сұрақ қорғасын болып көмекейде тұр. Əлсіздік тұтқындаған осы бір сəттегі хал мүшкілдігін, бейшара кейпін балаларына көрсетпейін деді білем, Лезбай теріс айналды. Ұмсындыққа не болды екен? Төсекте басы қосылып, шопанның ащы еңбегінде білегі айқасқан соңғы бірер жылда ренжіткен күні жоқ еді ғой. Бетіне де келмеген. Кейде оныкі қисық, өзінікі дұрыс болса да, заты əйел ғой, бұзып-жарып не қылар дейсің, ренжітпей-ақ қояйын деген ниетпен: «Жə, сенікі жөн», – деуші еді ғой. Бір он бес күнге шыдамай, неге кетті? Əлде күнде арқасынан қағып, маңдайынан сипап жүрсең де, күн сайын сөгіліп, ашыла берер қираған ескі үй қабырғасындай көлденең түсіп, жас алшақтығы себеп болып жатыр ма? Бірақ отыз деген əйелге аз жас емес қой. Сырт қарағанда екеуара жас айырмашылығы он сегіз жыл кере қарыс секілді болып көрінгенмен, келер мүмкіндікті салыстырсаң, шығар төбең – бір он бес жыл қарайлас, қатар шауып шығар меже емес пе. Қырық бесте əйел шешек жармайды. Бұл көпке аян. Алпыс бестегі еркек туралы олай дей алмайсың. Рас, жер ортасы елуге келгенде тағы төсек жаңғырту оңай шаруа емес. Бірақ аяғын алыс-шалыс басып жүріп, отызға келген əйелдің де жар тауып ала қоюы оңай ма? Қарғабектер жолсоқты ғана. Шынтуайтқа келгенде, бетіңнің əрі он жерден құлпырып тұрса да, аузыңа су да тамызбайды. Ұмсындық ақылды болса осыны неге ойламайды? – Лезбай күрсініп қойды. – Кім біледі, мүмкін, ойлайтын да шығар. Өйткені өзі білетін Ұмсындықты ақылсыз əйел дей алмайды. «Əрі отыр, бері отырсыз» үй іші болмақшы емес қой. Сондай кезде Ұмсындық істі ушықтырмайтын. Қайта ыңғайлы жол тауып, бірлік, татулық жалауын жоғары көтеруге тырысатын-ды. Ана екі өгей баланы алалап, маңдайынан шерткен кезі болған жоқ. Əрқайсысында əр қилы мінез болғанымен солардың жүрегіне жол тауып, қатесін – қате, дұрысын дұрыс деп əділ қазы бола білді. Қасына келінді ертіп, кісі ертіп ерте демей, кеш демей қаладан келіп жүретін Қанатқа да бөтен мінез көрсеткен емес. Əке ойын Адыр бұзды:

	– Ұмсындық тəтем рас кетіп қалған ба? – деді аузын бұртитып жыларман түрмен.

	Дабыр да көңілсізденіп қалды.

	– Бəріне ағатайым кінəлі.

	– Ағатайың неге кінəлі? – деді Лезбай жұлып алғандай.

	– Бізді алып кетерде ұрысты ғой Ұмсындыққа.

	– Сөйтіп пе еді?! – деп, Лезбай жақтырмаған кейіппен шытынаңқырап қалды. Бір пəленің беті ашылғандай.

	Ошағына қайтып оралған Марғау күйі бір басқа: жатқан, шоқиып отырған, тамақ ішкен жерлерін тіміскілеп жүріп қой шарбаққа келді. Өткен түнде түнеп шыққан бір отар қой иісі бұрқырап жатыр. Ит жер иіскелеп түртінектеп біраз жүрді де, екі-үш дүркін маңқ-маңқ етіп үріп, үш аяқтап қырға тартты. Лезбай Марғауды қайырған жоқ. Қалай десең де, үйде біреу қонғанға ұқсайды. Ертеңгі қой қиы əлі кеуіп үлгірмепті. Əлде Ұмсындық қайтып келіп, қой жая кетті ме екен? Лезбай көзі ит кеткен жақта. Шоқаңдай алыстап, ноқатқа айнала бастаған Марғау жайылып жүрген бір отарға жетті. Сол-ақ екен, ұшып тұрып біреу атқа қонды. Марғау ноқатқа өзіндей тағы бір ноқат қосылып, енді үшеу болып бері салды.

	– Кім болды екен?

	– Дəу де болса, осы келе жатқан Ұмсындық, – деді Дабыр. Адыр баяғы қалпы, ойға жүйрік.

	– Марғау қасында қара ит бар. Тəтем болса, ол қайдан сая бола қалған екен?!

	– Сарықасқа қайтып келген болар? Адыр болар емес:

	– Сарықасқа – сары ит. Ал мынау, əне, көрмейсің бе, қара ит. Дабыр дəлелді сөзге жауап бере алмаған соң үндемеді.

	Əлгіндей болмай салт атты келді. Қырғыз көрші Сəршен.

	– Оу, Лезбай, келіп қалдың ба, əйтеуір аман-есен? «Қатын елде» деп атаң қазақ баяғыда білмей айтпаған. Ең жақсысы – жасыма. Жаныңа салауаттық болса, бəрі де қалпына барады. Ал отарың аман. Кірген кірісің болмаса, шыққан шығының жоқ. Санап ал.

	Істің жайын сөз шалымынан байқаған Лезбай еміреніп кетті.

	– Əй, Сəршен, аттан түс. Еркектерше төс түйістіріп, құшақтасайықшы бір. Он бес күн он бес жыл секілді. Сағындым ғой.

	Ежелгі дос қырғыздың кісілігін Лезбай осы жерде тағы көрді. Өгей баласына өкпелі Ұмсындық малды тастап кеткенде, көрші Сəршен шыдай алмаған екен. Өз малын əйелі мен көмекшісіне қалдырып, Лезбай отарына келген де, екі күн қамауда жатқан қойларды өріске шығарған.

	Адал достың осы азаматшылығын көрген Лезбай іштей ұялатын да сияқты.

	– Ана жылы итімді қалап келгеніңде ойлаған жеріңнен шыға алмап едім. Мына ісіңді көріп, сол қылығыма қысылып тұрмын нансаң. Кісілік жасадың, Сəршен. Бір семіз құнаным, бір семіз танам бар – қалағанын ал.

	Сəршен көмекейіне дейін көрсетіп қарқылдай күлді:

	– Бірер күн малыңды бақсам, сенен ақы дəметіп бақты деймісің. Күнде байқаймын, қойың қамауда. Маңыраған даусы мына бетке – бізге естіледі. Үй төңірегінде қыбырлаған тірі жан жоқ. Ежелден мал баққан елдің баласы емеспіз бе, содан соң шыдай алмадым. Ойлаған жеріңнен шықпадым деп қысылма, Лезбай, түйе қалап, бермесең, өкпелер едім. Ит бермедің деп өкпелеу иттік болады. Ит бермесең де, нəсілін бердің. Мынау жатқан Қырғын – сенің итіңнің баласы. Марғауыңнан артық десем – мақтанды дерсің. Бірақ кем десең – кеміткенің. Өткен қыста бір өзі үш қасқырды домалатты.

	Көңілдене бастаған Лезбай көзі енді иттерге түсті. Марғау мен Қырғын сəн түзеп қатар жатыр. Нəсілі десе дегендей. Əкесінен сəл кішілеу көрінгенімен, жамбастағы ақ бұршақ таңбалары жоқ демесең, аумай қалған, сом денелі, сұлу мүсін ақ тұмсық қара ит. Лезбай қызыға қарады. Бəрінен бұрын ит татулығына қызықты. Бұрын көріспеген екі ит өткен қыста ай далада жолығысып, бірін-бірі иісінен таныды. Мынау екінші рет кездесуі. Сонда да атам заманнан бірге өскен секілді. Айналасы кең болғанымен, бір-біріне тақасып, тату жатыр.

	– Айтқаным айтқан. Əсіре сөз деме, Сəршен. Екеуінің бірі – қалауың.

	– Менің де айтқаным айтқан, Лезбай. Бұлай тұрып, саудаласа бермейік. Сен барам деп ойламаған жеріңнен кемді күн дəм татып оралдың. Ендігі дəм қырғыз үйінен. Малды иттер мен балалар қайыра тұрады. Жүр, атқа мін.

	Лезбай сəл ойланып, Сəршенге ерді.



	2

	Кеше күні бойы ет қызуымен көп жүгірген Марғау бүгін қозғала алмай қалды. Жамбасы сырқырап, қалай көтерсе де қақсап, ауыра берген соң, амалдың жоқтығынан киіз үйдің көлеңкесіне келіп жатты. Қой болса, өріп кеткен. Соңында шапқылап Дабыр жүр. Адыр көңілді. Су жағасында дағдылы ойынымен əуре. Бұл төңіректе көңілсіз жүрген жалғыз ғана Лезбай. Ертемен қойды өргізіп, Дабыр алдына салып беріп, қайтып оралған еді. Ер-тұрманды жастанып, қолын желкесіне айқастырған қалпы ұзақ жатты. Түс болды. Əлде ой қажытты, əлде басқа себеп бар, əйтеуір бір кезде оқыс тұрып, анадай жерде тұсаулы жүрген кер бестіні əкеліп ерттей бастады. Шамасы, бір жаққа жиналатын түрі бар. Марғау ата кəсібіне бағып, атып тұрып еді, жамбасы қақсап қоя берген соң, бір қаңқ етіп, қайта жатты. Осы кезде кішкене машинасын салдыртып Қанат келді. Қуанғанын танытып, бірер рет əупілдеп үріп еді, көңіл аударған Қанат болған жоқ, «Əке!» – деп құшағын жайып Лезбайға ұмтыла берді.

	– Шығарда ғана жолықтым ғой прокурорға. Шығарамыз деп еді.

	Сөзінде тұрған екен ғой.

	Лезбай салқын. Қолымен белгі жасап, баласын тоқтатып тастады.

	Ұмсындықтың кеткенін Қанаттан көретін секілді.

	– Үйіңнен алдыңғы күні шыққан екенсің, содан бері қайда жүрсің?

	– Сол күні осында келгем. Қырғыз Сəршен «малыңды мен қарай тұрайын» – деген соң, совхоз орталығына бардым. Директор жоқ екен, соны күттім.

	Лезбай даусы кекесінді.

	– Көп нəрсені тындырыпсың.

	Əке жөнінде əр қилы қаңқу сөз естіп, сағы сынып жүрген Қанат та шыдай алмады.

	– Өзің де тындырып келдің ғой біраз дүниені. Əкесінен асып қайда барушы еді баласы.

	Лезбайдың селдір мұрты дірілдеп кетті:

	– Осыны айтқалы келдің бе?

	Қатты ашуланса да, не істеудің амалын таппай мысы құрыған Қанат жылармен халде:

	– Ел іші гулеген сөз. Тұтқынға түсуің жайлы əркім əр саққа жүгіртіп айтады. Тыңдауға ұяласың тіпті. Сүйекке таңба екенін ұқсаң деймін.

	– Жə, жə! Ақылгөйсу ақылы аздың үлесі! Ойға кемел, кемеңгер адам артық ақыл айтып, көрінген жерде шашыла бермес болар. Сен қаладасың. Мен екі ініңмен даладамын. Сен маған – бала, мен саған əке болғаныммен, отымыз бөлек. Əркім ауырған жерін өзі біледі. Өз қотырын өзі қасиды. Мен өлсем, жаназамды сен шығарып, арулап сен қоярыңды да жақсы білем. Бірақ қалаға хабар барып, сен мұнда жеткенше олай-бұлай болып кетсем, басымды кім ұстайды? Аузыма суды кім тамызады? Осы арасын ойладың ба? – деп Лезбай жуаси, салмақ сала сөйледі.

	Қанат шоршып түскендей. Сұрағы да оқыс:

	– Сөзіңнің төркіні жаман екен. Ұмсындықтың аяғына тағы барып жығылмақсың ба сонда?

	Лезбай шыдамады:

	– Анада əдейі келіп ұрыс салғандағы ойың бізді ажыратып жіберу екен ғой? Енді түсіндім.

	Ішкі бір есеппен əке тамырын басқысы келген Қанат «қайтер екен» деп əдейі морт кетті:

	– Ұмсындық қайтып осы үйдің табалдырығынан аттаса, мені балам деп санамай-ақ қой.

	Қақпанға түсер Лезбай жоқ.

	– Санама десең, санамай-ақ қояйын. Отқа қарап отырған жоқпын. Басқа да балаларым бар. Ештеңем кете қоймас. Мен бірақ сені аяймын. Осы күнге дейін ішіп-жемнің өзін бізден тасисың. Астыңа машина мініп, шалқақтап жүргенің де жаман əкеңнің арқасы. Ал əкең болса, біреу-ақ еді ғой. Содан айрылып қалсаң, сенің күнің не болады?

	– Ол жағынан қиналмай-ақ қой.

	– Ендеше, мен жөнінде сен де қиналма!

	Қыстығып, сөз таба алмаған Қанат үндей алмай қалды.

	Лезбай даусы енді күрт жұмсарып, жылылық нышанын танытты.

	– Жұмысыңнан зорға босанып шыққан екенсің. Күн ашықта үйіңе жетіп ал да, ертең қызметіңе бар. Ұят болып жүреді.

	Əке сыңайынан ештеңе шығара алмайтынын білген Қанат осы жерде қош айтысты да, келген ізімен кейін қайтты.

	Лезбай ұзақ отырды. Манадан бергі əке-бала қарым-қатынасына сырт куə Марғау жағын таянып, əлденеге ойға шомып қалған иесінің қасына келіп жатты.

	– Е-е, Марғау, сен – жарымжан, мен – жалғыз. Ендігі күніміз не болар екен?

	Лезбайдың ішкі сезім, ой ағынын қылп еткізбей кейпінен бағып, көз алмай жатқан Марғау егер адамша сөйлер болса: «Намыс үшін еразамат өлімге де барады. Қанат балаң дұрыс айтты. Арың тапталған сүрлеуге қайта түспе. Аузыңа су тамызар, басыңды ұстар адам іздесең, өз құралпыңнан іздей көр! – деген болар еді. Бірақ тілі болмағандықтан, құйрығымен екі-үш рет жер соғып, екі-үш рет үріп басылды.

	Лезбай терең бір күрсініп алды да, атқа қонды.

	– Қой, бұл тірлік – тірлік болмайды. Қайтсе де істің басын ашқан жөн.

	...Түс ауды. Дабыр шоқытып келіп, сусын ішіп кетті. Адыр ойын үстінде. Бұл кезде қан жайлаудың төсінде қой арасында салдыртып жүретін Марғау болса, тілін сала құлаш етіп шығарып жіберіп, ісқарекетсіз үй көлеңкесінде жатыр. Ұят сондай...

	...Бесін болды. Дабыр отардың бетін бері бұрды. Қазір қойлар жапатармағай кеп, суға құлайды. Содан кейін орта қалған жері болса, соны толтырып, аз-кем шақ тағы жайылады. Сөйткенше кеш түседі. Қақпа шалқалап ашылады. Қой кең шарбаққа кіреді. Күнімен қарынға түскен дүниені қорытып, бойға сіңіру үшін сол бойда жата-жата қалады да, күйіс қайыра бастайды...

	Марғау, міне, күнделікті кəсіп-тірліктің рет-ретімен бəрін де біліп жатыр. Амал не, қимылдауға дəрмен жоқ.

	...Ымырт үйірілді. Сəскеде кеткен Лезбай əлі хабарсыз.

	Сəршен көрші келді де:

	– Əкелерің əлі келмеген бе? Ірі əңгімеге кіріскен ғой. Түнделетіп болса да жетер. Анда-санда судан өтіп келіп, қойларыңды өзім байқаймын ғой. Алаңдамай жата беріңдер, – деп кетті.

	...Ай туды. Марғау бұрынғы дағдысы бойынша қой шарбақтың қасына барып жатты.

	...Таң атты. Өзеннің арғы бетіндегі қырғыз малы өре бастады. Марғау есік көзіне келіп ұзақ үрді: «Оян, Дабыр, жұрт малын өргізіп кетті. Əкең болса, келген жоқ. Қойың қамауда. Өріске шығар мезгіл болды».

	Ит даусынан Дабыр емес, Адыр оянды. Ояна салып Дабырды шымшылады.

	– Ерте оянам деген батыр едің. Əлі ұйықтап жатырсың ғой. Тұр кəне.

	Малды өріске шығарайық.

	Ит Адырды оятып, Адыр Дабырды оятып, ақыры Лезбай отары өріске беттеді. Сəршен келіп балаларды мақтап кетті.

	– Қайтер екен, оянар ма екен, оянбас па екен деп əдейі кешеулеп келіп ем. Жарайсыңдар, балалар. Кісі болғандарыңның белгісі бұл.

	Тағы да түс болды. Үш аяқтап қой соңына ерген Марғау жамбасы ауыра бастаған соң, амал бар ма, кері оралып, кешегідей тағы да үй көлеңкесіне орналаса беріп еді, кенет машина дүрілі естілді. Ит бірақ бұрынғыдай қарсы ұмтылған жоқ. Мазасының кете бастағанын танытып, екі-үш рет арсылдап үрді де, алысырақ барып жатты. Əлгіндей болмады, қырқадан қалқайып көрінген жүк машинасы есік алдына келіп, бір-ақ тоқтады. Сол машинамен жарыса салған Лезбай да аттан түсті.

	– Ал, Ұмсындық, мынау – өз үйің. Үй сəні əйелмен. Сен кеткелі тозып қалғанға ұқсайды. Қолыңа ал.

	Ұмсындық сызылып машинадан шықты. Баяғы қалпы. Қабағын керіп, қара көзін төңкеріп, жан-жаққа көз салды.

	Лезбай бала секілді. Алдына түсіп жорғалап жүр.

	– Сенікі де қызық. Жоқ жерден өкпелеп?.. Бала менікі болғанмен, оты бөлек, суы бөлек. Қалада тұрып, тік мінез болып кеткен жандар. Ол келмесе, мен өзім барып басымды идім. Не қыл дейсің?!

	Ұмсындық сыңайы ұнатпағандықты танытады.

	– Жə, қойшы. Кешеден бергі айтқаның бір сөз. Көке мылжың болып кеткенсің ғой деймін өзің.

	Лезбай жым. Машинадан көр-жер, төсек-орын түсіріп, үйге тасып əлек. Ұмсындық та қолқабыс жасайын деп білегін сыбанды.

	Анадағы өзі салған үш тіс таңбасы тыртық болып шодырайып біткен екен. Соны байқаған Марғау жадына сол бір оқиғаның елесі қайта оралып, ырылдай бастады. Ұмсындық итті осы кезде ғана байқап, шошып қалды.

	– Мынау ит тағы да сая болған ба?

	– Үйге келсек, есік алдында жатыр ғой, – деп Лезбай қосыңқырап жіберді.

	Ұмсындық мұндайда сабырлы. Тіс жарып ештеңе дей қойған жоқ. Бірақ қабағы да онша жадырамады. Иттің де оған деген ықыласы көп емес. Тамақ берсе, ішеді де, алысыраққа барып, үй ішіндегі, үй төңірегіндегі жайларды сырттан ғана бақылап жата береді.

	Осындай қоңыр салқын қоңырайысқан күйде біршама күндер өтті. Келе жатқан күз белгісін танытатын беткейлер түсі əр қилы. Қайыңдар сарғайып, терек жапырақтары қызарып сола бастаған. Дегенмен жайлау өңі онша өзгермеген. Биік тауға өрмелей өскен шыршалар ғана əуендесе көгеріп, қалпында жатыр.

	Бір əдемі ашық күн. Неге екені белгісіз, Ұмсындық пен Лезбай ұзақ сөйлесті. Əлденеге келіспейтін түрлері бар. Тіпті Ұмсындық даусы қаттырақ та шығып кеткендей.

	– Өйтетін болсаң, соңымнан сүмеңдеп несіне келіп ең?

	Лезбай үндемеді. Сол бойда қой шарбаққа кіріп, бір тоқтыны ұстап алды да, тағы да алып ұрды. Өрген қойдың соңында Дабыр кетті. Өзі үйде қалды. Құдды осыдан ай жарым бұрынғы жағдай. Жалғыз-ақ күн бұлыңғыр емес, ашық. Қой да өрісте. Ал жас тоқты еті болса, енді далада, жерошақта бүлкілдеп жатыр.

	Ұмсындық пен Лезбайдың тағы бір қадірлі қонақ күтердей түрі бар.

	Ақ тұмсық қара ит те анадағыдай тұмсығын жерге салып, қой шарбақтың қасында жатыр. Бірақ бұрынғы күй жоқ. Уақыт озған сайын жамбас жарасы ұлғайып бара жатқан секілді. Бір күн қоймен өріске шықса, азабы екі күндік. Өстіп жатып қалады. Содан болса керек, Лезбай да бұрынғыдай емес. Көңіл бөле бермейді. Марғау: «Кə-кə-кə!», «Айт, айт! Айт!» – деген сөзді естуден қалып барады. Кейде «кəне, қашан «кə-кəлəр» екен? Кəне, қашан айтақтар екен?» – деп мөлиіп ұзақ жатып күтетіні де бар. Амал қанша, ондай күн бұлдыр сағымсағынышқа айналған. Өзің ит болып жаралған соң, «кə-кəлеп» ешқайда шақырмаса, айтақтап, ешқайда жұмсамаса, дүниенің қоры екенсің ғой. Керемет қызықтың бəрі деннің саулығында.

	Марғау өстіп мына күйбең тірлік қарбаластығынан шеттеңкіреп жүдеп жатыр.

	Кенет машина гүрілі естілді. Ит селк етіп, басын көтерді де, қайта жатты. Қозғала қоймады.

	– Келе жатыр ғой? – деп Ұмсындық үйден жүгіре шықты.

	– Солар ма екен? Əлде басқа біреу ме? – деп Лезбай да тесіле қарады. Баяғы жолмен баяғы жерге келіп машина тоқтады. Баяғы машина. Адамдар да солар. Қарғабек, Таспай, Баспайлар. Басқа айтар сөз жоқ па, əлде жатталып қалғандықтың салдары ма, неге екені белгісіз, баяғы сөз де қайталанып жатыр.

	– Мына бала – құда бала, мына бала – жиен. Екеуі де Алматыда оқиды. Ауылға келген екен, жайлауымызды көріңдер деп əдейі алып шықтым.

	Лезбай елп ете қоймады. Салқын. «Түсе қалыңдар» – деп бəйек боп жатқан Ұмсындық қана. Қарғабек бірақ баяғы қалпы, еркін.

	– Əй, жігіттер, кəне, ана аға сыбағасын ала түсіңдер!

	Екі жігіт коньяк, шампаны бар бір жəшікті көтеріп жерге қойды.

	– Ой, бұларың не, ішіп-жем осында да бар еді ғой? – деп Ұмсындық қысылыңқырап қалды.

	Қарғабек домалаңдап жүр. Бет бақтырар емес.

	– Жоқ дегенім емес. Ағамыздың алдында аздап кінəміз бар. Атшапан айыбы соның.

	Қарғабек кішірейген соң, Лезбай езу тартайын деді.

	Манадан бері Лезбай қылығына разы болып тыныш жатқан Марғау «өлсең де иіле көрме!» – дегенді танытып ырылдап қойды. Қарғабек шошып кейін шалқайды.

	– Ой, мына итің əлі бар ма еді?!

	Лезбай ұнатпағандықты танытып, итіне жаман көзімен қарады. Соны түсінген Марғау: «Байқамай қалдым, кешіре гөр» дегендей, əлдебір жалынышты түрде қыңсылады да, шоқаңдап кейінірек барып жатты.

	Қонақтар үйге кірді.

	Дəл анадағы көрініс: Лезбай төменде оңаша. Төрде Таспай мен Баспай. Олардың сол жағында оң жамбастап Қарғабек жантайған. Оған таяу Ұмсындық.

	Қарғабек басын көтерді.

	– Мен қазір жұмыс жайын сөйлегім келмейді. Ол басқа мəселе. Мен ферма бастығы болғаныммен, қызмет бабында келіп отырғаным жоқ, – деп бір тоқтады да, Лезбайға қолын шошайтты. – Мына кісі маған аға болады. Арамыз бес-алты ата ғана. Сол ағаға сəлем берейік деп келдім. Сол үшін өзім ақ қылып қоям...

	Жұрт көтеріп қойды. Лезбай отырып қалды. Ұмсындық бəйек болып жатыр.

	– Жолының үлкендігіне қарамастан, ағалап жатыр ғой. Алып қой енді.

	Лезбай алып қойды.

	Шыны сылдыры көбейе берді. Тарсылдап шампан атылды. Қандала иісіне енді ашыған көже секілді бірдеменің иісі араласып, бүкіл орамды алып кетті. Осы иістер ұлғайған сайын, үйдегі адамдардың да дауыстары зорайып, күлкі жиіледі.

	– Ал, ағайындар! – Бұл тағы да Қарғабек даусы. – Мына шал, байқаймын, əлі де қоңыр отыр.

	Сөзге Ұмсындық араласты.

	– Қоңыр отырмайды. Кеше сен келем деп хабар салған соң-ақ бəрін кешкен.

	Қарғабек даусы қайта көтерілді.

	– Кешкенде бар ғой, бір сəт адам болып тереңірек ойланайықшы. Неге ренжістік біз осы? Бір итке бола!.. Итке бола ашуланыстық. Итке бола төбелестік. Естір құлаққа ұят тіпті. Ал енді ағалы-інілі болып жүріп сол ағаттығымызды, тіпті ағаттық емес-ау, ақымақтық қой, міне, сол ақымақтығымызды бір-бірімізге кешіріспесек, көрінген жерде қоңырайысып, сəлемдеспей жүретін болсақ, сонда не болғаны?.. Құдай-ау, біз сонда бар ғой, адам болып екі аяқтап жер басып жүрсек те, төрт аяқты иттің нағыз өзі болып шықпаймыз ба?!

	Баспай мен Таспай ішегі қатқанша күлді.

	– Ай, біздің Қараекең сөйлейін десе, тілдің майын тамызады-ау өстіп?!

	– Рас емес пе осыным? Жо-жо... Тіпті бар ғой иттен де жаман болып кетеміз.

	– Жөн айтасың, қайын інім, – деп қойды Ұмсындық.

	– Сол себепті, мен өзім көп сөзді білмеймін, – деп Қарғабек қайта көтерілді. – Жасы үлкен аға, Леке, сіздің алдыңызда абайсызда иттік жасап алдым. Сол кінəмді мойындап, кешірім сұрай келіп отырмын. Кессең, бас мінекей. Кешсең, ықыласыңдамын.

	Екі жігіт жарыса сөйледі.

	– Төс түйістіріп, ер азаматтарша құшақтасу керек. Қарғабек ұшып тұрды.

	– Аталы сөзді қайырма енді, түрегел, – деп Ұмсындық та Лезбайдың қолтығынан алды.

	Шопан қарсыласқан жоқ. Ұмтылып келген Қарғабекке құшағын жайды.

	– Кіші болып, кішірейіп келгеніңе рақмет, Қарғабек. Мен де өзімді ұстай алмай қалдым ғой. Сен де сол ағаттықты кешіре көр. – Лезбайдың көзіне жас келді білем, даусы барлығыңқырап шықты.

	Манадан бері үй ішін бақылап, қой шарбақтың түбінде үнсіз жатқан Марғау құшақтасып, шүпілдесе сүйісе берген Лезбай мен Қарғабекті көрді де, атып тұрып үре бастады: «Ай, адамдар-ай, үшеуара араларыңда не қатынас – сыр жатыр, жақсы білесіңдер ғой. Ұмсындық Лезбайдың некелі əйелі екені Қарғабекке қандай анық болса, сол əйелдің Қарғабекпен не қатынасы бары Лезбайға да сондай аян ғой. Ұрыс басы ит болғанымен, тамыр тереңде емес пе. Сол жайды біле тұрып, білмеген боласыңдар. Көре тұрып, көздеріңе жас алып құшақтасасыңдар. Өстіп, жəй көлгірсу неменеге керек осы?!» – дегені болар ма?

	Екі аттап орнына барған Қарғабек ит даусын естіп тынып қалды.

	– Əй, Леке, кешіргенің рас болса, осы иттен құтылшы. Көкесіндей ит тауып берем...

	Ұмсындық даусы жарыса шықты.

	– Бұрын қой қайырады деуші еді. Енді нендей дəлел айтар екен? Лезбай дəлел таппады білем.

	– Қалай құтылам? – деп дағдарды.

	– Сол да сөз болып па?! – деп Қарғабек кекей сөйледі. – Былай шығарасың да, атасың да тастайсың.

	– Жоқ. Марғау – сондай қадірлі ит. Қол көтере алмаймын. Ит те болса, обал.

	Қарғабек қояр емес:

	– Ендеше Баспай мен Таспайдың бірі атады.

	Арақ ішіп қызыңқырап алған екі жігіт жарыса сөйлеп:

	– Қарғабек аға айтса, ит түгіл... – деп мүдірді. Анада өз үстінен жасалған актыға қол қойған үшеудің екеуі осы Баспай мен Таспай болатын. Сол есіне түсті білем, Лезбай:

	– Ит түгіл, немене, мені де атасыңдар ма? – деп тіксініп қалды. Қарғабек шалқая тартты:

	– Ал енді бар ғой, жеме-жем дегенің, міне, осы жер. Осы тілегімді орындамадың бар ғой... Онда, шынымды айтайын, қанжығада көрісеміз.

	Ұмсындық шыр ете түсті:

	– Мына қара ит қара пəле болып жабысты-ау осы бізге!

	Лезбай отырған орнынан ұшып тұра келді де, тұңғыш рет əйеліне:

	– Өй, иттен жаралған неме, жап аузыңды! – деп ақырды. Содан кейін Қарғабекке төнді: – Қанжығада көріскенде, немене, шауып аласың ба мені?!

	Қарғабек даусында салмақ жатыр.

	– Одан да жаманы болады.

	– Жаманы болса, көрсет, кəне, найсап! Көп болса, үшеуің бірігіп тағы акт жасарсыңдар. Тағы да қаматарсыңдар көп болса, – деп Лезбай ойламаған жерден көтеріліп, булыға сөйледі.

	Қарғабек басылып қалғандай.

	– Оу, Леке...

	Лезбай өршелене түсті:

	– Мен сендерді шақырған жоқпын ғой. Не əкелеріңнің құны бар осы менде? Кəне, қайқайып тұрыңдаршы!

	Үш жігіт жым болды. Ұмсындық дағдылы ерке қылығын танытып:

	– Біздің үйдің кісісі, үйге келген қонақты қуып, бұл не?.. – деп жатыр еді, Лезбай бір-ақ қақты:

	– Қарғабекпен кіндігің жабысып қалған болса, бар, сен де кет!

	Марғау сөйленіп жатқан сөз мағынасын түсінбесе де, бірте-бірте зорайып шыққан дауыс екпініне сондай қанық. Мұндай отырыс аяғы жақсылықпен бітпейтіні – ит жанына өшпес таңба, із қалдырған. Анадағыдай, Қарғабек шыға келіп, бұған ұмтылар болса, Марғауда қарсы тұрар қайрат жоқ. Ит бойындағы тірлікке құмарлық санасыз түйсік тұжырымы осы. Сол себепті тұмсығын көкке беріп, ұзақ ұлып үрді де, бір жамбастап келіп судан өтті. Бет алды – қалың жыныс тау беткейі. Анада өзі жатқан тал түбіне де соққан жоқ. Бұл биіктеген сайын өзен деңгейі айқындалып, ал сол өзен жағасындағы шопан үйлерінің қарасы кішірейіп барады.

	Кенет дауыс естілді. Таныс дауыс. Лезбай даусы.

	– Марғау! Марғау! Кə-кə-кə!

	Марғау бір сəт кері бұрылды. Лезбай үйінің қасында бес кісі тұр. Бəрі де таныс: ақ байлар салған əйел – Ұмсындық. Ұзынды-қысқалы екеу – Баспай мен Таспай. Ал ана буылтық дене – Қарғабек. Лезбай олардан қол ұсыным алда:

	– Марғау! Марғау! Кə-кə-кə!

	Бұл шақырыстың мəні неде? Жалғызсыраған Лезбайдың Марғаудан сұрар көмегі ме? Жə болмаса, дуылдап, қанша керіссе де қайта табысып, ымыраға келген топтың əлдебір қатпарлы шешімі ме? Марғау оны қайдан білсін, қайтсе де қайырылмады. Беткейді бөктерлей ілгері салды.

	«Марғаулаған» Лезбай даусы айқын, саңқылдап шығады. Марғау?! Көзін ашқан күннен бастап құлағына сіңген осы сөзде енді түк мағына жоқ секілді. Марғау не? Қырғын не? Не болмаса, Сарықасқа дедің... Онда не тұр! Ақылы асып жаралған адамдардың бір итті екінші иттен ажырату үшін жай ғана ойдан шығарған бірдемесі. Бұдан былай ондай аттардың ақ тұмсық қара итке түкке де керегі жоқ. Ақ тұмсық қара ендігі жолда кездескенді түс-түгі мен иісінен, тісі мен күшінен танып, дəп басып ажырататын болады.

	– Мар...ғау!.. М-а-р-ғ-а-у!.. – Үзіліп жіңішке шыққан балалар даусы.

	Марғау оқыс тоқтап артына бұрылды. Екі бала өзгелерден бөліне шығып, жарыса айқайлайды.

	– Марғау! Қайда кеттің, Марғау?!

	Айла-арамдығы жоқ, тек қана ыстық ықылас, сəби махаббатынан туған бұл шақырысқа құлағын төсеп, сəл тынып қалған ит шоқиып отыра қалып, ұлып-ұлып алды да, тағы да ілгері жөнелді. Жуан-жіңішке, үлкенді-кішілі адам үні барған сайын алыстап барады.

	Біршама уақыт өтті. Бір жамбасын көтеріп үш аяқтай салған ақ тұмсық қара ит шоқаңдап жортқан сол бойы қалың қарағай арасына енді де, көзден ғайып болып жүре берді...





	ЭПИЛОГ

	Арада айлар жатыр. Қыс түсіп, қар бекіп алған. Лезбай отары қыстауда. Шопанның дағдылы кəсібі: ашық күні ертерек айдап, малды тебінге шығарады. Кешеулеп əкеп жылы қораға қамайды. Жер үй мұржасынан ұшатын түтін де ошақта тірлік барын танытып, будақтап шығады. Күзде жоғалған Марғау да ізім-қайым. Сырт қарағанға пəлендей өзгеріс жоқ секілді. Ия, бұл сырт көзге ғана осылай. Жаңарған тірлік нышаны мəн беріп, үңілгенге ғана байқалмақ. Өзгерістің үлкені – балалар совхоз орталығында оқуда. Адыр биыл бірінші класқа барған. Ол жақтан бір жақсы хабар бар: Адыр екі ай оқып, екінші класқа көшіріліпті. Бала ыждаһаты жақсы. Көктем шыққанша Дабырды басып озып, үшіншіге ауысып кетуі де ықтимал. Сабақ берген мүғалім пікірі осылай. Əлі жаттыға қоймаған сəби қолымен əкесіне жолдаған хатында: «Жалғызбын деп қамықпа, əке. Жазғы демалыста өз қасыңда боламын. Өз қасыңда болып, жаз бойы қой бағысам», – депті Адыр.

	Жалғыз қалған қамкөңіл əкеге медеу болар мағыналы хат бұл.

	Ия, Лезбай қазір жалғыз. Анадағы оқиғадан кейін ол күрт өзгеріп, үндемейтіп болып алған. Не ойласа да ішінде, əйтеуір. Бұрынғыдай Ұмсындыққа жалбақтай да бермейді. Осы өзгерісті аңғарған Ұмсындық жоқ жерде мінез танытып, реніш білдіріп қалатын болды. Сондай бір үйішіндік кикілжің үстінде Ұмсындық:

	– Өйтетін болсаң, кетемін! – деп қалды.

	Үлкен баласы – Қанатпен арасы ашылып, оның үстіне ел ішінің өсегі құлағына жетіп, əрі жасып, əрі қазылып жүрген Лезбай жалына қоймады.

	– Осы үйден қалағаныңды ал да, бара қойшы! Құлағымыз тынышталсын, – деген.

	Ұмсындық қайырып ештеңе айтпады. «Тағы келіп аяғыма жығылып, жалынасың ғой, байғұс», – деген ішкі есеппен өзіне тиесілі дүниесін алып, кетіп отырған. Лезбай бірақ қайтып барған жоқ. Бұл жолғы шопан байлауы – нағыз шие, шешілмес түйін.

	Ұмсындық кеткен соң көп кешікпеді, Қарғабек те орнынан алынды. Тағылған айып: ішеді, қыдырады, өзіне тапсырылған қызметке жауапсыз қарайды. Жаңа болған ферма бастығы жүре бара бұзылмаса, дəп қазір Қарғабек бойындағы кеселдерден таза. Жұмысына да ұқыпты, ізетті жігіт. Жалғыздығы ауыр тисе де, Лезбай қазір Ұмсындық пен Қарғабек арқылы қадалған шөңгеден құтылып, кісі болып қалды. Жалғыз дейтін, тіпті жалғыз да емес ол қазір. Совхоз директоры көмекшің болсын деп бір жас жігітті қосып берген. Енді малды екеулеп бағады. Сонда да Марғаудың жоқтығы ма, боранды күні жиі-жиі қасқыр торуылдап, мазаны алып жүр. Жол серік, жұмыс серік бір тəуір итің болмаған соң, шопан тіршілігінің оңбайтынына көзі жеткен Лезбай бір күні аудан орталығына арнап келіп, Қанатқа телефон соқты.

	– Балам, Марғаудан айрылған соң, шырқымыз бұзылайын деді. Əлгі ит алған кісіңе жолығып, қайтсең де бір тəуір күшігін алып бермесең, құритын болдық.

	Əке туралы өсектен құлағы тынышталын, көңілі орнына түскен Қанат ықыласты:

	– Əке-ау, ол кісінің иті өліп қалған.

	– Өліп қалса, үрім-бұтағы, зəузаты бар шығар, соларға із сал.

	Əке айтқан соң, амал жоқ. Қанат Алматы өзенінің жағасындағы таныс үйге тартты. Келсе, Иван Иванович үйінің орнында төрт қабатты бір үлкен жай тұр. «Осы үйденсің-ау» дегеннің Қанат бəрін де тоқтатты.

	– Осы жерде бұрын Иван Иванович деген кинолог тұрып еді. Қайда кеткенін айтпас па екенсіз?

	Кездестірген адам сондай көп. Жауап бірақ біреу-ақ:

	– Атам заманнан бері бұл жерде осы үй ғана. Иван Иванович дегенді естіген де, көрген де емеспіз.

	Тауы шағылған Қанаттың есіне ветпункттегі дəрігер түсті.

	– Ə, Иван Иванович па? – деп дəрігер суырмадан бір блокнотын суырды. – Міне, адресі.

	Иван Иванович қаланың шет жағындағы жаңа салынған биік үйлердің бірінде тұрады екен. Дəрігер көрсеткен адреспен оңай тапқанымен, Қанат одан да ештеңе шығара алмады. Есікті ақ сары бір қыз ашты.

	– Маған Иван Иванович керек еді...

	– Иван Иванович?

	– Иə, Иван Иванович. Кинолог. Былайша айтқанда ит бапкері. Асыл тұқымды ит асырайтын адам.

	Ақсары қыздың жүзі жылы тартты.

	– Ə, Ваня ағайды айтады екенсіз ғой?.. Ол кісі дүние салған... Қанат шошып қалды.

	– Қайтіп?

	– Ваня ағай көптен ауыратын еді ғой...

	Не дерін білмей абдырап қалған Қанат тыныштықты бірінші болып бұзды.

	– Ал семьясы, əйелі қайда? Ақсары қыз күрсініп алды.

	– Əйелі жоқ болатын. Балалары болса бойжетіп, ержетіп əр жаққа кеткен.

	– Ал сіз ше?

	– Мен бе? Мен бір пəтерші ғана едім... Қанат сөз аяғын күтпей кері бұрылды.

	Иван Ивановичтің өлген хабары жетіп, айтулы күшіктен күдерін үзген Лезбай енді Марғауды ойлай бастады. Ит жамбасы жазылып кеткен секілді оған. Ана жылғыдай, əлдебір себеппен жайлауда ғана қалғандай. Осы бір ойдың жетегіне ергені сондай, тіпті ескі-құсқы киімдерін де түгендеді. Қара тонды күзеткеніндей жəне бір киімін бағып, далада қалып қоймады ма екен тағы да?! Тіпті Лезбай ат сабылтып əдейі іздеп Сəршенге де барды. Өзін, итін, тағы бір жігіттерді ертіп, топ-топ болып талай күн Мыңжылқы, Қарқара жайлауларының ормандарын сүзді. Ел ішінде гулеп бір сөз жүр:

	– Ақ тұмсық бір қара иттің Айған төбеде ұлып тұрғанын біреу көріпті.

	– Бір көкжалмен алысып жатқанда үстінен шыққан біреу бар деседі...

	– Орман ішінде аң қағып жүрген ақ тұмсық қара қасқырға пəленшекең жолығысып қалыпты дейді ғой...

	Лезбай осындай сөз шыққан жердің бəрін де індетті. Бірақ ақ тұмсық қара итті өз көзімен көрген бір адам жоқ. Екінші, үшінші адам арқылы жеткен лақаптардың арты тайғақ. Сөйтсе де күдерін үзер емес: ертең көктем келеді. Мал тағы да жайлауға бет алады. Сонда Айған төбе тұсынан Марғаудың еркелей шығып, Лезбай мойнына асыла кетуі де ғажап емес қой...

	1975 жыл





	Оглавление

	Бірінші тарау

	Екінші тарау

	Үшінші тарау

	Төртінші тарау

	Бесінші тарау





