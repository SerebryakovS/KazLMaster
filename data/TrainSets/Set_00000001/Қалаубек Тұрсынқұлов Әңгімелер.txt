	Қалаубек Тұрсынқұлов

	Әңгімелер





ҚАЙДАСЫҢ, ҚАЙРАН ЗҮБIШ?





І




	– Алғашқы махаббат деймiсiң? Қайдам, сол алғашкы махаббат дегенiң менде болды ма екен, бiлмеймiн-ау, – дедi Тахир. Сосын аз ойланып отырды да: – Менде алғашқы махаббат дегенiң болмаса керек, тегiнде, алғашқы-палғашқы деп махаббатты бөлiп жатудың өзi де қателiк қой деймiн, шамасы. Бiз соңғы махаббат деп айтпаймыз ғой осы, сонда алғашқысы қайдан шығады? Өзiң айта қойшы, әлде сен әлi соңғы махаббатым болады деп үмiт етiп жүрмiсiң? Сонда қалай болғаны, мына Ақеркеңмен айырыламысың? Айтшы, қане, айтшы!

	– Тiлiң тасқа дейтiн бе едi! Қайдағыны шатып отырғаның не?

	Менiң алғашқым да, соңғым да осы. Басқасы болмақ емес.

	– Олай болса, менiң махаббатым неге мiндеттi түрде алғашқы, соңғы деп бөлiнуге тиiс! Тiптен бiрiншi, екiншi деп те бөлерсiң әлi. Ал сұрай ғой, нешiншiсiн айтып берейiн. Оныншысын ба, отызыншысын ба? Әлде әр күнге бiр-бiр махаббаттан айтайын ба?

	– Қойшы, Тахир. Мен әншейiн мына сурет пен жазуды көрiп сұрай қойып едiм.

	Менiң де кейде көрiнгендi қазбалап кететiн әдетiм-ай осы. Әлгiнде альбом қарап отырып, бiр сурет көргенмiн. Онда тақтайға ма, талға ма, шалағай етiп жазылған «Зүбiш, Сана» деген сөздерден басқа дәнеңе жоқ. Тек қасына топ боп түскен суреттен қиып алып жапсырылған бiр қаракөздiң бейнесi жамалған да, астына Тахирдiң өз қолымен «Қайдасың, қайран Зүбiш?» деген жазу жазылыпты. Соны оқығанда «бұл сенiң алғашқы махаббатың емес пе?» деп бүлдiрiп алған өзiм. Ендi не iстерiмдi бiлмей отырмын. Оның жаңағы сөзiне елең ете қалған Ақерке де көзiн бiр алартып қойды. Осыны сездi бiлем, әлден уақытта Тахир:

	– Бұртимай-ақ қой, Ақерке. Дүние бүлiне қойған жоқ. Бәрi орнында, махаббат пен салтанат та, Ақерке мен Тахир да, мына сенiң махаббаттың «түбiрiн» iздегiшiң де қаз-қалпында. Бұл сенен ана дүниеге барсаң да айырыла қоймас. Ал жазудың сыры бар. Рас, бұл – менiң махаббатым. Айтылмаған махаббатым. Тiптен көзiме көрiнсе, құшақтай алар ма едiм, кiм бiлсiн!

	Ақерке ендi әнтек Тахирге бұрылды.

	– Иә, Ақерке, Зүбiштi iздеп жүрмiн. Он жыл болды, әлi таппаймын. Мүмкiн, әлi де бiрнеше жыл өтер, бiрақ табамын, бәрiбiр табамын...





II




	Студент кезiм болатын. Белгiлi емес пе, институтта күнде жиын, күнде би болып жатады. Соның жуан ортасында жүретiн адам мына менмiн. Тек сол күнде қызық, күнде думанға барғаным болмаса, өзiм ойын-биге араласа қоймаймын, анда-санда билей қалсам, ол да курстас қыздардың мұрындықтауының арқасы.

	Осылай жүрiп бiр қызға ғашық болдым. Иә, кәдiмгiдей ғашық болдым. Оның әнi мен сәнi, жүрiсi мен күлкiсi көз алдымда көлбеңдеп тұрып алады. Күндiз де тұрады, түнде де тұрады. Түсiмде тiптен жақындап келедi. Ендi биге келсем, бiр бұрышқа бүкшиiп алып, Сананың (аты солай болатын) сыртынан қараймын да отырамын. Оны биге шақыру, әйтпесе қыдыру, әңгiмелесу, жо-жоқ, құдай сақтасын, бұлай ойлай қалсам, өзiмнен-өзiм сахараның шөлiнде отырған адамдай терлеп-тепшiп әлек боламын да қаламын.

	Институтта менi мықты активтiң бiрi деп санайтын. Тiптен жиналыс бола қалса, үстел басынан түспеймiн, жарысөзде жарты сағаттан кем сөйлемейтiн шығармын, қоғамдық жұмыстың көпшiлiгi менсiз өтпейдi. Сөзiм де ширақ, iсiм де тындырымды сняқты. Сыртымнан талай оқытушыларымның «жалынды жiгiт» деген сипаттамаларын да есiткенмiн. Ал осы «жалынды жiгiт» қызды көрсе (әрине, Сананы ғой), қылжияды да қалады, жалыны жалп етедi.

	Осылай жүрiп Санамен сәлемдесуге ғана қолым әрең-әрең жеттi. Басқа сөзге келмеймiн.

	Бiздi бiр күнi алыстағы «Ақарық» дейтiн колхозға күрiш оруға жiбердi.

	Жастық деген жастық қой, шiркiн. Күндiз мұрнымызбен жер шанши келсек те, кешке таман әлемдi алты айналдыра ән саламыз, тiземiзден келетiн шөптiң арасында жүрiп би билеймiз. Музыкамыз да өзiмiзге лайық – шiңкiлдеп шығатын Жақаштың жалғыз мандолинiне Жылкелдi дейтiн жігiттiң екi қалайы қасықты тiзесiне ұрып күңiрентетiн барабаны қосылады.

	Бұл әуен – біз үшiн дүниедегi ең әсерлi де қымбат әуен.

	Мiне, осының бәрiн ұйымдастырушы – менмiн. Ұйымдастырғанда, менiң мiндетiм – әлгi музыкалық құралдарды табу, алау жағу, жұртты жинау, ал ойынның өзiн жүргiзушi – Зүбiш. Ойын басталды-ақ болды, мен киiз үйдiң керегесiне керiлемiн де қаламын. Жалғыз-ақ мен араласатын ойын – арқаға арқан тастау мен әлемге әйгiлi «третий лишний». Бұл екеуiнде ешкiмге сөйлемейсiң, тек алаөкпе боп жүгiре берсең болғаны. Маған да керегi нақ осы. Сана басқа колхозда жұмыста (ол басқа факультетте оқитын). Кейде жiгiттердiң асыр салған ойынын көргенде есiме Сана түседi. Шiркiн, мен де осылай жүрсем деймiн. Жарбиып өскен жыңғылды паналап, көл жағасындағы жарқабақты жағалап, кейде тiптен айдың жарығымен жапырып тастамақ болып егiн басына барып, екi бау саланы «жайратып» салып, соның панасында дiрiлдеп-қалтырап таңды атырып жүрген жолдастарымды талай көрiп жүрмiн.

	Солай сияқты болсам деген үмiтiмнен шығатын жалғыз әрекет – жар жағасын жалаң кезу, көл бойында көлбеңдеу.

	Не керек, арманым iшiме сыймады. Бiр күнi көл жағасында отырып осы сырымның бәрiн өзiммен бiрге оқитын Фазыл деген жолдасыма айттым. Дос емес пе, менiң қайғымды естiп, ол да мұңайды. Осылай отырғанда қайдан келгенiн бiлмеймiн, сайтандай боп Зүбiш жетiп келдi.

	– Тахир, бұл мәселенiң бәрi мына Зүбiштiң қолында ғой, осы көмектеседi, – дедi де, Фазыл менiң құлағыма: «Сана – Зүбiштiң жерлесi», – деп сыбыр ете қалды.

	– Неге көмек керек болды? Екеуiңдi көлге жығуға болса, көмектесейiн, – деп Зүбiш еңкейе берiп едi, Фазыл қолынан ұстап алды да:

	– Жоқ, мына Тахирды құдай ұрыпты. Бiр қызға ғашық көрiнедi. Оны өзiң бiлесiң ғой, сенiң қолыңда ғой, – деп Зүбiштiң бетiне бажырая қалды. Зүбiш аз ойланып қалған сияқты. Бiр мезгiлде:

	– Ә, ғашық па? Ура, дүниеге жаңа бiр Ромео пайда болды!.. Айтпақшы, онда мына көл жағасында отыруға болмайды. Әйтпесе су перiлерi сүйреп кетiп жүрер. Жүрiңдер, зытайық бұл жерден, – деп сүйрелей жөнелдi.

	Фазыл да:

	– Әкетсең әкетшi, әйтпесе бұл Ромео емес. Мәжнүн болып, сол перiлердi iздеп, суға өзi сүңгiп кетiп жүрер, – деп әзiлдеп жатыр. Думан ортасына келген соң, менiң бас шұлғып рақмет айтуыма қоймай, Зүбiш биге араластырды, тiптен ойын соңына дейiн жiбермей қойды.

	Ойын тарқады, қоштасарда Зүбiш:

	– Ал, ақын, түсiңде ғашығыңа арнап бiр өлең жазып қой, – деп күлiп кетсе де, мен шынымен отыра қап өлең жаздым (Ол кезде әлiме қарамай, арындаған ақынмын деп әлектенетiн әдетiмдi қайтерсiң).

	Ертеңiне өлеңiмдi Зүбiшке оқып бердiм. Ол болса «шынымен Мәжнүн болып кетерсiң» деп күлдi де қойды. Осыдан бастап жекелене қалсақ болды, мен Зүбiшке иек артамын, «көмектесшi» деп Сыр сонасындай ызыңдаймын да жүремiн. Басқа сөз жоқ. Ол да үндемейдi. Дегенмен ендi кешкiлiк керегеге сүйенiп жалғыз тұру, көл жағасын жағалап жалғыз жүру азайып, қайда барсам Зүбiш серiк. Ол «өлең оқышы» дейдi, мен болсам кәдiмгi бәрiмiз жаза беретiн «күйдiм-сүйдiм», «тоңдым-жандым» деп шұбырта жөнелемiн.

	Бір күнi және де «көмектесшi» деп әйгiлi әнiмдi бастай берiп ем, Зүбiш:

	– Қалаға барайықшы, Тахир. Сонда шешейiк, – деп қолымды қатты қысып тұрып жауап бердi. Менiң төбем көкке жетiп-ақ қалды. Аспанды өзiм тiреп тұрған сияқтымын. Үйге келдiм де, Зүбiштi өртсөндiргiшке балап өлең жаздым (Баламамның түрiне қарасайшы).

	Жұмыс бiттi. Сабақ та басталды. Мен «өлең» жазуды үдеттім. Тiптен лекция үстiнде отырсам да өзiм сол ғашығымның ауылында жүремiн. Тек Сананың атын өмiрi атамаймын. «Саған, сәулеме, сағынышыма» деген сияқты тiзбектермен кетiп жатады. Ол өлеңдерiмдi Зүбiшке беремiн, ол Санаға бередi. Осылай ғашық болып жүрiп, сабаққа дайындалмай келемiн деп бiрер оқытушым менiң фамилияма «ғашық» болып алды. Келе сала менiң атымды атайды, мен төмен қараймын..

	Бiр күнi Зүбiш:

	– Саған не болды? Сабақты әлсiреттiң ғой. Не кесiр болып жүр? – деп едi.

	– Ғашықтық! – деп шап ете қалдым.

	– Ғашық адам сабақ оқымауға мiндеттi ме екен? Семинарға неге дайындалмайсың?

	– Уақыт жоқ. Өлең жазамын.

	– Солай ма? Онда өлең жазатын жалғыз сен емес, басқалар да жаза алатын шығар. Мiне, мынаны оқышы, – деп бiр кiтап бердi. Қайырып қойған бетiн қарасам, «Алыстасың арманым» деген өлеңнiң астына «З-ға» деп арнау жазыпты. Өлең – тамаша өлең. Шiркiн, Санаға деген арманымды мен де осылай айта алсам деп қиялдап тұрдым да, Зүбiш неге бұл кiтаптың (жас ақындар жинағы болатын) осы бетiн ашып бердi деп ойлана қалдым.

	«З-ға» дегенi кiм? Зүбiш пе? Мәссаған! Зүбiш қой. Осыған арнаған екен ғой.

	– Зүбiш, мына жiгiт әбден сағынған екен ғой «З-сын», – деп соңғы сөздi баса айттым бiлем:

	– Мә, мынаны да оқы, – деп Зүбiш бiр қағаз бердi де, сыртқа шығып кеттi. Үзiлiс кезi болатын. Менiң жүрегiм от ала жөнелдi. Мiне, Санадан келген хабар шығар деп қуанып, әлгi қағазды ашып оқуға мұршам келмей, көкiрегiме қысып-қысып қоямын. Ептеп қана қағаздың бетiне үңiлгенде төбемнен найзағай жарылғандай болды. Ә дегенде не iстерiмдi бiлмей отыра кеттiм. Аздан кейiн есiмдi жиып, жан-жағыма қарасам, ешкiм жоқ екен. Кiтап, дәптерiмдi ала сала есiктен ата жөнелдiм. Үйге келiп, екi күн сабаққа бармай жатып алдым. Институтқа барар бет жоқ. Зүбiштiң бiр жапырақ қағазын қайта-қайта оқи беремiн.

	Үшiншi күнi бiрге жататын жолдастарымның «сен жынданған боларсың» деген сөзiне «иә, жындандым» деп және жата кеттiм. Олар кеткен соң, апам келiп (үйiнде жүретiн жолдасымның анасын «апа», әкесiн «папа» деп атап кеткенмiн).

	– Саған не болды, қалқам? Қағаздың бетiне үңiлушi ең де отырушы едiң, екi күннен берi кiтаптың бетiн бiр ашпай қойдың ғой. Әлде сырқаттандың ба? – дедi.

	Не деп жауап беремiн? Қалай айтамын шынымды?..

	– Апа, мен бiр қолайсыз жағдайға кезiктiм. Өзiме-өзiм қапамын. Не iстерiмдi бiлмей жүрмiн.

	– Ешкiмге қиянат жасаған жоқпысың? Әлде бiреудi жәбiрледiң бе?

	– Жоқ, апа. Тек өзiмдi-өзiм жәбiрледiм.

	– Е, қалқам, өмiрде ер жiгiттiң жолында не кезiкпейдi, ренжiме, орнына келер. Тек арың таза болсын, – деп арқамнан қағып, бiраз отырды да, – онда тұрып, анау өзендi жағалап, сергiп қайтпаймысың. Немесе баққа шық, сарылып жата беру жақсы емес, – деп шығып кеттi.

	Ойлансам, сырымды, тiптен сол өзен мен көл де, бау мен тау да сезетiндей. Дегенмен кiтап, дәптерiмдi алып баққа шықтым.

	Әлден уақытта апамның:

	– Тахир, қайдасың? Саған қонақ келдi, – деген дауысынан бұл кiм екен деп үйге келсем, Зүбiш отыр.

	Алғашында не iстерiмдi бiлмей мелшиiп тұрып қалыппын. Денем дiрiлдеп, бетiм дуылдап барады. Қаракөлеңкелеу бөлменiң iшiндегi Зүбiштiң жүзi сағым сияқты ма, әлде бiр тұңғиықтың түбiнде жатқан, алыстан қол бұлғамаса, қасына жете алмайтын бейне сияқты болып көрiнедi. Тiптен ол тiрi адам сияқты емес. Бiр кезде Зүбiш:

	– Тахир, сәлем бердiк. Халiң қалай, денiң сау ма? – деп орнынан тұрып қасыма келдi. Мультфильмдердi талай көрген боларсыңдар. Жансыз қуыршақтарға жан бiтiп, бiрден аласұрып кететiнi болушы едi. Зүбiштiң қимылы нақ сол жанды қуыршақтардың қимылындай көрiндi. Менде әлi үн жоқ.

	– Саған не болған, Тахир? Апа, мынау қатты сырқаттанып қалғаннан сау ма? Сiздерге сөйлей ме өзi?

	Зүбiштiн жүзi әлем-тапырық.. Ол бiр маған, бiр апама қарайды. Қасыма келiп, қолын иығыма салды. Мен апамның бөлмеде тұрғанын сонда ғана байқадым. Неге екенiн бiлмеймiн, бетiне қарап «апа» деппiн.

	– Ал, қалқам, қонағыңмен сөйлесе бер. Мен шай қояйын. Әлгiнде папаңды үйге келiп кетсiншi деп қарындасыңды жiберiп едiм, оған да қоңыраулай салайын, келмей-ақ қойсын.

	Апам үйден шығып кеттi. Осы кезде барып мен есiмдi жиған сияқтымын ба, әлде есiре түстiм бе:

	– Зүбiш, неге келдiң? – деппiн.

	– Сен... өзiң... денiң сау ма?

	Зүбiш мұңды көзбен бетiме төгiле қарады. Осы көзқарастан қаймыққаным әлi күнге есiмнен кетпейдi. Ондай бiр сәтте мейiрiмдi де, үрейдi де, ренжу мен қайғыны да байқататын көз дүниеде бар-ау деген пиғыл өмiрiмде ойыма келген емес-тiн.

	– Денiм сау. Жынданғаным да жоқ. Тек көңiлiм қаралы, жүрегiм жаралы. Басында бәрiн бүлдiрген өзiм, – деп бастаған ойымды қай сайтан түрткенiн қайдам. – Жо-жоқ. Зүбiш, рақмет! Мен бақыттымын, мен сенi сүйемiн... Сондай жақсы көремiн... – дедiм.

	Тағы бiрдемелердi шаттым бiлем. Тек көзiм төрде тұрған Сананың суретiнде (институт активтерi болып түскен суретiмiздi төрге iлiп қойған болатынмын). Иығыма қолын салып, аймалап тұрған Зүбiштiң бетiне қарауға ұмытып кеткендеймiн.

	Зүбiш бiраз үндемей қалды. Әлден соң барып:

	– Әй, Тахир, мына шатып тұрғаның не? Қой әрi, әзiлiңдi. Бұған күлетiн де ешкiм жоқ-ау. Әттең, аудиторияда болар ма едi, екi сағат күлер едiк. Қой, отыр, – деп күлкiге айналдырып ала жөнелдi де, алдымен өзi орындыққа барып отырды.





III




	Ойымды онға бөлсем де, көңiлге қонар шешiм таба алмаймын. Ойлай беретiнiм – Зүбiштiң халi. Бiрге жүргенде бiлдiрмеуге тырысса да, жекелене қалғанда қайғының құшағына енiп кететiнiн сезiп жүрмiн.

	Ол тiптен өзгерiп кеткен сияқты, есейiп кеткен сияқты. Баяғы еден мен шаңырақты бiр-бiрiне соғыстырып жүретiн мiнезiн ұмытып, байсалды тартқан.

	Маған бұл мiнезi ұнамайды. Бұрынғы еркiн Зүбiш, ерке Зүбiш қандай әсем болушы едi. Мен сол Зүбiштi iздей беремiн. Iздейтiн жалғыз мен емес-ау, жолдастарымның бәрi де iздейтiн сияқты.

	«Ойпыр-ай, бiздiң Зүбiшке не болып барады» деген әңгiмелер-ақ көп.

	Не болғанын анық бiлмесем де, шамалаймын, әйтеуiр, менiң бiр айыбым бар сияқты.

	Не iстесем екен деп жүргенде, ойыма бiр шешiм келе қалды. Мен ендi бұл мәселенi Сана арқылы шешуiм керек. Санаға бәрiн түсiндiремiн, ол Зүбiшке түсiндiредi. Қыздар бiр-бiрiн түсiнуi керек.

	Санаға барып сырымды айтуға нар тәуекел дегiзген – Зүбiш бiздiң арамызда бұрынғыдай болып жүрсiншi, жастардың ұйытқысы, өмiрдiң гүлi болып жүрсiн деген ой.

	Жатақхана алдына жете бергенде қарсы келе жатқан Сананы көрдiм.

	– Сана, бiр минут тiлдесуге бола ма екен?

	– Немене бiр тапсырма берейiн деп пе едiң? Уақытым жоқ.

	– Жоқ, өтiнiш айтайын деп едiм.

	– Мен жұрттың өтiнiшiн жинау үшiн жүргенiм жоқ, басқаларға айта бер.

	– Сана, түсiншi. Мен шын айтып тұрмын. Мәселен, киноға барып қайтсақ қайтедi.

	– Киноға? Мәселен, сенiмен бе?

	Сананың сөзi, жоқ, сөзi емес-ау үнiндегi өктемдiлiк пе, паңдық па, әйтеуiр, мен түсiнбес бiрдеме, әрi соңғы сөзiнен кейiнгi қарқылдап күлгенi тұла бойымды қарып өттi. Не дерiмдi бiлмей мелшиiп тұрдым да қалдым.

	– Оның не, Сана? Киноға бара қойсаң, бiр жерiң кемiп кала ма?

	Бұл – Зүбiштiң даусы, оның қайдан келгенiн бiлмеймiн.

	– Мынамен бе? Бұл әуелi бәтеңкесiнiң балшығын тазалап алсын.

	Ол соңғы сөзiн Зүбiштің құлағына сыбырлап айтты, бiрақ мен есiттiм. Ал Зүбiш болса қолындағы кiтабын Санаға бердi де:

	«Жүр, Тахир, екеумiз барайық», – деп қолтығымнан ала жөнелдi.

	Бiз киноға бардық.

	Одан соң да бiр-екi рет киноға бардық. Бiрақ ол өтiп жататын кештер мен билерге келуiн азайтты. Зүбiштiң жоғы ортамызды ойсыратып тұрады. Әсiресе көбiрек алаң болатын мен, ол болмаса кеш те қызық болмайтын сияқты. Қызық болмаған жерден мен кетiп қаламын.





IV




	Бiр күнi Зүбiш институтқа көңiлденiп келдi. Баяғы қалпы! Кәдiмгi бiздiң Зүбiш. Бәрiмiз де жадырап қалдық. Менiң пәтерлес жолдасым:

	– Зүбiш, бүгiн кешке бiздiң үйге қонаққа келсең қайтедi? – деп едi.

	– Жоқ, мен бүгiн өзен жағасын серуендеймiн. Менiмен қайсың қыдырасың. Тек бiреуiң-ақ. Сендерге соқсам, соңырақ соғармын, – дедi.

	Зүбiштiң жайдарылығына жүрек жарылардай болып қуанып жүрген басым:

	– Әрине, мен! – деп шап ете қалдым.

	Осы кезде «Сыр сұлуы», «Сыр кешi», «Сыр думаны» деген сияқты теңеулер көбейiп-ақ кеттi. Мен осыларды есiткенде сол әдебиетшiлердiң Сырдың өз сұлулығын неге көрмейтiнiне таңғаламын. Дүниедегi сұлу – Сырдың өзi ғой. Сол сұлу Сыр сылаңдап ағып жатыр. Оның сылдыры мен үшiн өмiрi қайталанбас симфония сияқты. Әсiресе кешкi мезгiлде қоңыр салқын Сыр самалына көкiрегiңдi тосып тұрып, сыңғырлаған сиқырлы үндi тыңдаған қандай рақат. Осы сәттегi көкiректi керней жұтатын шипалы ауасы қандай?!

	Бiрiн-бiрi қуып жете, басып озып, асыр сала би билеп жүрген толқындарға қарап тұрмын. Қасымда Зүбiш. Бiз дарияны жағалап ұзақ жүрдiк. Менiң көңiлiм де нақ Сырдың толқындары сияқты – бiрде асыр салып шаттанады да, бiрде алай-түлей тасқынға айналып, бұзыла қалады. Сол «әлемтапырық» болып жатқан көңiл толқындарын бiр арнаға түйгiсi келген Зүбiш бiрде шаттанып, бiрде әзiлдеп, бiрде ән салса, бiрде өкпелеген боп өз еркiне билеп келедi.

	– Зүбiш!

	– Әу...

	– Ана қос толқынды көрдiң бе? Сенiң қос бұрымың сияқты сылаң қағып келедi. Қарашы, қарашы... Қандай әсем!

	– Менiң бұрымым толқынға теңеле алмас. Оның әсемдiлiгiне дауым жоқ, ал мен үшiн ол тек қиял iспеттi.

	Мен жауап бергенiм жоқ. Не деп жауап берерiмдi бiлмеймiн.

	– Мына жардың әсемiн-ай, Зүбiш! .

	– Оның несi әсем?

	– Желкесiне шығып, суға қойып кетсем...

	– Онда құрдымға кеттiң ғой.

	– Маған керегiнiң өзi сол құрдым ғой. Құрдымға кетiп, құммен табысып жатсам.

	Зүбiш бетiме тесiле қарады. Мен өзенге қарадым.

	– Тахир, көңiлiңе келсем, кешiре гөр. Тек шыныңды айтшы, не болды саған?

	– Мен жындандым.

	Зүбiш терiс бұрылып кеттi. Жанарындағы жалт еткен жалын от түкiрiп, күн күркiрететiн бұлттай тұнып тұр. Көкiрекке тығылып келiп қалған өксiк сыртқа шыға алмай iштен соққылайтын тәрiздi. Қоңыр салқын самалға дiрiлдеген жiбек көйлегi дария толқындары сияқты бiр олай, бiр былай ауытқып, әсем денесiн айқындап-ақ тұр. «Шiркiн, Зүбiш, әсем екенсiң ғой...» дегендей ой көңiлiме орала бередi. Сананың бейнесiн көз алдыма елестетейiн десем, бiр келмейдi. Әйтеуiр, ол да осындай әсем болар деп қоямын.

	– Зүбiш...

	Мен қарлыға үн қаттым. Үнiм жалынышты шықты-ау деймiн.

	Әлде өзiме осылай естiлдi ме, кiм бiлсiн, Зүбiш:

	– Не дейсiң маған, Тахир? – деп жалт бұрылды да, мойнымнан құшақтай алып, басын көкiрегiме басты. Жанарында жас жоқ, бiрақ көкiрек жылап тұр. Оны даусынан-ақ сездiм. Өмiрiмде қызды құшу былай тұрсын, қолтықтауға әрең баратын басым алғашқыда сасып қалсам керек, тек сәлден соң барып қолымды әрең көтерiп, Зүбiштi асыға құшақтай алдым. Басым айналып, көзiм тұнғандай болды. Буынымнан әл кеткен сияқты. Бар дүние тербелiп барады.

	Әлден уақытта Зүбiш басын көтерiп, көзiме тiктеп бiр қарады да, көкiрегiме қайта тығылды. Осы кезде барып есiмдi жиғандай болдым. Жаным-ау, мынау Сана емес, Зүбiш қой, бiрақ соңғы күндердегi күптi көңiл неге жадырап, жай тапқандай болады?

	Сананың бейнесi де тұман арасынан сағымданып көрiне бастаған сияқты. Зүбiшке шынымды айтып салмақ болып, атын атай берiп едiм:

	– Үндемешi, Тахир. Кейiн айтарсың. Осылай аз тұрайықшы тағы, – деп аймалай түстi. Қабақтарым қабыса бередi. Қанша тұрғанымыз белгiсiз, бiр сәт бетiм қызған темiрмен қарып алғандай ду ете қалды. Оны ауырсыну қайда, қайта және қари түссе деп тұрмын. Көзiмдi ашсам, айырылып қалатындай қыса түсемiн. Жоқ. Әлгi оттың қайта басылатын түрi жоқ. Көзiмдi ашайын десем, басымды Зүбiштiң көкiрегiнен көтере алмаймын. Алғашында Зүбiш жылап тұр екен деп зәрем ұшты. Оның көкiрегiнiң дүрсiлi жылаған адамның денесi сияқты қалтырайды. Сүйтсем, бұл жүрек өксiгi екен. Жылап тұрған жүрек екен. Жүрек жылайды екен ғой. Мен өмiрiмде жүректiң жылағанын сонда көрдiм. Әттең, оны сол мезгiлде бiлсемшi, түсiнсемшi мен сорлы сондағы жүрек зарын. Түсiнбей кеттiм ғой... әлi де түсiнбей келемiн ғой...

	Осылай тұрып Зүбiш көкiректi қарс жарып шыққан үнмен:

	– Түсiнемiн, Тахир. Сен маған әзiлдеп айтып жүрдiң. Өлеңдi де әзiлмен жаздың. Кiм бiледi, әлде мен өлеңiңе тақырып болу үшiн керек болған болармын. Ақындар бiреуге арнамаса, өлең жаза алмайды дейдi ғой. Солай да болған шығар. Өлеңдерiңе рақмет. Ал менi кешiр, өткендегi қағазды өз өлеңдерiңе үндестiрiп, әзiлге жаза салып едiм. Арыңа ақау салсам, аяғыңа жығылайын, дұрыс түсiнсең, кешiрiм өтiнемiн, – дедi.

	Мен Зүбiштi көкiрегiме қыса түстiм де, шөп еткiзiп сүйiп алдым. Және ұмтыла берiп едiм.

	– Қой, жетер, оның да иесi табылар, – деп қолтығымнан сытылып шығып кеттi де, өзен жағалап жүгiре жөнелдi. Мен сылбыр басып жақын келсем, бәйтерекке сүйеніп өзенге қарап тұр екен.

	Терекке мен де сүйендiм. Теректегi «махаббат тарихтарын» оқып тұрдым да, қалтамдағы кiлтiмдi алып мен де тарихтың жаңа бiр бетiн бастадым.

	– Не iстеп тұрсың, Тахир? – деп Зүбiш өзенге қараған бетiн бұрмай үн қатқанда, мен де «махаббат тарихына» өз ізiмдi салып үлгiрген едiм.

	Терек қабығын тырналай-тырналай тырнақтарымның түбi қызарып, епетейсiз қимылдан саусақтарымның буындары жараланып қалған.

	Зүбiшке жауап бергенiм жоқ. Өзенге барып, қолыма сiңген терек шырынын кетiрдiм. Қайта келсем Зүбiш менiң «ескерткiшiмдi» көрiп тұр екен.

	– Мұны неге жаздың?

	Бәсе, неге жаздым? Мен алғашында «Сана» деп жазбақ едiм, неге екенiн қайдам, жазуым «Зүбiш» болып шықты.

	– Жазықсыз теректiң денесiне неге жара түсiресiң?

	Иә, неге жара түсiрдiм? Мына алдымда тұрған тәкаппар бәйтеректiң денесiне дақ түсiрдiм, бойы кiшi болса да, ойы биiк, сымбаты сұлу қыздың жүрегiне жара салдым. Теректiң төбесiне қарасам, ол да Зүбiш сияқты басын иiп тұрған сияқты. Бұтақтарының дiрiлi – жүрек дiрiлi, сарғая бастаған жапырақтарының сыбдырлай үзiлiп түсуi – көз жасының тамғаны. Осының бәрiн неге жасадым. Неге мен жазықсыздарды жазаладым?

	– Зүбiш, мен сенен кешiрiм өтiнемiн.

	– Өлеңдерiңдi неге сонша арманды етiп жаздың? Сағыныш пен арманға толы сияқты болушы едi. Осыны түсiндiршi, Тахир?

	– Мен бiреуге ғашық болдым. Өлеңдерiмдi соған арнағанмын.

	Сағындым, сарғайдым, бiрақ қолым жетпедi.

	– Ол кiм едi, сенi сонша жәбiрлеген?

	Осы кезде барып мен Зүбiштiң жазған қағазына түсiне бастаған секiлдiмiн. Сонау колхоздағы көл жағасында басталған әңгiмеден кейiнгi уақиғалардың бәрi көз алдымнан тiзбектелiп өтiп жатыр. Зүбiштiң шаттыққа толы жазылған хатының жолдары қалай едi? Иә, ол: «Тахир, егер сенiң мына өлеңдерiң болмаса, түбiнде осы әңгiменi өзiм бастауым мүмкiн едi. Сен де менiң арманым болатынсың. Өлеңдерiңнiң ауылы шын поэзиядан аулақ жатса да, сондағы сезiм, сондағы сағыныш менi бiр әсем қиялға сүйреп, ләззатқа бөлейтiн. Сол ләззат созыла түссiншi деп жүрек әмiрiн тұншықтырып жүрдiм. Ендi ұзақ жасыра алмайтын көрiнемiн. Сондықтан жүрек еркiн өзiңе бердiм».

	Ойпыр-ай, Зүбiш сонда шынымен түсiнбеген екен ғой. Ендi ойласам, мен бiрде-бiр рет Сананың атын анықтап атамаппын ғой. Тек «ғашықпын», «көмектес» деп зарлай берген екенмiн. Осыны түсiнгенде сай-сүйегiм сырқырады.

	– Зүбiш, ол бiр әсем қыз болатын.

	– Әсем қыздың бәрi жiгiтке жақын тұрмайтын ба едi? Әлде басқа себебi бар ма екен?

	– Бiлмеймiн.

	– Бiлмегенi несi? Айтпадың ба ойыңды, сұрамадың ба себебiн?

	– Сұрау қайда, Зүбiш-ау. Мен тiптен сәлемдесуден басқа сөз айтқан емеспiн.

	– Сонда қалай ғашық болып жүрсiң? Сенiң махаббатың қызық екен, әлгi ертегi-аңыздағы тумай жатып табысатын ғашықтар сияқты.

	– Ол тура сен сияқты. Әсем күлкiсi, ашық-жарқын болса да биязы мiнезi, адамға деген бауырмалдығы... Қысқасы, бәрi, бәрi саған ұқсас көрiнушi едi.

	– Ол кiм, қиянат жасайды деп қорықпасаң айтшы. Тек сенсең ғана айт. Күдiктенсең – қиналма.

	– Сенен несiне жасырамын. Айтамын ғой. Осы кезге дейiн көмекшiм жалғыз сен болар ма деп үмiттенiп жүргенмiн. Ендi көмектiң де қажетi жоқ шығар. Ол...

	Осы кезде арқа жағымыздан бiреулердiн қуанышты күлкiсi естiлдi. Бiз әлгiнде өзен жағасындағы жарқабақтың үстiндегi бiр топ жыңғылдың қасына келiп отырғанбыз. Олар манағы бiз сүйенген теректiң түбiне келiп тұрды.

	– Сана деймiн, Сана! Мына махаббат тақтасына ескерткiш жазып кетейiк...

	Орнымнан қалай атып тұрғанымды бiлмей қалдым. Зүбiштiң қолымнан шап етiп ұстай алғаны болмағанда, дауыс шыққан жерден бiр-ақ шығуым хақ. Дауысын танысам да, сенгiм келмейдi. Баяғы өз досым – Фазылдың дауысы. Қасындағы да нақ менiң Санамның өзi.

	– Не деп жазамыз?

	– Бiз бе, бiз... «Осы жерде 195... жылдың сентябрь айының соңғы жұлдызында болашақ педагогтар Фазыл мен Сана болды» деп жазамыз. Фамилиямызды да жазамыз. Айтпақшы, созып жатқанша бiр-ақ фамилия жазсақ қайтедi. Оны не деп қоямыз?

	– Сүйгентаевтар деп қоятын болармыз...

	Мен отыра кеттiм. Арғы сөздерiне көңiл бөлгенiм жоқ. Зүбiштi құшақтай алдым. Ендi басымды көкiрегiне қойып өзiм жылап отырмын. Иә кәдiмгiдей көз жасымнан ұялмай-ақ жылап отырмын. Зүбiштiң: «Не болды саған, Тахир? Қойшы», – дегенiн елең ететiн емеспiн. Әлден уақытта орнымнан қарғып тұрсам, Саналар кетiп қалыпты. Осы бағытта кеткен боларсыңдар-ау деп қараңғы түнге ұзақ қарап тұрдым.

	Ештеңе көрiнбейдi. Тек – тұңғиық.

	Орныма отырдым. Зүбiш менен қайтып қыз атын сұраған жоқ. Менiң көз жасымнан түсiндi ме, жоқ әлi күнге дейiн бiлмей ме, онысынан бейхабармын.

	– Тахир, менiң бiр өтiнiшiмдi орындаймысың? Осы жерден кетпейiкшi. Таңды бiрге атырайық, арайды бiрге қарсы алайық.

	Мен үшiн ендi бәрiбiр. Отырмағанда қайда барамын. Таң атқанша бiрге отырдық. Әңгiме үзiлген жоқ. Зүбiш менiң өмiрiмдi өте жақсы бiлетiн болып шықты, тiптен мамамның, iнiлерiмнiң атын да, үйiмiздiң қай шамада екенiн де дәл бiледi. Бұның бәрiн қайдан, қалай бiлiп жүргенiн түсiнсем бұйырмасын.

	Арайлап таң атты. Бiз өзендi жағалап ұзақ жүрдiк. Күн шапағы басталғанда Зүбiш менi керi қарай сүйрелей жөнелдi. Күннiң ұясынан шығуы, даланы, бүкiл әлемдi айдың нұрға бiр мезетте бөлей келуi неткен әсем. Нақ осы мезгiлде баяғы теректiң түбiнде тұрдық. «Зүбiш» деген жазудың астына «Сана» деп ойып жазған таңба түсiптi. Басқа жазу жоқ. Бұл – Фазылдың ескерткiшi болса керек. Зүбiш күнге қарап тұрды да:

	– Тахир, маған айтатын сөзiң бар ма? – дедi.

	– Жоқ, Зүбiш, не айтамын.

	– Тахир, терекке белгi салып едiң, ескерткiш болсын деген шығарсың. Оның қаншалықты шыдарын қайдам.. Ал маған сыйлаған осы түнiң өмiрi естен кетпес. Осылардың бәрiне мына күн куә болсын. Рақмет, жаным (Соңғы сөздi айтқанын байқамай да қалды ғой деймiн).

	Ол менi құшақтай алып, ұзақ сүйдi. Бiр кезде:

	– Хош бол! Үйiңе қайта бер, – деп қолын ұсынды. Менің айырылғым жоқ, кеткiм келмейдi. Бiрақ ол қиқағыма көнбей, қолымды қағып тастады.

	– Махаббат – асыл қасиет, қорлауға, зорлауға көнбейдi.

	Қастерлей бiлу керек, Тахир.

	Мен аз тұрдым да, бұрылып жүре бердiм. Артыма қарамауға тырыссам да болмады. Көз қиығын бiр тастасам, Зүбiш соңымнан қарап тұр екен. Ұзай берiп және бiр қарасам, терекке басын сүйеп тұр. Арамыз алшақ болса да байқадым, ол жылап тұр.

	Мен үйге келдiм. Жолдастарым менен бiр жақсылық хабар күтіп отырса керек, үстелдің үстiне студент қауымына мереке күндерi болмаса, кездесе бермейтiн бiр шөлмек шарап қойыпты. Менiң қыз жүрегiн жеңгенiмдi осылай атап өтпек болған екен ғой бұлар деп iшiмнен ыржиып күлген болдым да, бiр стакан шарапты қағып салдым. Жолдастарым менiң «жеңiсiмдi» байқап тұрса керек, ештеме сұраған жоқ. Өзiм бар жайды айтып бердiм (Әрине, Зүбiш екеумiздiң арамыздағы соңғы жайдан өзгесiн ғана ғой). Шөлмекке және жармаса берiп едiм, мiнезi тiктеу Айтпай:

	– Ей, Дон-Кихот, қайғыны iшiмдiкпен баспайды. Жетер. Бiз Зүбiш екеуiң келетiн болар деп күтiп едiк. Оның туған күнi едi ғой, ең болмаса құттықтадың ба? – дедi.

	– Жоқ. Ол өзi де айтқан жоқ.

	– Айтқан жоқ... Құттықтауды тiлеп ала ма екен!..





V




	Институтты бiтiру кешi болды. Таң атқанша тарамауға келiстiк те, ән салып, би билеп, көңiл көтерiп жаттық. Таң атар мезгiлде бөлмеден байқаусыз шығып кеттiм де, өзен жағасына келдiм. Неге екенiн қайдам, әйтеуiр, баяғы теректiң түбiне барып арайлы таңды қарсы алғым келдi. Жақындай берсем, терек түбiнде бетiн шығысқа бұрып Зүбiш тұр. Мен жақындағаным жоқ. Баруға батылым жетпедi. Ол арайлы таңды теректi құшып тұрып қарсы алды. Күн көтерiлген соң керi жүрдi. Мен бұл жолы да оның көзiнен жас көргендей болдым.





VI




	Қызметке кiрiскеннен кейiн думанды дабырға үйренген көңiл жалғызсырап жүрдi: өткен күндер ойыма орала бередi. Әсiресе есiмнен кетпейтiні – Зүбiш. Баяғы түндер есiме түссе, тұла бойымды өкiнiш билейдi. Мен кiмге ғашық екенiмдi Зүбiштен айырылған соң бiлдiм. «Сана», «Сана» деп жүргенiм Зүбiш екен ғой, оның бар асыл қасиетiн Санаға апарып жапсырып, соның бойынан көрмек болады екенмiн.

	Көп ойлайтыным – Зүбiштiң махаббатын, оның маған деген адал, ақ сезiмiн аяққа басуым. Шiркiн, қыз жүрегi, кеңсiң ғой, мейiрiмдiсiң. Менiң бар айыбымды кешiре алды, менiң бақытым үшiн деп өз жүрегiнiң жалынын да сөндiре бiлдi.

	Соңынан Зүбiштi көп iздедiм. Бiрақ таба алмадым. Бар қалған ескерткiш – баяғы терек. Қалаға бара қалсам, бiр таңды сол жерде қарсы аламын. Соңғы бiр барғанымда асау дария жағаға соға-соға теректi жұлып әкетiптi. Терек кетсе де, өмiрдiң соқпағы менiң жүрегімнен Зүбiштi жұлып кете алған жоқ. Ендiгi қалған ескерткiш – осы сурет. Мұны институтты бiтiрер кезде түсiрiп алған болатынмын. Мiне, суреттiң тарихы осы.

	Ал оның алғашқы махаббат немесе соңғы махаббат екенін бiлмеймiн.

	* * *

	...Бiз үнсiз отырып қалдық. Мен альбомды қайта ақтарып, Зүбiштiң бетiне үңiліп отырмын. Ол үн қатқандай болады. Өмiрiмде көрмек түгiлі, атын есiтпесем де, нақ қазiр менiң ескi танысым сияқты, қимас досым iспеттес. Iшiмнен «Әттең, Зүбiш» деп отырдым да:

	– Ендi оның бәрiн ұмыту керек, – дедiм.

	Оны Тахирға айтқанымды, немесе Зүбiшке айтқанымды ешкiм байқамай қалды.

	– Жоқ. Зүбiштi iздеу керек! – дедi Ақерке.

	Мен Тахирдың жауабынан не айтқанын түсiнбей қалдым. Ол бейне бiр бүкiл әлем көз жанарына орнап қалғандай алысқа тiгiле қарап тұрып, бiр-ақ сөз айтты:

	– Қайдасың, қайран Зүбiш?





САЙТАННЫҢ САЛҚЫНЫ




	– Е, шырағым, маған сайтан-пайтан дегенді айтып не қыласың. Мен сайтанның шатағын көрген адаммын. Керек болса, мына қолыммен сол сайтаныңның басын жарғанмын, – дедi Сәкен нағашым.

	Мен әзiлге айтып отырған шығар деп жорысам, ол кiсi тiптен шындап келедi. Көңiлге кiрбiң ене бастады. Япырай, осы кiсi не деп отыр деген қауiп қапталдап келедi. Сонда шынымен нағашымның жын-сайтан дейтiнiне сенгенi ме деп қоямын. Бiрақ оған нағашымды қиғым келмейдi. Мен түгілі, елдiң бәрi де ол кiсiнi естияр, етек-жеңiн ерте жиған парасатты адамға санайды.

	– Нағашы, шынымен айтып отырсыз ба осы сөздi? Сайтанның басын қалай жара қойдыңыз?

	– Ендi қалай деп ең? Әлде мен саған өтiрiк айтып жүр ме едiм? Ал бас жаруға келсек, отыз жыл тракторды шыр айналдырған мына қол сайтаның түгiлі, құдайыңның да басын жарар.

	Иә, оған шүбәм жоқ. Нағашымның сөзiне сене қоймасам, құдайға қоса менiң де басымды жаратын қолы бар екенi рас. Бiрақ қазiрше сол құдайыңның да басын қақ айырдым деп айтпағанына шүкiршiлiк деп отырмын. Тiптен сол құдай мен сайтанды жылы орнынан қозғамай-ақ, олар үшiн менiн басымды жарса да дайынмын. Әйтеуiр, сол пәлелерге жоламаса болғаны.

	– Нағашы, әлгi сiз ұрып жығатын сайтанның бойы қай шамада екен? Өзi кiм iспеттес болады екен? Әдетте, ол жүзiқара әйел болып көрiнедi деушi едi. Сонысы рас па екен?

	– Әй, ол әйел iспеттес боп көрiнетiн сайтандар саған көрiнетiн шығар, ал мен көрген сайтан ер адам iспеттес, – деп бiр қойды нағашым.

	– Ойын бiлмеймiн, бойы сендей бар, ал қайраты сенен мығымдау ғой деймiн.

	Мiне қызық. Түсiнiп көр сөзiне. Әлде бұл кiсi мас па екен?

	– Нағашы, сiз массыз ғой... Массыз, ә? Алақай, нағашым мас! – деп баж ете қалсам керек.

	– Ей, саған сайтанның салқыны тидi ме, масың не? – демесi бар ма.

	Мәссаған! Ендi менi шатастырайын дедi. Мас болу түгiлi, шөлмектi көрсе шетiнен лақтыратын мiнезi белгiлi. Соны бiле тұрып қайдағы жоқты шатқан өзiме де обал жоқ. Ендi қалай етсем екен?

	– Нағашы, маған түгел айтып берiңiзшi әлгi сайтанның шатағын. Қалай төбелесiп жүрсiз? Ол иттiң сiзде не жұмысы бар.

	– Ә, сен әлi сол сайтанның соңында отырмысың. Мақұл, айтайын. Тек тiлiңдi тарта сөйле. Жазықсыз жанды балағаттама (Мiне керек болса! Ендi менен сайтанды да қызғанайын дедi.)

	...Қырық жетiншi жыл болатын. Өзiмiзде бiтiк өскен астықты жинап алған соң, егiн орағына көмектесуге бiр топ комбайнерлердi Қостанай облысына жiбердi. Басшысы менмiн. Ұшы-қиырына көз жетпес кең дала, жайқалған егiн. Бiзде егiннiң аңызына мал жайылып, шаңы аспанға шығып жатқан. Ал мұнда болса астық орағына ендi ғана кiрiсiптi. «Шiркiн, бiздiң елдiң байлығы, елiнiң елдiгi, жерiнiң кеңдiгi осы-ау» деп қоямын. Бiр шетiнде қыс түсiп жатса, екiншi шетiнде балалар жалаңбұт жүгiрiп жүредi. Кеңдiк пен ендiк деген, байлық деген осы емес пе!

	Бiз жұмысқа қызу кiрiсiп кеттiк. Нағашым әңгiмесiн бестағанда менiң қағаз, қаламсабымды алғанымды байқап:

	– Сен бiрдеңе жазайын деп отырмысың, оның керегi жоқ. Ол сайтанның басы әлдеқашан-ақ жазылып, қатарға қосылып кеткен. Iздемей-ақ қой, мен саған аты-жөнiн де, ауыл маңайын да айтпаймын, – дедi.

	Бұл менiң зәремдi одан сайын ұшыра түстi. Өлген сайтан, тiрi сайтан, басы жарылған сайтан – сайтан деген қаптап кеттi. Әйтеуiр, бiр сайтанның барлығына көзiм ендi анық жетiп отыр.

	Бiз жұмыс iстеген колхоздың бастығы әйел кiсi болатын. Ол сымбатты, сабырлы, әрi ақ көңiл, өз жұмысына ұқыпты басшы едi. Топ басшысы болғандықтан, бiрде май-шай деп тамақ iздеп барсам, бiрде комбайн, трактордың тамағы деп жанармай iздеп, кеңсеге жиiрек барамын. Осы жорықтарымның арқасында және бiр байқағаным – колхоздың бас бухгалтерi нағыз кемелiне келген бойжеткен екен.

	Қысқасын айтайын, сонымен және бiр рет колхоз кеңсесiне келгенде керектi мәселем шешiлмей, ұзақтау отырып қалдым.

	Жұмысымның бiтпесiн бiлген соң қырманға ертерек қайтайын деп бөлмеден шыға берiп едiм, колхоз бастығы:

	– Сәке, қайда барасыз? – деп алдымнан шыға келдi.

	– Қырманға.

	– Бiрге жүрсек қайтедi?

	– Еркiңiз бiлсiн.

	– Солай етейiк, Сәке. Менiң бiраз шұғыл шаруаларым бар едi, соны бiтiрiп алғанша бухгалтерияда отыра тұрыңыз.

	Мен келiстiм. Әйтеуiр, қырманға баратын адаммын. Екi аралық – үш-төрт шақырым жер. Жолды аяймын ба, бiрге жүрсе бiрге жүрер, қайта әңгіме айтып, ермектесiп барармыз дедiм де қойдым. Сол кезде бұның артында қойыртпасы бар-ау деген ой басыма мүлдем келсейшi.

	Отырысым ұзақтап барады. Басшымыздан хабар жоқ. Бухгалтер қарындасым былқ етпей отырып алды. Сарт-сарт еткiзiп шотын қағады, түртпелектеп бiр қағаздарды аударыстырады, қимылы тiптен жеңiл сияқты. Алғашында не істеп отыр деп көз салып ем, суық қараған жауап алған соң жайыма кеттiм. Алдымдағы газеттiң төрт бетi түгел таусылды, тiптен үстелдің үстiнде жатқан менiң қызметiме үш қайнаса сорпасы қосылмайтын қайдағы бiр қағаздарды да қағыстырдым. Бойжеткен сонда да бұрылар емес.

	Мен тыпырши бастадым. Соны сезе қойды бiлем, бухгалтер қарындасым:

	– Ағасы, неге асығасыз, апай жалғыз жүруге қорқар, бiрге қайтасыздар ғой. Кәне, жүрiңiзшi, барып бiлейiк неге кешiккенiн, – деп, менi басқарманың кабинетiне қарай сүйрей жөнелдi. Кiре сала-ақ:

	– Апатай, мына кiсi асығып отыр ғой. Бiзбен бiрге жүруге намыстанатын болар, шамасы, қайта берсе қайтедi? – деп едi. Бастық:

	– Неге, Сәке, қайта екi қыздың ортасында өткен ғасырдың серiлерi секiлдi алшаң басып бармайсыз ба, қыздардан қашқаныңыз қалай? – деп бiр күлiп қалды. – Әлгiнде ауданнан бiр басшы телефон соқпақ болып едi, соны амалсыз күтiп отырғаным, асықсаңыз жүре берiңiз.

	– Жоқ, о не дегенiңiз, күте тұрамын ғой. Тек әншейiн, сiз бармайтын болып қалды ма деп жатқаным. Қарындастың да бiрге жүретiнiн бiлген жоқ едiм. Тiптен мен асығыспын деп аузымды ашқаным жоқ қой. Мына кiсi өзi емес пе дүрлiктiрiп жүрген.

	– Ағасы, – деп сөзге бойжеткен бухгалтер араласты. – Бiз жалғыз жүруге елегізимiз. Әлгi қырманға жете берер жердегi ойлы-қырлы терең сай бар ғой, соны бiздiң елдiң адамдары «сайтанның сайы» деп атайды. Сонда сайтандар мекендейтiн көрiнедi.

	– Мынау ненi шатып тұр, – деп бастықтың бетiне қарасам:

	– Ол рас Сәке, – дедi. – Сiзге ол сай туралы әңгiменi әлi ешкiм айтқан жоқ па? Онда тыңдаңыз, бiлiп алғаныңыз жөн.

	Бiздiң елде аса батыл, қайратты, әрi сымбатты, қысқасы, өзiңiз сияқты бiр жiгiт болды. Сол жiгiт жылқы бағып жүрiп бiр-екi рет осы сайдан бiр көркем қызды көредi. Бұл неткен қыз деген сауал ойына талай оралса да, бiрақ оған көңiл аудармай жүре бередi. Бiр кеште әлгi қыз және кездесiп: «Сұлу жiгiт, маған неге көңiл бөлмейсiң? Келiңiз, күлiп-ойнайық», – деп атын атап шақырыпты. Ол жiгiт, әрине, шақыру былай тұрсын, қызды көрсе қыр соңынан қалмайтын, қазiргi жiгiттер сияқты дейсiз бе, өз қымбаты тұрғанда басқаның сымбатын қайтсiн, «ойнап-күлуге уақытым жоқ» деп атына қамшыны басып-басып жiберiп өте шығады. Осы кезде «ең болмаса бiр күн қонақ болсайшы» деп мойнына орала кеткен қолды қараса, әлгi қыз артына мiнгесiп алған екен. Ендi бiр пәленiн болғанын түсiнген жiгiт қыздың қолынан ұстап, басынан асыра лақтырып жiбередi. Осыдан айқас басталады. Жiгiт шаршап, бойынан әлi кете бастағанда есiне әжесiнiң: «егер сайтанның шашын жұлып алсаң, ол әлiнен ажырайды» деген әңгiмесi түседi. Сайысып жатқан сұлудың сайтан екенiне көзi әбден жеткен соң, жалма-жан бәкiсiн суырып алып, қыздың шашын шорт кесiп алыпты. Осы кезден бастап әлгi қыз былқ-сылқ етiп жалынуға көшедi. «Тек шашымды берсең болды» деп жiгiттi қызықтыру үшiн талай мұқымға түсiп, иiлiп-бұралып, денесiн де көрсетедi. Жiгiт бәрiне көнбей, тура әжесiне келiптi.

	– Балам, – дейдi қарт, – сен ауыр пәлеге кездескен екенсiң, ендi оны жеңу үшiн сол шаштан айырылмауың керек. Сайтан шашын iздеп үш күн, үш түн соныңа түседi, сонда ажырап қалмасаң болғаны. Ол үшiн шашты етiгiңнiң ұлтарағына салып жүр. Тек етiгiңнiң шешiлетiнiн көрсең болды, тез басқа ұлтараққа ауыстыра қой. Сайтан екi етiгiңдi бiрден шеше алмас. Күнде алма-кезек шешетiн болар. Ал ол шашын алса – халiң мүшкiл.

	Шынында да, әлгi қыз үш күн бойы жiгiттiң қыр соңынан қалмайды. Тiптi ұйқыдан ояна кетсе, қасында жатқанын да көредi, атпен жүрсе, шылбырын ұстап қатарласып жүредi. Үш түн бойы жiгiт ояна қалса, бiр етiгiнiң шешiлiп қалғанын байқап, әжесiнiң ақылы бойынша шашты басқа ұлтараққа ауыстырып, ақыры сайтанға алдырмайды.

	Осыдан сайтан жеңiлгенiн мойындап, жiгiт не айтса, соны орындайтын қызметшiсiне айналып кетiптi.

	– Әйтеуiр, алысса да арманына жетiптi ғой сайтан қыз. Қыздың айтқанын жiгiт iстедi не, жiгiттiң айтқанын қыз iстедi не, бәрiбiр емес пе. Жеңiлсе де жiгiтке жақындапты. Содан кейiн не iстедi екен? – дедiм мен әзiлдеп.

	– Не iстегенiн өздерi бiлер, Сәке. Әйтеуiр, ер жiгiт айтқанын екi еткiзбесе керек, – деп бiр қойды бастық. Сонан соң бір күрсiнiп алды да:

	– Сол сайтанды жеңген жiгiт кешегi Отан соғысында апат болды, – деп аяқтады әңгiмесiн.

	Әңгiменi тыңдап отырғанда денем түршiксе де:

	– Мынауыңыз бiр әдемi аңыз екен, – дедiм бастыққа.

	– Аңыз ба?! Қайдам. Тек осы сайдан өткенде абайлап жүрiңiз.

	Сағатқа қарасам, он екiден өтiп кетiптi. Менiң ойымды әрекетiмнен сезiп қойған бойжеткен бухгалтер:

	– Апай, сiз осы қала қойсаңыз қайтедi, менiң де қырманға бара қойғым келiп отырған жоқ. Ағай да көп кешiктi. Телефоныңыздың да қай мезгiлде ызыңдауын сайтан бiлсiн, – дедi де, бастық осы пiкiрге қосыла кеттi.

	Амал нешiк, ер адамдар болса, сыбағасын берiп-ақ салар едiм, қыздарға не дерсiң. Және бiзбен бiрге жүргiсi келмейдi, намыстанады деген әзiлiн қайтерсiң.

	Сонымен, қырманға тартып келемiн. Айнала тастай қараңғы. Аспанды бұлт торлап алған. Мұндай түнде жын-сайтанды былай қойғанда, қасқыр шапса да қапы қалуың мүмкiн. Сол қараңғылықтан ептеп елегiзiп келемiн. Оның үстiне, әлгiндегi әңгiме ойыма қайта-қайта орала бередi. Халық аңызды қалай тудырып ала қояды. Қандай қиындыққа ұшыраса да адамды жеңгiзбей қоймайды-ау деп ойланып келе жатып, сол сайға келгенiмдi байқамай қалыппын.

	Бiр мезгiлде жалт қарасам, қарсы алдымда жерден бiр бас шығып тұр. Иә, кәдiмгi адамның басы. Қол жоқ, аяқ жоқ, дене жоқ – тек бас. Бас болғанда қандай, көздерi от шашады. Ауыз, мұрын, құлақтардан да жарқылдап сәуле шығады. Алғашқыда аңырып тұрып қалдым. Денем түршiге бастады. Анықтап қараймын – бас. Тек қимыл етпейдi. Аузы-басынан шашқан сәулесi бiр бәсеңдеп, бiр толықсыған сияқты бола ма, қалай.

	Керi қайтуға намыстандым. Әрi менiң керi оралғанымды бойжеткен бухгалтер мен бастық әйел қалай көредi. Басқа бiрдемеге жорып жүрсе қайтемiн. Айналып өтуге жол жоқ, екi жақ терең ор. Амал жоқ, алға жүру керек. Егер шынымен бiр пәле болса, менiң де бәкiм бар ғой деп қалтамдағы бәкiмдi қолыма алдым. Ептеп басып жақындап келемiн. Шашым шамадан тыс жылдам өсiп бара жатқан сияқты. Қалпағымды басып-басып қоямын. Бастың қимыл ететiн түрi жоқ, қайта, шашқан оты шоғырланып кеткен секiлдi. Бұнысы – келсең кел деп қаһарлана түскенiне ұқсайды. Ақырын-ақырын жылжи отырып жақындап та қалдым. Қимыл жоқ. Тоқтап жан-жағыма қараймын, сыбдыр еткен сыбыс сезiлмейдi. Неде болса тәуекел деп жүгiрiп бардым да, әлгi отты пәленi бар пәрменiммен теуiп жiбердiм. Бастың күл-талқаны шығып кеттi. Аяғыма жұмсақтау тиген сияқты. Жалындаған сәуле де жоқ болды. Iлгерiрек жүрiп барып артыма қарасам, ештеңе жоқ. Жан-жағымда да ешнәрсе көрiнбейдi. Ойланып тұрдым да, әлгi жерге қайта келдiм. Бастың тұрған орнын көру үшiн сiрiңкемдi шағып жiберiп, жерге жақындата бергенiмде, лап етiп жер жанып кеттi. Ә, дегенде қорқып кетiп, кейiн ырғып түстiм. От жанып тұр. Ептеп бойым үйренген соң жақындап келсем, жанып жатқан жер емес, жерден бу сияқты шығып жатқан бiрдеме. Табаныммен баса қойып едiм, от өшiп қалды. Бiрақ өкшем бiр жұмсақ нәрсеге тигендей болды. Бәкiмдi алып қазып жiберсем, астынан ағарған бiрдеме шықты. Осы кезде әлгi сынған бастың бiр бөлегi жақындау жерде жатқанын көрсем – қарбыздың қабығы.

	Сонда ғана баяғы жiгiтпен алысатын сайтан есiме түсе кеттi де, бойымды жинап алдым. Өзiмнен өзiм ыржиып күлемiн.

	«Әрекеттерiн қара! Карбид дәрiсiн жерге көмiп, шетiнен шырақ қып қағып қойыпты. Бас жасағандары – қарбыздың қабығы». Қарбызды сонау Шымкенттен өз сорыма өзiм ала келгенмiн.

	Қырманға келдiм де, орныма жатып қалдым. Таң алакеуiмде орңымнан тұрсам, анадай жерде бастық пен бухгалтер жуынып жатыр. Менi байқаған бастық:

	– Сәке, кеше жалғыз жiбергенiмiзге кешiре көрiңiз. Қорықпай жеттiңiз бе? «Сайтанды сайда» ешкiм қол бұлғаған жоқ па? – деп жақындап келдi.

	– Жоқ ешкiм шақыра қойған жоқ. Шақырса, мен алысып-жұлысып жүргенше қала салар едiм.

	– Ағай, шынымен ештеңе көрген жоқсыз ба? – деп әңгiмеге бойжеткен бухгалтер араласты.

	– Немене, мен бiрдеме көруге мiндеттi ме едiм, ештеме көргенiм жоқ. Көргенiм сiз екеуiңiз ғой, сiздер сайтан емес шығарсыздар, қол бұлғап шақырғандарыңызды да байқаған жоқ сияқты едiм. Қайта, итерiп салған сияқты едiңiздер ғой.

	– Апырай, түнде жүрген адам, әдетте, бұл сайдан аман кетпейдi деушi едi. Онда мен кешкiлiк ылғи сiзбен жүретiн болайын, ағатай.

	– Бiр жүруiмiз кешегiдей болатын болса, рақмет, қалқатай. Әңгiме осымен аяқталды. Күнiмен жұмыс үстiнде жүрдiк.

	Кешкiлiк қырманның шаң-шұңынан аулақтау болу үшiн шеткерiрекке барып жатып қалдым. Кешегi «сайтанды сайдың» әлегiмен талай ұйқыдан қалғанмын. Тез ұйықтап кетсем керек. Бiр кезде салдыр-гүлдiр еткен бiр дыбыстан оянып кетсем, айнала тып-тыныш, ел ұйқыда көрiнедi. Аяқ жағымда бiр құбыжық отыр. Екi аяғы, екi қолының барлығы болмаса, адамға ұқсайтын түрi жоқ. Неде болса дедiм де, көзiмдi тарс жұмып, тырп етпей жата бердiм. Әлгi құбыжық ақырындап менi айналып жүр. Оны тек дыбысынан сезiп жатырмын. Адамның даусына ұқсамайтын үн шығарады. Кешкiлiк түнде шөлiркесем, су iшермiн деп кәдiмгi қазақтың қара құмғанымен су әкелiп бас жағыма қойып қойған болатынмын. Қазiр соның қай жерде тұрғанын ойыма түсiрiп жатырмын.

	Құбыжық келiп аяғымнан ұстай бергенде, қарғып тұрып құмғанмен басына салып жiбердiм. Құбыжық кәдiмгi адамның даусымен «ойбай» деп етпеттей құлады. Қаттырақ сiлтеп жiбергенiме өкiнiп, көмектесу үшiн ұмтыла бергенiмде, менi қайта соғуға ұмтылды дедi бiлем:

	– Сәке, қойыңыз! – деп бiр тұстан жүгiрiп келген бастық құшақтай алды.

	– Жiберiңiз, мен оның шаруасын бiр-ақ тындырайыи. Қырманға қыдыр келедi деушi едi, құбыжық келгенi не пәле! – деп ұмтыла беріп едiм, қайдан келгенiн қайдам бойжеткен бухгалтер «ағатай-ағатай» деп қолыма асыла кеттi.

	– Ей, мына бiреуi тағы қайдан шықты. Албастысы аз болғандай, сайтаны да серуендеп жүр ғой қырманда. Сен сайтансың ғой, тұра тұр, – деп бұрымынан ұстай алып едiм:

	– Ойбай, ағатай, қойыңыз, шашыма тимеңiз, – деп шыр ете түстi.

	– Ә, бәлем, бiлдiм, сен сайтан екенсiң. Сайтан шашын қорғайды деушi едi. Мен сенiң қайратыңды қашырайын.

	Қалтамнан бәкiмдi алдым. Бойжеткен бухгалтердiң шыр-пыры шықты.

	– Жiберiңiз, ағатай. Екiншi рет бұлай етпейiн, айтқаныңыздан шықпайын...

	– Бәсе, сайтандар осылай дейтiн көрiнедi,. Мойында сайтан екенiңдi, немесе шашың түгiлі, басыңды да кесiп аламын.

	– Сайтанмын, ағатай, сайтанмын...

	– Құш менiң мойнымнан сайтан болсаң. – Ол мойнымнан құшып, бетімдi аймалап жатыр. Ал мен болсам, сайтан осылай әрекет ететiн көрiнедi, сен шын сайтан екенсiң деп одан бетер зәресiн ұшыра түсемiн.

	Әлгi құбыжық сол ойбайлап құлағаннан орнынан тұрған жоқ. Қырмандағы халық жиналып келiп қалған. Бәрi соның басында. Қызбалау бiр жiгiт маған келiп «жiберiңiз қарындасты» деп әкiреңдей бастап едi, бастық:

	– Қой әрi. Айыпты Сәкең емес, селтеңдеп бәрiн бүлдiрiп жүрген – осы сайтанның өзi. Менi де қолайсыз жағдайға қалдырды, – деп зекiп тастады.

	Жығылған құбыжыққа бiз де келдiк. Басының дап-даласы шыққан. Үстi-басы қан, алғашқыда есеңгiреп қалса да, есiн жинапты. Менi көре салып: «Кешiр, Сәке! Ойнаймын деп ойыным осылып қала жаздады ғой» деп кешiрiм өтiндi.

	Ептеп байқасам, құбыжықтың халi шынында да құбыжық болыпты. Шойын құмған шүйдесiнен тиген соң оңдырсын ба, қақ айырыпты. Сонымен тез арада ат жеккен арбамен сол заманның жедел жәрдемiн ұйымдастырып, аудандық емханаға алып кеттi.

	Бiрер күннен соң халiн бiлейiн деп емханаға барсам, бiр он бiр-он екi жасар бала жүр екен. Ол менiң әкесiмен сөйлескен сөзiмдi аңғарып:

	– Аға, айтыңызшы, бiздiң папамды кiм ұрды, – деп төтенше сұрақ бергенi.

	– Қалқам, мен папаңды байқаусызда сайтан екен деп нетiп жiберiппiн.

	– Сен бе ұрған? Не қылған сайтан. Сайтан дейтiн жоқ. Сен өзiн сайтансың, бiреудi жазықсыз төбелеген, – деп жағама жармаса кеттi. Әкесi мен шешесi қой-қойлап күлiп жатыр. Ал менiң «сайтанмын» ден зытып тұрудан басқа амалым қалмады.

	Бiраз күннен соң ол «сайтан» орнынан тұрып, қатарға қосылып, жұмысқа араласып кеттi.

	Мiне, шырағым, мен осылай сайтанның басын жарғанмын. Маған бұдан былай жын-сайтан деген әңгiмеңдi айтпа, насихатыңды басқаға айт.

	Ал әлгiнде кiм iспеттес болады деп едiң, әйел iспеттiсi де болады. Олардан аулақ жүр.

	– Сәке, дегенмен, бiр сайтанға айтқаныңызды iстетiпсiз, – деп әнгiмеге бiр жiгiт араласа берiп едi:

	– Тәйт, әрi. Шатастырма менi сайтанның шатпағына, – деп қайырып тастады.

	– Нағашым-ай, басынан бастап неге осылай айтпады деп мен Сәкеңнен кешiрiм өтiнiп жатырмын. Қиялдағыны қоя тұрғанда, өмiрдегi сайтандарды осылай үйреткен нағшыма «құдай жоқ, сайтан жоқ» деп сәуегейсiп насихат айтқаным үшiн жерге кiрердей болып ұялғаным-ай. Дегенмен ол кезде менiң бiрiншi курстың студентi екенiмдi ескерсе керек, Сәкең бұл әңгiменi осы кезге дейiн қайтып аузына алған емес.





ТҮЛЕН ТҮРТКЕН ТҮЗЕЛ




	Менiң бiр қимастан да қымбат досым бар. Аты – Түзел. Ал бiз болсақ, оны өзара «Түлен түрткен Түзел» деп кеткенбіз. Оған ренжiп жатқан Түзел жоқ, жымияды да қояды. Ести қалса, жұбайы да күлiмсiрейдi. Себебi...

	Институтта оқып жүретiнбiз. Кәрiм, Әнуар, Түзел төртеуміз қаланың шетiне таман орналасқан пәтерде тұрамыз. Бiздiң көшенiң екi жағын қаз-қатар теректер бой түзейтiн. Олар тағы саптағы солдаттар сияқты. Күндiз оларды елей бермейміз. Сапқа тұра ма, тарап кете ме, бiз үшiн бәрiбiр. Бiздi қинайтыны – олардың түнгi жағдайы. Көз байлана күдiгi көбейе бастайды, қуаныш – жалғыз жүргенде қара көлеңкесiнде елегiзисiң, ал қуанышы – шiркiн жастық емес пе, ара-тұра көшеге қыдыра қалсақ, жұрттан көз таса болу үшiн тығылатын жерiмiз де сол қара көлеңке.

	Күндiз де, түнде де оларды суқаны сүймейтiн бiреу бар. Ол – Түзел. Ол ешкiммен қыдырмайды, жалғыз өзi болса көшеге де шықпайды, құдай жарылқап, шыға қалса, үйге келгенше әр ағаштың түбiнен бiр-бiр бұзық көрiп қайтады. Оның көшеде келе жатып қаттырақ шыққан дауысты естiсе, етпетiнен құлайтын мiнезiн бiлетiн бiздер де үйге қайтқанда сол ағаштардың түбiнде болған қырғын-жойқын «ұрыстарды» уыстап, «төбелестердi» төгiлтiп келемiз.

	Бiздiң осы көбейiп кеткен «төбелесiмiзден» сезiктенейiн дедi ме, әлде оның да бiр-екi бұзықты «құнжитқысы» келдi ме, ол жағы өзiне аян, әйтеуiр, бiр күнi кешке Түзел де бiреудi «жайратып» қайтты.

	Осыдан бастап-ақ бiздiң таңғажайып уақиғаларымыз азайып, оның қаһармандығы көбейе түстi. Бiрте-бiрте бiз тiптен бұндай фантастикалық әңгiмелердi доғарғанбыз. Ауызбен жайратып жатуға уақыттың өзi де жетпейдi. Алғашқы кездегiдей емес, сабақ ауырлай түстi. Экзамен, зачет дейтiндер де есiмiздi шығарып барады. Келсек болды, кiтапқа үңiлемiз. Жалғыз-ақ мойымайтын – Түзел. Ол әлi де сол «көшедегi көп бұзықтарды» бұғалықтап жүредi.

	Бiр күнi әбден шыдамы таусылған Кәрiм:

	– Ей, сен әлгi бұзықтарыңның бiреуiн ұстап әкеп босағаға байлап қойшы. Сонда көңiлiң жай табар ма екен, – деп едi, Түзел:

	– Босағаны былғап не қыламыз, көргiң келсе, жүр менiмен көшеге. Тиiсiп көрсiншi бiреу. Көрерсiң қалай етiп жуасытқанымды. «Аюға намаз үйреткен – таяқ» дейдi ғой ә, ал бұза-қыларға бұғалық салатын – жұдырық. Мiне, мынау сияқты жұдырықтар, – деп екi жұдырығын салмақтап қойды.

	– Ал, жүр болмаса, – деп Әнуар орнынан тұра бердi де, Түзелдiң киiнiп болған мезгiлiнде орнына қайта отырды.

	– Ал жүрмеймiз бе?

	– Мен бара алмаспын. Бiреудi тәртiпке саламын деп жұдырығымды жарар жәйiм жоқ. Өзiң-ақ бара бер.

	Түзел шығып кеткен соң, Әнуар бiр ақыл айтты. Соны еп көрдiк те, бiрер сағаттан соң үшеумiз сыртқа шықтық.

	Бiр-бiр ағаштың түбiнде қаракөлеңке қуып, аяғымыздың ұшымен басып жүргенiмiз көшеден өтiп жатқан адамдарға ой салатын сияқты. Бәрi де бiзге нақ бiр ғашық адамдардай-ақ тесiле қарап өтедi.

	– Әй, дәу де болса, осы өтiп жатқан жұрттың көбi бiздi бiр-бiр сыбаған болар, – дедi Кәрiм.

	– Оған шүбаланба. Мына түрiңдi айнадан көрсең, өзiңдi өзiң сыбар едiң, – деп Әнуар жымиып қойды.

	Шынында да, келбетiмiз келiсiп тұрған болу керек. Кәрiм сидиған шалбар киген, иығында жағасын қоқайтып қойған жаман шапан, кепкасын терiс айналдырып киiп алыпты. Қалғанымыз да соған жетеқабылмыз. Көшеден өткен таныс бiреулер байқап қалмаса екен деп қипалақтағанымыз да осыған жарасып-ақ тұр.

	Бiр сәт анадайдан елеңдей басып келе жатқан Түзел көрiндi. Жан-жағына маңғаздана қарап, ысқырып, өзiнше бейғам әндеткен боп келедi. Әйтсе де, оның елегiзiп келе жатқанын байқау қиын емес. Аяғын қанша жәй басамын дегенiмен, жайдақ асфальтқа тiк-тiк тиедi.

	Бiз алдын ала келiскен позициямызға орналаса қойдық. Түзел қатарласа бергенде «тоқта» деп орнынан Кәрiм тұра ұмтылды.

	Түзел оңға қарай жалт бұрыламын деп қарсы келген Әнуарға соқтықты. Алға қарай аттай берейiн дегенiнше бет-аузымды қалың орамалмен орап алған мен келiп алдына қаққан қададай тұра қалдым. Менiң мiндетiмнiң өзi де осы болатын. Түзел тұра қашқанда, үйге қарай өтiп кетпеу керек – бiз одан бұрын жетуге тиiспiз.

	Мiне, қызықтың көкесi осы кезде басталды. Бiз кейiн қарай зытып берер деп тұрған Түзелiмiз қос қолымен бетiн басып, орнынан тапжылмай тұрып қалды. Бiздiң алдын ала ойлаған айла-шарғымыз бойынша «төбелестiң» бұндай түрi қаралмаған болатын. Не iстерiмiздi бiлмей состиып-состиып тұрып қалыппыз. Түзел сасатын да емес, қашатын да емес.

	Әлi тұрмыз, әлi тұрмыз. Түзел қозғалатын емес. Мен сасқанымнан: «Ей, Түзел, кейiн қарай қашсайшы» деп дауыстап жiбере жаздадым. Кәрiм жалаумен жазу жазатын матростар сияқты қолымен бiр белгiлердi жасап жатыр. Әнуарды қайдам, мен оның телеграммасынан түктi де түсiнiп тұрғаным жоқ. Әнуардың да шыдамы шегiне жеттi-ау деймiн, Түзелдiң арқасынан қапсыра құшақтап алды да, жүз сексен градусқа керi айналдырып жiберiп, желкесiнен түйiп қалды. Ол сонда да қашпайды. Ендi екi қолымен желкесiн ұстап, басын көкірегiне тығып алыпты. Әбден үмiтi таусылды бiлем, Кәрiм «ей, осыны қойшы» деген адамдай қолын бiр сiлтедi де, керi бұрылып, үйге қарай жүре бердi.

	Әнуардың шиқылдаған дауысынан үрдiс күлкiге шыдай алмай, тығылып тұрғанын сеземiн. Ең соңғы амал осы болар деп, кейiн қарай қаша жөнелдiм. Не боп қалды деп шошып кетсе керек, Әнуар да қосыла жүгiрдi.

	Тек баяғы салмақты қалпында келе жатқан – Кәрiм. Анадай барып керi бұрылсам, Түзел әлi сол орнында тұр. Өзгерiсi – бетiн бiзге бұрыпты. Әбден ыза қысқан болу керек, шыдай алмай кеттiм де: «Ей, сенi ме», – деп шынымен-ақ тұра ұмтылдым.

	Түзелдiң қашқанын ендi көрсең. Алды-артына қарау жоқ, қуғыншының бар-жоғында да жұмысы жоқ, зытып барады. Ә, дегенде аңырып қалған бiздер ол алыстап кеткен соң барып, рахаттана күлдiк-ау.

	– Қане, тезiрек үйге барайық. Мынауың желаяқ екен ғой, ендi қаланы шыр айналса да үйге бiзден бұрын жететiн түрi бар, – дедi Әнуар.

	Үйге келе сала көрпеге оранып жатып қалдық. Күлкiмiзді тыя алатын емеспiз. Тек Түзел кiрiп келсе, есiтiп қоймасын деп тұншыға күлемiз.

	Күлкiнiң де шегi бар ғой, таусылды бiлем, аз-кем тынышталдық. Әрi-берiден соң күлкiмiз ұйқыға ойысты. Күлкi орнына ұйқымен алысып, мазамыз кете бастады. Әлден уақытта көзiм iлiнiп барады екен, жолындағының бәрiн аудара-төңкере әлемнiң әлегiн шығарып Түзел кiрiп келдi. Шамды жағып шәйнектен су құйып iштi. Оқты көзiмен бәрiмiздi бiр-бiр атып, Әнуардың желкесiне барып кiжiнiп тұр:

	– Ей, су жүрек сылбыр, жатырмысың жабысып!

	Әнуар, әрине, бiз сияқты «ұйықтап» жатыр, былқ етпейді. Түзел бөлме iшiн арлы-берлi бiраз жүрiп, Кәрiмнiң жанына барды.

	– Ей, Кәрiм, босағаның алдында бiр бұзықтың тұмсығын бұздым. Барып көрмеймiсiң.

	Кәрiмде үн жоқ. Түзел тұрды-тұрды да, маған қарай жақындай бердi. Сол-ақ екен «төбелес!» деп орнымнан қарғып тұрдым. Түгел ыршып түстi. Мен көзiмдi уқалап, оған алақ-жалақ қараймын.

	– Ей, саған не болды? – дедi Түзел есiн жиғандай болып, қасыма жақындамайды.

	– Түсiмде төбелесiп жатыр екенмiн. Бiр топ бұзық жағамнан ала берiп едi... Әйтеуiр, абырой болғанда, сен келiп қалып құтқардың-ау...

	– Па, шiркiннiң мықтысын қара. Түсiнде де дөңбекшiп жүр. Мына бiз құсап кiрiссең ғой – тентектер тентiреп кетср едi. Мен үшеуiмен жалғыз алысып келдiм.

	– Ой, бауырым-ау, бұзықтар өзiмен кетсiн. Сен де азапты аз көрмепсiң ғой. Мен сенiң желкеңдi аяп тұрмын, iсiп кеткен бе қалай өзi. Әнуар сияқты бiр сылбыр қоян жүрек соғып жiберген секiлдi едi, тезiрек жазылса игi, – деп желкесiн ұстадым.

	– Оны сен қайдан бiлдiң?

	– Қайдан бiлгенi несi? Айтып тұрғаным жоқ па, түсiмде төбелестiм деп. Сенi де сонда соғып жiберген.

	– Не шатып тұрсың? Әнуар-ей, мынаған не болған? – деп көрпенi көтерiп қалып едi, баяғы бет-аузына ораған сүлгiсiн сүйрелей, үстiнде терiс айналдыра киген пиджагымен Әнуар тұра келдi.

	– Ей, мынауың не? – деп, енді Түзел оның өзiне таңдана қарап қалыпты.

	– Бұл ма? Бұл – егер түсiмде төбелесе қалсам, басы-көзiмдi аман сақтайын деп iстеген әрекетiм ғой.

	Түзел аң-таң. Әйтеуiр, мiз бақпайды. Кәрiм орнынан қозғалмай жатып тiл қатты:

	– Қойсаңдаршы, қазiр ол үйден де безiп кетіп жүрер. Түзел түсiндi. Үндемей орнына барып жатып қалды.

	Осыдан былай бiз «төбелестен» де құтылдық, «бұзықтарды» да бұғалықтадық. Түзелге «Түлен түрткен Түзел» деген ат тағылып, айдар байланды. Ол ендi кешкiлiк кетсе де үндемейдi, келсе де үндемейдi.

	Бiр күнi сабақ оқимыз деп отырып түннiң бiразы болғанын байқамай қалыппыз. Көшедегi жүрiс-тұрыс тыйылып, қалаға тыныштық орнап қалған мезгiл. Бөлменiң көшеге қараған терезесi ашық тұрған. «Көмек!» деген ащы дауыс тура жанымыздан естiлгендей болды. Мен асып-сасып киiмiмдi киемiн деп жүргенше, Әнуар терезеден бiр-ақ ырғып жалаңаяқ жүгiре жөнелдi. Сыртқа шыға келiп жан-жағыма қарасам, ештеңе көрiнбейдi. Бiр кезде анадай жерде жүгiрiп бара жатқан Әнуарды байқап, Кәрiмдi iлестiрiп алып солай тарттым. Бiз келсек, Әнуар мен Түзел бiр-бiрiн он жылдан кейiн жаңа көргендей безiрейiп тұр. Сөздерi де қызық.

	– Ей, Түзелмiсiң? Не болды?

	– Әнуар?! Сен қайдан келдiң? Сонда мыналар кiм болды?

	– Оны мен қайдан бiлейiн.

	– Кәрiмдер қайда?

	– Сағынсаң анау келедi.

	– Олар – бұзақылар, ағатайлар! – деп жыламсырап шыққан дауысқа қарасам, анадай жерде өксiгiн баса алмай бiр қаракөз тұр. Түзелдiң аяғының астында екi адам отыр. Денелерi былқ-сылқ етедi, шамасы, шаруаларын шөлмек бiтiрсе керек.

	Ал Түзел болса солардың жанын алатын жебiрейiл сияқты желкелерiнде күжiрейiп тұр.

	Бiз де келе сала «не болды, не болдының» астына алып жатырмыз. Оған жөндеп түсiнiк беретiн Түзел жоқ.

	– Бұл бұзақыларды милицияға тапсыру керек, – деген Әнуардың сөзiне құлақ аспай кiжiнiп барды да, «тұрыңдар!» деп әлгi екi танысын тұрғызып алып, желкелерiнен ұстап бiр-бiр шекелестiрiп қойды.

	– Екiншiлей қолыма түссеңдер өкiнбеңдер, жiгiттер, ал қазiр табандарыңды жалтыратыңдар.

	– Сiзге неге тиiстi, қарындас? Қайда тұрасыз? Шығарып салайық, – деп Әнуар өксiген қарындаспен әлек болып жатыр. Бәйек болып жатқанын елең қылатын емес, Түзел қарындасын қолтығынан алып жөнеле бердi.

	Бiздiң де шығарып салғымыз келетiнiн ептеп сездiрiп ек, «үйге қайта берiңдер» деп сөзiмiзге құлақ асқан жоқ.

	Төбелестiң мән-жайын олар жол-жөнекей өздерi түсiнiскен шығар, бiздiң түсiнгенiмiз: сол қарындас осыдан былай көшеге шықса, сенiмдi «қорғаушысы» ретiнде Түзелдi ертiп кететiн болды. Анда-санда бiздiң үйге келiп-кетiп жүредi.

	Жаңа табысқан қыз Түзелдi кереметтей көредi. Жанынан қалмайды. Соны сезетiн болу керек, Түзел де түзелiп келедi.

	Кейiн Түзелдiң әңгiмесiнен бiр түсiнгенiмiз: сол тарихи түнi белгiсiз қарындасқа тиiскен бұзықтарды ол және де келемеж етуге келген бiздер екен деп түсiнiп, батыл «шайқасса» керек.

	Осыдан былай Түзел институттағы тәртiпсiздiкпен күресушi комсомолдық топтың белдi мүшесi боп алды. Өзi арашалап алған қызбен жұптары жазылған жоқ.

	Бiздер болсақ, осы күнге дейiн басымыз қосыла қалса-ақ, Кәрiмнiң «егер сенi түлен түртпесе, бұл қызды қайдан табар едiң» дейтiн сөзiн есiмiзге алып:

	– Түлен түрткен Түзел, – деп жамырай кетемiз. Баяғыдағы қара көз қарындас та бiзге қуана қосылады. Түзел болса, ақырын күлiп, жұбайына ұрлана бiр қарап қояды.





АЛЫСҚА ТАРТҚАН ЖОЛ




	– Ол екеуiмен де осы қалада таныстым, осы қалада ажырастым. Әдетте, осы бiр орындыққа соқпай кетпеушi едi, сондайда кездесiп қалатынбыз...

	Бiздiң отырғанымыз – қалалық бақтың қаракөлеңкелеу жерiндегi қағажу тұрған орындық. Бұл тұста ағаш та жиiрек, тротуарларды алқымдап өскен тал-шыбық белуарыннан келедi. Тек жүргiншiлер жалаңдау.

	Әлгiнде әдейi арнап келгенiм осы бақ болған соң, армансыз аралап көрейiншi деп аяғымды босаңдау басып келе жатып, көзiм шалған соң қасына келгенмiн. Орындықта жеке-дара отырған – өзiмнiң көптен бергi танысым, мен сияқты институтымыздың дәстүрлi күнiн мерекелеуге келген Ерданай. Ол да алыстағы бiр ауылда мұғалiм болып iстейтiн, ертеңгiлiкте кездескенбiз. Сондықтан арамыздағы әңгiме төмендегiден аспады.

	– Ей, Еранбысың? Мұнда неғып отырсың? (Бiз оны институтта осылай атайтынбыз.)

	– Жәй.

	– Жекеден-жеке жәй отырушы ма едi. Әлде бiреудi күтiп отырмысың?

	– Өз орындығымды сағынып, соған сәлем беруге келiп едiм.

	– Өз орындығымды?! Оны саған әкең соғып берiп пе едi өзiмдiкi деп иемденетiндей. Бiз отырсақ не болады?

	– Отыра бер.

	Аз үзiлiстен соң әңгiмесiн қайта жалғады.

	– Әкем соғып бермегенi рас. Бiрақ мен бұл орындықты сатып алғанмын, өте қымбатқа сатып алғанмын.

	– Кімнен? Бетiме жалт қарады. Көзiнiн мөлдiрi көбейiп барады, тереңдеп,

	тұңғиыққа батып бара жатқан секiлдi.

	– Домбайдан. Жоқ, өмiрдiң өзiнен.

	– Не дейсiң?..

	Осыдан басқа сөзге келе алмадық. Мен оның бұл мiнезiн балалығын есiне түсiрiп отыр дегенге жорыдым да қойдым. Бiрақ ол әңгiмесiн қайта бастады.

	– Иә, кездесiп қалушы едiк. Әрi өне бойы осы орындықтың маңында, осы бiр өз мерекемiзге келгенде кездесетiнбiз. Тұңғыш рет те осында кездескенбiз. Ол былай болатын.

	...Бiрiншi курсты бiтiрiп, студент деген атақты арқалап алған кезiм (Сол жылы сен институтты бiтiрiп кеттiң ғой.). Жаз күнiнде жапырып тастамақ болып, қолымнан кiтап тастамаймын. Июль айының соңғы күндерiнiң бiрi. Нақ осы орындыққа келiп мықтап орналастым. Бiтiрiп тастамақ болып келген жұмысым кiтап оқу болса да, алдымен айналама көз салып адақтап алдым. Алғаш көзiме түскенi – анадайда алдына құлаш-құлаш қағазды жайып салып, қолындағы кiтапқа тұмсығын тыға үңiлiп отырған ақ көйлектi жiгiт. Алыстан ат жақтылау көрiнген бет-әлпетi мен ұзынша келген бойына оң шекесiне қарай келте ғана қайырып қойған шашы жарасымсыздау көрiндi. Орта мектептiң орта буынындағы кластың оқушысын еске түсiргендей. Оның менiмен тiптен жұмысы жоқ.

	Күн нұрын аямай құйып тұрған. Күн еңкейген мезгiл болса да, мұндайда кiтап оқи қою қиын. Әлемдi алып тұрған аптаптан жан сақтар сағамыз – ағаштың ала көлеңкесi. Әйтеуiр, соның жасыл жапырағын паналап баққа тығыламыз. Ондайда кiтаптың қолыңды терлеткенi болмаса, тигiзер пайдасы шамалы-ақ. Менiң қазiргi жағдайым да нақ осылай. Оқиын деген ой он оралса да оңдырып отырғаным жоқ. Бiр кiтаптан бiр кiтапқа ауысып, тек тақырыбын таластырып отырғанмын.

	– Кешiрiңiз, – деген дауыстан селт ете қалып басымды көтерсем, әлгi жiгiт алдымда тұр. – Сiз әдебиет теориясы туралы кiтап оқып отыр екенсiз. Бiр түсiнiксiз мәселенi сұрағым келiп тұр. Рұқсат етсеңiз... – дей бергенiнде мен онын сөзiн бөлiп жiбердiм.

	Мына мiнезiне деген ризашылық пайда болды ма, әлде өзiмдi ептеп есейтiп алғым келдi ме, әйтеуiр:

	– Кешiрiмдi қоя тұр, әуелi танысып алайық. Оншалықты сыпайылай берудiң керегi шамалы емес пе, – деп орнымнан тұрдым. Жiгiт қызара күлiмсiреп қолын ұсынды. Әлгi өзi ерттеп мiнiп алған «кешiрiңiз» деген сөзiн және бiр қайталап қойып, «Домбай» деп өзiн таныстырды.

	Оның түсiнiксiз сұрағын орнымнан тiк тұрып тындадым. Жауабымды да оның қолтығынан алып, арлы-берлi теңселiп жүрiп айттым (Бұл мұғалiмдерге елiктегенiм болса керек). Сүрiнiп жатқаны бiз институттың табалдырығын аттаған күнi-ақ ажыратып алған мәселемiз екен. Аздан соң ол және сұрау бердi.

	– Аға, институттарыңызға түсу қиын ба? Мен аңырып қалдым.

	– Сен менiң студент екенiмдi қайдан бiлдiң?

	– Әлгiнде өзiңiз айттыңыз ғой.

	– Қашан айттым?

	– Сiз профессор, доцент, семинар, лекция деген сөздердi төгiлте сөйледiңiз ғой. Соған қарап студент екенiңiздi аңғардым.

	Мә, керек болса. Мұның байқағышын қарай көр.

	– Ал әдебиетшi екенiмдi қайдан бiлдiң?

	– Алдыңызда жатқан кiтаптардың арасында әдебиетке қатысы жоқ ештеңе байқалмай тұрған жоқ па.

	Институтқа түсудiң қиын, тiптен өте қиын екенiн, ал еңбектенсең, күнi-түнi көз талдыра кiтап оқысаң, оп-оңай екенiн егжей-тегжейлеп айтып шықтым. Осы кезде ойыма түссе, өзiм ұяламын, әйтеуiр, сол бiр күнi «институт дегенің таңдаулылардың ғана маңдайына жазылған нәрсе, оған бiздер ғана оқи аламыз» деп айтпағаныма шүкiршiлiк.

	Домбай екеумiз көп әңгiмелестiк. Әңгiмелескенiмiздiң түрi сол, оның еншiсiне айтылған сөздiң алтыауызы ғана тисе, қалғанын мен қарымдап жатырмын. Жаз бойы сыртқа шыға алмай бiраз әңгiме тоғандалып-ақ қалса керек. Әрi Домбайды тұйық мiнездi, әңгiмелескенiнiң ең жақсы түрi тыңдай беру ғана болса керек деген қорытындыға да тiреп қойғанмын.

	Бiр қызығы, әңгiмемiздiң аяғында жас сұрассақ, арамыз таяқ тастам-ақ жер болып шықты.

	Ал Мәкенмен танысуым тiптен басқаша. Ол әрi осы уақиғадан нақ бiр ай өткен соң болды. Қандай мекеменiң мұрындық болғанын қайдам, әйтеуiр, осы бақтың iшiнде кеш ұйымдастырылды. Ол кештiң ат қойылып, тағылған айдары – «оқу мерекесi». Қазiр анығы есiмде жоқ, шамасы, жазғы демалыстан жадырап қайтқан студенттерге бағышталса керек.

	Бұл қалада август түгiлі, сентябрьде де күннiң күндiзгi ыстығы кешкiлiк қалаға қамап қойғандай қапырық болып тұратынын бiлесiң ғой. Мен ол ақиқатты да адыра қалдырып, күпиiп костюм киiп алғанмын. Қолымды қалтама салып, жұрттың көзiне көбiрек түсетiн тұстарда ары-берi бiраз жүрiп, би алаңына келдiм. Келгенiм болмаса, билейiн деген ойдан аулақпын – бидегiнiң бәрi байтаныс. Бiр кезде ортаға шыққан жiгiттi байқап, бұл не бiтiрер екен деп көз салып едiм, ол «белый вальс» жариялады (Өзiң бiлесiң ғой, ол кезде қазiргi аласұрып, бөксесiн бұлтыңдатып жүретiн би де, бақырып-шақырып басыңды қатырып, қаныңды қыздырып жататын музыка да жоқ, бiздiң биiмiздiң ең құдайы вальс болатын. Сосын ғой, сол вальстiң өзiн де анау вальс, мынау вальс деп басын бәлеге қалдырды. Әйтеуiр, «жынды вальс» деген вальстiң шықпағанына қанағат.). Билейiн деген ниеттен аулақпын, сондықтан жұрт өре түрегелгенде мен керiсiнше орныма мығымдана отырып алдым.

	– Рұқсат етiңiз.

	Мына қыздың әлгiнде ғана қарсы бетте маған көз салып тұрғанын байқағанмын. Менiң де көзiм бiр-екi рет түсiп кеткен. Орнынан қозғалып маған қарай жүргенiн де көрiп отырмын, тек жiп таққаны мен болармын деген ой қиялыма да келген жоқ. Мiне, ендi алдымда тұр, тұрғанда қолқалап тұр. Қыздың қолын қағатын қазақты әлi көрген емеспiн. Мен де солардың бiрiмiн ғой. Әлгi ойлардың елесiмен ептеп енжарлау қимылдамасам да, қыздың қолтығынан алып додаға қосылдым.

	Мәкен өте жеңiл билейдi екен. Маған жолдастарым өз арамызда шешен де боласың, көсем де боласың, ал бейтаныс бiреу кездесе кетсе, кежегең керi тартады да қалады деп кейитiн. Әсiресе қызбен кездесе қалсаң, қапасқа түскендей қысыласың деп қажайтын. Менiң биылғы алдыма қойған мақсатымның күрделiсi – осы өз мiнезiмдегi өзектi кемшiлiктiң бiрiнен арылу едi. Сол уәдем есiмде, биге араласа сала-ақ «батыл қыздың» аты-жөнiн сұрап, өзiмше әзiл айтып, жайдары жүрген сияқтымын.

	Би бiттi. Бiз бiр шетке барып тұрдық. Осындайда кесiрдiң кездесе кететiнi бар емес пе, бiр жолдасым келiп менi сыртқа шақырды. Мен кеттiм, Мәкен басқа бiреудiң қолтығында дөңгелеп кете барды. Қайта келiп, қарымта қайтару үшiн қайратымды жинап болғанымша, қасымда тұрған жiгiттердiң бiрi қармағын бұрын сiлтеп үлгердi. Маған ендiгi қалған үлес – сол екеуiнің қимылын қағажу жiбермей жiпке тiзу.

	Өзiңмен билегенде көзге көбiрек түсетiнi қыздың көзi мен көкірегi болса, сыртынан қарағанда сымбат шiркiн сыланып тұрады екен ғой. Мәкеннiң денесi тiптен сымбатты көрiнiп кеттi. Бойы сорайған ұзын да емес, тапалтақ қысқа да емес, нағыз қызға, қыз болғанда да, қыздың қызына өлшеп пiшiлген. Әлемдегi бар сымбатты бойына құйып қоя салғандай, Дөңгелене жөнелгенде әлгi әсем мүсiн ешқандай күштi керек етпей-ақ, өзiнен-өзi ұршықша айналып жүргендей көрiнедi. Мен көз алар емеспiн. Билеп жүрген адамдардың арасынан аңғарылмай қалса, алаңдап қаламын. Бiрақ олар да ұзақ кетпейдi, әдейi менiң көзiме түсе бергiсi келiп жүрген сияқты.

	Бiрде мынадай әсем бейнеге тек қана осылай жасалу керек деген есеппен қиылған бет бейнесi көзiме шалынып қалса, бiрде қою қара қасы шалынады. Бiрде жiбектей үлбiреген шашына көзiм түссе, бiрде тұнық судай мөлдiр көзiне түседi.

	Кiм бiледi, ол тiптен де мұндай емес шығар, маған ғана солай көрiнген болар, ол жағында жұмысым жоқ, бұрын әсемдiк деген сөзiңнiң өзiн әрең түсiнетiн басым, бүгiн сол сиқырдың тырнағына бүрiлдiм де қалдым. Қиялдың қанатына қомданамын деп жүрiп, жан-жағыммен жұмысым болмай кетсе керек.

	– Ей, саған не болды? Бiреуге ғашық болғаннан саумысың, – деп бiреу иығымнан ұстай алғанда жалт қарасам, әлгi сыртқа шақыратын жолдасым. Өзi Мәкенге қарап тұр. Қарап тұрып ашу қыспасы бар ма, орнымнан тұрдым да басқа жаққа кетiп қалдым. Мәкен келiп тура менiң әлгi орныма отырды. Менi iздеп келгендей болды. Барайын десем, әлгi жолдасым да сол жерге таң асырып қойғандай тапжылмайды. Және бiр би бос кеттi. Сорыма қарай, ол соңғы би екен.

	Мәкенге қалайда және бiр тiл қатқым келдi. Жұрт көзiнше қасына баруға қысыламын, қалған амал-есебiн тауып есiк алдында кездесiп, үйiне апарып салу.

	– Мәкен, жолымыз бiр екен, бiрге жүрсек қайтеді?

	Ол бетiме таңдана қарап, орнында тұрып қалды. Басқа сөз айтуға менiң де тiлiм күрмелiп тұр.

	– Оны қайдан бiлдiңiз?

	Бәсе, қайдан бiлдiм. Бақтың шыға берiс алаңында тұрған адамның қай көшеге қарай жүретiнiн қанша «көрiпкелi» бар адам болса да болжауы қиын. Жаңа ол ойыма түспептi, ендi сезiп тұрмын. Мәкен сезiктенiп тұрған секiлдi.

	– Әншейiн, үйiңiзге шығарып салайын деп едiм. Онда өзiңiз бiлiңiз. Кешiрерсiз.

	Аузыма басқа сөз түспедi. Айналып қайсымыздың туфлиiмiздiң қандай екенiн анықтауға мiндеттi адам сияқты өкшемiзге үңiле берiппiн.

	– Онда мейлi, жүрiңiз.

	Алғашында жетекте келе жатқан жануар сияқты жым болғаныммен, аздан соң айбын пайда болайын дедi. Сөзімiз де жарасып, әзiлiмiз де үйлесе бастаған секiлдi. Қыза-қыза келiп жасымыз бен iсiмiз де әңгiмеге желi бола бастады. Мәкен институтқа биыл түсiптi, бiрге оқитын болдық. Ол тiптен қуанып қалды.

	– Еран аға, – дедi ол бiр үйдiң алдына келгенде. – Мен сiздi жай ғана Еран деп атасам. ренжiмейсiз бе?

	Мына қолқасы ептеп таңдандырса да, жаныма жағып тұр. Тiптен неге «Еран iнiшек» демейдi? Бiз әбден үйренiсiп алған сияқтымыз, әсiресе бiздi жақындата түскен – бiр институттың студенттерi болып шыққанымыз ғой. Атам заманнан берi-ақ алысып-жұлысып өскен адамдай ақтарыла түсемiз.

	– Қайтсақ қайтедi, Еран?

	Мен және қысылып қалдым. Түбiнде қайтатын адам мен ғой. Мәкен болса үйiнiң алдында тұр. Сонда да «ал кеттiм» демей, сыпайылап тұрғанын қарашы.

	– Сау бол, – деп бұрыла берiп едiм...

	– Еран, осылай да қоштаса ма екен, – деп күлiп қолын ұсынды. Мен қатты қысылсам да, көңiлiмдi бiр қуаныш билей жөнелдi. Мәкеннiң қолын емес, жүрегiн ұстағандай болдым. Оның қолының қызуы тұла бойымды шымырлатып, өкшеме дейiн жеткен секiлдi...

	Еран бiраз үнсiз отырып, әңгiмесiн қайта жалғады.

	– Сабақтың басталуына әлi де бiрнеше күн қалған. Мәкеннiң оқуға түстiм деген қуанышы бiр себеп болса, институтта әлi менен басқа ешкiмдi танымайтыны екi себеп болып, осы бiраз күннiң iшiнде бiз бұрынғыдан да етене бола түстiк. Тiптен сабақ басталғанда да анадайдан бiр-бiрiмiзге айғай салып, жiк-жапар болып араласа кетемiз.

	* * *

	Қазiр студенттер жазғы құрылыс жұмысын еңбек семестрiмiз деп жүр ғой. Бiздiң еңбек семестрiмiз өзгешелеу болатын, ол жазда емес, күзде басталушы едi. Бiрер апта оқыған соң бiз осы еңбек семестрiмiз – мақта жинауға аттандық. Әдетте, әрбiр курс немесе факультет болып бiр-бiр колхозды немесе совхозды иелiгiмiзге алып, тарап кететiнбiз. Осы бөлуде мен барған колхозға Мәкен мен Домбай да еншiлес болып шықты. Әдейi бiз үшiн ғана жасамағанын көңiл сезiп тұрса да, бiз Мәкен екеумiз институт басшылары мен аудан жетекшiлерiне риза болып, алғысымызды iштей ғана жаудыра-жаудыра қуанып жүрдiк.

	Еңбек семестiрiнде менiң бiр жылдық стажым болса да, онша жарыта қоймаймын. Мәкен тез-ақ көндiгiп кеттi. Алдыңғы қатарға жете алмағанмен, жуан ортада жүредi. Тiптен менiң енжарлығыма ептеп ренжiп те алады. Оны жақсылыққа жоримын. Әрине, менiң алда болғанымды ұнататын болар, үйткенi... деп түйемiн көңілге.

	Домбай аз сөйлеп көп iстейдi. Көбiне бiздiң сауық-сайранымызға араласпай, томсырайып жекеленiп жүредi. Мәкен оның қағажу қалуына қайғырып, коллективтен бөлiнуiне жол бермеу керек, жекеленбесiн деп талай айтты. Тiптен бұрын екеумiз ғана жасайтын серуенiмiзге серiктестiрiп, өзiне үйiр ете бастады. Оған мән берiп жүрген мен жоқ.

	Институтқа қайта оралып, оқу басталған соң Мәкен екеумiздiң кездесуiмiз сирей түстi. Күнде қыдыра беруге еңбек семестрiнiң себебiнен еселене түскен сабақ қалжамызды келтiре бермейдi. Дегенмен ойын-сауық, кинотеатр дегеннiң көбiнде жұбымыз жазылмайды. Осы кезде бiр байқағаным: Домбай да Мәкенмен көбiрек шүйiркелесiп, ара-тұра киноға бiрге барып қоюды шығарды. Оған таршылық жасайын десем, түртiп тұрған себеп жоқ. Мәкеннiң ешқандай терiс мiнезi сезiлмейдi. Осылайша қыс өтiп, көктем келдi.

	Кiм бiледi, менiн сығымдап сақтаған сырым сол жабулы қалпынан жадағайланбай, қанша бұлқынғанмен, буалдыр бейнесiнен аса алмай, арнасының ернеуiне емiнген күйiнде тұншығар ма едi, оған да себеп болған Мәкеннің өзi. Оның қайда барып, қашан қайтқаны, қалай жүрiп, қалай тұрғаны көзiме көбiрек түсе бередi. Жай ғана түспейдi, «неге, неге?» деген сұрақтарды бұрқырата келiп, көңiлдегi толасты тұншықтыра түседi, менiң арманымды алқымдай жөнеледi.

	Бiр күнi оның көшеде бейтаныс жiгiтпен кетiп бара жатқанын байқап қалдым. Келесi кеште сол жiгiтпен жүргенiн және көрдiм. Көргенде қалай, мен оның көктемдей көңiлiн көрдiм, күлкiге көмiлген жүзiн, шаттық орнаған көзiн көрдiм. Тiптен күлiп жатқан iзiн де көрдiм. Бұл менi қатты толқытты, ойымды от шалған ормандай ойсыратты, қойнымды қаптап жүрген қатерге толтырды. Ол басқамен жүрмек тұрсын, жан адамның бетiне қарап күлмеуi керек емес пе? Сонда қалай болғаны? Әлде ол ешкiмнен де бойын аулақ салмайтын болғаны ма. Осы бiр ойлар менiң сырымды сыртқа қарай сүйрелей жөнелдi. Бақытқа белуарымнан баттым деп жүргенiм – бос қиял ма едi деген ойға қалдым. Тәуекел, не де болса нар тәуекел.

	Кешкiлiк Мәкеннiң үйiне келдiм.

	– Мәкен, қыдырып қайтсақ қайтедi?

	– Қыдырып? Рақмет, Еран. Барғым-ақ-келiп тұр, тек ертеңгi семинар ауырлау едi, соған дайындалмасам болмас.

	– Биге барайық деп едiм де.

	– Бүгiннен соң. Биге барып секiргеннiң көкесiн семннар біткен соң көрсетейiк.

	– Болмай ма?

	– Болмаса ше?

	– Онда кешiре гөр. Ертең қыдырармыз.. Сабағыңа дайындала ғой, Мәкен.

	Менің қорқатыным да осы «болмаса ше?» емес пе. Батыл боламын деп жүрiп, барынан айырылып қалғандардың талайын табалап жүргенiм жоқ па. Мейлi, жабулы сыр жабулы күйiнде жата берсiн, тек жүрек жараланбаса болғаны. Қазiрше мен үшiн осы бақыттың өзi де басымнан асып, салмағы сығымдап жатыр.

	Үйге келген соң көңiлiм алаң бола бердi. Қолыма алған кітап өзi жабылып, ойлаған ойым онға бөлiнiп, оңына оралмай-ақ қойды. Қағаз жазайын десем, әрекетiмнiң әлсiз, қимылымнын қобалжу екенiн қалам-дәптер де сезетiндей, икем келмейдi.

	Көшеге шықтым. Бетке алған бағытым жоқ, жүрiп келемін. Бiр кезде биге барсам қайтедi деген ой түстi де, баққа келдiм. Әлгi бiр белгiсiздiк басылар емес. Ана қарсыдағы аллеямен аяңдап келе жатып құлағыма ерiксiз енген бiр сыбырдан сезiктене қалдым. Жаздың күндерi шырт ұйқыда жатып елең-алаңда ояна кетсең көңiлiң сергiп, айналаның бәрi өзгеше түрге ене қалатыны болушы едi. Нақ сол қалыпқа түскендеймiн. Әлгi сыбыр құлағыма және келдi. «Сүйемiн» деген сияқты. Бағдарын байқадым – дыбыс дәл осы орындықтан шығады. Өзiн жыға тани алмай тұрсам да, дауыс таныс сияқты, елеңдете бередi. Ол кезде бақтың бұл тұсында шам түгiлi, шайтан да болмайтын. Біреудiң құпиясына қол сұғудың қорлық еқенiн бiлемiн, бiрақ жақындап келемiн.

	«Түсiншi, сүйемiн...» Ендi анық таныдым – Домбай.

	Қастарына қалай келгенiм белгiсiз. Үн жоқ, түн жоқ мелшиiп тұрып қалыппын. Олар да үнсiз. Домбай тiптен бетiме де қарамайды. Аздан соң Мәкен тiл қатты.

	– Қайырлы кеш қайда, Еран?

	Бет-әлпетi әлем-тапырық. Толғанып отырғанын танып-ақ тұрмын, бiрақ ол маған сездiргiсi келмейдi.

	– Қайырлы кеш сендерден болсын.

	– Бiз екеумiз ғой, көптi сыйлау керек емес пе?

	– А, екеусiңдер ме, онда қайырлы кеш! – Мен сөздерiмдi операда ән салып тұрғандай ғып айттым, – сенiң ертеңгi «ауырлау семинарың» осы екен ғой.

	– Мәкеннiң ертеңгi сабаққа дайындалуым керек дегенi рас. Мен өтiнген соң жарым сағатқа шықты, – деп сөзге Домбай араласты.

	– Бiлдiк сендердiң «жарым сағаттарыңды». Осыны айтып тұрсам да, өкінiш билей бастады.

	Япырым-ау, осы мен неге бұлданып тұрмын. Бұлар не iстей қойды? Есiткенiм жалғыз ауыз сөз бе? Ешкiмнiң де аты аталған жоқ қой. Мүмкiн, Домбай басқа бiреудi сүйетiн шығар, Мәкенге сырын ғана айтып жатқан болар. Бәсе, солай екен ғой. Ал онда Мәкен неге толғанып отыр?

	Осылайша өзiммен-өзiм алыссам да, арнама түсе алатын емеспін. Ойымды он орап алған шым-шытырық шалағай қорытындыға шақырады. Неде болса Мәкенге арманымды ақтарып салмақ болдым да, қастарына отыра кеттiм. Бәрiмiзде де үн жоқ. Домбай да отыр. Түрi жауар бұлттай торланып барады. Мен болса болмаса, «осы ынжыққа не жоқ, ендi қашан кетедi» деп арамыздан тайып тұруын құдайдан қос қолдап тiлеп отырмын. Әбден шыдамым таусылып ендi... дей бергенiмде, алдымыздан бiреу өте бердi.

	– Мен қазiр ораламын.

	Мәкен орнынан тұрып соған қарай кеттi. Анықтап қарасам, әлгi Мәкенмен бiрге жүретiн жiгiт. Нақ өзi!

	– Домбай, мынау кiм?

	– Мәкеннің жерлесi ғой.

	Оның дауысында дiрiл бар, тамағы, табыла қалса, Сырдың суын бiр-ақ жұтатындай құрғап отырған сияқты. Онысына күлкiм келсе де, әлгi жерлес жiгiттi мен танымай, мұның танығанына долдығым келiп отыр.

	– Домбай, қапа болмасаң, сен қайтсаң қайтедi?

	– Неге?

	– Мен Мәкенмен сөйлесейiн деп едiм.

	– Онда күте тұруыма болады.

	– Жоқ, күтпе. Мәкендi өзiм шығарып саламын. – «Өзiм» деген сөздi өзеуреп айтып отырмын. Ол түсiнсiн дегенiм болу керек.

	– Еран, бүгiн мен үшiн бiр шешушi күн едi. Мәкенмен қалайда сөйлесуiм керек. Қайта, сен сыйласаң едi осы түндi маған.

	Мә, керек болса! Мынаның есi дұрыс емес шығар. Адам махаббатын сыйлай ма екен. Екi бетiм дуылдай жөнелдi, ұстарамен тiлгiлеп-тiлгiлеп бұрыш сеуiп қойған секiлдi.

	– Сөйлесетiн түгiң жоқ, кет бұл жерден!

	– Оны көрiп алармыз.

	– Көрмейсiң!

	– Былшылыңды қой, Еран.

	Екеумiз де орнымыздан қарғып тұрдық. Иығымнан ұстай алып орындыққа отырғызған қос қолға қарасам, Мәкен. Мәселенiң насырға шапқанын ендi байқадым. Ол бiздiң сөзiмiздiң бәрiн болмаса да бiршамасын есiткен болу керек. Ендi аянатын түк қалған жоқ, қайта асыға түскенiм жөн сияқты. Жеке жүргенде жiпсiп жүрген жүрегiңдi жұрт көзiнше қалай жалындатарсың. Өйтпеуге тағы амал жоқ. Тiлiм ісiп кеткен сияқты, аузыма сыймай барады, сөйлейiн десем, орауға келмейдi. Әлгi Домбайға сiлтеп отырған Сырдың суы болса бiр-ақ қылғытатын халге өзiм де жеткен сияқтымын.

	– Мәкен, түсiншi, Мәкен... Мен сенi... сенi шын сүй...

	– Тоқтат, Еран! – дедi ол сөзiмдi бөлiп. Бет-әлпетi тау суының көктемгi тасқынындай. Қайтып аузымды ашсам, сол тасқын ай-шайыңа қарамай толқынына көмiп ала жөнелгелi тұр.

	– Еран, – дедi Мәкен аздан соң алқынғанын басып алып. Үнi жалынышты шыққандай, әлде маған деген аяныш бiлiнетiндей көрiне ме, құдай-ау, әйтеуiр, өзгеше. – Алғаш кездескенде мен сенi аға дедiм. Қазiр ең жақын досыма балаймын. Бiрақ сенiң бұл қолқаң орынсыз, түсiн осыны, Еран. Мен сенi өмiр бойы ең жақын досыма санайын, бiрақ...

	– Солай ма?! – деп атыла тұрдым да, оңға қарай жүгiре жөнелдiм. Көңiл қайғысы көз нұрына шырмау салып қойғандай, ештеңенi анықтап көре алатын емеспiн. Анау тұрған газонды мектеп оқушылары гүлге сықай толтырып, айналасын шарбақпен бекiтiп қойған болатын. Сол тұста шылжырап су ағып жатушы едi. Оның бәрiн де ұмытып кетсем керек, ал көздiң халi әлгiдей. Екпiнмен келе жатып етпеттей құлағанымды бiр-ақ бiлдiм. Маңдайыммен бiр болаттай берiк затты сезе құладым. Шекеме қатты тиiп, қан шығарған нәрсе – әлгi шарбақтың өзiм сындырған бiр-екi шыбығы екен. Мен жынданып, немесе есiм ауып құлағаным жоқ қой, байқаусызда батпаққа тайып құладым. Алғашқы келген ой – орнымнан тұрып тезiрек кетiп қалу едi. Оған мұршамды келтiрмедi. Домбай мен Мәкен қолтықтай тұрғызды. Қолдарынан бұлқынып шығып кете берiп едiм, Мәкеннiң ащы дауысы шықты, шамасы, шекемдегi қанды көрсе керек.

	– Еран, – дедi жалынышты, үрейлi үнмен. – Тоқташы, Еран, түсiншi.

	Мәкеннiң өкпесi өксiкке толып, көздерiнiң алдында мөлдiр моншақтар тiзiле қалғанын сездiм. Домбайдың да қаруы қарышталып кеттi ме, арқамнан қапсыра құшақтаған қолы былқ еткiзбейдi. Мәкен басындағы косынкасын алып шекемдегi жараны таңды. Шiркiн, сондағы үлбiреген үкi ұстағандай биязы қимылдап, жұп-жұмсақ тиген қол. Сол қимыл менiң көңiлiмдегi кiрбiңдi сейiлтейiн дегендей болса да, жүректi жылата түседi. Ол қол әлi есiмнен шыққан жоқ, түбiнде шықпас та...

	Сонымен не керек, нақ осы кезде, қайдан келгенiн қайдам, баяғы Мәкенмен алғаш танысарда кесiр жасайтын жолдасым сап ете түстi.

	– Ей, саған не болды? Жынданғаннан саумысың, – дегенiнше болмады, Мәкен:

	– Мас, алып кетiңiзшi, – дедi.

	Менiң арақ десе аза бойым тiк тұратынын жолдасым жақсы бiледi. Оған бұдан артық түсiнiктiң қажетi жоқ.

	– Е, онда шынымен жынданған екенсiң, – деп сүйрелей жөнелдi. Менде үн жоқ. Тезiрек құтылудың амалы ғой. Мәкеннiң «мас» дегенi жаныма батып барады, тiптен есеңгiретiп тастады. Мен, шынында да, мас адам сияқты, аяғымды дәл баса алмаймын. Жолдасым сыбап сыбағамды берiп-ақ келедi. Менiң «мас емеспiн» деп бiр-екi рет күңк еткенiм оған шыбынның тұяқ серiпкенiндей де әсер ететiн емес. Үйге келген соң сол күйiмде құлай кеттiм. Көзiм iлiнетiн емес. Ойыма орала беретiн жалғыз сөйлем: «Сонда Мәкеннiң шынымен Домбайды сүйетiнi ме?» деген сұрақ.

	Ертеңгiлiк орнымнан тұрып жуынып жатқанда Домбай келдi, Кiрпiгi кiржиiп кетiптi. «Ұйқымнан неге ажыратасың» деп ренжiп тұр. Көзi де шүңiрейiп, ұясына тығыла түскен. Жанарындағы жалынға су бүркiлген. Бәрiн түсiне қойдым да: «Ә, бәлем, шекеңе шерткен екен», – деп табалай түстім,

	– Сәлем, Еран.

	Бүкiл дүние болмаса да бiздiң қаланың тұрғындарына тиiстi мұңның бәрiн соның дауысына телiп қойған секiлді.

	– Аман боларсың.

	Үйге кiрдiк. Мен кереуетiмнiң үстiне қисая кеттiм. Қаннен-қаперсiз адам секiлденемiн.

	– Шекеңдi таңып алмаймысың, Еран.

	– Нетер дейсiң. Тойға дейiн толысар.

	– Оның жарамайды.

	Құтышадағы дәрiнi ала беремiн дегенде көзi Мәкеннің косынкасына түсiп кеттi. Қолына алып бiраз тұрды да, орнына қайта қойды. Бинтпен менiң шекемдi таңды. Қол кешегі қол емес. Темiрдей қаритын сияқты.

	Сонан соң косынканы алып сыртқа шығып кеттi. Бұл не етпекшi болды екен деп iлесе шықсам, жуып жатыр. Мұнысын онша ұната қойғаным жоқ. Әрине, мен оны жумастан Мәкенге бере қоймаспын, ал Домбайдың орнында болсам, жуа қоюым да екiталай. Орамалдың былғануына себепкер мен. Мәкен болса, оның ұсынысын қабылдамай тастады. Ендi несiне жәрбеңдейдi.

	Үйге қайтып кiрген соң, Домбай:

	– Мәкен маған «Сен де кете беруiңе болады» дедi. Кешегi сөздерiм үшiн кешiр. Мен туралы жаман ойдан аулақ болуыңды өтiнемiн, – дедi.

	– Менi «мас» деп лақша өңгертiп жiбергенi қайда?

	– Сенi тағы бiрдемеге ұрынып жүре ме деп қорыққандағы тапқан амалы екен. Маған солай деген. Оның ойы сенде болса керек. Сондықтан солай етедi де. Үйткенi ол сенi...

	Менiң жүрегiм Антарктидада жасалған емес қой. Сөзін бөлiп жiберiп, орнымнан қарғып тұрып құшақтай алдым.

	– Әй, Домбай, Домбай, баласың ғой... Дегенмен кешегi концертiм үшiн менi де кешiре гөр.

	Осылайша бiрнеше күн өттi. Домбай бос уақытын түгелдей дерлiк менiмен бiрге өткiзiп жүрдi. Оның қандай жiгiт екенiн осы кезде ептеп түсiне бастаған сияқтымын. Мiнезi тұйық болғанмен, жүрегi жалын. Өзi құлап жатып, арқасын сүрiнгенге тосады. Екi езуi екi құлағына жетiп жүрмесе де, көңілі күлiп жүредi. Қандай қайғы болса да қарсы жүрiп, аржағындағы жаймашуақ өмiрге үмiтпен қарайды. Ол туралы байқағаным осы болды. Бiз сияқты қуанғанда тақиясын аспанға атса қайтедi дей жүрушi едiм, сүйтсем, оның қолынан мұндай әрекет келмейдi екен.

	Менiң Мәкенге деген қапалығым қалтама сыймайды. Ол болса менiң таққан айыбыма қарсы шыға келедi, «Ойы тек сенде» дегеннен жаңылмайды. Оған сенiп жатқан, әрине, мен жоқ. Мәкеннiң косынкасын берерде мен қабағымнан қар жаударып, кiрпiгiмдi самсап тұрған найзаға айналдырып алмақ болдым. Бiрақ олай болмады. Жауатын қар буға айналып кеттi де, самсап тұрған найза сатырлап сына жөнелдi. Қайта, жанарымнан жаңбыр жауып кете жаздап, өзiмнiң берекем қашты. Әрең шыдадым-ау.

	Және сенбi күнi едi. Кешке үйде отыр едiм, Домбай кiрiп келдi. Бiрдемесiн жоғалтқан адам сияқты сипақтай бередi. Әдейi үнсiз отырып алдым.

	– Еран, жүр, баққа барып қайтайық.

	– Күйеу келсе – қыз дайын. Мен несiне бұлданып жатайын, жүр, қыдырсақ қыдырып қайтайық.

	Ол кiбiртiктеп қалды.

	– Еран, Мәкендi де ерте жүрейiк.

	– Соны қойсаң қайтедi, Домбай.

	– Жоқ, Еран, сен түсiнбейсiң. Мен неше рет айттым саған.

	Қолыңда тұрған бақытты қағатының қалай?

	– Домбай, айтқаныңның бәрiне көнейiн, тек осы сөзiңдi айтпашы.

	– Болды. Ендi айтпайын. Ал қазiр Мәкендi ерте жүремiз.

	Ерте жүрдiк. Баққа келдiк. Нақ осы орындыққа келiп отырдық. Мәкен үнсiз, менiң де тiлiм тебенделiп қалған сияқты. Сөйлеп отырған – жалғыз Домбай. Әлден уақытта ол күлiмсiреп алды да:

	– Еран, менiң еңбекақымды қашан төлейсiң? – дедi,

	– Не қылған ақы?

	– Анау шарбақтың сен сындырған шабақтарын сол күнi түнде-ақ жөндеп қойып едiм. Өзiң бiлiп ескеретiн түрiң жоқ. Ақы сұрамағанда қайтемiн.

	Бар уақиға көз алдыма келе қалды. Мәкеннiң басының да салмағы артып бара жатқан секiлдi, иiлiп барады.

	Домбай менi түртiп қалды да:

	– Мен қазiр ораламын, – деп кетiп қалды. Мәкен үңiлген күйi үн қатты:

	– Еран, мен сенiң қапа болып жүргенiңдi түсiнемiн. Сен түсiнуiң керек емес пе? Қапалық бар да, қайғы бар. Қапалық жазылар, қайғының басын қайтару қиын соғады. Қапалық – көңiлдiң қоңсысы, ал қайғы– жүректiң әмiрi. Қайғыға ұрынбайық деп едiм. Досым деп санап едiм. Дос түсiнетiн болушы едi. Сен болсаң әлi ренжiп жүрсiң. Домбай да ренжiп жүр. Жүрекке әмiр жүре ме? Әмiрiмдi жүргiземiн десең – жүрегімдi алып таста, сонан соң көкiрегiме билей бер. Домбай да сенiң солай еткенiңдi қалайтын қөрiнедi. Ол тек түсiнбейдi, мен жүрексiз қалай жүрмекпiн сенiң қасыңда. Осыны түсiндiршi, Еран?

	Мен қалай түсiндiрмекпiн. Оған түсiндiрмек түгiлi, мына сөзiнен соң өзiм шатасып қалдым. Сөздерiнiң бәрi дұрыс, сына сiңер жерi жоқ.

	– Мәкен, менi кешiр.

	Ол қолымды қатты қысты. Бетiме тiк қарады.

	– Еран, шыныңды айтшы, досым деп айтшы, осы. Домбай қандай жiгiт?

	– Оның саған не керегi бар?

	– Керек. Өмiр дейтiн өкiнiшсiз болу үшiн өз бойыңды өлшеп алуың керек емес пе.

	Ойпырмай, мына әңгiме қалай-қалай ауысып барады. Сонда Домбай ма...

	– Мәкен, ол – тамаша жiгiт, – дедiм, автоматтың оғынша дыр еткiзiп. Тез айтпасам, ол әлгi ойынан айнып кететiндей.

	– Солай ма, Еран аға...

	Қолымды және қысты, жүзi жадырай бастады.

	– Қазiр, Мәкен... – Мен орнымнан ата жөнелдiм.

	Домбайды iздеп таба алсамшы. Әлден уақытта би алаңындағы бiр орындыққа серiк болып отырған жерiнен ұстадым. Асыққаным ба, сасқаным ба:

	– Домбай, ол сенi сүйедi, – деппiн жұрттың көзiнше. Ол түктi түсiнiп тұрған жоқ.

	– Еран, саған не болды? Не айтып тұрсың? – дей бередi сасқалақтап. Мен өткендегi жолдасымның маған iстегенiн Домбайға iстедiм, тартынғанына қарамай мұрындықтап, осы жерге жетелеп келдiм. Мәкен орнынан қарғып тұрды.

	– Мәкен, мiне, Домбай. Бұл – тамаша жiгiт.

	Орнымнан тапжыла алмай тұрып қалдым, аяқтарым жерге шегелеп қойғандай қимыл етпейдi. Домбайдың бетiне қарай алмаймын, екi көзiм Мәкенде. Әлден соң:

	– Мен қазiр келемiн, – деп бұрылып жүре бердiм.

	Олардың отырған, тұрғанымен жұмысым болған жоқ. Бақтың есiгiне келiп қалған сияқты едiм, қалайша қайта оралғанымды бiлмеймiн. Екеуi де осы орындықта отыр екен. Менi көргенде үрей үйiре қалса керек, әңгiмелерiн кiлт тоқтатып, бетiме тiгiле қалды. Мен үнсiз бiраз тұрдым.

	– Менi күтпеңдер, қайта келмеймiн, – деген сөз аузымнан әрең шықты. Керi бұрылып жүре бердiм. Домбай орнынан тұрды.

	– Еран, – деп iлесе берiп едi.

	– Қорықпаңдар, бүгiн жығылмаймын, – деп жүгiре жөнелдiм... Еран әңгiмесiн бiтiрдi. Өзi бiр ауыр азаппен алысып, қауырт қимылға қайратын қажытқан секiлдi. Ширақтығынан ажырап босаңсып қалыпты. Мен не айтарымды бiлмей отырмын. Әңгiменi және өзі бастады.

	***

	Мен сол күнi бақтың iшiнде көп жүрдiм. Ойыма оралмаған нәрсе жоқ. Қайдағы бiр кiтаптың қаһармандары қатарласып жүргендей болады. Көз алдымнан Қодар мен Бекежанның бейнесi кетпейдi. Ақыл айтар адам жоқ. Бұл тұңғиықтан шығатын жол қайсы едi. Әлде сол Қодар мен Бекежандардың жолы ма едi?

	– Жоқ, ол – алыста қалған жол.

	– Солай де. Мен басқаша жасадым. Институтты бiтiргенiмiзше тату-тәттi болып жүрдiк. Мәкен менi аға деп атауға алаңсыз көштi. Бiтiрер жылы олар үйлендi. Тойын мен басқардым. Соңғы жылдары институттың мерекелiк кешiне келген сайын осы орындыққа бiр соқпай кетпеймiн. Олар да келедi. Осында кездесемiз. Доспыз деп кездесемiз. Бұл қандай жол болды сонда?

	– Бiлмедiм Еран.

	– Бiлесiң, менiң көңiлiме қарамай-ақ қой. Бұл – алға алысқа тартқан жол.





ЖҰМАҚТЫҢ ТӨТЕ ЖОЛЫ




	Қайдан шыққанын қайдам, бiр күнi бiз әңгiме арасында ана дүниеге ауыстық та кеттiк. Бара-бара тiптен жұмақ пен дозақтың босағасында тұрғандай-ақ дуылдаса бастадық. Ә дегеннен-ақ бұл әңгiмеге араласпай отырған Балықбай бiздi сол пәленiң бiрiне енiп кетпесiн деп қорықты бiлем, бiз бөлiнiп-бөлiнiп басымызды сұға бергенде алдымызға көлденең тұра қалды.

	– Әй, жiгiттер, сендер жер үстiнде жүре тұрсаңдаршы. Жұмақтан орын табылмай қалса да, дозақ ешқайда қашпас. Үлгерерсiңдер әлi-ақ. Ал тiптен қоймасаңдар, шара қолданам – жер бетіне аяқтарыңнан матастырып байлап қоям.

	Балықбайдын мына сөзi бiздi әп-сәтте-ақ о дүниеден өзiмiздiң өмiрiмiзге айдады да келдi. Бәрiміз де қайдағы жоқты шатып, арамтер болғанымызға күлiп жатырмыз. «Уһ», құтқардың ба пәледен» деп оған да iзгi ниетiмiздi сездiртудемiз. Ендi көрмегенiмiз жұмақ болсын деп есiмiздi жия бастағанда, Балықбай және бiр әңгiменi бастады.

	– Қатарға қайтып келдiңдер ме? Шүкiршiлiк. Ендi мен сендерге жұмаққа баратын төте жолды нұсқап берейiн.

	– Ей, сенiн жұмағың не тағы? Мына сәуегейлiкке жол болсын.

	– Әлей болсын, әлгiнде өздерiң бармақ болған жұмақ та.

	– Бiз тек жас кезiмiздегi үрейiмiздi есiмiзге алып жатырмыз ғой. Немесе жұмағыңа дозақтай сенемiз.

	– Әй, дегенмен, айтсыншы, тiптен төте жол болса, бiлiп қойған да жөн болар. Мүмкiн, сол жолмен өзiн жөнелтуге тура келiп жүрер, – дедi жiгiттердiң бiрi мысқылдаған болып.

	– Ал, қартаңды ал да, маршрутыңды белгiлей бер онда, – дедi Балықбай күлiмсiреп қойып.

	***

	– Шолақ шалбармен мектепке баруға болмайды деген қағидаға әрең көнiп, аяғыма оралғы боп мазамды кетiрiп жүрген шалбарымды кигенiме бiрер-ақ жыл болған.

	Сол бiр кездерде бiздiң елдiң қысы мен жазы өз ерекшелiгiмен бөлектенiп тұрушы едi. Қыс болса, кешкiлiк ауқымы молдау бiр үйге жиналып алып, күрсiнiң күлiн көсiп-көсiп қойып, қолға түскен қисса мен жырды дауыстап оқу әдетке айналған. Оны оқитындар – үлкендердiң көзiн ала берiп, бiздiң мұрнымызға шертiп немесе төбемiзден мадрушка (бұл сөздiң мағынасын осы кезге дейiн түсiнбеймiн, әйтеуiр, сол бiр кездер айтыла қалса, төбемiз балғамен соққандай зырқ ете қалатыны есiмде қалыпты) алып жүретiн адам санатына қосылып қалған ағайлар. Бiздiң тiршiлiгiмiз: күрсiнiң көрпесiне кеңiрдегiмiзден кiрiп алу, орын тие қоймаса, бiр тонның астына бiрнешеуiмiз жиналып, мойнымызды жұмыртқадан жаңа шыққан балапанның басындай қылқитамыз да жатамыз. Сол қисса-жыр, ертегi-аңыз дейтiндердiң, iшiнде жын мен перi де, жұмақ пен дозақ та, не керек, бiз көрмейтiн пәленiң бәрi араласып жатады. Оған құлағымыз әбден қанық.

	Ал жаз кезiндегi ерекшелiгi – бау-бақшаның жемiсiнiң жетiлетiн мезгiлi. Ә дегенде, қияр-пиярға араласып шие пiсетiн, одан соң өрiк-алма. Ол жемiстер аузыңа салсаң бал татиды, тiсiңдi жұмсамай-ақ өзi ерiп жүре бередi. Август айы жақындады дегенше-ақ, кезек қауын-қарбызға келедi. Пышақты жақындата бергенiңде «қинамаңдаршы, өзiм-ақ жарылайын» дегендей боп қақ айырылатын қызыл қауындардың дәмi осы кезге дейiн аузымнан кетпейдi.

	Мiне, бiздiң тiршiлiгiмiз – қыста қисса аңду болса, жазда жемiс iздеу. Осы екеуiнен басқа қызық та, рахат та жоқ сияқты боп көрiнушi едi. Кiм бiледi, бұл әлде бiзге солай көрiнген болар. Ересектер өздерiнше түсiнер. Оның үстiне, өзiмiз жөндеп түсiне бермесек те аты жаман, үрейiмiздi алатын жаңа ғана бiткен соғыс деген пәленiң әсерi шығар. Ол жағында да бiздiң көп жұмысымыз жоқ.

	Қауын пiскен мезгiл. Қауын пiстi деп қауқаулап жүргенмен, қарық болып жатқан бiз жоқ. Жегiмiз-ақ келедi-ау, бiрақ қақалып қалады дей ме, қайдам, оны бiзге бере бермейдi. Осылайша көзiмiз бен көңiлiмiздi тоқ етiп жүргенiмiзде, бiр топ ересектердiн әңгiмесiн естiп қалдым. Iштерiндегі «бисмилла, аумин» деген сөздердi көбiрек айтатын бiреуi: «Қауын – жұмақтың асы, оны ұрлау күнә емес, қайта жұмаққа барасың» деген қағиданы соғып отыр. Осы сөздi естiгенде мен бүкiл ауылдың арасын көз алдыма елестете қойдым. Қай баланы қай көшемен барсам тез табамын, қалайша етiп мына жаңалықты тезiрек тарату керек? Шу деп шыға бергенде Шерниязға кездесе кеттiм.

	– Шернияз, Шернияз, берi келшi, бiрдеңе айтайын, қауын ұрлаған адам бар ғой, ә, жұмаққа барады екен.

	– Қауын?

	Шернияз түк түсiнiп тұрған жоқ. Онын жұмағыңда жұмысы не, әйтеуiр, қауын деген сөзге қанық қой, соған жармасып жатыр. Мұнысына ыза болсам да, анықтап айтуға шама жоқ, жүрегiм аптығып, демiм жетпей барады. Оның үстiне, бұл жаңалықты балалардың бәрiне тезiрек жеткiзу керек қой. Бес-алты рет қайталаған соң барып, әйтеуiр, ұзын нұсқасын түсiндi-ау деймiн.

	– Мен атама барып сұрап келейiн, – деп зыта жөнелдi. Жолығысар жердi айтып мен де тартып кеттiм.

	Қас қарая бiр топ бала тоғайға жиналдық. Менiң мына жаңалығым жай түскендей болса да, бәрiне де жағып тұр. Оны «қойшы, қойшы» дегенмен, қайта-қайта айтқызып, тәптiштеп жатқанынан сезiп тұрмын.

	– Онда былай етейiк, – дедi Жұмабек. – Мен бiздiң атамның қауынының қайсысы қай жерде жатқанының бәрiн бiлем. Пiскен, пiспегенiн де бiлем. Соған барайық.

	Жұмабектiң атасы колхоз қауынының қорықшысы болып iстейтiн. Ол күнде iшiнде жүрген соң бәрiн анық бiлетiнi рас. Бiзге одан артық жолбасшының керегi жоқ. Бiрақ қалай болар екен. Оның атасының қауыны ғой. Бiр-екi бала осы сенiмсiздiктi бiлдiрiп едi, Жұмабек:

	– Айда, кеттiк, – деп тұр.

	Оның түрiнен жұмаққа кетiп бара жатқан бiздерден қалып қоймау үшiн атасының қауынын пәлегiмен жұлып әкетуге де дайын екенiне көзiмiз жеттi. Жұмақтың ең төте жолы нақ осы екенiн жаңа Шернияз да дәлелдеп берген. Оның атасы да бағанағы «бисмиллашыл» кiсiнiң сөзiн құптапты. Бiздiң елде жұмақтың жайын, оның төте жолын бiлетiн адамдар бар болса – осы екеуi-ақ. Оған кәмiл сенемiз.

	Сонымен, түннiң бiр мезгiлiнде (бiз үшiн көз байланса болды, түннiң бiр мезгiлi ғой) ақырын жылжып қауындыққа келдiк. Жолбасшымыз – Жұмабек. Ол оқ арықты да, жоқ арықты да бәрiн бес саусағындай бiледi. Еңбектей жүрiп талай жердi араладық. Қауынның пiскен, пiспегенi түгiлi, неше торламасы барына дейiн бiлетiн Жұмабегiмiз де ештеңе жарытатын емес. Айдаладағы ажырықтан корқып, терлеп-тепшiп жүрiп, әрең дегенде бес-алты қауын алдық.

	Көпшiлiгi пiспеген. Табан астында оған да жол таба қойдық: көк қауынды жеген адам жұмаққа жедел жетедi-мiс.

	Осылайша, айналайын жұмақтың арқасында, қауынға бiр қолымыз жетiп, қарық болып қалдық. Жұмаққа баратынымызды жақсы бiлсек те, ешкiмге айтпаймыз. Ол құралымызды қолға түскенде ғана айтуға тиiспiз ғой. Әншейiнде әлемге жар салып жынданыппыз ба.

	Бiрнеше күн өттi. Өткендегiден кейiн пейiштiң мандатына қайтып барғанымыз жоқ.

	Кешкiлiк сыртта жүрсем, анадайдан бiр адам бой көрсеттi. Ол өзiмiздiң жездемiз, жақында ғана апайымызды алып кетiп, ендi екеуi елге қыдырып келiп отыр. Апайымыз бiр аяулы адам болатын. Бiзге ән салып, ерiнбей ертек те айтып беретiн. Бәрiмiз жанымыздай жақсы көретiн апайымызды басқа бiреу әкетедi дегенде, өзiмiзше әрекет етiп, қиғылық та салып көргенбiз. Бiр-екi келгенiнде болашақ жездемiзге қыр да көрсеттiк. Соңынан апайымыздың өз айтуы бойынша «әттең, сiз болмасаңыз, оны құтырған итке талатып өлтiрер едiк» дегеннен басқаға бара алмай басылғанбыз.

	Мiне, анау тұрған – сол жездем. Ары ойлап, берi ойлап, мен не де болса жұмаққа жездемiздi де ала кетуге бел байладым да:

	– Ассалаумәлейкүм, – деп жетiп бардым. Күйеу деген халықтың бәрiмен әзiлдесiп жүретiн салт барлық елде бар шығар. Мен де ел адамы болған соң сәлем берсем де, қоқиланып тұрмын.

	– Оу, Балықбаймысың, сәлем бердiк, – деп ол да менiң ыңғайыма жығылып. жатыр. Оған ептеп өкшем көтерiлiп қалды.

	– Жезде, жұмаққа барғың келе ме? Жездем сасып қалды ғой деймін.

	– Жұмағың не?

	– Кәдімгі жұмақ ше.

	– Онда не бар бізге?

	– Не барың не, қыдырмаймыз ба? .

	– Қыдырамыз?! Оған қалай барамыз?

	Алғашқыда булығып тұр едiм, мына сөзiнен кейiн сабама түсейiн дедiм.

	– Қалай баруды мен бiлемiн. Ол үшiн қауын ұрлау керек, жүр, барып қауын ұрлайық.

	– Қауын ұрлау керек. Оны қайтемiз?

	Жездем күлдi, мен ызаландым. Екеумiздiң бұл әңгiмемiз бiразға созылды. Тiптен жұмаққа барғысы келмесе қойсын деп, қолымды бiр-ақ сiлтейiн десем, қауын жегiм келiп тұр.

	Ол менiң көңiлiмдi қалдырмайын дедi ме, жоқ әлде кеше ғана бiз сияқты асыр салып жүрген балалық шағы есiне түсiп, көңiлi бұзылды ма, әйтеуiр, әлден уақытта барып, менiң айтқаныма көндi-ау. Тек алысқа бармаймыз деген соң, мен үйренiп қалған Жұмабектiң атасының қауыны емес, жақын арадағы басқа бақшаға бастадым.

	Түн қараңғылау едi. Екеумiз мақталықтың арасында бой тасалап, қауынға жақындап келемiз. Былай шыға жездем тiптен епшiл болып кеттi. Былай жүр, былай тасала деп маған кеңес берiп келедi. Бiздi сезетiн жан жоқ. Сығалай-сығалай көз де талды. Бiр кезде қауынға жеттiк-ау, әйтеуiр. Қимыл еткен жан көрiнбейдi. Ететiн әрекетiмiздi еншiлесiп алдық та, iске кiрiстiк. Жездем жағада тұрады да, мен пәлектi аралап қауын әкелуiм керек. Алғашқы сапарымда-ақ екi қауынды алып келiп едiм, көзiме қораш көрiндi. Екеумiзге аздық етер деп, оның сөзiне құлақ аспай және жүгiрiп кеттiм. Ендiгi ойым – не де болса үлкендерiн алу. Жүйектi көбiрек аралап, әрең дегенде бiр торлама ала қауынды үзе берген едiм, тарс еткен дыбыс шықты. Жалт қарғанымша «ой, ақсақал» деген жездемнiң бетiне екiншi рет соғылған шапалақтың шақылы анық естiлдi. Мен қорыққан жоқ сияқты-ақ едiм, неге екенiн қайдам, буындарым босап, аяқтарым әлсiреп кеттi де, етпетiмннен түстiм. Ана жақтағы арпалысқа қарау түгiлi, құлақ салуға да мұршам келетiн емес. Бар бiлгенiм, басымды пәлекке тыға түсiп, қос қолыммен желкемдi қысып жатырмын. Әлден уақытта неде болса қашу керек екенi есiме түстi-ау деймiн, тұра ұмтылып едiм, әлгiнде өзiм үзген ала қауынға қағылып және жығылдым. Бұдан кейiн менiң ештеңемен iсiм болған жоқ. Жатып-тұрып жүрiп бiраз алыстап шыққан соң, мақталықтың арасына мықтап жасырынып алдым. Алыстағы күңгiрлеп естiлген дауыстар болмаса, жездемнен хабар жоқ. Ол жалынғандай бола ма, жылағандай ма, кейбiр сөздерi үздiк-создық құлағыма шалынып қалады. Анық есiтейiн деп құлағымды жерге қанша төсесем де, топыраққа малынғаннан басқа тындырып жатқан ештемем жоқ.

	Өз ауылымнан сонау жұмаққа дейiн тұп-тура жол салып алған маған ендi мақталықтан үйге жетуiм мұң болды. Жездемнiң келмейтiнiне көзiм жеттi. Басымды көтерсем болды, айналаның бәрi аңдып тұрған адам сияқты көрiнедi. Қаскыр-пасқыр дейтiн пәле келiп қала ма деп те зәрем ұшып барады. Әр қозаның түбiне бiр бұғамын, жатып тың тыңдаймын. Ендi таң да ататын шығар-ау деген мезгiлде үйге келсем, әлi жатпапты. «Жетi түнде қайда жүрсiң» дегеннен артық жаза алмағаныма қуанып, жатып қалдым. Болған оқиғаны ұмыту үшiн тезiрек ұйықтағым келiп, көзiмдi қатты қысып жұмамын. Ұйықтай алмаймын. Ал болмаса деп көзiмдi бақырайтып ашып жатсам ұйықтап кетiппiн.

	– Әй, бұл не масқара. Не пәле бұл, қауын үшін қанға жосыту деген не сұмдық, – деген ащы дауыстан оянып кетсем, әкеме бiрдеңелердi түсiндiрiп жатқан апам екен.

	Әңгiме бiраз жерге жетiп қалса керек. Менiң жобалағаным: апам барып жазықсыз жәбiрленген жанды арашалайын десе, бiреу «атамын, жоямын» деп мылтық оқтап жолатпапты. Ертең ерте падаға қосуға малдарын айдап барған ауылдастардың бәрi де көрiп, бәрi бiрдей жағаларын ұстап қайтса керек. .

	– Мен ол есалаңның есiн кiргiзейiн.

	Әкем басқа сөз айтқан жоқ. Не iстер екен деп бiр көзiмдi (екеуiн бiрдей ашсам, ұйқыдан айрылып қалам ғой) сығырайта ашып байқасам, ол үйдегi Кавказдан келген ағайындар берген айбалтаны алып, есiктен шығып барады екен. Орнымнан жалма-жан атып тұрдым. Асыққанда көйлек, дамбал дейтiндердiң де жан бiткендей қасарыса қалатынын қайтерсiң. Әрең киiнiп жүгiре шықсам, әкем бiраз жерге ұзап кетiптi. Қасына барсаң тәйт дейтiн сөздi еститiнiме кәмiл сенем. Сондықтан ептеп iздерiн санап жүрiп келем.

	Колхоз кеңсесiнiң алдына жақындағанда, жиналып тұрған бiр топ адамды байқадым. Олар бiр орында тұрмағанмен, аяқтарын кiсендеп қойғандай алысқа ұзамайды. Бәрi де менiң әкеме қарай жапырыла кеттi. Осы кезде барып байқасам, бағанада бiреу байлаулы тұр. Бұл не пәлесi тағы деп көз сала бергенiмше төбе шашым тiк тұрды. Байлаулы тұрған менiң қауын ұрлағыш серiктесiм – жездем. Аяғым алға қарай баспай қойды. Жан-жағыма қарасам, бұрын биiк көрiнетiн Альверттiң үйi жәпiрейiп тұр. Қорған қып соққан дуал арқылы соның үстiне бiр-ақ шықтым да, мен ұстамасам, пештiң мұржасы құлап қалатындай-ақ, былқ еткiзбей құшақтап жатып алдым.

	Әкем бағанаға бара бергенде, ар жақтан бiреу: «Атамын, бастық келгенше жолама» деп шаңқ ете түстi. Басымды бiр көтерiп қарасам – Бәкен. Бiр пәленiң болатынына енді көзiм жеткендей. Ол кiсiнiң мiнезi қызық болатын. Сөзi де, ойыны да, жүрiс-тұрысы да дөрекi болушы едi. Кейде тiптен бiзбен асық ойнап есiмiздi шығаратын. Сол мiнезi үшiн бе, әлде шынымен-ақ солай ма, әйтеуiр, жеңгелерiнiң оған таққан аты – Делiқұл. Бiздiң ауылдың ер қауымының да тең жарысы осы атын ұнататын.

	Мiне, бақсам, жездем сол Делiқұлдың қолына түсiптi. Мұның жақсы емес екенiн өзгелер түгiлі, мен де түсiнiп тұрмын.

	Әкем:

	– Ей, әкеңнiң... – деп тұрған жұрттан ұялмай-ақ соғып жiбердi де, жетiп барып оның қолындағы мылтығын жұлып алып, өзiне сермей бастады.

	Делiқұл:

	– Көке, көке, мен әншейiн әзiлге байлап қойғанмын, – деп ыржалақтай бергенде «е, әзiлiңнiн атасына нәлет» деп мылтығының құндағымен құйрығына салып жiбердi. Делiқұл баж ете түстi де, дуалдан бiр-ақ ырғып бауға қашып кеттi. Бар пәле бағанада тұрғандай, балтаны құлаштап тұрып, қойып қалғанда жездемнiң сiресiп тұрған денесi сылқ ете қалды. Сөйтсем, әкем сiрестiрiп байлап қойған жiптi шапқан екен. Арқан аяғының астына түскенде, жездей сүйретiлiп барып, әкемдi құшақтай алды да бетiн көкiрегiне басып үнiн шығармай, жылай бастады. «Қой, қарағым, қой, ешнәрсе етпейдi» деп жұбатып жатқан әкемнiң дауысы әлгi Делiқұлға айқайлаған дауыстан өзгеше шығады.

	Осы кезде гүрiлдеген мотор үнi естiлдi. Жездей жалт бұрылды да, бетiн екi қолымен басып, жолдың ортасына барып тұрып алды. Шофер машинасына қамшыны қанша басқанымен, алдында адам тұрған соң амалсыз тоқтады. Жездей сөзге келген жоқ, машинаның кузовына қарғып мiндi де, шоферге «жүр» деп айқай сап, жақтауды паналап жатып қалды. Аздан соң жұрттың гуiлi де басылып, өздерi де тарай бастады.

	Мен бұдан кейiнгi күндерi көрген-бiлгенiмдi айтқаным болмаса, iстеген iсiмiздi ешкiмге айтқаным жоқ. Балалардан бөлiнiп, бiр-екi «жұмақтан» да қалдым. Жездей де естен шығып кеткен.

	Бiр апта өткен соң ертеңгiлiк және де апамның сөзiн құлағым шалып қалды:

	– Әй, ана қу қызды құдай ұрыпты. «Мен ендi күйеуiмдi көрмеймiн де, оның елiне бармаймын да» деп байбалам салып отырған көрiнедi.

	– Е, не бопты сонша? Бұл – әкем.

	– Бүкiл елiмнiң алдында масқара болған адаммен өмiр сүрмеймiн дейтiн көрiнедi.

	– Е, масқара қылған кiм екенiн неге ойламайды екен?

	Ар жағын тыңдауға дәтiм шыдамады. Тыңдар едiм-ау, көз жасым ерiк бермедi. Көрпенi баса бүркенiп жатып алдым. Апамның тұр-тұрлап жұлқылауының арқасында орнымнан тұрғанмен, үйдiң төбесiне шығып ап жата бердiм, жата бердiм. Кешке дейiн жылайын деп едiм, көз жасым таусылып қалды...





	https://t.me/kzkitap





