	Шамшиден Абдраман

	Әл-Мисақ

	(Діни фантастикалық роман)



	Рухани ұстазым Ақжан Әл-Машанидің 100 жылдық мерейтойына арнаймын

	Автор



	Сан берген, сана берген, санат берген,

	Исан деп саналыға ол ат берген.

	Жаратып жалғыз нұрдан барша әлемді,

	Жаухари Нұр сәулесін тарат деген.

	ӘЛ-ФАРАБИ.



	- Әлімсақтан белгілі деймісің?! – Ақжан Әл-Машани сексеннің сеңсірігіне аяқ басса да, әлі кәрілікке иықтата қоймаған шымыр тұлғасын кілт бұрып, маған тіктей қарады. Өнебойы мейірім шашып тұратын қой көзді қарашығын өңменіме қадаған күйі:

	- Құранда әл-Мисақ сөзі бар. Бәлкім, сен де... – деп барып Ақаң бүтін денесін селкілдетіп әкететін шынайы күлкісінің тізгінін бір сәт босатып алды да, байырғы байсалдылық арнасына түсіп еді:

	- Қайсыбір шәйір шежіресымақтар “әлімсақты”, “әлім” және “сақ” деп талдап, Әлім атаны сақтың бел баласы еткісі бар. Сонда былайғы қазақ тумалары кірме болғаны да! – Ақаң мені сынағандай: - Шырақ, сенің әлімсағың осылардың қайсысына жатады? – деді.

	Жұрт аузына жиі ілінетін әлімсағымыз Құран Кәрім әл-Мисағының қазақшасы болар...

	- Е, бәсе! – Ұстазым көтереліп қалды, бірақ сауалын әрі қарай суыртпақтай берді: - Хо-ош, әлімсақтың өзі не болды сонда? Ол қай кезден басталады?

	“Е, бәсе” қошеметін ести сала, мен де қарманып жатырмын – ау:

	- Ол со-о-нау атамзаманадан басталар, деп мұның тым әріге кететіндігінің дәлелін “сонау” сөзін соза айтып, жория аңғырттық танытуымның іштей есебі бар. Алғашқы жебем нысанаға дөп тиді білем, аузымды жиып үлгермей жатып-ақ ұстазым бастырмалата жөнелгені:

	- Адам заманы бар... Ата заманы бар. Ал атамзаман атаңның заманы болса, неге оны әлімсақ дейміз?... сол атаңның заманы қай кезден басталады?

	«Расында қазағымның «атамзаманы» не мағына береді? Адам заманы болды ма екен, онда адамзат атасы Хауа ананың Адам пайғамбардың жаралған шағы атамзаман да. Әлде атамзаман қазақ атасының туған дәуірін мезгей ме? Жер планетасы өткерген соңғы Мұз дәуірінің сеңі сөгіліп. Ұлтарақтай Тұран жері құрлыққа айналғанына жиырма миллиондай жыл өтіпті. Бәлкім Қазақ атасының дүниеге келген дәуірі осы кезең шығар...» деген ой оралды маған, бірақ ойымды айтпай бүгіп қалдым.

	Ақаңды соны ой буып отырғандығын бағана келген бетте-ақ сезгенмін. Енді бажайласам, Әл-Мисақты таспен байланыстырар сыңай байқатады. Бұл да күмансыз. Әйтпесе ұстаз шәкіртінің Құраннан мақұрым екендігін біледі, біле тұра, Әл-Мисақ тұрғысындағы сұрақтармен сүріндіруді мақсат етпегендігі де маған аян. Соны білгендіктен атам-заманды әдейлеп ауызға алуын ұстазыма ойтүрткі жасау амалы, енді оным зая кетпеген тәрізді.

	Ақжан Машановты мен мектепте жүрген кезден білетінмін. Мұқабасында алып кесіртке салынған А.Машановтың “Жер астына саяхаты” мені планетамыздың миллиондаған жыл бұрын кешкен дәуірімен кезіктірген-ді. Интернатта “отбойдан” соң жастық астында “саяхатты” алғаным бар-ды. Кейін инженерлік институттан оқу іздеуіме “саяхаттың” ықпалы тимеді емес, бірақ осы жерде А. Машановты кездестіремін деген ой қаперіме келмегені-ді.

	Мен студент болған жылдары “саяхаттың” авторы өзі қазығын қаққан ғылымикөпшілік, фантастика тақырыбына кітап жазуды доғарғандай, тіптен, докторлық диссертациясын да столдың бір шетіне ысырып қоюға мәжбүр еткен Әл-Фараби “дертіне” шалдыққан кезі екен. Келіннің өзі түскендей, ұлдың өзі туғандай дегендей, бүгін қайсы біреулерге он бір ғасырдан соң “ұрпағым қайдасың” – деп Әл-Фарабидің өзі іздеп келгендей көрінуі де мүмкін. Басқалар болса бір сәрі, бүгінде фарабишымын деп жүргендердің ішінде о кезде – “сіздің осы сәлде ораған Әл-Фарабиіңіз кім өзі, молда болар...” – деп келемеж-деген әріптестері де болды... Бұл, бұл ма... Баба мұрасын зерттеу үшін Ақаң араб тілін үйренбек болып мешітке жиі барғыштап жүріпті. Ол кезде араб тілін жетік білетін мешіт имамдары Ғаббас молда мен Сәдуақас қазидан басқа жан жоқ-ты. “Машанов мешітке барады екен, намаз оқиды-мыс” деген ЦҚ-ға түскен арыздың әуресарсаңынан әбден титықтап, қажып жүрген Ақаңның көңіл-күйінен о кезде мен бейқабар едім.

	Алпысыншы жылдың басында жаңадан ұйымдастырылған қазақ тіліндегі тұңғыш ғылыми – көпшілік “Білім және еңбек” журналы редакциясына, әлі институт бітірмей жатсам да, “жазуға икемі бар инженер” іспетінде жұмысқа шақырылғаннан бастап Ақжан Әл-Машанидың қыпшақтың ұлы перзенті Әл-Фараби рухын туған топырағына қайтару үшін қауым болып көтерер жүкті жалғыз өзі атқарып жатқан ісімен таныса бастағанмын... Ұлы бабаның тұңғыш рет қазақ тіліне аударылған философия үйренушілерге арналған 9 трактатын Ақаңнан алып, редакцияға әкелуді де, журналдың қырық мың оқушысының алғашқысы болып онымен танысуды да тәңір менің пешенеме еншілепті. Сол трактат басылған журналдың №1 (1962) санында бабаның қаптал шапанын қыпшақ белбеуімен қапсыра буынып, тік тұрған жасамыс бейнесін де ұрпағы тұңғыш көріп еді. Сонан бері де отыз жылдан астам мезгіл өтіпті-ау... Жарты ғасырлық сапалы ғұмырын баба мұрасын зерттеуге бағыштаған Ақаңның қазақ топырағында Фараби болмысын ғылыми ислами арқылы тұңғыш танушы екендігін, туындыларына дейін оқушысы болғандығына шәкірт марқаяды да.

	Оқу жылы аяқталысымен, Ақаң кіші бәйбішесі Жамалдан сүйген кенжесі Ғабдолды “апарып бір көрсетсем” деп жүрген үлкен шаһар Санкт-Петербург тартқан. Сонан бері екіүш ай қараңғысы өтіп, ұстазды әбден сағынсам керек, іс сапардан оралған күннің ертеңінде-ақ Ақаң пәтерінің қоңырауын қақтым.

	- Қарамат бар! – деді ұстаз амандық-саулық сұрасып болып жайғасып отырған соң. Ол тас атауымен қосарлана қолданылатын қазақ түсінігін түгелдей теріп шықты: айсыз бұлтты түнді – “тастай қараңғы”, судың салқындығын “тастай суық” деп әсірелей айтатын қазақ сонда тастың ішіне кіріп шығып па, әлде тастың температурасын өлшеумен айналысқаны ма... тастың ағы да, көгі де бола тұра, тіптен тас көбіне сұрғылт болса да тас атаулыны жалпы “қара тас” дейміз. Неге? – дей келіп ұстаз үнсіз отырып қалып еді. Әрине, Ақаң айтар “қарамат” тасқа байланысты болғандығына, бірақ тасты талдау еместігіне күмәнданбағасын, әңгіме арқауын ширата түсу мақсатымен: “Әлімсақтан белгілі нәрсе ғой” деуім мұң екен Ақаңның қалай шаманданғанын әлгінде айттым.

	- Әке, саған не болды... әнеугіден бері қара тас... қара тас деумен болдың ғой? – Еркебұлан ұлы Ғабдол әкесінің әнеугі ерсі қылығын көлденең тартты.

	Үлкен шаһардың көрікті жерлерін түгендеп болған соң әке ұлын “эрмитажға” апарып, бірден минералдар қойылған бөлмеге бастады. Адам қиялына симайтын түртүрпат беріп, табиғаттың өзі сомдаған минералдарды, асыл тастарды тамашалаумен жүрген Ғабдол Ақаңның “бері келші” деп шақырғанын естіген жоқтын, тек әкесі қолына алып жетелей жөнелгенде абыржып қалды:

	- Ғабдеш, мына жазуда не депті, оқышы! – деді Әке әлгінде өзі қырын да салмай өте шыққан діңкиген қара тастың алдына келгенде. Үрейі сейіле бастаған бала әкеге таңдана көз тастады да, тас жанындағы тақтадағы жазуды оқып шықты: “Паллас темірі” 1771. Енесай аңғарында табылған... “Бұдан әрі мұны Палласқа табыс еткен ұста мен жасамыс солдаттың аты-жөні жазылыпты.

	- Ка-арраа-мат!... Әке өзімен-өзі сөйлесіп күбірлей берді: - Тәңір тасы... Тәңір иесі... То-о-ма-рис..

	“Елу жылдан бері есіме бір түспеген” деп Ғабдолға ашпаған сырын Ақаң өкіне отырып, шәкіртіне орыстың атақты геологы академик В.А. Обручевтен естіген “Паллас теміріне” қатысты құпияны есіне алды.

	Обручев жазған оқулықты жастана жатып жертаным ілімін игерген Ақаң енді ауылдан келген жастарға білім алуды жеңілдетпек болып оны қазақшалады. Қайсы бір атаулар қолданысын автормен келіспек болып Мәскеу барды. Сәтпаевтың жолдама хаты себебін тигізді ме, қарт ғалым оны жылы шырай көрсетіп қарсы алды. Жүзге аяқ басқанына қарамастан қарт қимылы ширақ, ойы жинақы екен. Аударған оқулығын желеу еткен шаруасын бітіріп, қонақ енді осында жетелеп келген ісіне көшті. Ол – академиктің “Плутония”, “Сальников жері” тәрізді ғылыми – фантастикалық кітаптарына еліктеп өзі жазған шығармаларын көрсетіп алу болатын.

	- Ә... Онда мәселе басқа, - деп қарт ойланып қалды. Жаз. Күні-түні жаз. Оған мәлімет жетеді өлкеңде. Әрбір тасында тарих тұнып тұр, - әлде не есіне түсіп кетті білем, қарт қақпағы кілттеп жабылған қабырға шкабынан шағын қолсандықты алып, бөлме ортасында тұрған столға апарды. Сандық ішінен төрт бүктелген, жиегі жұқарып іри бастаған сарғыш тартқан екі парақ қағазды еппен алып, тақта бетіне жайып салды.

	- Шырағым, мынаны мұқият оқып шық! – деді столға Машановты шақырып. – Мұны ешбір елдің архивінен таппайсың! – деп қосып қойды.

	Бұл 1771 жылы Краснояр қаласынан Палластың сырлас досына жазған хаты екен. Қауырсын қаламмен славян тілінде жазылған хатты бірден түсініп кете алмаған Ақжан екі рет оқып шықты. Паллас қарақошқыл тастың тарихын баяндаған. Бірақ тасты табуға себеп болған жайды баяндауға келгенде саяхатшы сөйлемдерінде нүктелер орнына сұрақ белгілерін көбірек қойыпты... “Ленинград барсаң, әрмитажға соғарсың” деген ғалымға уәдесін бергенімен, Ақжан бір кезде Палласқа жұмбақ болып көрінген аспан тасының енді үйреншікті темір метеорит екендігін білгендігінен бе, ұмыт болып, әйтеуір, Ғабдолмен бірге барған жолы ғана сол оқиға есіне түсіп “Ах” ұрғызып еді.

	Ұстаз орнынан тұрып бөлменің бір қабырғасында арнайы кесекке салынып кәспеттей ілінген бүтін ислам дінінің ғимараттарын қоршай салып, ортасында қара мауыт жабылған “Қағба қаратасы” орналасқан текше кескінің алдына келді.

	Пәндәсінің Аллаға берген антынан айнымайтындығын қара тасты - әл-Мисақты айналып жүріп білдіру муминдағ ғадеті, Ақаң суреттегі қара мауытпен көмкерілген алпауыт текшені көзімен нұсқады. Бұл рәсім Қағыбадан көп бұрын Тұран жұртында болған... – Мәссаған! Тас, - әл-Мисақ жайлы қандай қараматты көрсем де, дәл мұндай – бір кезде Тұрандықтарда да тас айналып тәңіріне табыну салты болады деген қараматты ойласамшы! Сілейіп отырып қалыппын. Ақаң да манағыдай емес қазымыр сауалдарын көлденеңдетпейді, әдетінше, тоқыма тықыр тақиясын желкесіне қарай сыра түсіп, төбесіне көп жиырылған құйқа қыртысын түгендегендей сипап қойып, әл-Мисақ қақындағы хиқаяны Паллас темірімен тарата айтып берді.

	- Сен осыларды жұрт түсінетіндей етіп жазатын бол! – деді ұстаз сөз соңында шәкіртіне тіктей қарап. – Жұрт білсін, тасты не себепті қаспеттеп айналатындығын.

	“Жұртқа түсінікті етіп жазудың” астарында не жатқанын шәкірт бірден түсінді. Ол үшін алдымен деп түйді шәкірт жазуға отырарда: Палластың сол жолғы Сібір саяхатын қаз-қалпында елестетуге тиісті. Ал, әл-Мисақ мәніне Паллас тек әл-Машани лебізін естіп қана иланары қақ. Ол үшін...

	Х Х Х

	1771 жылдың маужыраған мамырының бір күні.

	- Байтақ Сібір өлкесінің сирек кезігетін қомақты елді мекенінің бір Краснояр әскери бекетінің бастығы әдеттегі мезгілінде екі қабат ағаш үйдің ішкі есігі арқылы екінші қабатта орналасқан жұмыс бөлмесіне беттеді.

	Сымдай тартыла қалған адъютантына сәлеміңді алдым дегендей оң қолын самарқау көтергені болмаса мойнын да бұрмастан басын тік ұстаған күйі паңдана басып жұмыс бөлмесіне үнсіз өтті. Келген-кеткендердің есебінен жаңылып қалатындай, кірпігін қақпай ежірейген күйінде салынған патша ағзамның қақ төрде ілінген суретіне сәл бүгіліп тағзым етті де, бөлменің оң қапталындағы қабырғаға қапсыра ілінген Сібір жерінің картасын бір сүзіп өтті, терезе алдына келді. Қанша ай, неше апта болды, бұл оның әдетіне айналып еді.

	Үй іргеснен-ақ ойдым-ойдым қотаңданып барып әудем жерге жетпей-ақ ну орман болып басталып, осынау медиен даланы көз жетер көкжиекке дейін қайысқан қылқан жапырақты түкті кілемімен жаба салған тайга табиғаты да оны әбден мезі еткен сияқты, көзін жұмған күйі Сібірдің енді басталған ұзақ күнін қайтсе тез батырудың амалын ойластырып тұр.

	Ол алтын жалатқан оқалы шен-шекпенінің жылтыраған түймелерін сипай тұра, өзін ұяда қалдыратын “садақа” жұмыртқадай сезініп, думанды дворян қауымынан жырақта өтіп жатқан мына мимырт тіршілігіне көңілі құлазып, ауыр күрсініп алды. Сырмінез адамның өзі генералдың мынау мұңлы кейпін көріп, елсіз иен өлкенің қамын жеп, жан күйзелісін кешкен жан ба деп қаралық. Бөгде адам түгіл күнбе-күн көлеңкесіндей көзден таса етпейтін адъютантына да генералдың осылай көрінгісі бар, ол көмекшісі келіп, түңгі оқиғаларды, бүгінгі күннің атқарылыр ісін баяндаған кезде де осы күйін тым сирек өзгертеді. Адъютант та бұған әбден үйреніп алды. Мысықша демін естірттпей кірді де, қай офицердің кіммен, қанша самогон ішкенедігін, кімнің әйелі кіммен жезөкшелік жасағанына дейін тәптіштеп баяндап шығар еді. Бірақ бүгінгі ақпар басқаша басталды:

	- Сіздің жоғары генералдық мәртебеңіз қаласа, Питербор академиясының академигі Паллас жолығуға рұқсат сұрайды.

	Сонау астанадан келген академик түгіл ұшып өткен бөгде құстың өзі зор оқиға емес пе бұл өлке үшін. Ермек іздеумен елегізіп тұрған генерал: “Көкаршыным, манадан неғіп тұрсың. Тез кіргіз” – деудің аз-ақ алдында қалып дер кезінде тілін тістей қойды. “Сап... сап... осынау қиырға бекет салдырып, қаражат жұмсағанда патша ағзамның көздегені қаңғыбас ғалымдарды күту үшін еместігін көмекшісіне ұқтырып қою керек”.

	Бүгінгі атқарылар істер қандай? – генерал алдымен мемлекеттік маңыз алатын істі ғана атқару қажеттігін ескерткендей, сыздана сөйледі. “Түсіндім” дегендей, әккі көмекші кімнің баласын шоқпындыратынын, офицер ханымдарының “Жазғы кеш” құрметіне шәй беретіндігіне шейін тәптіштей келіп, бәленше деген есаул дүздік аңшыны араққа жығып, бағалы аң терілерін алдап әкеткенін баяндап болғанша генерал қалпын өзгерткен жоқ, көмекшісіне көңілі толмағандай қыр көрсетіп тамағын құр қырнап қояды. Көмекшісі сасар емес, қазір-ақ елпең етерсің дегендей ту сыртын беріп тұрған генерал тұлғасына кекете көз тастай тұра көлгірсіп қояды:

	- Сіздің жоғары мәртебеңізден кешірім өтінемін... Академик Палластың қолында Империя канцеляриясынан жолдама хаты бар екен.

	- Көкаршыным, сөзді осыдан бастау керек еді!

	Генерал кілт бұрылып орнына қарай беттеді. Даусында тіксіну бар. Ол отырып жатып әлдекімді есіне түсіргісі келгендей күбірлей берді.

	- Паллас... Паллас...

	Генералдың бағыныштылар ісінен ағаттық аңғарар болса бір жасап қалатын әдетіне қанық көмекші көбіне әдейілеп “аңғырттық” жасап алар да, одан соң бастығын жетелей береді. Бұл жолы да солай болды, академик қолындағы хатты көпе көріне жанынан шығара тұрып, осыдан екі жетідей құпия бөлімнен келген “Паллас мағлұматын” бастығына баяндамай ұстап қалғанды. Енді міне нысанаға дөп тиіп жатыр, ол қолындағы дәптерді ашып жіберіп тақылдай жөнелді:

	- Паллас Петр Семион – Германия, Голландия, Англияда ғылыми зерттеулермен шұғылданған ... Ресейге арнаулы шақырумен келген.

	- Шетелдік те... неміс болды ғой ұлты... ым... – Орыс ғалымы болса білер едім дегендей, сыңай танытса да әскери шенді ғана қастерлейтін елдің генералы бола тұрып, өркениеттік мәдениеттен кедейлігіне онша уайым жемейтін сол кездегі орыс зиялыларының бірі еді, ол: - Кірсін - деді ол шығуға бет алған көмекшісіне және “Мария Терентьевна түстікті бір кісіге артық жасасын” деген жарлығын да жеткізуді тапсырды.

	Өнеркәсәбін енді ғана дамытуға бет бұрған Ресейге сырттан маман жұмыскерлер келуі, әсіресе, ғалымдардың шақырылуы жаңалық емес-тін. Бір күннің тез өтетініне масайраған, әрі ғалымдарды патша ағзамның өзі қабылдайды-мыс дегеннен хабардар генералдың Палласқа сый-сияпат көрсетуге құлшынысының өз есебі де бартын.

	Адъютантымен ере кірген жасы отыз-отыз бестер арасындағы ұзын бойлы, ат жақты, ақсары кісіні көрген бойда орнынан қалай атып тұрғанын генералдың өзі де сезбей қалды.

	Мұндай кездерде айтыла беретін жаттанды амандық-саулық тамамдалып, сөз бұйымтай сұрауға көшкенде:

	- Академик дегенге сақалы белуардан түскен қарт па деп қалсам, сыбызғыдай сидам жігіт екенсіз ғой, - деді қонағы ұсынған конвертті алып жатып.

	Паллас берген хатты ол екі мәрте ішінен оқып шықты.

	Біз мұнда Ресей империясының мүддесі үшін келгенімізді ұмытпаймыз. Егер сіздің сапарыңыз орыс елінің ғылымын күйттер болса, қолдан келер көмегіміз құзырыңызда, академик мырза, - деп іс осымен бітсін дегендей орнынан тұрды. Палласты көптен күткен құрметтейтін танысындай іш тарта сөйледі.

	- Бүгінгі басты жұмысыңыз – сіз менің қонағым боласыз. Ал қазір Мария ханымның түстігі даяр болғанша, мұражайды тамашалайсыз.

	Тілінде аздаған мүкісі ескермесе, орыс тілін жете меңгеріп қалған Паллас генерал пиғылын сөз саптасынан-ақ аңғарып, ұсынысына ризалықпен келісті.

	Мұражай екінші қабатта кеңседен генералдың отбасы орналасқан үйдің екінші басына қарай бұрылған мойнақ бойында орналасқан-ды. Кіре беріс есікке таяу бұрышта қойылған Сібірдің алып қоңыр аю тұлыбының сұсты көрінісі ғалым назарын өзіне бірден аударды.

	- Тайганың қожасын құрметтемеске шарамыз жоқ, - деді генерал бұрышқа қойылған аю тұлыбын мақтаныш етіп, ол мұражай есігін ашып, ізет көрсетіп жатыр. – Рахым етіңіз.

	Мұражай ішін жасауға білегін сыбанып кіріскен Мария ханым сібір өмірін жанжақты көрсетуге тырысқанымен, бағалы аң терілерінің көрмесіне көбірек ұқсап кеткендігін өзі іштей мойындаушы еді. Осыларды сүзіп өткен ғалымды елтірілердің бағалығы ғана емес. Сібір жерінің жануарлар байлығы қайран қалдырды. Паллас дүздіктердің тұрмыс-салтын көрсететін экспонаттарын айналшықтап көп тұрды. Оның көзі шыға беріске таман ескерусіз жерге қойылған қарақошқыл тасқа түскен бетте оған жетіп барды. Қолымен о жер – бү жерлерін сипап түрткілеп қарап жатыр. Бұрын-соңды келушілердің жөнді назар салмай өте шығатындығын, бірінің де назарына ілінбей ескерусіз қала беретін қара тасты шығарып тастауды ойластырып жүрген генерал, енді соған мына академиктің шұқшия қалғанына қайран қалып тұр.

	“Мынау аспан тасы болмасын” – ғалымға келген алғашқы ой осы болды. Осы кезде Еуропа зиялыларының арасында аспаннан түсетін тас жайлы айтылатын лақап төңірегінде айтыс өтіп жатқан-ды. Өзі айналысатын ғылым саласының бұған қатысы болмаса да, Паллас ертедегі Шумер, Египет, Ром елдерінде, Періғаун патшалар мүрдесінде кездесетін қасиетті “аспан тасы” жайлы аңыздармен таныс болатын. Осыдан біраз бұрын Париж академиясының ғалымдары Лаплас пен Лавуазьенің “аспаннан тас түсуі мүмкін емес” деген үзілді-кесілді мәлімдемесін де оқыған. Аспаннан тас түспейтініне кәміл сене тұрса да, ғалым мынаның ерекше құрылымына күманданбады. Үшкір қырларында түскен дақ өткір жүзді сайман дағы, жапырылған жиектері мұның темір мағданды тас екеніне шүба туғызбады. Орал тауларындағы темір ерітетін зауыттан мынаны ит арқасы қиянға кім әкеледі? Мүмкін емес. Маңайда темір зауыты жоқ.

	- Бұл құнды тас па? – деп сұрады генерал академиктің соншама шұқшия қалғанына алғашында таңданса да, енді әлденеден секем алып. Генерал Ресей империясы жерінен табылған қандай да болсын асыл, бағалы тастар, археологиялық қазу кезінде табылатын – тарихи ескерткіш-қазына патша ағзам иелігі саналатындығы, ал оны орындамаушылар қатаң жазаланатындығы туралы күшін жоймаған Бірінші Петр жарлығы ойына сап ете қалды.

	- Генерал мырза, бұл қай жерден табылғанын білетін боларсыз.

	- Білмегенде ше, - деді генерал мана ғалыммен кездескелі бері екеуінің арасында орнаған жайдарлықты сақтауға тырысып. Ол бойын меңдей бастаған үрейдің шындықпен ара қатынасын ажыратып алғанша өзі білетін қанды оқиғаны айтуды жөн деп таппай, жалпылама мәліметпен шектеледі-Енесейдің жоғары аңғарында, казактардың әскери мекенжайы маңынан жеткізілді мұнда.

	- Генерал мырза, қарсы болмасаңыз, сол жерге барып қайтсам деп едім.

	- О не дегеніңіз, Паллас мырза! Салт аттыға арақонып жететін жер. Әттең, уақыт күттірмейтін істің болып тұрғаны, әйтпесе өзім бастап-ақ апарар едім, - деп өкінішін білдірген болып, генерал ғалымның бір жетідей көзі таса болғанына қуанып кетті. Манадан бері көңілінде ала-бұртып тұрған үрей бұлты тарай бастағандай.

	- Қаласаңыз, ертең ертемен жолға шыға аласыз. Жол басшыны, аттарды даярлатамын...

	Генерал Палластың қолтығынан алды:

	- Рахым етіңіз. Мария ханым асты телміртіп қоюды онша жақтырмайды. Сөгіс естімей тұрғанда жетейік, - деп ол қонағын шығар есікке қарай бастады.

	Түстік ас желініп, кофе ішу рәсімі алдында шылым шегуге шыққанда генерал көңіліндегі күдігінің басын ашып алғысы келіп сөз арасында:

	- Ана қаратасты император құзырына лайықтап жіберетіндей құнды мүлік деп санар ма едіңіз, академик мырза? – деп сұрады көпе-көріне аңғырттық көрсетіп.

	- Шындығында, мұның қандай дәрәжәде құнды дүние екенін дәл айта қою маған өте қиын. Десекте табиғаты ерекше дүние екен, мұны Петербор мұражайында жіберсеңіз ешқандай ұтылыста қалмайтыныңызға мен алдын-ала кепілдік берер едім.

	- Осы ісбастылықтан кейде өз үйіңнің есігін де ұмытып қалатын кездерім жиі болады. Әйтпегенде сонда-ақ жібертуім керек еді, - деп ақтала мүләйімсіп жатты генерал. – Тәңірім сізбен кездестірмеді ғой, оның сол күйінде жата берері анық. Осы кездесуіміздің ескерткіші болсын, байладым сізге оны. Абырой атағы да – бәрі-бәрі сіздікі болсын. – Генерал кесапатын да қоса байлайтынын айтқан жоқ.

	Орыс тілінің әдеби тұрғысын біршама меңгерген ғалым соңғы сөздің астарын толық ұға қойған жоқ. Оны әншейінде ауызекі айтыла беретін сөз әрінің біріне санап мән бермеді. Бірақ генералдың іштей есебі бартын. Паллас жолға шыққан күні-ақ қарақошқыл тас арнайы жәшікке салынып, оған мынадай түсінікке құрылған хатты қоса аттандырды: маңайына өне бойы зер салып жүретін кәрі солдат Жакупов (Якубов) бір күні өзі тапқан ерекше тастан сындырып алған кесегін досы аңшы ұста Медведовқа көрсетеді-міс. Ол шындап көргенде тас сынудың орнына жалпайып темірше иіліп шыңдалады-мыс. Мұны көрген Жакупов сол кезде Сібірді аралап жүрген ғалым Палласқа жолығып, тасты көрсетеді-міс. Сөйтіп шындыққа бетер жалған оқиғаға құрылған “классикалық” шығарма генерал мырзаның байыпты ескертпелері ескере отырылып енді адъютанттың шығармашылық шабытын сарқа пайдалану нәтижесінде туып, кейін “Паллас темірі” деген атпен тарихқа белгілі болған темір метеоритінің ресми түсінігіне айналған құжат Петерборға осылай жіберілді. Ал Обручев пәтерінде Ақжан танысқан хат осы оқиғадан бір жұма өткен соң Палластың өзі барып көзімен көріп, есіген жайдың нақты, бірақ тарихта беймәлім мағлұматы болатын...

	Шағын елді мекеннен Жакупов атты кәрі солдатты тауып алу Палласқа онша қиындық тудырған жоқ. Ғалым мырзаның “Томарис” тасы туралы білгісі келетіндігіне құлақтанып қалған жұрт бұл кезде жаны жахнамға кеткен Матвей Медведов атаманның атқосшысы Прохорға да Жакуповпен бірге бар деп қолқа салды. Палластың олардан естіген оқиғаның ұзын ырғағы мынау еді.

	 . . . . . . . . . . . . . . .

	- Про-о-хор... Про-о-хор... – Атаман Матвей бастықырылғандай қара терге түсе булығып жатып айқайлағысы-ақ келді. Бірақ жұтқыншақтан қысып алған құрсау тарыла түскендей демі бітіп алмағайып жағдайда оянды. Екі күннен бері бас алмай сімірген самагонның уыты енді қайта бастағандай. Өзінің ұйқылы, әлде ояу күй аралығын біле алмай меңзең күйінде жатыр еді. Мәңгірген басын біреулер суға салып соққылапсоққылап ісіндіріп әкеп іле салған тәрізді, құр қауақтай бос сезінеді, бөлме ішін жер мен көктің арасын күңірентердей дыбыс кернеп кеткен... Түннің біраз уақыты болса керек, басқа тіршілікке тән дыбыс естілмейді. Атаман көзін ашып алғанда бөлме терезесіне қарсы қабырғаны қаптап алған алауға көзі түскенде шошып кетті, үйдің іші жалын орап алғандай үрей билеп, масаңдығының ізі қалмағандай қарманып жатыр. Бір-екі рет қарманып үйеленген орнынан тұрам дегенше есі әбден кіріп, үй ішін өрт алмағанына, жалын дегені қарсы қабырға терезеден түскен сәуле екеніне көзі жетіп “Ух” деп шып-шып шыққан маңдай терін сүртті. Ауызғы бөлмеде атқосшы Прохордың шошқа қорсылына ұқсас қорылы естіледі. Кенет төңірек тағы да күңіреніп кетті.

	Прохор... Прохор... Иттің баласы! – Бұл жолы атаманның даусы қаттырақ шықты. Үстінен ел көшіп жатса оянбайтын атқосшысының сыбырласа болды атып тұратын әдеті бар-ды. Екі тәулік бойы араққа битін салған атаманның енді бір уақыт ындыны кеуіп оянып, бас жазар сұрарын білетін Прохор қамсыз емес-тін, толтырып ішпесе де, аздап көмей жібіткені болмаса шиша толы самагонды, суаяқты даярлап қасына қойып жатқанды. “Прохорланған” қожасының даусын естіген бетте ол ұйқылы күйі шишаны ала сала төргі бөлмеге ұмтылды.

	- Әкем-ау... Қара басып ұйықтап кетіппін... – Ол су-аяққа асығыс арақ құйып атаманға ұсынды. Атаман арақты алса да, оны әдеттегідей мұртының астына құныға құя салған жоқ.

	- Мынау не алау... өрт пе... не ызың күңіренткен... – Атаман тәлтіректеп терезе алдына келді.

	Түн түнегін тесіп өткендей аспанға созыла көтерілген жалын сәулесі тым алыста болғанымен, былшық басқан кірпіктерінің арасынан өткенде тұтасып дүниенің төрт бұрышын жалын жауып кеткендей елес беріп, бүтін тайга жанып жатқандай көрініп еді атаманға.

	- Өрт қой мынау!

	Ол терезе жақтауын ашып жібергенде түнгі салқын ауа, күңіренген дауыс та сол тұстан шығатын сияқты. Енді байқаса күңіренген үн дегені көп адамның қосыла айтылған үзік-үзік сөзі сықылды... “То-ом-а-ар-и-с”... “Тоо-м-м...а-а-р...и-и”. “Томарис... Томарис” – деп іштей әлденеше қайталап ештеңенің байыбына бара алмаған атаман есінеп қойып, әлі де ұйқысын күйттеумен тұрған атқосшысына қарады.

	- Түздіктер ғой. “Тянгиртас” маңына жиналып алып қолдарын көкке жайып табынып жатқанына екі тәулік болды. Түні бойы қалама от жағады, айналып жүріп “Томарис” деумен болады... Күндіз бұғы сойып тасқа қанын шашады...

	Атаманның көңілі орнықты ғой деймін ұстаған суаяқ толы арағын керіле тұрып көмекейді көме тастап жіберіп, мұртын жеңімен рахаттана сүртті:

	- Таңертең Якуповты тауып әкелетін бол. Бар ұйықта...

	Якупов атанып кеткен Жакупов деген татар жігіті жас кезінде казактар қосынының асбасшысы болып істеп, кейін күйеуі мас күйінде қыстың күні далада қалып үсіп өлген самагоншы жесірге үйленіп, осы жерде мәңгі қалып қойған түркі тумасы еді. Жиі болмаса да жергілікті халықпен сөйлескенде атаман оны тілмаш орнына пайдаланатын. Барлық сөздерін толық түсініп жеткізбесе де, айтылған жәйдің сонарын атаманға аударып істің мән-жайын бағдарлап беруге тілі жететін. Бұдан артықтың атаманға қажеті де шамалы, қалғанын ол күшпен-ақ өзі “түсіндіре” алады.

	Жакуповтың түсіндіруінше, отаршы орыстардың “Тянгиртас” деп кеткені “Тәңір тасы”, “Құдай тасы” деген мағына беретін жерді барлап келуге атаман ертесіне оның өзін жұмсады.

	Сөздерін түсінуге боларлық түркі тілдес болғанымен, отырыс-тұрысындағы, үстеріндегі киімдерінің ерекшелігіне қарай жиналғандардың бірнеше ел өкілдері екендігіне Жакупов күманданбады. Тайгада өткізген ғұмырында жергілікті халықтың мұнша тобырын көріп тұрғаны бірінші рет. Әншейінде тоғышар, қайратсыз бос кеміктей көретін Сібір тұрғындарының жиналған кезде қаһарлы, сұсты болатынын алғаш сезді ол. Жиынға жақындауға жүрегі дауалап, батылы жетпеді. Оларды сырттай біраз бақылап отырды да, бір шетте бұғыларды қарап отырған бақташыға жақындады.

	Түрі өзге, киімі басқа Жакуповты көргенде тосырқай қарағанымен, ол сезіктену нышанын танытқан жоқ, осынау кең өлкенің кеңпейіл көңілін көрсетіп жатыр. Жакуповтың өзі түсінер бірер сөзді естіген бойда жүзі жылып сала берді, дорбасын ашып тоңазыған бұғы етін алдына қойды, Жакупов бақташының сөзінен, қол қимылымен көрсетіп жасаған ымынан көп нәрсенің парығын ұқты да.

	“Бұл не үшін” деп ол тас маңында бөренелерді мосы тәрізді әр жерге басын қоса үйіп, әбігерге түсіп жатқандар жақты нұсқады. Бақташы барлаушы ұқтым – деп ишара бергенше, ұзақ баяндады. Жиі-жиі көкті нұсқап қояды, аспанға қос қолын ұсынып тас жақты мегзейді. Ол екі қолын құс қанатынша жайып, сосын төбесіне апарып айналдырып Сібір халқының бәріне ортақ күн белгісін жасады. Бұл күннің көкжиектен көтерілуін – жаздың келуі, - жылдың толуы дегені еді. Сосын саусақтарын жазып, одан соң сол қолдың екі саусағын көрсетіп тұрып оң қолдың бас бармағын бүкті. Малшы осылайша бес саусақты бүгіп шығып, тас тұрған жақты нұсқады. Жакупов мұны әрбір бес мүшел сайын, яғни бес рет он екі мәрте күн көтеріліп төмендегенде – алпыс жылда бір рет осы жерге жиналатындықтарын ұқты. Алпыс жылда тас қасиетті шапағатын шығарады-мыс. Бірақ оның шапағаты жұрттың бәріне емес, тәңір жолынан таймаған, пейілі ақ, адал құлдарын ғана шарпиды-мыс. Малшының айтуынша, әр әулет осы жерге бір келіп, тәңірінің шапағатына шомылуы міндет. Мұндай бақыт оның пешенесіне жазғанына ерекше мақтан тұтады. Әкесінің айтқанына қарағанда, “Тәңіртасына” атасы келіп кеткен, немересіне өсиет қалдырған. Үш тәулікке созылады екен бұл рәсім. Әр күні төрттен қалама жағылады, оған жылқы, бұғы, аю барлығы бес түлік жануарлар бастары тасталып отыруы тиісті екен. Неге екенін малшы түсіндіре алмағанымен, басқа түліктердің орнына бұғы құрбандыққа шалынатындығын ұқтырды. Құрбандыққа сойылар бұғылар тасты үш рет айналдырып алып, бауыздалады да, әрқайсысының үш ожау қаны тасқа шашылады, еті отқа қақталып, басы отқа тасталады. Аюдың, әсіресе ай мүйізді арқар басы ерекше қаспеттеліп, ақырғы күні жағылатын қаламға тасталынады. Сөйтіп әр кеш сайын жағылатын қалама ошақ отына жиырма бұғы басы жағылып, еті пісіріледі. Жиналғандар тасты айналып жүріп, тәңір жолынан таймайтындығын қосыла айтып, жаратқан иенің жарылқай беруін жалбарына тілейді. Бүгін соңғы кеш ерекше болмақ. Көк жүзіне жаңа Ай туады. Арқар, аю басы қалама отқа жағылады.

	- Анау аң терілерін не істейсіңдер? – деп сұрады шыдамсызданған барлаушы бақташының ұзақ сонарлай айтқан әңгімесінен атаманға қажет деген жайды анықтағысы келіп. Мана тас маңында қара тұмсығынан тізіліп іліп қойылған құйрығы жерге сүйретіліп тиіп жатқан қасқыр терісін анық аңғарғаны бар-ды.

	- Оны да бүгін отқа жағамыз...

	Манадан жирен мұртын ширатумен үнсіз отырған атаман Жакуповтың аң терілерін ауызға алған кезде:

	- Ненің терілері екен? – деп тесірейе қараған оған.

	- Ненің терісі болушы еді, - деп едірең етті барлаушы да уыты енді ғана денесіне дари бастаған, келген бетте атаман ұсынған бір суаяқ самогон желігімен батылданып. – Тайганың аңы тұрғанда сайтанымның жарғағын жақсын ба? “Қасқыр терісінен басқа көзіме түспеді” деп шала жасаған барлауын әшкерлеп қайтеді, отқа тастаған тері ненікі болсын бәрі де күлге айналады емес пе?

	- Прохор, бар есаулыды тап дереу, қарауыл мұнарасына келсін! – деп атаман асығыс киіне бастады.

	- Көріне ме?... Қара! – деп атаман Енесей аңғарындағы түбектен көтерілген түтін жақты мегзеп, қолындағы дүрбісін есауылға ұсынды.

	- Былайша да сезіп тұрмын, дүздіктер үйітіп жатқан семіз бұғы майының көңірсігі танауымды жарып барады, - деп қалжыңдай тұра есауыл дүрбіні көзіне тақады.

	- Ана жартасты әбден қарап ал. Неше верст болады шамамен? – Атаман үнсіз дүрбіні салып тұрған есауыл жауабын шапшаңдатқысы бар.

	- Оқ жете ме өзіне?

	Есауыл дүрбіден көзін алып атаманға таңырқай қарады, жүзінде кекесін бар, елу қадам жерге талықсып жететін пілте мылтықтың қорғасыны мына қашықтыққа жеткізгісі келген таза әумесерлік те! Ол түнерген атаман жүзінен түңілгендей тіл ұшына келіп қалған әзілін тежей қойды, қайта дүрбі салды:

	- Зеңбірек оғы болмаса.

	- Мейлі, сайтандікі болса да жете ме өзі?

	- Зеңбірек оқпанын оқтама – дәріге толтырса, картеш жетіп қалар.

	- Ендеше дәріні аяма! Оқ жететін болсын... – ол сөз бітті дегендей мұнарадан түсетін сатыға беттеді. – Жарықта зеңбіректерді нысаналап қойыңдар!

	Қасқарая “Тәңіртасты” тұстан қалама жалыны лаулап лап етіп жанған сәтте түнгі тынық ауаны дірілдете зеңбірек даусы да гурс-гурс етіп, бүтін тайганы сілкіндіргендей болды. Мекен-жай іші азан-қазан болды, сиыр өкірді, шошқа қорсылдады, шу етіп шәуілдей жөнелген иттер үрісінен жылаған баланың, далаға үрпиісе жүгіре шыққан адамдардың үрейлі үндеріне, маңайға жайыла бастаған дәрі түтіні араласып ел қарбалыс күйге түсті де қалды. Зеңбірек дүмпуін естіген бетте, атаман екі суаяқ самагонды тастап алып жатып қалды. Ертесіне ертелетіп Жакуповты жолбасшылыққа алып және алты солдатты ерітіп “Тәңіртасқа” келді.

	Бір оқ дәл тасқа дарыпты. Әншейінде ауыр соққының өзінен-ақ талқаны шығатын мына қарақошқыл тастың бірнеше ірі кесекке бөлінгені болмаса бетінде сызат-сызат жарық ізі де байқалмайды, кейбір жерінде кесек бөлшектер сағызша созылып барып үзілмей тұтас қалған. Енді бір оқ қалама ошақ басына түссе керек, шала жанған бөренелер шашырай жатқан күл аралас топыраққа жарым жартылай көміліп қалған. Күл арасынан адамның табаны, саусақтары көрінеді. Көк шыбындар үймелеп жатыр. Бірақ қаза болған кісі мүрдесі көрінбейді, ана күл көміп қалған ұсақ мүшелер қараңғыда қолға ілінбей қалып қойса керек. Қарағай бұтасында ілініп қалған адамның ішкі мүшесін көргенде кексе солдат теріс қарап шоқынып алды... Атаман басқаны елер емес, қанталаған көзі алаңжұлаң етіп төңіректі тінтіп шықты. Ішкілік сіңіп әбден ісінген ботқа беті одан сайын долбырап, жирен мұрты тікірейіп, сес көрсеткендей беліндегі қылышының сағасынан оң қолын айырмаған күйі әр жер – бір жерде шашылып жатқан қасқыр терілерін түгендегендей сілкіп топырағынан аршып жүрген Жакуповқа төне түсті.

	- Басқа терілер қайда кәрі төбет!

	Қасқырдікінен басқа аң терісі кеше көзіне ұшырата алмағанымен Жакуповтың да сенгісі жоқ бұған. Атаманның айбатынан жан ұшырып шашылып жатқан көкбөрі терілері арасынан қажетін іздеп жүр. Егер кеше малшыдан сұрады ғой, мұндайда отқа тек көк бөрі терісінен басқа аң терісі жағылмайтындығын, тіптен оның себебін де білер еді-ау...

	Араққа ерте үйір болып, әбден салынып кеткен пенденің барлық ұлттық намыстан жұрдай, бұралқы иттей тек құлқынының құлына айналып кететіндігін осыдан екі ғасыр бұрын-ақ Жакупов ашқан “жаңалық” болатын. Әйтпесе көк бөрі жайлы аңызды бала кезінде ол әбзиінен естіген-ді. Сол кезде осы аңызды Сібір жұрты да жақсы білетін, қазір олардың ұрпағы айналма болған сиырша басын шайқаумен ғана тынады.

	Байтақ Сібір ойпатынан бастап қазіргі қазақ даласынан әрі Орталық Азия асып, терістікке қарай Каспийден батыс бағытта таулы өлкені өрлей өтіп Жерорта теңізіне шейін аралықта ат тұяғының ізін қалдырған Тұран ұрпағы қандай тайпаға таралмасын, - бірде “скиф”, бірде “сак”, бірде “печенг”, бірде “половцы”, бірде “қыпшақ” атанбасын, бәріне ортақ бір ғана аңыз – Көктен түскен көк бөрі сүтін емген атаның ұрпағымыз деген ұғым бар-тын.

	Түрік атасын панасыз нәресте кезінде емізіп адам ету үшін оны тәңір көктен әдейілеп түсірді-міс. Көктің түсіне енді де, көк бөрі атануы да осыдан. Демек көк бөрінің көкке қарай ұлуы тәңірімен тілдескені-міс. Көк түркі ұрпағын өрбітіп, парызын орындағандықтан енді көкке қайтаруын тілеп жалбарынғандығы шығар онысы. Осылай деп ұғынатын Көк Түріктер Көк бөрі атаулыны қаспеттеп тиіспейді, тек ұлығандарын аулап жанын жаханамға жіберер еді де терісін алпыс жыл сайын бір рет “Тәңіртасының” жанында жағылатын отқа салып өртеп алуға айналдырып, түтін түрінде әуеге көтерілуін көк бөрінің аспандағы иесіне оралуы деп санайтын. Сол Көк Түрік ұрпағының бір саласы - қазағымның айбарлы ақ патшасы тұрғанда, атылған бойда атан түйелерді де аударып тастайтын жолбарыс қайратына қайран қала тұра еті тірі, жаужүрек жігіттерін “қасқыр”, “қасқырын қарашы” деп көк бөріге балап марапаттайтындығы емшек сүтін берген ежелгі енесін іштартқандықтан болар-ау. Ежелгі тегіне сыбаға сойып беретін Көк Түріктің әубастағы әдеті барды, итті қолға үйреткендігінен бе, әлде қызыл дүниеге қызыққан пендешіліктен бе, келе-келе ол рәсім ұмыт болып, ризығын қолынан емес жолынан алған кездерде қасқырды ауызға алуға қымсынғандай, “ит-құсқа” жабатындығы қазағымның бөрі – анаға өз сыбағасын бермейтіндігіне ұялатындығынан болар дейсің. Бірақ, Көк бөрінің тәңірімен тілдескен кейпін бейнелеген байрағын Ақ Ордасының алдына тігіп, пір тұтуынан қазағым жығылып жатып сүрінгенді сүйе дегенге мәз болып, “өркениетті елмін” деп көкірегіне нан “піскенге” дейін жаңылған жоқтын.

	Көк түріктің түбін Көк бөріден бастау алатындығын бәлкім сол зеңбірек оғы сонда “Тәңіртасын” талқандаған түннен ұмытыла бастады ма екен... “Тәңіртасын” соғып жарылған зеңбірек оғы сонда жиналғандарды Тәңірінің атқан оғындай – қияметтің кесепатындай бүтін Сібір өңіріне зеңбірек дүмпуінен тез тарап кетіп еді. Не қилы аңыз көпке дейін Сібір жерінде қалықтап жүрді де қойды. Бірақ барлық аңызда айтары бір-ақ нәрсеге әкеп саятын. Ол – пендесінің тәубасынан жаңылып аңға, отқа табына бастағанына, орыстардың жынды суына бой ұрып, суретке шоқынғандығына қаһарланып жіберген Тәңір жазасымыс... Қайткенмен де әр аңыздың артында Көк түрік ұрпағына кәдік зүлмат заман ызғары сезілгендей еді. Ол –жүнді ауыз шегір көздердің ата асы – жынды суына салынып адамдық абзалдықтан адаланып, хайуандықтың ең жиіркенішті доңыз қылыққа ұрындырар алмағайып қасаң заманның келетіні, қасбатырлық қасқыр қылықтан, түлкі бұлаң змияндықтың күйткісі, ұлтым деген ұлдың омыртқасын үзетін, дін мұсылманы имандылығына сын заман түнегінің басталары еді...

	Зеңбірек оғы тасқа кеп соққанда-ақ шейт болғандар мен есінен танып қалғандардан басқалары “қаш” деген соқыр сезім жетегімен есі кетіп бет алған жағына жандәрмен зытазыта жөнелген. Тауға да, тасқа да, алдындағы суға қараған жоқ, жүгіре берді, жүгіре берді. Көбі құздан құлап, енді біразы суға кетіп майып болды. Аман қалғандары өкпесі өшкенше жүгіре берді! Әбден әлсіреп құлағандардың қайта тұрғандары шамалы. Есеңгіреп жатып есіне келгендері де болды. Есі аусқандардың біразы құлқын құдыретіне бағынып тайганың жеміс-жидегін терді. Суыққа ұрынып үсіп өлді ақыры, оған жетпегендер жыртқыштарға нәпақа болды. Аңшылардың сол жылдары орманда адамның қанқасын кездестіруі жаңалық емес-тін...

	Зеңбірек оғы дүмпуінен талып түскендер, ауыр жарақаттан жүре алмай жығылғандар басқаша күй кешті. Шала-жансар жатып та, жарақаттан жан тауқыметін тарта тұра өздері ұшыраған күй-жайына бірте-бірте үйрене бастағандай еді. Түн тыныштығында анық естіліп жатқан мекенжайдың дыбырына мына зұламаттың адам қолымен жасалғанын сезді олар. Әдепкі ыңқыл-сыңқыл зарлы үн, бірте-бірте өзіне келгендердің дыбыс беріп, шақырумен ұштасты. Дәрмені келетіндер жаралыларға көмек берді, бәрі бір жерге жиналып, пәтуаға келді. Шығыс алқап бозара бастағанда сау қалғандар домалап жатқан бас, бөлек қалған қол-аяқты, мүрделерді жинап Енесейге апарып тастады. Жүруге жарамайтындары екеу-екеу демеп кетуге енді бет алғанда дабырлаған атаман тобының сөзін ести сала олар бой тасалап үлгерді. Солардың арасында кешегі бақташы да бар болатын. Жауырын тұсынан кеп тиген тас соққысынан есінен танып қалған-ды. Жараланған серігін арқалай алмағанымен, демеуге қауқары бар, әйтеуір. Бір қолымен әлі жеткенше мүрдені жинауға қолқабыс тигізді. Ол енді жасырынып отырып қасқыр терісін сілкіп, жинап жүрген кешегі “туысқанын” жазбай таныды. Жирен мұрт оны тепкінің астына алғанын көргенде бойындағы өшпенділік бір сәт өшіп аяушылық сезімін кешті...

	Бұдан кейін жасаған саяхаттарында Сібір халықтарының қарақошқыл тастың түйіршегін тесіп мойын тұмар етіп тағатынын, не болмаса қаспеттеп үйде іліп қоятындығын Паллас жиі байқаған-ды. Ақжан: магнит тасын “тот тас” дейтін қазақ, оны бойтұмар етіп тағынатындығын және Көк бөрінің басы салынған байрағын ту еткен елінің “Бас бөріксіз болмас, тотсыз түрік болмас” деген мәтелін айтқанда, Палластың: “Сол зүлмат оқиға ішінде қазақ болды ма?” – деп сұраған еді. “Оның ішінде сақа, жақұт, туба, хақас, тұңғыз, шор және басқа да Кеңес империясы кезінде аты өшіп құрып кеткен ондаған Көк түрік нәсілі болды. Ал одан көп бұрын “Тәңіртасына” қазақтардың да баратындығына күманым жоқ, бірақ сол зұлмат болған түні менің ұлтымның өкілі барған жоқ” деген Машанов жауабына Паллас әдепкіде сенімсіздік білдіргенмен, кейін оған иланып еді. Хикаят барысында бұған оқушының да көзі жетер деп ойлаймын, ал әзірге әңгіме желісін жалғастыра берейік...

	Беймезгіл атылған зеңбірек дүмпуі туралы генералға да жеткен-тін. Ол атаман Матвей Медведовты дереу алдырды:

	- Тас атып патша ағзамның оқ-дәрісін ысырыптауға дәтін қалай барды? – деп зекірді генерал есіктен енді аттай берген атаманға. – Қырық қамшы ақылыңды енгізер найсап!

	- Сіздің жоғары мәртебеңіз, жасаған күнама жеңілдік жасай көр! – деп ішке ала кірген қапшығының аузын асығыс шеше бастады. – Ана дүздіктер патша ағзамның мұншама байлығын отқа жағып жатқасын шыдай алмадым... – Атаман генералдың аяқ астына тайга тарғылының, аюдың, ақ түлкі, құндыз, сұсар терілерін тастап жатыр. Генералдың көзі жайнап сала берді.

	- Сенің патша ағзамға пәлен жыл адал қызметің, әйтпесе... – деп кіжінген болды ол. Даусында тіксінудің де ізі қалмапты. – Тайга ағашының да, аңның да, тасының да иесі патша ағзам. Атқан тасыңды жеткізетін бол осында көрейік.

	Сол тастың үлкен бір бөлігі бір айдан соң Красноярға жеткізілді. Асыл, алтынды тас шығар деп үміттенген генерал қаратасты көрген бойда көңілі пәс түсіп кетіп еді, бірақ сырт көзге сыр бермей, дүниетанымдылығын көрсеткісі келді білем, оны Мария ханым жарақтаған мұражайына апарып қойдырған-ды.

	- О, ғажап... ғажап... Сайтан алып кеткен бе?… - Жакупов «Тәңіртасы» тұрған жерді бірнеше рет айналып шықты. Түрінде таңданудан гөрі дәрменсіз дал болғандық байқалады. Анада, екі жылдай бұрын генералға деп үлкендеу кесегін алуға келгенде әне бір жерден басқа сынықтары жатқан-тын. Ұсақ сынықтары түгіл, екі-үш адам әзер қозғалтатындай қойтас мұзша еріп ғайып болыпты.

	“Осы жерде тұрған” деген маңды Паллас үнсіз асықпай қарап шықты. Ұзындығы құлаш шамасындай, ені мен қалындығы екі-үш кез тақта тастардың жігін келтіріп қалануы табиғи емес, адам қолының әрекеті екендігіне шүба келтірмеді. Бұрын-сонды өзі барып көрмеген, аңызға айналған Періғауын пирамидасы тастарына ұқсатты мыналарды.

	Қалама тақта тастардың қырындағы түрлі бедерлерді бірден байқаған-ды Паллас. Көбісін мүк, қына басып кетіпті. Пышақ ұшымен аршып отырып, ұқсас кескіндердің әр жерде қайталанып отыратындығын байқады. Тақта тастың бір қырында біркелкі жеті белгілер сайын шеңбер тәрізді кескіннің кіндігіне шаршылай орналасқан басы иілген біркелкі жеті белгілер сайын шеңбер тәрізді кескіннің кіндігіне шаршылай орналасқан басы иілген біркелкі сызықшасының он тоғыз болып шығатынына көзі жетті. Әрбір біркелкі белгілерден қайталанып салынған осынау белгінің айырмашылығы оны айналдыра салынатын нүкте-белгісінде ғана: шеткіде біреу, келесіде екеу, одан соңғыда төртінші – былайша қарағанда, дүниенің төрткүлі дерсің. Бірақ та дүние жаратылғанда төрт бұрышы бірден белгілі болса керек деген сенім Паллас болжамын теріске шығарғанды бірден... Одан келесі қатардағы тақта қырында жыпырлата қашалған ұсақ таяқшалардың “Тәңіртасына” тәубалыққа келу санын көрсететіне күманданбады ол. Сонда тасқа табыну алты мың жылдың ар жағынан басталғаны ғой...

	“Құранды ашсаңыз білер едіңіз, амал нешік сіз католиксіз”, - деп сықылықтай күліп алды Ақжан. – Құранның әрбір сүресін бастарда, қақ мұсылманның іс бастарда, - ӘлФараби еңбегін жазбас бұрын “Бісміллахір-рахманір-рахім” деп айтатын айат сөзі он тоғыз қаріптен екенін еске алды. –Тұран елі ол санды “Құран Кәрімді” Аллатағала жердегі елшісі Мұхамед расулалаға жіберерден көп бұрын қолданған деп Машанов қос қолын көтерді: “Айың тусын оңыңнан, жұлдызың тусын солыңнан” – деп қазақ бата берерде алақанын аспанға жайып. Бас бармақтың үшінші, ал қалған саусақтардың алақан құрайтын төртінші буындарын қоссақ болады сол қасиетті он тоғыз. Көк Түрік Көк тәңіріне жалбарынып бата жасағанда Ай мен Күннің басын түйістіріп қосатын сол он тоғыз – Айлық пен Күндік, яғни жұлдызды жылнамаларды қабыстыратын дәуір санатында саналатын шығыс елінің “Мана” есебіне ертеде-ақ негіз болған бұл” деп келіп Әл-Машани әрбір он екі айдан тұратын он екі жыл мен он үш айлық жеті жылдағы тәулік санын осыншама жұлдыздың жылнама тәулігімен бірдейлесетіндігін айтып берді. “Мынауыңыз Метон есебін еске салады ғой!” деп қуана құптаған Паллас біздің жыл санауымыздың 432 жыл бұрын Мана есебін Африкаға таратқан грек ғалымы Метонның жылнамасын есіне алып.

	Ғылымда “Метон дәуірі” атанып кеткен жылнама бойынша, бастапқы сол 432 жыл шамасында созылған “Алтын дәуірі” сол мезгілдің екі еселенген уақытына жуық “Күміс дәуірі”, мұнан соң “Қола дәуірі” басталып, енді 432-ні төртеселеп алғанда “Темір дәуірі” туатындығын еске алды. “Ана күнді бейнелейтін шеңбердің төртінші тұсындағы белгі біз бен сіздің “Темір дәуіріне” келгендігімізді көрсеткендігі ғой. Төрт дәуір. Темір дәуірі – ақыр заман... “Төрттік дәуір... төрттік дүние... төрт, төрт...” – Ақжан өзімен-өзі сөйлескендей күбірлеп кетті – төрт құбыла, төрткүл дүниенің төрт бұрышы, төрт таған. Төрттік... – ақыры Темір дәуірі...” “Гәп темірде. Есіңде ұста осыны Петр Семион” деген-ді

	Ақаң көп кейін қиял қанатында Палласпен кездескен жолы. Иә, екі жүз жылдай бұрын Паллас “Тәңіртасы” төңірегіндегі өзі көріп білген жұмбақ жайдың бірінің де ұшығын ұстай алмай, ол Красноярға оралған-ды. Тастың Петерборға аттандырғаны жайындағы хабар да оны селт еткізген жоқ. Сол түні өзіне жұмбақ көрінген тас оқиғасы туралы досына (Обручев үйінде Ақжан оқып шыққан) хатты жазған.

	Хатта сол оқиға болған жаздың аяғына таман атаман Матвейдің өлі денесін үзеңгіге ілініп қалған аяғынан сүйретіп атқораға аты әкелгендігін, ал зеңбірек атқан есауылдың да аю тырнағынан қаза болғандығы бір жолмен ғана жазылыпты. Хат жазып отырған түнен көп кейін, араға сегіз жыл салып, Красноярға келгенде “Тәңіртасы” жанындағы елді мекеннің өртке ұшырап тамтығы қалмай жанып кеткенін, енді ол жерде ешкімнің тұрмайтындығын, оған баратын жолды шөп басып құр сорапқа айналатындығын еститінін де сол хат жазған кеште Паллас болжай алған жоқ-тын.

	Х Х Х

	Бұл сапардан кейіндеу Паллас Сібірге бірнеше саяхаттарға шықты. Сол кездегі Ресей ғылымының этнография саласындағы кемістігі толғандай да еді. Заманында аты әйгілі ғалым кіндік қаны тамған елінде дүние салғанға дейін Сібір ойпатын – Тұран даласының құпиясын ашуды армандаумен кетті.

	Егер Напалеон жорығы басталмағанда ол тағы да Сібір өлкесін аралуға ниет еткенді. Бұл жолы Каспиден бастап сонау Қытай қамалына шейін созылып жатқан байтақ даланы кесіп өтуге белді бекем буған болатын. Ресей академиясына келуіне “Тәңір” тауның терістік беткейінен Сібір ойпатын ала батысқа қарай ұласып кете баратын ұлы дала тұрғындары – ғұндар қақында Византия тарихшысы Проконис жазбаларынан, Марко Пола саяхаты деректерінен, Филлип-Иоганн қолжазбаларынан Тұран елінің әлі бүркеулі күйінде жатқан тарих құпиясына қансам-ау деген құштарлығы түрткі болып еді. Әсіресе, ол өзінің алғашқы Сібір сапарында – “Паллас темірін” ашқан жылдың аяғына таман досы капитан Рычковтың Қайсақ – Қырғыз жеріне жасаған саяхат күнделігінің қолжазбасымен танысқан соң Палласты жұмбақ өлке, оны мекендеуші елге деген ерекше ілтипат билегендей болып еді. Соғыс картасында біркелкі сарғыш түспен көмкерілген медиен далада скиф обаларының жиі кездесетіндігін, Торғай өзендерінің аңғарларында ертеден қалған егістік кешендерін кездестірген, капитан досының күнделігінен мұздан сәукеле киген көкпен таласқан сеңгір шыңдары болмағанымен қазақ даласының кіндік төрінде құдірет әдейілеп әкеп қойғандай ұлылығын асқарға балап Ұлытау атаған тау төңірегінен ірі қала іргесін аңғарғандығын, ертедегі рим, грек мәдениетінен кем түспейтін сәулетті құрылыс кезіктіргендігін, әсіресе Жезді, Кеңгір өзендері сағалаларынан тарихта “әпенделер” деген атпен белгілі жезі қазылған кең үңгірлері мен мыс мағыданын балқытқан пештерінің сақталғандығын оқыған соң отаршылардың дүздік атап мансұқ ететін халықтың тарихына қанығуға ерекше құлшыныс бой алдыра бастағандай. Бірақ қанша ниет еткенмен, Палласқа қаһарлы Қытай империясына қорғаныстық ұлы қорған тұрғызуға мәжбүр еткен жауынгер халықтың ат тұяғымен ширыққан Сары даласын жүріп өтуге жол түспеді.

	Ресей империясының бұл кезде көздегені қарсыласар қайраты аз алдымен Сібір елін иелену де, сосын барып бар күшті қазақ жерін отарлауға салу еді. Ойын орындауға кедергі болған бұл себепті Паллас сезбеді емес, сондықтан да ол Сібірге жасаған сапар бағдарын қазақтың теріскей шекарасына бұра ұстап, Алтай елдерін кеңірек зерттеуге көбірек көңіл бөлді. Осындай саяхаты кезінде “Паллас темірімен” ол екі рет кезіккен-ді.

	Бірде Тобыл маңында қарт алтайлықтың үйінде адалбақанда ілулі тұрған қарақошқыл тас көзіне оттай басылды. Көзі көк, ақ нәсіл адамның әр қимылын қалт жібермей бағып отырған қарт әлденеден секем алып, тасты көлегейлей берді.

	- Мырзаға тас тансық болмас, - деді қарт тілмашқа тасты көргісі келетін ниет білдірген ақ адамға үрейлене кірпігін жыпылықтата қарап тұрып. –Таста туып, тауда өскен адам... ырым қыламыз. – Қарт қалтыраған қолын тас бауынан айырмаған күйі бермеске себі тиер-ау деген жағдайын аптыға айтып жатты. – Әкемнің әкесінің ағасы “Тәңіртастан” әкелген екен. Жын-шайтаннан... кеселден... сақтайтын тот тасы бұл.

	“Тәңіртасы” дегенді естігенде Паллас өзіне жаутаңдаған қартқа таңырқай қарады. Мұны өзінше ұғынған қартта зәре-құты қалмады, тілмашқа жалбарынып жатыр:

	- Мырзаға айтшы, тасты алмасын, оның орнына мынау – атамнан қалған мұра еді, соны берейін, - деп жастығының астында ұстайтын сапыны қынымен Палласқа ұсынды.

	Қошқар мүйізден айшықтай шытырланған сапы қынын таңырқай сипалап көрді де, ғалым пышақты суырды. Жарқ ете қалған алмас жүзінің екі жағында алты-алтыдан тізбектей салынған он екі түрлі хайуан кескіні, мүйіз сабының сағасында ойып, күміспен аптаған екі ай орағы, солардың ортасында салған дөңгелек Күн кескініне көзі бірден түсті. Паллас осынау кескіндердің аспан әлеміне байланыстыра есептеп – қайыратын мүшел есебі екенін білген жоқ, бірақ тегін еместігін сезіп, дереу қағаз қаламын алды да, сапыдағы кескінді түгелдей түсіріп алды. “Пышағымды да, “тотымды” да алып кетпесін” деп қауптеніп отырған қарт ақ адамның қимылын қалт жібермей бағуда еді. Сапыдағы жануарлардың ақ қағазға айнымай көшіп жатқанына таңырқай отырып бір сәт ол үрейін ұмытқандай болды, бірақ ақ адам қалам-қағазын жинап салып болып, өзіне көк көзін тіккенде қауіп қайтадан демдеп кетті. Ақ адам алғысын айтқандай үнсіз басын изеп “тот тасты” да, сапыны да қартқа ұсынды, қоштасқандай тағы бір рет басын изеп шығуға бет алды. Сонда ғана қарт мән-жайға түсінгендей “тот тасын” маңдайына басты, екі қолын көкке жая тұрып күбірлеп бата жасады да, үйден ұзап бара жатқан ұзын тұра ақ адамға тағзым жасады...

	Палластың екінші рет есте қалдырған “тот тасын” көруі XIX ғасырдың басында Сібірге жасаған соңғы сапары кезінде болып еді. Паллас осы өлкеге қанша келіп жүре, байырғы ел мәдениетіне куә - оба, қорған тәрізді ескерткіш іздерін кездестіре алмағанына пүшәйман күйде жүретін. Бұл сапарда ол елді мекен болды-ау деген маңды мұқият зерттегенмен, көңіл кеншітетін белгіні кездестірмеді. Шатырын жықтырып, жүру қамында жүргенде атқосшысының үрейлі дауысын құлағы шалды.

	- Ай-й... аю... аю...

	Ғалым өне бойы оқтаулы күйі ұстайтын мылтығын ала салып, серіктерін ертіп атшының даусы шыққан жаққа жүгірді. Шатырдан онша алыс емес, кішкене алаңның орта тұсында аттардың шылбырынан ұстаған күйі қалтиып тұрған атқосшыны көрді. Аттар бейқам пысылдап жерден басын алар емес, аю көрінбейді. Бірер қадамдай жерде опырылып түскен үңірейген жерге арбалып қалғандай селтиіп тұрған атшының жанына келді ол. Жетектеп келе жатқан аттың бірі аяғын тығып алғандығын айтты бақташы. Ғалым мұның аю апаны еместігін сезді, бәлкім іздеп жүрген ескі қорған-қорым осы болмасын. Шатыр қайта тігілді.

	Опырылған жерді қоғамдай топырақтың жоғарғы қыртысын аршып шыққанда-ақ оның үсті бөренемен өріле жабылған үңгір-үйшік екендігіне көзі жетті. Үстіңгі топырақ алынған соң Паллас күректі өзі алды.

	Бетағаштарды біртіндеп сақтықпен көтере бастады. Үшінші бөренені көтеріп жатып ішке көзі түскені сол еді, денесін мұздай тер басып кетті, жүрегі тас төбесіне шыққандай болды. Зәре-құты қалмай ап дегенде үрейден қолындағы бөренені тастай қашудың аз-ақ алдында қалды. Алысырақ барып, ақ мырзаның қылығын үнсіз бағып тұрған қызметкер – дүздіктер қожасының үрейден қуарып кеткен жүзін байқаған жоқ. Сәлден соң өзіне-өзі келген ғалым үйшік ішін байыппен қарай бастады: ұзындығы төртбес, ені екі-үш сажындай, биіктігі еркін тік тұратындай үйшік қабырғалары да бөренемен өрілген. Үйшіктің қабырғасына арқасын тірей малдас құрған күйі отырған мәйіттің оң жағында аңшы қаруы – садақ, мыс балта, кеспелтек шоқпар, жез пышақ жатыр. Мәйіт алдындағы ағаш ыдыс ішінде жатқан жұдырықтай қарақошқыл тас Палластың көзіне оттай басылды. Аң терісінен жасалған бөстек үстінде аң терісінен тігілген киімін иығына ілген күйі “Тәңіртасы” үзігіне қарап уәж айтып отырып, бір сәт дамыл алғандай, сәл шалқайып, көзін жұмып ойланып қалған кейпін сақтап қалғандай мәйіт. Палласты шошындырған осы көрініс еді. Бір қарағанда-ақ ғалым осынау пенденің екі-үш мыңдай жыл бұрын тұрмыс салтында да, бет-әліпетінде де қазіргі Сібір тұрғындарынан онша өзгеріс жоқ екендігін аңғарады. Мәйіттің ағып кетпей, сақталу сыры Сібір жерін жауып жатқан мәңгі тоңы екендігіне шүбә келтірген жоқ, енді оның ұзақ сақталмайтындығына күмәні қалмаса да, үйшік-қабырдың ішін қағазға түсіріп болған соң оны мұқият жапты да, қайтадан көмдірді. Көне мәдениетін бір көрсе Тұран елінің тарихына қанығардай сезілетін Паллас үміті, үйшік-көрді көргеннен бері сағымдай буалдырланып алыстай түскендігін сезді. Қайғылы опатқа ұшыратқан “Тәңіртасының” осынау өлке тұрғындарының рухани өмірінде мыңдаған жыл бойы ерекше орын алған қара тас сырын өзі Тұран тарихының қатпарлы, сұңғыла тереңдігін аңғартқандай.

	Х Х Х

	... Сол кездескенде Обручев: “Машанов сенің өлкең адамзат тарихының тұнып тұрған ескерткіші. Ізденуге ерінбе, талмай талаптан, тұнып тұрған сюжет. Жаза бер, жаза бер” деп айтқаны есіне түскені сол еді, қуақы қарттың талмаусыраған даусы құлағына келгендей болды: “Айтпап па едім, сен де сексенге келесің деп... Атқарғаның бәрі маған аян, ризамын! Табиғатты баспаға, үйренер университетке балаған Әл-Фарабидің “табиғат – матбуғат” қағидасын бірінші болып түсіндің. Халқың күй мен жыр Сарыарқадай даласы, Көкшедей көрікті, Алтайдай асыл қазыналы, Алатаудай асқары бар ел ұрпағы ақын болып тумаққа дүр... Палластың өзін көрмесең де өлкең, халқың қақында көңіл түкпіріндегі мөлтек сырының ұшығын оқыдың, түбінде Тұран тарихын зерттесем деген аңсағанына жете алмай шерменде кетті. Егер кездесе қалсаң, әңгімелерің Тұран туралы – соның қара шаңырағында қалған қазақ қақында басталары қақ. Сенің айтарың бар, оның сұрары көп. “Жазушысың ғой ойланып көрші, Паллас екі жүз жылдық ұйқыдан оянды делік, сонда саған қояр алғашқы сұрағы қандай болмақ?”. “Бастапқы сауал танысудан басталмас үшін, бәлкім, - деп Ақжан қартты ойша әжуалады. – О дүниеліксіз ғой, оған аты-жөніме қанықтырып жіберерсіз, әлбетте...”.

	- Әл-Машани мырза, пайымдауымша, сен ғылымның бір саласын жағалаумен шектеліп қалмай, дүниетаным: түйер түйін жасағанда гуманитарлық ілім мен табиғат ғылымдарын зерделі ұштастыра алатындайсың. Осы тұрғыдан мен сені замандастарыма ұқсатамын, тіптен орта ғасыр ғұламаларының қасиеттерінен көрініс табатындаймын өзіңнен, -деп ә дегеннен Паллас Ақжан жайлы хабардарлығын жасырмай, оны сынайтындай сынай танытты. – Айтшы, қазір қазақпын дейсің, менің Заманымнан көп бұрын сенің халқыңды “Қырғыз-Қайсақ” демеуші ме еді?

	- Мен туған заманда Ресей бізді “қырғыз” дейтін.

	- Білем, білем. Мәселен, мен өзімді алмандықпын деймін, басқалар неміс дейді бізді. Қытайдың аты “шина”, қайта сіздер “шынмашын” деп шындыққа жуықтан атайсыздар. Ал еуропалықтар Американың байырғы тұрғындарын жалпылай “индейліктер” десе, орыс отаршылары сіздерді “қырғыз” деумен шектелмей “дүздік” – “жабайы” деп те мансұқ етеді.

	- Десе де, біз қашаннан қазақ болып келеміз. “Қазақ” – атауы... – дей берген Ақаңның сөзін аяқтатпай Паллас киіп кетті.

	- “Қазақ” этнонимі тарихын қай саққа жүгіртесіздер, ырықтарыңыз білсін, - деді ол өз көзқарасын жақтайтын сыңай танытып.

	- Әрине, отаршылардың тереңдеп бармай айтуға жеңіл “қырғыз” сөзін қолдана салғандығына күманданбаймын. Бірақ мұны таза ойдан шығарылды деуге де болмайды. Осыдан екі ғасыр бұрын сіздерді “Қырғыз-Қайсақ” деп атағаны анық. Осы сөздің қандай мағынасы барын қазақ қариясынан өз құлағымен естіген капитан Рычковтың өз аузынан естігенмін. Аңыздың мазмұны мынадай: Өте ерте заманда құдіретті Қырым ханы Күндәуір дүние салып таққа таласып, биліктен құр қалған ұрпағы өкпелеп далаға кетеді де қарақшылық жасайды. Нәпақасын қолынан емес, жолынан алатын жау жүрек жігіттердің қарасы тез ұлғайып, атын айтқанда жылаған бала қуанатындай айбарлы топқа айналады. Келе-келе олар үйлі-баранды болып ұрпақ өрбиді. Сол ұрпақты қырғыз-қайсақ деп атаған. Қазіргі “қазағың” сол.

	- Петр Семион, егер бұл туралы өз ойымды айтсам ол сіздің досыңыз Рычковтың, ал Рычковтың кәрі құлақ шежірешіден естігендігіне күманданғаным емес. Шежіре қарт сөзін досыңызға жеткізген тілмаштан бір ағаттық кетті ме деп күдіктенем.

	Күндәуір ханның ұрпақтарының таққа таласып өкпелеп далаға кеткеніне де күмәным жоқ. Ағайындылар қаншама қастасса да қантөгіске барып, жаулықпайтын Тұран ұрпақтарының ұлы қасиеті кейін ұмыт болды ғой. Қарақшылықты бірді-екі адам жасай алмайды, топ құрған жаужүрек жігіттердің қарекеті ол. Қазақта қарақшылар демей, “Қырық қарақшы” дейтін әдет және бар. Қайткенмен де, Күндәуір ханның кезінде “қырық қарақшы сақ” – келе-келе “Қырық қайсақ” аталынуы ғажап емес. Сөйтіп “қырық” – “қырғызды” туындатса, ал “қазақ” – “қайсақтың” бел баласы болғаны да.

	- Жә... жә... Әл-Машани, “Қырық-Қайсағың” да, “қырық қарақшы сағың” да қазақ екендігіне даум жоқ, - деп Паллас білгісі келген мәселе түйіні басқада екендігін ашып айтты. Қазақтың жері мынау, қалай тартсаң да Сібір өлкесіне қабыспайды. Әлде мен қателесіп отырмын ба?

	- Жо-жоқ, академик мырза, егер ежелгі Тұран жерін қазіргі Қазақ өлкесімен шектеледі десек, бұл сұрақтың туындауы даусыз. Гәп Тұран елінің иелігі Сібір өлкесінен басталатындығында ғой, - деп Ақжан ғалымға ойлы көзін қадады. – Әттең, “Қозы көрпеш-Баян сұлу” жырын оқи алсаңыз, Қарабай мен Сарыбай жаз жайлауы Сібір жері екенін бірден сезер едіңіз. Бастауын екі-үш мың жылдан алатын жыр ғой ол. Қазіргі Сібірдің ұлы өзені Енесей қырғыз туысқанымыз мекен етіп Ене сай, Ене өзен – үлкен өзен деп атауынан шыққан. Байкал – Бай көл, тіптен Кемероваңыз – қара кемерленіп жер бетіне шығып жатқан көмір жары – кемер деген сөздің атауы. Сібірде түрік атауын тағынған жер, су аттарының көптігін айтып қайтем, оны өзіңіз де жақсы білесіз. Егер Ене сай деп атаған үлкен өзен аңғарын бір кезде түрік тармағының бірі қырғыз ағайын иелік етсе, сол атты ойлап тапқан отаршылар демессіз. Сіздің “Тангиртасыңыз” – Тәңіртас.

	Қазақта Хан-Тәңір аталатын тау бар дей бергенде оны Паллас дегбірсіздене киіп кетті.

	- Сонда “Тянгиртас”... жо-жоқ “Тәңіртас” та түрік атауы ма?

	- Хан-Тәңір деп аталатын, түр-тұрпаты басқа шың-шоқыларға қарағанда қаһарлы көрініп, хандай оқшауланатын, төбесі көкпен таласқан сұңғыла да сұсты тау да бізде. ХанҚахан болса – Тәңірді біздер – құдайды, Аллатағаланы – жаратушы деп атаймыз. Тәңір түсінігінің түбі – Көк. – Ол үсік саусағымен төбені нұсқады.

	- Байқаймын, Әл-Машани мырза, Тұран түбіңіз тау-тасты тәңір етіп табынған екен ғой.

	- Бәлкім, сіздің орныңызда мен де осылай ойлар ма едім. Тұран халқының да тотемдік ғұрыпы болды десек те, “Тәңіртас” немесе “Хан-Тәңір” атауы менің елімнің тауды құдайға балап табынды деген мағына бермейді, бұл жерде. – Машанов әр халықтың ойлау болмысына, тұрмыс –тіршілігін қоршаған ортасының етер ықпалын еске салды да, өз ойын былайша түйіндеді: - Тұран елін қашаннан Қахан – хан биледі. Қара халықтың түсінігінде ел билеушілік ақыл, қол бастайтын ерлік құдайдың сүйген құлына дарытқан ерекшелігі. Хан біреу, халық көп. Даралықты да, даналықты да әміршісіне еншілейтін елдің оқшау шыңды ханға балап, көкке шаншыла шыққан бітіміне таңырқай Хан-Тәңір деп атады. Көк тәңіріне құрмет бұл.

	- Ал мен бейбақ тасты айнала жүріп “Томарис” деп қосыла даустауын табынудың түрі деп ұқсам – деп Паллас өзіне беймәлім жайдың сырын қаныға түсуге емеурін білдірді.

	- Егер мен де еуропалық болып, христиан дінін ұстап, құдайды қолдан жасап суретке шоқынатын болсам, “Томариске” салып адамдардың тасты айналуын өз түсінігіме сай табыну дер едім – Әл-Машани барлай қарады. Жүзінде күлкі ізі байқалады, - Петр Семион, сіз о дүниенің адамысыз. Құдайдың қақ жолын сізден білуіміз керек еді. Бірақ сіз мына мен сықылды фанидың мұсылманын христиан тұтынушы пенде кейіпіне келіп қабылдасаңыз екен. Христиандар да құдайдың қақ, оның жалғыз екенін мойындай тұра, Ғайса пайғамбарды құдайдың бел баласы, ал Мәриям анамызды жұбай іспетінде қолдан құдай жасап, олардың суретіне табынып шоқынады. Айтыңызшы, құдіретінде шек жоқ бір балаға әке болғанда тағы басқа перзент сүюге шамасы жетпегені ме? Ғайсаның інілері неге жоқ?

	- Әл-Машани, күпірлік... күпірлік етпеңізші, құдай ақы... – Паллас бұрышқа қарап шоқынып алды. Сабасына түскендей: - Мұныңыз факт... Бірақ құдай жіберген “Інжілде” осылай делінген ғой. – Сондай кітаптың бірі, соңғысы, ақырдың пайғамбары НурМухамедке түскен “Құран Кәрімде” Мәриям Алланың рухымен жүкті болды, Ғайсса рухалла атануы осыдан делінбей ме?

	- Сіз ғалымсыз. Ендеше айтыңызшы рухпен ана құрсағында адам нәсілі жаралды дегенді қалай түсіндірер едіңіз? – Палластың мына кебіне өз түсінігі қорғаштаудан гөрі

	Әл-Машанидің діни түсінігін сынау сыңайы басым. Ал Ақжан болса әріптесінің о дүниелік аруақ екенін мүлдем ұмытқан. Ұстамды ұстаздың кейпіне еніп, сұраққа сұрақ қоя отырып айтарын шәкірт зердесіне шағып беретін әдетіне басты:

	- Барлық болмысты, бүтін ғаламды жаратушы бір Алла – Құдай – Тәңір екендігіне күдігіңіз бар ма?

	- О не дегеніңіз!... Құдай сақтасын... – Паллас тағы да шоқынып қойды.

	- Ендеше он сегіз мың ғаламды жаратқан жан иесі Құдайдың Мәриям ананың құрсағында рухымен нәресте жаратқандығына құдыреті жетпейді деп қалай шек келтіресіз.

	- !!!

	- Енді сізге кәлимаға тіл келтіріп Исламда қабылдау ғана қалды.

	- ... Десекте “Інжілде” басқаша айтылған ғой.

	- Жалғыз “Інжілде” емес, көктен түскен төрт кітаптың авторы құдай бола тұрып, неге түрліше жазылған демексіз ғой, сірә?!

	- Әлбетте.

	- Айтыңызшы, Паллас мырза, “Інжілде” айтылған қағидалардың бәрі де ту бастағы мағына-мазмұнын өзгеріссіз сақтап келді деп ант іше аламысыз?

	Паллас көпке дейін үнсіз қалды.

	- Қаперімде жоқ жай бұл. Өзгеріске түсті, түспеді деп нақты айта алмаймын. Біздікі “Інжіл” ақиқаттығына сену. Бірақ ол кітаптың талай қатерге ұшырап, құрып кету қаупіне ұшырағанын семинария сабағында айтылғанын әлі ұмытқан жоқпын.

	- Міне, гәп ту бастағы “Інжіл” қағидаларының қайсы біріне жұмыр басты пенденің кезіккен әр қилы апатты желеу етіп өзгеріс енгізіп Ғайсаны Құдайдың белбаласы ету қажет болды.

	- Енді сіз өз тарапыңыздан “Құран Кәрім” өзгеріссіз ту бастағысын сақтап келгеніне кепілдік бере аламысыз?

	- Әлбетте, менің күмәнім жоқ оған. Неге дейсіз ғой. Біріншіден, бұл Інжілге қарағанда көп кейін түсті. Екіншіден, Алла-тағала жіберген үш кітабына пендешілікпен өзгеріс енгізілгендігін білді. Білді де, “Құранның” сөзін өзгерту түгіл айат орны ауысып кеткен басылымды түгелдей өртеп жіберуге үкімін айтты. Құдай сөзін кім түзете алады?

	- Әлбетте, Құдай сөзін өзгерту күнә. Дегенмен қазақ тілінде астанаңда шыққан “Құранның” айаттары орын ауысқан сүрелерін біле тұра сатып таратуға тиым болған жоқ. Бұл қалай?

	- Әрине, “Құран” айаттары мағынасын адам санасына жеткізу үлкен сауап. Ал орын ауысқан айаттарды біле тұра оны халыққа таратуға жол берген күнә. Оған қандай жаза берілері бәрі Аллаға аян, - деп барып Ақжан дұға оқып бетін сипады.

	- Енді “Томарис” жағдайына келейік.

	Тұран елінде тотемдік ұғым қандай дәрежеде қалыптасты – бұл алысқа алып кететін әңгіме, бірақ қайсыбір жан-жануарларды, табиғат құбылысын киелі санайтын ғұрыпы қазір де бар бізде. “Паллас теміріне” байланысты өзіңіз куә оқиға тотемдік ғадетпен тасқа табыну емес. Атынан көрініп тұрғандай “Тас – тәңір” емес “Тәңір тасы”. Оны айналып жүріп, “Томарис” деп қосыла дауыс қосуы жиналғандардың тәңіріне сиынуы болар. Бәлкім, бұл сөз “Тәңірге сиын” деген сөзді қосыла айтқан кезде дауыс ұласуының естілу түрі болар. Тілі басқа, әрі самагонға шылқия қанып алған масаң адам түгіл, сонша қашықтықта тұрып ондаған кісінің өз тілінде қосыла айтылған сөзді де ажырата қоюың қиын емес пе? Мәселе олардың тәңірге не деп жалбарынғандығында емес, дәл сол тасқа – “Паллас теміріне”, сіздің сөзіңізбен айтсақ, “табынуында”.

	Сіздің заманыңыздың өзінде, адамзаттың ерекше ұрпағына санап халықтың тәкаппарлана қарай бастаған Еуропа қауымы “аспаннан тас түседі” деушілерді күсталанап жатқанда, дүздіктердің көктен түсетін тастардың бәріне емес, тек біріне ғана әр алпыс жыл сайын жиналып “томарис” деп салатын зікір тек темір метеоритіне ғана бағышталатындығы сізді таңдандырмай ма?... Қазағымның нанымына байыздасам, шапағатын шашатын аспаннан Алланың адамзатқа арналған аманаты түседі деген ұғым бар. Сол аманат көктен түсетін таста, тас – түйін түрінде болатынын жердегі құлдарына сездірсе керек жаратқан ием.

	- “Тотсыз түрік болмас”... мәтелі осыған саяды ғой, сонда.

	Айтар ойын дәл басқандықтан ба, әлде әріптесінің ортақ түсінікке тоқайласа бастауын сезгендіктен бе, Ақжанның көңілі көтеріліп қалды, желпіне сөйледі:

	- Петр Семон, көп елдің дәмін тата жүріп тіршілік тұрмысында қолданылатын сөздерінде таспен салыстыра, өлшей айтатын халықты кездестірген жеріңіз болды ма?... Сірә, аңғарғаныңыз аздау ғой, үндемейсіз. Егер қазақ арасында болды екенсіз: меңіреу түнекті – “тастай қараңғы”, мұздай суды – “тастай суық” немесе бекемдікті білдірумен сараңдықты да “тастай қатты”, дүдамалсыз сенерлік сара анықтықты – “тасқа басқандай” деп нақтылықты сипаттау, тек менің елім ғана айтады.

	- Тәңірі аманаты да тас-түйін түрінде көктен түседі деп отырсыз ғой. Тас қасиетін, адамзаттың тасқа түйілген тарихын геолог сіз тұрғанда басқаны емексу әбестік болар. – Паллас Әл-Машанидің көңіл қылын әдейілеп шертіп, көтермелей, өзінің риясыз сенімін білдіре, оны тыңдағысы бар ниетін білдірді.

	- Егер осыдан қырық миллиондай жыл бұрын соңғы мұз дәуірінде бос құрлық іздесең кейін Тұран жұрты жайлаған жерден басқаны кездестіруің қиын еді. (Бұл геология ілімінің тұжырымы). Бүтін құрлық дүниесімен салыстырсақ, ұлтарақтай ғана құрылық еді ғой ол. Үскірік аязда көк мұз үстінде тіршілік иесі тұра алмайды десек, сол дәуірде адамзаттың жанын сақтаған жері тас үңгірі болды. Қауыздай қысылтаяңда кешкен тылсым тіршілік тауқыметі қауымдастықты қалыптастырып, табиғаттың дүлей күшіне саналы әрекетін қарсы қоюға баулыған адамзаттың мыңдаған жылдарға созылған үңгірлік дәуірінің тұңғыш жұрты осынау Тұран жерінде қалды.

	Ой дүниесі әзір қарабайыр, әрекеті тек тіршілік түйсігімен ғана түйінделетін, қылығы күнкөрісімен шектелетін мұз дәуірінің адамдары ызғардан ығыса-ығыса үңгірдің тас қараңғы түбіне де жетпеді деймісің... Үңгір қабырғалары құлап та жататын. Құлаған тастар бір-біріне соққанда ұшқын шығаратыны байқалмай қалмады. Үрейленіп жүрді әдепкіде олар. Келе-келе еті үйренді. Енді ұшқынды шығаратын шақпақ тастарды тану дәрежесіне жетті... Оларды бір-бірімен ұрып көрді. Ұшқын түк басқан денесіне ұшып түсті. Көңірсіген иіс сезілді, ұшқын тиген жер үлбіреп қалатындығына көзі жетті, ауыратындығын сезді... Жылытатынын да білді... Келе-келе шақпақ тастан от тұтатуды үйренді. Тас от ұшқынын шығарса да, өзі отқа жанбайтындығынын білді... Отты айнала отырып, қоламтаға піскен мамонттың балдай етіне бейқам болған үңгір иелері марқайып, тас қабырғаға арқасын сүйеп шалқая жайғасты. От жылуынан маужырап бара жатып, бір кезде ызғардан сақтап қалған үңгір қабырға тасының мұздай болатындығын сезіп еді енді... Тастың суық болатынын сонда сезінді.

	- Әл-Машани мырза, өзіңіздей жернама – геология ілімін қумағаныма өкініп те отырмын енді. Геология мен фантастика егіз бе деймін?! Айта түсіңізші, әңгімеңізге әбден тәнтімін.

	- О не дегеніңіз. Бұлтартпас айғақ шындықтың логикалық болмысын қалыптастыратын қиял қанаты ғана емес пе. Сіздің қуған ғылым саласының фантастикасы бір басқа жетіп жатыр. – Ақжан әзілге әзілдей отырып өз ойының түсінік тапқанына қуанышын жасырмады. – Басқасын маған байлаңыз. Тұран елі жайлаған өлкені мұз баспағаны ақиқат. Геология ілімінің түйіні бұл.

	- “Ақыл ауысып, ырыс жұғысады” дейді емес пе сіздің ел. Кәне енді менің қуған ғылымымның фантастикасына құлақ түріңіз. Тастай қараңғы үңгірде мұздай қабырғаға сүйеніп құяңы ұстаған үңгір адамының одан әрі ғұмыры былайша жалғасады, - деп Паллас екі алақанын ысқылап қуақылана күліп қойды. – Миллиондап жылдар өтіп жатты. Табиғат жұмсара бастады. Мұз құрсауы сөгіліп, ұлтарақтай Тұран жері енді тоқымдай болды... Тағы да миллиондаған жылдар жылжып өтті – Тоқымдай жер туырлықтай... Осылайша терістік пен түстік кіндігіне қарай түріле түскен мәңгі мұз ұзай түсті, ұзай түсті. Өріс кеңейді. Кешегі ғұмырының денін үңгірде өткізген ел енді денін иен далада өткізетін болды. Өркендеді. Көшкен мұзға ілесе өрісін өзгертіп отырды, жұртын жаңалай берді. Миллиондаған жылдар өтті. Тағы да. Жылжи-жылжи адам баласы Африка, Америка құрлығына жетті. Мұз артынан жылжи жайылым қуған қауым желге қалқан, ызғарға пана ежелгі тұрағын, тас үңгірін ұмытпады... Арман – аңсағанын, тұрмыс – күйін тасқа қашап салды... Үңгір ғұмырының ортақ ұқсастығының өзі сол кескіндер арасынан мен мұндалап тұрады қазір. Егер үңгір ғұмырының бастауы бір, тұғыры ортақ демесек, сіздің елдегі тасқа таңба салушылар сонау Африка, Америкаға әдейілеп барып өнерін үйреткен болып шығады емес пе?

	- ... немесе олардың өнерпаздары біздерге келген болды. – Паллас болжамын қуаттай келіп Әл-Машани өз түйінін айтты. – Үңгір дәуірі, мейлі Америкадан, мейлі Еуропадан бастау алсын, арнасы ортақ. Мысалға, қазіргі қала өмірін алайықшы. Жер шарының түкпір-түкпіріндегі қалалар сәулеттік ерекшелігімен оқшаулана тұрғанымен қала өміріндегі бір-бірін қайталап жататын ортақ ұқсастығын ешкім де бекерге шығара алмайды. Қай қала бірінші салынды, бастауды қайсысынан алды – түптеп, түгелдеп шығу қиын, мүмкін де емес. Бірақ қалалар бір-бірінен томаға-тұйық, оқшаулықта қалыптасқан жоқ, ұзақ мерзім ішінде бір-біріне мысқылдап жеткен, әншейінде көзге шалынбас көшірме жалғастық болды, ол қазір де үзілген жоқ.

	- Үңгір дәуірі... қала дәуірі... Ара жігінде аспан мен жердей алшақтық бола тұра, адамзат мекен-жайының өзіндік үндестігінің сақталуын айтсайшы! – Паллас тебіреніп кетті. – Қалаңызда шатағым жоқ, бірақ тас дәуірінің тұғыры Тұран топырағында қалғанына зәредей де күманданбаймын.

	- Тас дәуірінде алғашқы жағылған от орнын айтсақ, бағзы бір халыққа бәйге үйлестіру үшін емес, тарих таразысын таза ұстау мақсаты да, - деп сабақтады салиқалы ойын Ақжан. – Тұран топырағы – қазақ даласындағы тастағы таңбалардың мазмұны, түрі тұрғысында өте бай болумен қатар тас ана – балбал тәрізді тас мүсіндердің көптеген түрлері кездесетінін тілге тиек ете отырып тағы бір ойдың ұшығын шығарып еді ол. – Тынық мұхиттың “Аку аку” аралында да тас мүсіндер тұр. Бұлар: тас анаға қарама-қарсы бағытта қойылған, бірі – шығысқа, екіншісі – батысқа бет түзеген, бірінің бітімі шағын, екіншісінікі – алып, бірінің бет-жүзі – Күн тәрізді дөңгелек, екіншісінің беті – сопақ, ал құлағы епетейсіз ұзын. Ғалымдар бүгінге дейін соншама құлақтың ұзын болу сырын аша алмай әуре, ал біздің қазақ нендей бір қауесет-хабарды елден бұрын “ұзын құлақтан” естіп қояды.

	- Ғажап екен! – Паллас сөз мәнісін ұққанда ғана бас шайқап таңданып жатты... Ақжан екеуінің “ұзын құлақтар” жайлы философиялық толғауларын теріп оқушы уақытын алмай хиқаят тақырыбына қатысты тұсын ғана келтіруді жөн көрдік.

	- Жаңылыспасам, көкаршыным, мана түрік әулеті өкілдерінің “Тәңіртасын” айналып жүріп “Томариске” салуын тасқа табынуы емес, Тәңір аманаты түйілген тасты тануы дедіңіз. Қаншама санамда саралғанымен, тәңір аманатын тануды тұрандықтардың үңгір дәуірінің танымына таға алар емеспін. Сонда... – дей бергенде, айтарыңды аңғардым дегендей, Ақжан ойын аяқтауын күтпей Паллас оның сөзін жалғап әкетті.

	- ... сонда түрік жұртына ғана көктен Алла аманат түсетінін сездіргені ме демексіз ғой. – Ол академикке сынай қарап сәл үнсіз қалды. – Бәрі Аллаға ғана аян, асылық айтсам, тәңірім кеңшілік жасар. Менімше, Алла аманаты тасқа түйіліп түсірілетін сездіру жасаған иемнің түрік жұртына деген ерекше ілтипат нышаны болар.

	Тіліне үйіріле қалған сұрағына берер жауабы дәл осылай айтыларын күтпеген Паллас, Әл-Машаниға сілейіп қарап қалыпты.

	- Тек түрік жұрты емес, Тәңір аманаты көктен түсеріне тағы бір халық сенген... де. “Құдай қақ, құлдарына әділетті бола тұрып алалауы қалай? Неге?… Неге?…”

	- “Құдай аузыма сөз салса да бәрін бірден айтып шығу мүмкін емес, сәл сабырлық жаса” дегендей, Ақжан сол қолын көтеріп ишара берді.

	Бір кезде бүкіл түрік ұрпақтар өкілдерінің “Тәңіртасын” айнала жүріп тәңіріне сиынуы тасқа түйіліп түсетін Алла аманатын қаспеттеу көрінісі дедік қой... Дәлірек айтсақ, “алла аманаты” деп отырғанымыз адамзат рухының “Тәңірін танудан танбасқа” берген анты – “әл-Мисақ” болса керек.

	- аль... аль... Мис-с... а... қ... – Әлденені есіне түсіргісі келді білем, Паллас маңдайын сипалаған күйі үнсіз қалды. Әлден уақытта:

	- Естісем тас керең болайын!... – деп ол нағыз ғалымға тән тазалықпен ағынан жарыла. Ақжанның әздігіне бас иетіндігін аңғартты: - Томарисім, өзің қол ұшын бермесең, мұны ұғуға өрем жетер емес!

	- Қымбаттым, мен де соны қалар едім, - деді Ақжан әзілдей тұра шынын айтты. – “Әл-Мисақ” дегенге қосарым да, аларым да жоқ, ол “Құран Кәрімде” жазылған ақиқат. Сіздер еуропалықтар, басқаларды мансұқ етіп нәсілдік тұрғыдан қарауға әдеттенгенсіздер. Ұстаған діндеріңіз де осыны қалжуыр еткендей. Әйтпесе сіз сықылды ғалымның

	“Құранда” жазылған “Әл-Мисақтың” хабарсыз қалуын қалай ұғынуға бұйырасыз?! – Паллас кілт тоқтай қалды. Әңгіменің діни арнаға аусатынын күтпесе керек. Жүзінде таңдану бар, бір сәт жүзінен кекесін күлкі ізі байқалып қалды:

	- Көкаршыным, мені пұсырмандыққа шоқындырудан саумысыз?!

	- Қымбатты Петр Симон! Ақырдың діні ислам, ақырдың пайғамбары Мұхамет Расул екендігін жұмыр бас пенде дүниеге мұсылман болып келіп сәбиліктен қашан шаққанша мұсылман болатындығы, одан кейін өз дініне тартатындығы сонау Әл-Мисақтан белгілі ақиқат. О дүниеден келген сіз осы шындықты маған айтқызуыңыз жөн бе?!

	Ақжан денесін селкілдете мейрілене күліп алды.

	- О, Әл-Машани, білместігіме ғафулық өтінемін, - деп ол да күліп жатыр. – Пендешілікке бас ұрдым ба қалай?!

	- Жо, жоқ Петр Симон. Бәрі орынды! Әруақ боп ақиқатты айтқаныңнан, жұмыр басты пенде боп сізбен пікір алысқаным қажет маған... Ту баста Алла-тағалам алдымен адам рухын жаратып, ақыл иесіне бүкіл періштелерге бас игізіп, жаратқан иенің жалғыз екендігіне санамен сеніңдер деген еді ғой. – Сондықтан да өз ақылымен игеретін шындықты алдына ала айтар болсақ, әрі кеткенде құр уағыздан аспауымыз қақ – деп Ақжан әріптесін креслоға отыруға ишарат жасады да өзі оған қарсы орналасты.

	- Біріншіден, ислам дінін ұстағандарды пұсырман демейді, мүсілім-мұсылман дейді. Екіншіден, мұсылмандар сіздер сияқты суретке табынбайды. Алланың жалғыз екенін Мұхамедтің оның жердегі елшілігін айтып иман келтіреді. Ал, үшіншіден, - деп ол дауың болса айтып қал дегендей, ортан саусағын бүкпей ұстаған күйі сәл кідірді де, өзін ерекше зейін қойып тыңдап отырған Паллас тағатсызданып “үшінші” деп қоштаған соң барып саусағын жұмды. – Алла-тағала түсірген бас төрт кітапты оқып, құдай сөзін білген кімге болса да сауап.

	Сәл сабыр, Әл-Машани! – Ол желпіне сөйлеп кетті. Мұсаға түскен – “Тауарт”, Дәуітке түскен – “Забур”, Ғайсаға түскен – “Інжіл”, Мұхамедке түскен – “Құран Кәрім” құдай сөзі болса, “Інжілдің”, жолын қуған христиандықтың жазығы не?

	Автордан: Осылай басталған екі ғұлама арасындағы әңгіменің ұзын-ырғағы жоғарыда айтылғандықтан, оқушыны мезі етпей, енді оның жалғасын ғана келтіруді қаладық:

	- ... Жұмыр бас пенденің “Інжілге” салған суық қолының ізі христиандықты қабылдатуда қан төгуге дейін апаратын озбырлықты қолдайтындығы дер едім. Тарихта Исламға қарсы жасалған үш бірдей креш жорығын сіз жақсы білесіз. Ау, сонда сиынар құдайы бір, басқа діндегілердің қанын төгуге жаратушының жазғаны деуге қалай аузың барады... Отаршылдықтың қорқау саясатын дара ұстаған Еуропа мемлекеттерінің дүние жүзін бөліске салып жатқан кезеңі сіздің заманыңыз емес пе еді, Петр Симон. Бірі католик, енді бірі протестант не болмаса провославный болса да бәрінің тоқайласар тұғыры христиандық дін ғой, отарлап озбырлыққа жол беру, басқаның байлығын тонау, нәсілдік артықшылық деп басқа ұлтты мансұқ ету, қанын төгу – барлық құдай жолын бұзу деп күнәні билеуші топқа артайық. Ал сонда шіркеу қандай бағыт ұстады? Оның қарекеті отарлаудың құралына айналды емес пе. Христиандықты тарату мақсатымен айланың жаманынан жиренген жоқ, алдау-арбау, мәжбүр ету, сатып алу, қажет болғанда қан да төкті. Басқаны айтып қайтем, дәл сондай кепті қазақ та басынан өткерді. Православын шіркеуі шоқынған қазаққа өз жерін – жайылымын өзіне сатты. Ашаршылықта Алтай ауып барғандардың шоқынғанына ас, басына үй берді, көнбеген қазақтар көк мұз аязда тауға кетті. Дені қырылды. Осының бәрі “Інжіл” атымен жасалынды.

	Енді Құдай кітабының бірі, бірақ әлі өзгеріске ұшырамаған “Құран Кәрім” айаттарына құлақ салыңыз. – Ақжан кітап сөрелерінің ең жоғарғы үйшігінен арапша әріптерінен айшықтай жазылған қызыл-қоңыр мұқабалы кітапты алып “Кәфирун сүресін” ашты.

	- Бисмиллә ирахммә нирахим “Әй кәпірлер! Сендердің табынғаныңа табынбаймын... Сондай-ақ сендер де менің құлшылық қылғаныма құлшылық қылушы емессіңдер. Сендердің діндерің өздеріңе, менің дінім өзіме тән делініп” дін ұстауды жұмыр бас пенденің өз ықтиярына беріп, “Насыр сүресінде” нағыз қақтың қасқа жолы ислам дініне енуді “Алланың жәрдемі және жеңісі келген кезде адамдардың Алланың дініне топ-тобымен кіретіндігі” айтылады. – Ақжан “Құранды” жауып, бата қылып бетін сипады да, оны орнына қойды.

	Паллас манадан Әл-Машанидің бар қимылын қалт жібермей бағуда. Оның “Құранды” ерекше ыждақаттықпен қолға алып, бетін ашуы, салмақпен бетін жауып бата қылуы, баппен қайта орнына қоюы, бәрі-бәрі арбап тастағандай одан көзін айырар емес. Құран айатын тұңғыш естуінен бе, Ақжан емес, оны жаратушы аузынан естігендей, елтіп қалған тәрізді үнсіз отыр.

	- Орта ғасыр Еуропа тарихын, оның ішінде татар-монғол шапқыншылығынан сіздің мағлұматыңыз мол болар – деді Ақжан орнына келіп отырып жатып. – Ресей үш ғасыр бойы монғол боданы болып қалды емес пе?... Монғол шапқыншылығына нендей сорақылықты жапсырмайық, бірақ мына бір әділеттігін ұмыт қалдырмағанымыз жөн.

	Үш ғасыр үстемдік құрған кезеңде олар орыстың мәдени ескерткішінің мұртын сындырды дегенді, діни құқын қорлайтындай қылықты, тіптен, шіркеудің қоңырауын беймезгіл соқтырған қылығын естідіңіз бе? Жоқ, ондай діни ғұрыпты қорлайтындай озбырлық жасамады олар. Рас алым-салығын алып тұрды. Сонда жаулаушылардың өз діні болмағаны ма? Болды.

	Олар Орталық Азия елдері түрік тілдес елдерді де жаулап алды, үстемдігін құрды. Билеуші топ – төре болып қалыптасуымен қатар ислам дінін бірден қабылдауы қалай? Христиандықты – православыны қалаған жоқ бірақ монғолдар. Неге? Әлгінде естіген “Насыр сүресінің” исламға топ-топ кіруінің бір көрінісі осы болар деймін!...

	- Әл-Машани мырза, айтқаңызға таласым болмағанымен, өз дінімнен безуден аулақпын әзірге, - деді Паллас байыпты байсалдықпен – Тек осындай жайға кезінде жете мән бермегендігіме өкінемін. Әйтсе де адамзат мәдениетінің бастауы ақ нәсілдер еншісі емес пе?! Ертеде грек бастаған мәдени мұраны римдіктер жалғастырды, ол бүгінгі Еуропа елінің өркениетімен ұштасты. Осындай бұлтартпас айғақты да аттап өту қиянат қой.

	Бөлме ішінде бір сәт үнсіздік орнай қалды. Паллас жауап күтетін тәрізді. Ақжан бұл үнсіздіктің әдейілеп ұзауын қалағандай. Тосылу емес, тыңдаушысына тосын жайды жеткізудің жолын іздестіру – толғаныс. Ақжан жүзінде біліне түсіп ғайып болған кекесін күлкі ізін Паллас байқап қалды.

	- Қадірлі Петр, ғасыр сағатыңызға тағы да түзету енгізіп қойшы – деп Ақжан екеуінің арасында жатқан екі ғасырлық айырманы әзілдей отырып еске алды да, айтпақ ойын бастап кетті. – Оныңыз рас, адамзат тарихының үш мыңдық мәдениет тарихының бастауы Грецияда жатыр деген ұғым сіз түгілі менің заманымда, яки ХХ ғасырдың басына дейін үстем болып келген-ді. Бәлкім, бұл ұғым қалыптасқан күйінде қала берер ме еді, егер Шумердің үшкіл қыш жазуының кілті табылмағанда, - дей келіп Ақжан өзіне елеңдей қалған әріптесіне тікелей қарады... Өкініші сол, грек-рим мәдениеті деген “Қағида” “Еуропа үйі” деген ауқымы тар зиянды ұғымды қалыптастырып та үлгергендігі.

	Көз қарытар ақиқат айғағын көре тура қалыптасып қалған жалған ұғым жан күйзелтпей етпек емес. Үйдің ішін кезіп кеткен Паллас көңіл-күйін Ақжан түсініп тұр.

	Әлден уақытта ол Ақаңның қарсы алдына келіп тұра қалды:

	- Сонда менің елімнің ғылымға қосқан үлесі болмағаны ғой...

	- О, Петр-шырақ, отырыңызшы құдай үшін! – Ақаң Палластың екі қарына қолын созды. – Орта ғасыр ғылымын одан әрі дамытуда сіздің ел ғалымдары қосқан үлесін кім бекер демек. Мәселе сол “Еуропа үйінің” табалдырығынан Шумер тәрізді шығыс елінің табыстарын нәсілдік менмендікпен аттатпай тастауында ғой. Тыңдағын, Петр шырақ, мен сізге өтірікке бергісіз бір шындық айтайын – бар-ды. Әлгінде, екі ғасырлық тарих белесінде қауымдастарының мен-мен тәкапарлық астамшылығының көрінісі бірден көзге ұрып, соған өзін кіналағандай Палластың жүні жығылып қалғандай-ды. Соны сезіп қалған Ақжан оны сөзі жарасар замандасындай іш тарта отырып, көңілсіздігін сейілткісі бар.

	- Сол шумер тілінің жұрнақтары да, мәдени белгілері де дүниенің төрт бұрышынан кездесе бастады қазір. Әсіресе тіл үндестігі Кавказ, Африка, тіптен Полинезия елі мен Америка құрлығынан көптеп табылды. Ал Тұран елдеріне келсек ғалымдардың үлкен тобы Шумер мен түркі тілдері арасындағы ұқсастыққа шүбәланбайды. Мәселен, түркі тілдес халықтар күні бүгінге дейін ғалам иесі мағынасында, өзіңіз естіген “Томарис” түбірі – “Тәңір” Шумер түсінігінде де дәл осы мағынада айтылыпты. Ал аспаннамалық мағына алған “Табу” сөзі Шумер мен Полинезия елінде бірдей, бұл қазақ түсінігінде де соған келеді.

	- Ғажап екен... Сізден өтінерім нені айтпайық оның ғылыми айғағын қосағынан қалдырмайықшы?! – Паллас ғалымға тән сарабдалықты жақтайтындығын ескерте отыра, әзілдеген болып әріптесін қоштап қойды. – Бәсе, Тұран еліне қайтіп соқпас деп отыр едім манадан. Бәлкім сол “Ғылым үйінде” Тұран ғылымының алар орнын да көрсете кетерсіз.

	- Әзілге шын жауап дейді менің халқым – Әл-Машани әңгімелесіп отырған еуропалық ғалым, табиғатында қалыптасып қалған менмендік “мінезден” әлі құлан-таза арыла қоймағанын сезді. Сондықтан да сөзді ол тым әріден бастауды жөн көрді.

	- Қазақта “сана”, “саналы” деген ұғым бар. Адамның табиғи ерекшелігіне қарай көріп-білу, оқу-білімінен толысар ақыл деңгейінің мөлшері бұл. Бірақ ол сөздің түбірі “сан”.

	Адамның алғашқы дүние танымының қалыптасып, өрбуі алдымен өзі көріп кезіккен құбылыстарды бір-бірінен ажырата білуден, яғни әр заттың өз орнының өзгерісін, азайып-көбеюін санап барып аңғарып, түгендей жүріп танығандығы талас тудырмас деймін. Ендеше жыл мезгілінің қайталануын, күн мен түннің, апта мен айдың алмасуын санау арқылы ғана ажыратылып, белгіленеді десек, енді осының бәрі-бәрі аспан денелерінің орын ауыстыру нәтижесі екендігі санаға кеп сіңді де ғой. Сөйтіп адам болмысында “сан” саналылықтың түп қазығы болған-ды. Ендеше, бұл өзіңіз қалаған “айғақ” емес дей аламысыз, қымбаттым!

	Сібір еліне, Алтайға бара жүріп, тек орыстар ғана емес, еуропалықтар да “дүздік” деп мансұқ ететін сол халықтың аспан түсінігін аңғарған да боларсыз. Ну тоғай ішінде ақ тұнжырда, қараңғы түнде қартасыз ешқандай бағыт-бағдар берер аспапсыз жол таба алатындығы сол халықтың аспантаным деңгейінің қаншама жоғары екенін дәлелдесе керек. – Паллас үнсіз басын изеп құптаумен отыр.

	- .... Дүниені түгендеп, санау арқылы саналыққа жетіп, көрмегенді көздеп, байқалмайтынды бағдарлау дәрежесіне көтерілген қазіргі ғылымның о бастағы көзін іздеп ұзаққа әкетер жолға түспес бұрын жедел дамып желек атқан Еуропа ілімінің бастау алған – орта ғасыр ғылымына көз салайықшы алдымен: Егер сол бастау шығыс елінен, дені араб ғылымынан десем “неге Тұраннан емес” демейсіз? – Ақжан әзілдеген боп Палластың сынайын байқағысы бар.

	- Әл-Машани “шабулынан” “Еуропа үйін” қалай сақтасам деп отырған адам орта ғасырға ортақтасу не теңі... Қымбаттым, сізді шын пейіліммен тыңдап отырмын, алған бағыттан бұрыла көрмеңіз. Тәңір жар болғай! – Паллас та әзілмен жауап қатып, риясыз көңілін білдірді.

	- ...Сол креш жорығынан кейіңгі кезеңдегі еуропа ғылымына көз жіберелік. Ол исламға қарсы жасалған діни жорықтан гөрі шығыс ғылымын шоқындыруға бағытталған шапқыншылық па деп қаламын кейде мен.

	Бір ғана аспантаным ғылымын алайық. Еуропаның креш жорығына дейінгі, одан кейінге және араб елінің аспан шырақтары – жұлдыздар мен аттар салынған ортағасырлық карталарын қойып қарар болсаңыз, шоқындыру сырын өзіңіз де ұғар едіңіз. Дәлірек айтсақ, креш жорығынан кейінгі кезеңде шыққан еуропа аспан картасына араб елі картасындағы аспан шырақтары мен аттар белгілері айнытпай көшіріліп, тек оларға креш тағып “өзгертілген”.

	- Мұндай ұқсастық пен айырмашылықтарды өзім де байқағанмын. Бірақ мұны мен керісінше арабтар бізден... – дей беріп Паллас тұтығып қалды. “Ұрлады” – дей жаздап барып дер кезінде тілін тістей қалды, - бізден алмасқан болар деп ойлаған едім...

	- Ғылыми тұжырым – болмыс шындығы. Екі шындық болмақ емес, ақиқат жалқы. Сондықтанда шындық дін, ұлт талғамайды. Егер ғылыми шындық пен діни ұғым астасып жатса, ол діннің жаратушы иенің құдіретін танитын бірегей дін болғандығы да. Өйткені ғылыми шындығымыз Тәңірдің дүниені бір ғана жаухари нұрдан жаратқандығын танудың адамға берген еншісі. – Менің қандай дінді айтып отырғанымды сезерсіз дегендей Ақжан еуропалық әріптесіне қарап қойды. – Өкініші, сорақылық араб елінің аспантаным ғылымын шоқындырылуымен шкетелмеді, сол ілімнің ақиқат тұжырымын шіркеудің бұрмалауы болды. Осының кесірінен еуропа ілімі керағар бағыт ұстап келеді. Бұл жайт ғылымның өркендеуіне кесірін тигізбей қойған жоқ.

	 Шындықты айтқан Галилей, Коперник, Кеплер тәрізді “Інжіл” қағидасынан шашау шыққан, қайшы пікір ұстаған ғалымдарды шіркеу қудалады. Тіптен, Галилейді соттағаннан да қабардарсыз ғой деймін. Не үшін?

	- Не үшін болушы еді... – Ол сәл кідіріп барып сөзін жалғай берді. – Ол ортада тұрған Жер емес Күн. Күнді Жер айналады деп дәлелдемекші болды ғой.

	- Ғылым тілімен айтқанда, олар христиан діни уағызын геоорталық ұғымын емес, гелиоорталық – Күн жүйесі құрылымын қолдады емес пе? Ал Сіз қайсысын қолдар едіңіз? – Мұндай сұрақ қойылар деген ой қаперіне кірмесе керек, Паллас сасайын деді:

	- Мен астрономия саласының маманы емеспін. – Ол тура жауаптан жалтарғандай сыңай танытты. Аспан әлемі жайында діни семинардан алған мағлұматым өзім қуған ғылым саласымен айналысуыма кедергі жасай қойған жоқ әзірге.

	- Петр Симон. Егер құпия болмаса, айтыңызшы, өзіңіз қандай қағиданы қолдайсыз? – деп Ақжан қадала қалды.

	- Құдайдан жасырмағанымды, сізден несіне бүгін қаламын. Әлде сізден “Інжіл” қағидасында адам қолымен жасалған өзгеріс бар дегенді ести сала жылдар бойы дарыған діни нанымды өзгерте қоюым керек пе?

	- Маған қажеті осы еді. Онда мына бір істен хабардар болғаныңыз жөн. Бәлкім, осыны естіген соң... – деп Ақжан елп ете түсті. – Сөйтіп, жуырда – ХХ ғасырдың аяғына қарай шіркеу өзі соттаған Галилейге кешірім беріп, ақтаған-ды.

	- Ақтады дейсіз бе?! Ғажап!...

	- Ие, ғажаптың ғажабы бұл!

	- Сонда Күнді айнала Жер қозғалады ғой...

	- Жаңылысқан жоқсыз. Күнді айнала қозғалатын Жер ғана емес, Күннің өзі өне бойы қозғалыстағы аспан шырағы.

	- Ғажап!... Ғажап!... – Паллас қос шекесін ұстаған күйі төмен қарап отырып қалды.

	- Осының өзі “Інжіл” қағидасы адам қолымен өзгертілмеді ме екен деген күдікті растай түсетін сияқты.

	- Мына жай мен үшін күтпеген жаңалық! – Паллас амалы таусылған адамдай, Ақжанға жалына қарады. – Құдай үшін өтінем, айтыңызшы, тағы қандай ауытқу бар “Інжілде”?

	- Нақты білмегенімді “пәлен еді” деп күнәға батарым жоқ, ол бір жаратушы ием - Аллаға аян, - деп Ақжан қоңыржай дауысын өзгертпеген күйі салмақпен белгілі шындықты Паллас алдына жайып салды. – Егер ту бастағы – көктен Тәңір түсірген “Інжіл” нұсқасы болса бір сәрі, бар өзгерісті шағып айтып беруге болар еді. Өкініш – бастапқы “Інжіл” нұсқасының сақталмауында ғой. Ал “Құран Кәрімнің” әдепкі кітабы жоғалмаған, ол қазір Исламбол қаласында сақтаулы тұр. “Құранның” әрбір басылымы сол түнұсқасымен салыстырылып отырылады...

	Петр шырақ, қаласаң. Айтар тағы бір “ғажабым” бар. – Ақжан дауысын көтере көңілдене сөйледі. Үнжырғасы түсіп, төмен қарап отырып қалған Палластың көңілін басқаға аудармақ. – Ғылымның гелеорталықтың құрылымын дәлелдеушінің бірі орта ғасырда ғұмыр кешкен шығыс ғалымы Әбу Насыр Әл-Фараби және оның ізін қуушы ғұлама Беруни Әбу Райхан...

	- Әл-Фараби! – Паллас басын кілт көтеріп алды. – Оның философиялық трактаттарын неміс тілінде оқығанмын. Ол араб ғылымы ғой.

	- Араб Шығыс елі емес пе?! Егер түстеп келсең, Әл-Фараби тегі түрік - Дешті Қыпшақ, туған қаласы – Отырар. Беруни де Орта Азия түлегі – түрік. Осы ғұламалар көптеген табиғат ілімінің іргесін салып қана қойған жоқ, жекелеген ғылым салаларының бастауы да осы екеуінен тарайды. Еңбектірінің дені сол кездің өзінде-ақ Еуропа елдері тілдеріне аударылған-ды. Амал нешік, “Еуропа үйін” тігушілер осындай ғұламалардың есімін көпе-көріне атамай, нәсілдік үстемдікті уағыздауға ұмтылды. – Ақжан ауыр күрсінді. – Мәселен, Ньютонға өңгертіп қойған әлемнің тартылыс күші заңдылығын да, “Ньютон биномы” аталып кеткен есепті де Беруни одан алты жүз жыл бұрын дәлелдеген еді. Ал Галилей, Коперник, Кеплер сыбағасына тартылып жүрген Күн жүйесі құрылымын Әл-Фараби, оған ілесе Беруни бес ғасыр бұрын дәлелдеп берген-ді. Бұл жаңалық сол кезде-ақ Еуропа тіліне аударылған болатын.

	- Е, мәселе қайда жатыр! – Паллас әлденені есіне түсірді. – Жерлестерімнің Коперникті “Сармат астрономы” деп мансұқ ету себебін енді түсіндім. Әл-Фараби қыпшақ болса, сармат Еділ бойын мекендеген түркі тілдес тайпа аты екендігінен хабардармын.

	- Сіз ғылымның адамысыз, түсіндіңіз. Мен Галилейдің де, Кеплердің де, Коперниктің де ғұлама ғалымдығына бас иемін. Ғылымның қандай бір саласын алмаңыз, өне бойы даму үстінде – біреу бастайды, басқалар толықтыра, дамытады. Бірақ әр нәрсе өз атымен аталуға тиісті. Ғылым тарихында өз орнында тұру әділеттілік үшін қажет. Олар Күн жүйесі жайлы ілімнің кімнен бастау алатындығын жасырмағандығына күмәнім жоқ. Коперниктің “Сармат астрономы” аталынып күсталануы, шіркеудің Галилейді қуғындауының басты себебі осында жатпасын! Бәрінен де “Еуропа үйін” жасаушы нәсілшілдік пиғылының сеңі әлі бұзылмай, үдей түскені өкінішті-ақ!

	Мұндай әділеттсіз тек аспантаным ғылымымен шектеліп қалса бірсәрі: Орта ғасырлық шығыс ғұламаларының басқа ғылым саласында ашқан заңдылықтарында “Еуропа үйінің” меншіктену “мінезінен” әлі жаңылған емес. Бір қызығы, егер Шығыста ашылған ғылым заңдылықтарына ие табылмай жатса, оны Архимедке, не болмаса Пифагорға тели салынады осы күнгі.

	Мәселен, ойыс айна теориясын жасап, дәлелін жазып, сызып кеткен Әл-Фараби екендігін жалтартпас құжаты бола тұра, оны Архимедке байлап келеді әлі. Ал Пифагордың асқан ғалымдығына кім шүба келтіреді! Оның әрбір мектеп шәкіртіне таныс тік үшбұрыш ілімі Шумердің қыш жазуында келтірілген. Өйткені Пифагор ұзақ жылдар бойы Шумер елінде ғалымдыққа тәлім алды емес пе?

	Енді, екінші мысал келтірейін. Коперниктің тұстасы Әмір Темір немересі Ұлықбек өз заманында теңдесі жоқ растыхана салдырды. Оның тұңғыш рет аспан әлемінің толық картасын жасағанын да ешкім бекер демейді... Егер Ұлықбек сіздің елде туып, мәселен, Ульбрихт болып аталды ғой, онда Еуропаның қақ төрінде Коперник емес, Ұлықбек тұрары қақ. – Ақжан күліп, Палластың тізесіне қолын салды. – Айтыңызшы қымбаттым, Тәңір пендесінің түр-түсін әртүрлі еткенмен, кеудесіндегі жанын бірдей етіп жаратқан жоқ па? – Манадан бері үнсіз күйінде ұйып тыңдап отырған Паллас бірдеме айтқысы келіп оқталып еді, оны “сөзің аузыңда” деп кешірім сұрай кідіртті де, Ақжан айтар ойын аяқтады:

	- Жұрттың дені Әл-Фарабиды ұлы фслософ дейді. Ол ұлы сазгер – музыкашы. Тарихшылар оны философ – музыкашы деп дәріптеуі осыдан. Себебі, оның заманында философия барлық ғалымдарды қамтыған ғылым шұғыласы тұғын, ал өнер шұғыласы музыка саналатын. Ұлы бабам музыкалық дыбыстардың мәнін ғылыми талдаудан бастап, тарихын, әсерін, түрлерін, орындау шеберлігін, аспаптарын, композициясын, мақамын тағы басқа жақтарын тегіс қамтыды. Әр елдің тіршілік тұрмысының музыка мақамында көрініс беретіндігін дәлелдеді де. Қазір қолданылып жүрген нота бабамның жазып кеткен іліміне негізделген дүние ғой.

	Алғашында Әл-Фарабидың музыка ілімі Еуропа елдеріне дау тудырды, оған үзілдікесілді қарсы да шықты. Бертін келе оның музыкасы шіркеу хорларында қолданыла бастады. Сіздің елде сурет өнері мен музыка бастауын шіркеуден алатындығы құпия емес. Мәселен, Салило, Хапиро тәрізді шіркеу хорын басқаратын атақты музыканттар ӘлФараби сазын қолданғанын біліп қалып, шіркеу оларды 14 жыл бойы айдауға жіберген-ді. – Әл-Машани айтпағым осы еді, не ойыңыз бар дегендей, Палласқа қараған күйі үнсіз қалды.

	- Машани мырза, сізді тыңдай отырып, көп дүниеден мақрұм екендігіме көзім жетті. Әсіресе, жарық дүниенің адамзатқа ортақ екендігін біле жүре, қандастарымның нәсілдік тәкапар қылығын ескермегенім үшін, Әл-Машани, сізден ғафулық өтінемін! – Паллас тебіреніп кетті. – Аспантаным іліміндегі әділетсіздікті естіп отырғаным осы, бірақ сіздің ұлы бабаңыздан жүз жыл кейін дүниеге келген италия ғылымы Л. Пизанскийдің (Фибоначчи) әкесі араб елдерінде сауда ісімен айналысқан кезде мектепті сол жақта тамамдаған бала кейін арабтың “Алгебра” оқулығын италия тіліне аударып, еуропалықтар үшін “Абақ кітабын” жазып қалдырғанынан хабардар едім. Ал Әл-Фараби сізге баба екендігін енді біліп отырмын. Тұран тұрғысындағы қалжыңым шындыққа шыққандығына шын қуанамын.

	Әл-Фараби дегенде ішкен асын жерге қоятын жан Палластың мына лебізін естігенде мейманасы тасып жайнап сала берді.

	- Мен сізге әлі ғажаптың ғаламатын айтқаным жоқ қой! – деп Ақжан желпіне сөйлеген күйі орнынан тұрып барып сөреден “Құранды” алды да, “Иа Син сүресін” ашты: “У күлу фи флаки иасбахун”... мағынасы: “Жер және Күн де, Ай да қозғалып жүр... Әрқайсысы өз кіндігінде жүзеді де жүреді, өз өрісінде айналады”.

	Паллас “Құранға” бір, Ақжанға бір қарағыштап сілейіп отырып қалды. Үнсіздік ұзаққа созылды.

	Әл-Машани мырза, француз ойшылы Жан Жак Руссо есімі сізге таныс та болар. Ол менің замандасым. Христиан діні фанатиктерінің кейбір керітартпа қылықтарын әшкерлеп, адамдық әділеттікке, еркін тәрбиелікке шақырғаны үшін бүтін Еуропа қауымы оны мансұқ еткендігіне куәгер болдым. Сонда оған тағылған айып ислам ғалымы сіздің бабаңыз Әл-Фарабидің “Қайырымды қала тұрғындарының көзқарасы” кітабында айтылған ойды қуаттауы, сол үшін оған исламды мадақтады-мыс деген айып тағылды.

	- Білгенде қандай, Руссо шығармаларымен таныспын... Сізден көп кейін дүниеге келген “Орыстың Руссосы” аталған ұлы адам жайлы бәлкім сіз бейхабар боларсыз, - деп Ақжан орнына келіп отырған Палласқа ұрлана қарады. – Әрине, білмейсіз. Ол – орыстың ұлы жазушысы граф Лев Толстой.

	Толстой Қазан университетінің Шығыс факультетінде оқып жүрген кезінде-ақ христиандардың суретке табынуын жалғандыққа балады, патша үкіметінің өзіне бодан елді зорлап шоқындыру саясатына қарсы шығып, ислам дінінің ақырдың діні екендігін және оның артық жақтарын айтқандығы үшін графты шіркеу “орыстың Руссосы” деп мансұқ етті де.

	Кейін граф Самар, Орынбор барып қазақ, башқұрт арасында болды. Толстойдың қымыздың емдік қасиетін тануы сол жолы болды. (Кейде қазағым қымызды мақтағысы келгенде Толстойдың айтқанына сілтеме жасауды ұнатады!). Қазанның муфтиі Уаис үйінде қонақта болды. Уаис та “Ясная полянаға” келіп қонақтап қайтты. Толстой өз иелігінде бие байлатып, қымыз ішті. Ислам дінін қабылдады. Сол үшін граф шіркеуден аластатылды, Уаис үрім бұтағымен Сібірге итжеккенге жер аударылды. Бірақ шіркеу Толстой сынды адамды ашық аластау үлкен соққы екендігін олар білмеді емес.

	Сондықтан да оның сыртынан қатаң бақылау қойды. Шамасы граф Қырым арқылы Түркияға өтіп кетеді деп қауіптенсе керек. Десек те, өмірінің соңғы сағатында Толстой өз үйінен қашып шығып, Қазан бағытында жол өтетін Астапьев бекетінде көз жұмған-ды... Маған кейде дана Абайдың Толстой шығармаларын қасиеттеуінің және Шәкәрім қажының графпен хат алысуының бір себебі оның ислам дінін қабылдауынан бе екен деген ой келеді...

	- Әрине, граф Толстойдың ислам дінін қабылдауы тегін емес. Дегенмен тарихта бір дінен шығып, басқа дінді қабылдау болып тұратын шындық. – Паллас өзі ұстаған христиан дінін қорғағысы бар ма, әлде ақиқаттың ақ жолын анықтай түскісі келді ме, Ақжанды әрі қарай ашық әңгімеге тартты. – Сондықтан да мұндай құбылысты артықшылығының нақты дәлеліне жатқызу қиын.

	- Қадірлі Петр! Алдымен сізден көп-көп кешірім өтінгелі отырмын. Не үшін дейсіз ғой. Айтайын: манадан шерткен көп христиандықты күсталанып, мұсылмандықты мадақтаудан туындағандай арнаға түсіп кетеді ме деген дүдамал ой бой көрсетіп отырғаны.

	- Сөз басы “Паллас темірі” болып сіздің атағыңызбен тарихқа енген қара тасты айналып жүріп, дүздіктердің “Томарисқа” салу себебін түсіндіретін “Әл-Мисақ” жәйлы еді ғой. Егер мен “Әл-Мисақ” – құдай сөзі, “Құранда” бар, солай да... солай деп қысқа қайырсам, сіздің сеніміңізді селт еткізуім екі талай еді. Екі ғасырдай уақыт асуын аттап барып кездесуіміздің қажеті не онда. Манадан бері ғылыми ислами қақында шерткен көп зәредей болса да сізді құдай сөзіне сендіруге даярлау еді, енді бақсам, ол пиғылым басқаша түсінікке тартып кеткен сықылды. Кінәлі өзім бәріне... Ол үшін сізден тағы да кешірім өтінемін...

	- Жо-жоқ, көкаршыным! Аруақ болып алдыңды орағытпайыншы деп тура пенделік жасап отырған кінәнәң бәрі менде болар, сірә! – Паллас риясыз кішіпейілділік көрсетті. – Ақжан, сізді таңдау қандай ғанибет еді, айтарыңызды ірке көрмеңізші қатты өтінемін!

	Паллас бөлме ішін кезіп жүр, өзімен-өзі сөйлесіп күңіренгендей болды. Әлде бұл өмір бойы өзегін өртеген өкінішінің өксігі ме екен? “Граф қандай бақытты жан едің! Сенің бақыттылығың – ақырдың діні – Құдайдың қақтығын қаспеттейтін исламды тануың. Жалғыз сол ма? Жоқ. Біле-білгенге соңғы демің таусыларда бекетке қашып барып жантәсілім етуің де бақыт… бақытты өлім! Ол – ата-бабаң түп-тұқияның ақиқат санап алдандырған рухани сенімнің жаңсақтығы мен жылымшы жалғандықтың құрсауын қаусатқан бұлқынысы, ғұмыр бой қоршаған қауыммен іштей теке-тіресте егесіп өткерген майданның ашық алаңда мыңмен жалғыз алысып шәйт болуың. Ал мен ше?… Бос белбеулігіме өкінем қазір. Тіптен сонау жылдары Алтай елін аралап жүріп, әбден қаталап, дүздіктің үйіне келгенімде үй иесі құрметтеп ұсынған қымызды ішуден жирендім-ау. Бар айыбы жылқының сүтінен жасалғандығы оның. «Граф, сол үшін кешірім ет, кешірім ете көр мендей бейбағыңды…»

	Әрине, басқа дінді қабылдау сол діннің құдай жолы – қақтығының басты дәлелі болмағанымен, граф Толстой сынды ойшылдың исламды қолдауы әшейінгі өмір құбылысына жатқыза салуға болмайды – Ақжан Палластың жан күйзелісіне түсінгендігін ашық аңғартты – Сіз түгіл, тіпті, граф заманында да исламды қабылдаушылар қадау-қадау кездесетін-ді. Ал, мына менің заманымда бүгін тайпа, ел болып мұсылмандықты қабылдауы жаңалық емес, ақырзаманда пенденің бәрі де исламға енеді деген “Құран” қағидасының нақты көрінісі болар бұл... Бұл айтқаным пенде Палласты уағызға жығу емес, тек ақпар ғана! – деп Ақжан қулана күлді. – Руссоның ізін қуған – менің замандасым, сіздің ұрпағыңыз католик Рожа Гардон алдымен діннің бәрін мансұқ етіп коммунист болды, одан соң исламды қабылдады. Ол қазір Батыс елдер университеиінің бірінде “Ғайса – ислам пайғамбары” деген тақырыпта дәріс оқиды...

	- Ақпарыңыздың ақиқатына күмәнім жоқ, бірақ ол мен үшін жаңалық емес, өткеннің жаңғырығы ғана бұл, Әл-Машани мырза! Паллас әзілдей тұрып өкінішін білдірді де: - Ғайсаны мұсылман ету идеясын IV ғасырда Павел Самосатский, V-ғасырда Нестрой көтерген болатын... Кезінде оған мән беріп, зерттемегеніме енді өкініш етіп отырмын.

	- Ал мен үшін бұл үлкен жаңалық! – Манадан бергі үнсіздігі сыпайылық сақтағандығы болар, ол айтқанымды дұрыс түсінсе еді деген дүдамал ойдың жетегінен шыға алмай отырған Ақжан Палластың мына “ақпарынан” пиғылын танығандай қуанып кетті. Әзіліне әзілдей жауабын берді.

	- Мұлтым бар. Айыбына Францияның әйгілі мұхит зерттеуші Жан Ив Кусто жәйлі мына бір тарихты айтып берейін. Кезінде бұл оқиға дүние жүзі ғалымдарын ғана емес, діни қауымдастықтарын да, бүтін жұртшылықты да бейтарап қалдырған емес-тін.

	Жетпісінші жылдары Жан Ив Кусто Қызыл теңізде екі ағыс бар екенін ашқандығы жәйлі ғылыми хабарлама жарияланған-ды. Арналары бөлек өзен емес, тұтас бір теңізде екі түрлі ағыс болуы шын мәнінде сенсация еді. Көп ұзамай, Кусто араб елінің бірінен хат алды. Хатта ол ашқан жаңалық “Құран Кәрімде” айтылған айат екендігін хабарлап, сүре атын және айат саны көрсетіліп еді. Ғалым “Құрандағы” көрсетілген сүренің қажет айатын аудартады. Шынында да, өзінің жылдар бойы зерттеп, анықтаған айғақты жаңалығының “Құранда” жазылғандығына көзі жетті. Сөйтіп, ол өзі ашқан жаңалық Құранда айтылғандығын мойындап, өзінің исламды қабылдайтындығын әлемге жария етті, - деп Ақжан кітап сөресінен “Құран Кәрімді” барып алды да, “Қахар” сүресінің 61-айатын дауыстап оқып берді: Мұса пайғамбар жас қызметшісімен “... Қос теңіздің арнасына барғанда қоржынындағы таңғы тамаққа деп алған балығы сырғып түсіп суға жүзе жөнелді”.

	- Ғажап... Көзімді аштың мыңда бір алғысымды қабыл алғын! – Паллас тұрып келіп Ақжанды құшағына алып кеуде қағысты. Енді сізді, Әз-Ақжан дейінші өз халқының түсінігінде, Әл-Машани мырза! – деп ол иегімен “Құранды” мегзеді. – Уағыз ба десем, ғылыми жағы да баршылық па, қалай?!

	- Құдай аузына салды білем, шындық бұл, - Ақжанның мейманасы тасып, марқайып қалды. Қолындағы “Құранды” қос қолдап ұстаған күйі салмақтап қойды: - Кем айтсам, Аллам кешірім етсін, мұның бестен бір бөлігі ғана мұсылман ғұрпына бағышталған, ал қалғаны тұнып тұрған ғылым.

	Паллас дәл мынандай жауап күтпесе керек, таңданғаннан щарашынан шығып кетудің аз-ақ алдында қалған көгілдір көзін бір Ақжанға, бір “Құранға” жаутаңдатып қараған күйі аузына сөз түспегендей тұрып қалып еді, әлден уақытта:

	- Әл-Машани, ... жо-жоқ, әз-Ақжан мырза, сіздің сөзіңізге шүбалану маған үлкен күнә, - деді Паллас әлі де ойын жинақтай алмай, әр ойдың басын шалып. – Адамзат болмысына қатысты ғылымның бәрі ана мұқаба арасына сиып тұр дегенге қаншама тырыссам да, мына жерге сидыра алар емеспін! – Ол еңбегін түрткілеп қойды.

	Сізді жақсы түсінемін, Петр шырақ! - Ақжан “Құранды” стол үстіне қойды – Исламды бітіспес жау ретінде мансұқ етіп келген христиан қауымы, шынтуайтына келсек, “Құранның” Көктен түскен төртінші кітап екендігін де мойындағысы жоқ. “Құранды” құбыжық етіп келген қауымға енді онда шындық бар деп сендіріп көр...

	Менің заманымда да коммунистік империя орыстарды православ сенімінен, мұсылмандарды исламнан адалай тұра, исламға тырнағын ерекше батырды. Олардың идеологиясы “Құран” – “Інжілдің” әр тұсынан ұрлап-жырлап алған, бір-бірімен байланыспайтын құр көшірмесі деп көкірді. Бірақ олар “Інжіл” кімнің “сандырағы” екенін ашық айтпады. Православия шіркеуін шеттетті, бірақ коммунист-көсемдерін орыс рәсімімен жерледі, әруаққа мұсылманша тәрбие жасағандарды қудалады... Жә, көктен түскен төрт бас кітап құдай жолын айтса, олардың авторы сол құдайдың өзі болса, неге ол ұқсас болмасқа! Десекте, сол төрт кітаптың өзіндік атқарар ісі, орындар мақсаты бар. Олардың айымашылығы да осында. Меніңше, Тәңірін танудан танбауға уәде берген ӘлМисақ шартына “қол” қойған адам рухының өздігінен өрбіп өсудің төрт кезеңіне шақтап түсірген қағидалар сол кітаптарда. Мәселен, “Құран Кәрім” ақырдың діні, исламның – ақыр заман ғылым заманының кітабы. Оның ғылымға тұнып тұруы да осыдан.

	Бүкіл дүниенің иесі – Тәңір он сегіз мың ғаламды жарата тұра барлық заңдылықтар дәлелін “Құранда” жазуы қажет пе еді. Онда “Құран” неше мың том боларын білсеңіз, Петр! Одан оқып үйренбек түгіл, оны түгендеп шығуға сіз бен менің ғұмырымды қоссақта үлгермес едік, - Ақжан ұқтың ба дегендей, Палласты түртіп қояды. – “Құран”аяттарында айтылған қағида, тұжырымдардың түсінігін жазуға дүниедегі күллі ағашты қалам етіп алып, мұхиттар суын сия қылса жетпес еді деп ашып айтылған құдай сөзінде. Сондықтан да, Алла құлына “Құранды” толық меңгеруді емес, одан өз қажетінді алуды ғана қосады. Ендеше “Құраннан” ғылымды пенделік психологиялық түсінікте іздестірер болсақ оның ілімін танып, таба қоюымыз екі талай.

	- Ойлаңызшы, Петр. Тәңірге өз жасағанын дәлелдеп берудің қажеті неменеге керек? Сіз бен біз құдіреттің мысқылдай құбылыс сырына қанығар болсақ оны көл-көсір етіп дәлелдеп жатамыз ғой. Мысалға, Жан Ив Кусто ашқан жаңалықты алайықшы. Ол “Құранда” – “қос теңіз арнасы” делінген. Екі теңізге ортақ бір арна болуы деген сөз әумесер атеистер түсінігінде “Құранның” сандырағы ғана, ал бұның ғылыми түсінік бір арнада екі түрлі ағыстың болуы. Қазақтар жүкті ананы көбіне “екі қабат” деп те айтады. Сонда оны бірінің үстінде бірі тұрған екі әйел деп түсіндіруіміз керек пе?! Мұның бәріне бір сәтте ұғынып қалай сеніп кете қою қиын әрине, - Ақжан сөзін мұқият тыңдап отырған Палласқа тағы бір рет барлай қарап алды да сөзін жалғай түсті.

	- “Құранда жүз он төрт сүре бар. Солардың қақ ортасында – жүрегінде 57 сүре аты “Әл-Хадид” аталынады. Бұл не деген сөз: “Әл-Хадид” – арабша “Хадид” – темір. Осы сүренің орналасуы да, аталуы да кездейсоқтық деп ойламаймын мен.

	Дүниеде, ғаламда ең көп тараған, ең мықты мағадан темір. Жер аттарының ішкі бөлігі – кіндігі темірден тұрады деп болжайды жер ілімі. Көктен түсіп жатқан метеоридтердің дені темір, соның бірі сіздің есіміңізді тағынған “Паллас темірі” – Паллас ыңғайсызданып қозғалып қойды.

	- Темірдің ғажайыптарының бірі магниттік қасиетті. Оны түрік жұрты – қазақ “тот тасы” деп атайтындығынан хабардарсыз. Қанның қызыл түрі алуы да темірге байланысты. Қанның қызыл түйіршіктері гемоглабинді түзейтін “гемотит” темір тотығы болғандықтан, оны осылай атаған. Қанның тыныстық өзгеріс жасап жүрек тебіренісінің тууы екі және үш қарнақты темір атомының алмасып отыруынан. “Әл-Хадид” сүресінің “Құранның” қақортасы – жүрегінде орналасуы осыны меңзесе керек. Бұл бір.

	Ал, темірдің ең мықты мағадан санатында болуы оның атом торының текше тұрпаты құрылысынан. Егер сол текшенің алты жағын, сегіз төбесін, он екі қырын қосар болсақ, темір элементінің реттік саны, яғни электрон саны – жиырма алты саны шығар еді. Бұл – “Құранның” тең ортасы – жүрегі саналатын “Әл-Хадид” сүресі ғылыми астарының бір көрінісі ғана түсінгенге.

	- Мұндай ғаламатты байымдап білу түгіл, оны естудің өзі Аллатағаланың шапағатын сезінумен бірдей ме қалай?! – Алпыс екі тамырды шымырлатып өн бойы меңдеп кеткен тебіреністен Палластың екі беті алау түске еніп қызып, дауысы дірілдеп кетті. Әу баста әңгімеге арқау болған қаратасты айнала жүріп “Томариске” басқан дүздіктер қылығын, тастан тұмар байлап қаспеттеу сырының ұшқынын Әз-Ақжан айтқан әңгіме сонарынан ұққандай еді. – Сүйекпен сіңісіп қоса өскен сенім жаңсақтығын айдай айғақты біле тура, одан бірден құлан-таза айығып кетуің қиындау, әрине. Сіздің сөзіңізде мысқылдай да жаңсақтық жоқ екендігіне күманданбаймын. Енді Әл-Мисақ жайныда айтып берсеңіз.

	Ақжанның күткені де осы болатын. Аз-кем үнсіздіктен кейін ол: - Исламның иман шарттарында мынандай сауалдар бар – деп әріптесін барлай қарап алды.

	Сұрақ: Қашаннан бері мұсылмансың?

	Жауап: “Әл-Мисақтан” бері мұсылманмын.

	Сұрақ: “Әл-Мисақ” деген сөздің ұғымы не?

	Жауап: Алла – тағала бүкіл адам баласының рухынан “Мен сендерді жаратып, тәрбиелеуші Тәңірің – Раббың емеспін бе? Деп сұрағанда “Әрине, сенсің” деп жауап берген. Сол берілгшен уәдені “Әл-Мисақ” деп атап кеткен.

	Адам жылқы мінезді дейді, кейде таптырмастай көрінетін көксеген кездейсоқ кезіккенде көктен күткеннің жерден табылып таусылмастай қуанышқа кенейді, кейде арманыңдағы асқақ асқардай елестейтін болмыс шындығының қарабайырлығына көз жеткенде аңсаған асқарға емес, жайдақ төбеге шыққандай көңіл шіркін құлазып қалады... “Әл-Мисақтың” адам рухының Тәңірге берген уәдесі екендігін естігенде Паллас көңілі де құлазып сала берді. “... уәдені рухтан емес, адамның өз аузынан алмағаны несі?... ӘлМисақтың “Тәңіртасына” қандай қатысы болды?... Әлде... Әл-Машани текке айтып отырған жоқ, сыр бар мұнда... Не сыр ол, қалай сұрасам екен...” Үнсіздік ұзаққа созылды. Паллас әлгінде дел-сал күйінен тез арылды, үзіліп қалған әңгіме желісін жалғамақшы, босаңсып кеткен арқауды қайта ширатып, дүдамал сұрақтарына жауап таппақ:

	- “Құранда” айтылғанның бәрін білу мүмкін де емес, міндет те емес демеп пе едіңіз? – деді ол айлаға көшіп. – Егер Құдай сөзінен әр пенде өзіне қажетін ғана алар болса, менің “Әл-Мисақ” жайлы, әсіресе, оның “Тәңіртасына” қатысты жерін білгім келеді. Мұны түсіндіріп беру сіздей Мұхамед үмбетіне парыз!

	Әл-Машанидің де айтпағы осы еді, Палластың аузына сөз салғаны мейманасын тасытып, жігерлендіріп жіберді оны.

	- “Тәңіртасын” айнала жүріп “Томариске” салу сырын, оның Алла алдында адам рухы уәде-антының арасындағы байланысын түсіндіруді маған парыз санауыңыз орынды талап, Петр Симон. Жаратқан ием – Раббым аузыма сөз салса айтып көрейін.

	Бүтін дүние – ғалам, адам... барлық, барлық болмыс иесі текТәңір дедік. Бірақ ол даяр дүниеге иелік етпеді, оны өз құдыретімен жаратты да... Мына сіз бен бізге белгілі, белгісіз болмыстың бәрін бірден жаратты ма ол?... Ақаң ұзақ жылдар бойы ұстаздық ете жүріп, шәкірттеріне алдымен даралап, сұрақ қойып алып, сосын саралап жауап беру машығынан бұл жолы да таңбады.

	- Ту баста Алла – тағалам алдымен нұрды жаратты, яғни адам мен ғалам ғажайып нұр түрінде болды. Сол Ғажайып Жаухар нұрдың кеңейіп, таралуынан барлық дүние туындады: миллиардтаған жылдар, не қилы замандар араға салып басқы нұр галактикалардан өтіп, Құс жолына жетіп, жұлдыздардан өтіп, Нұр шапағы Жерге де жеткен. Одан әрі: молекула, атом, электрон, протон..., тағы ұсақ бөлшектер жаралды. Осының бәрі басқы нұрдың ғажайып ғаламаты, - деп Әл-Машани ойын сабақтай берді.

	- Иә, сол ғалам мен адамның басын қосқан ту бастағы жалғыз Нұрды жаратушы ием одан әрі кеңейтіп, көбейтіп қатаң заңдылыққа бағынатын өмір берді.

	Білім-ғылым дегеніміз сол ғажайып ғаламның сырынан, заңдылығынан алынатын хабар ғана, мәлімет, ақпар дәйектер. Ұлы Әл-Фараби: “Табиғат матбуғат” – (“табиғат баспа орны”) – “табиғат тәлімі” деуі осыған келеді. Бабамның пайымдауынша, басқы нұр сәулесі ғаламға бірдей тараған: көзіңізге көрінетін Ай, Күн, Жұлдыздар, Жердегі барлық заттар сол алғашқы нұрдың әр түрлі көрініс тапқан шоғыры, шұғыласы деп білемін. Мұны Абай дана “Захри” – ашық мағлұмат деді. Нұр шапағатының көзге көрінбейтін көрінісі де бар. Оны дана Абай – батни – жабық мағлұматы деді. Адам ақылы жетпейтін қашықтықтан келетін нендей бір құбылыста атом ауқымында жатқан ғаламат күштің босағанда жарылыс берерін көре алмасақ та, ғылыми дәлелдеуді ғаламның адамға, ал адамның ғаламға өлшемі болуының ту баста Тәңір жаратқан нұр көрінісі бір белгісі болса керек. Ұлы Әл-Фараби пайымдаған бірегей ғалами үндестік түйіні, міне осында.

	Бәлкім, сіз білетін де шығарсыз? Ыдырыс пайғамбардың беттасында “Төмендегі жоғарыдағыға ұқсас, жоғарыдағыға төмендегі ұқсас” деген жазуды. Мағынасы не осының? – Ол Палластың әңгімеге тартқысы келе тұрып алдымен өз болжамын айтып шығуды мақұл көрді. – Аспан шырақтары, космос құрылымының мына бізді қоршаған орта – аспан құрылыстарының арасындағы ұқсастықты, үндестікті мегзейді емес пе ол?

	- Әлбетте, онан хабардармын. Бірақ пайғамбарларға қатысты жайларды тек діндарларға еншілеткендігімнен бе, дәл осы сәтке дейін оған мән бермеппін, - дей келе Ақанды қағыта отырып, өз пікірін білдірді. – Құдай аузыма сөз салса, айтуыма болады енді. Егер “жоғарыны” – аспан-ғарыш десек, “төменгі” – адамзат мекені жер болса, Ыдырыс – Тот пайғамбар құлыптасындағы жазудың мәні болмыстың бір тұтас ортақтығын аңғартқаны да... Бәрінен де мен үшін Әл-Машанидің айтары Құран шәриғаты, мадақтары Нұрмұхамед пе десем, басқа пайғамбарларды да марапаттауға ниетіңізді байқай зор мәртебе!

	- Адамнан құдай жасап шоқынып, шіркеу қоңырауынан басқаны ести алмай қалған “бейкүнә” сізден сақтасын құдайым, - Ақжан әзілге әзілмен жауап бере отырып, Палласты шымшып алды. – Хауа Ана, Хауа Атадан бастап ақырдың пайғамбары Мұхамедке дейінгілердің бәрі де, соның бірі Ғайса да Аллаханың құлы. Тек пайғамбарлардың жұмыр бас пенделерден артықшылығы – оларға жаратушы ием ерекше сенім артып, адамдар арасына жіберуінде. Солардың әрқайсысына Аллаға жүрекпен сеніп, оның құдіретін растайтын, қақ жолынан таймауына ұғызына тірек етіп, қуат тұтар ерекше сенім – “сакина” еншіледі. Мәселен, Адам пайғамбарға – сана, Ыдырысқа –ғалами құрылым, Ибрагимге - өз қолымен өлтіріп, сүйегін араластырып жіберген құстарды тірілтіп, әрқайсысының өздерінің ұясына қарай ұшып кеткендігін көрсетті, Мұсаға көз алдында тауды ерітіп жібертті, Ғайса жарық дүниеге келген сәтте, өзінің атасыз екенін, Алланың рухынан жаралғанын айтты және оған өлгенді тірілтетіндей құдірет-сақина берді. Ал, Мұхамел расуллға дәретсуы суып үлгергенше праққа мінгізіп, ғаламды аралатуды жазды, Исламият ғылымын – ислам дінін берді, айаттары ғылымға тұнып тұрған “Құранды” несіп етті. Нұрмұхамед Ғаләйхі уәссалам дейміз оны, - деп ойын түйіндеп алып, Ақжан енді айтарын әріптесіне тікелей арнады. – “Құран Кәрімнің” ғылымдығын жақтасам менің діндарлығым емес, ғалымдығымнан деп ұққаныңыз абзал, Петр Симон. Білгіңіз келсе, айтайын, жігіт кезімде коммунистердің үгітші атеисі болып біраз шапқылағаным бар... Кейін жер ғылымымен айналыстым. Одан кейін Тұран ұрпағының бір тармағы қазақ миллатына ұлы бабасы Әбу Насыр Әл-Фарабиді табыстыруды өмір мақсаты еттім. ӘлФарабиді зерттеу үшін алдымен исламиат ғылымына құлай сеніп, құдай жолына қалтықсыз құлшылық етуім қажет еді. Себебі Әл-Фараби ашқан жаңалық пен зерттеулер – кейін ғылыми қағидаларға айналған тұжырымдардың барлық бастауы “Құран Кәрімде” жатты. Бабамның мына бір сөзі әсте есімнен шыққан емес:



	“Ғахли көзбен қарасаң,

	Дүние хикмат сан есім.

	Жахли көзбен қарасаң,

	Дүние қоқыс сен мешін”.



	Кәне, Петр, енді екеуіміз ғалам мен адамның бұрынғы – ту бастағы жаухари нұр деген ұғымға ғақли көзбен қарап көрейікші.

	Мысалға Күн сәулесін алайық. Мән-мағынасы жағынан жаухари Нұрды дәл қайталамады демесек, соны елестететіндей санамызда нұр ұғымын қалыптастырған Күн сәулесінің әсер-әрекетін талдар болсақ, көп шындыққа иланатын сияқтысың. Бір ғана жылдамдықтың шегі күн сәулесінің таралу шапшаңдығы екенінің өзі көп нәрсені аңғартса керек. Бүгінгі ғылым бүкіл болмыстың ұлы жарылыстан – Нұрдан алынғандығын дәлелдеді. Табиғатта сырттай бір-біріне ұқсамайтын құбылыстың бір ортақ заңдылыққа бағынуы да осыдан болса керек. Ендеше сіз бен біз, ғалымдар “Әл-Мисақты” сол ұлы жарылыс болмысы деп ұққанымыз ләзім.

	Себебі Алла-тағала алдымен адамның тәнін жасап, оған жан бермес бұрын рухын жаратуы сол нұрды мегземей ме? Адам рухының “Тәңірінен таңбас” уәдені – нұр шапағатын мұқараққа жинап “Әл-Мисақ” етіп түйді. Кейін тәні жасалып, жан иесіне айналған адам егер оның рухы берген уәдеден жаңылар болса, екі дүниеде де жазадан құтылмайтындығын ескертті. Оған мысал... дей бергенде Ақжан сөзін Паллас іліп әкетті.

	- ... оған мысал етіп бабыл патшасы Нимрод пен Періғауын ұрпағы ұлықтарының дағдырын айтпақшысыз ғой ә, бәсе солай, - деп Паллас өзіне белгілі тарихтың құпиясын енді ұққандай – ризалығын білдірді... – Өзін құдайым деп жариялаған Бабыл патшасы Ибрагим пайғамбарды “Құдай жалғыз, ол көкте” дегені үшін отқа жағуға үкім етіп, егер құдай мекені көкте болса, мен де сонда болайын деп көкпен таласқан мұнара салдырды. Нимрод патша салдырған мұнараны өрт шалды. Өрттің сұрапыл болғаны сондай, оның қышына дейін қау шөптей жанып, балқып кетті. Дәл осыған ұқсас оқиға Періғаун елінде де болып еді. Мейманасы әбден тасыған Періғауын билеушісі Тәңірдің көкте екендігін, дүние соның құдіретінде екендігін айтқан Мұса пайғамбарды мансұқ етіп, “Құдай көкте дейді, салыңдар биік саты, көрейін менен басқа құдайдың қандай болатынын” дейді. Биік саты пирамида қаңырап әлі тұр, ал періғауын ұрпағының жер бетінен мүлдем аты өшті.

	- Адам астамшылығының немен аяқталарына осы екі жәйт те жеткілікті сияқты. Бірақ... – деп Ақжан ауыр күрсінді. – Сол аңызға айналып кеткен ақиқаттың айна қатесіз қайталанғандығын көрдім ғой мен, Петр Симон!

	Алпысыншы жылдың басында ғарышкер Гагарин тұңғыш рет жерді бір рет айнала ұшып оралғанда Хрущев: Құдай аспанда дейді, ал біздің Юра еш құдайды кездестірмепті деп көкігенін құлағыммен естіген едім. Соның аяғы не болды. “Құдаймын, құдайдан да бұлаймын” деген генсектер дәуірі небәрі жетпіс жылға жетіп, тырапай асты ақыры.

	- Япырай... ғажап екен... Басқа біреу айтса, сенбес едім, әз-Ақжан мырза... – Паллас таңдайын қағып, тамсана отырып үнсіз басын шайқай берді. Кенет ол дегбірсізденді де қалды, енді кешіктірсе, естілмей, ескерусіз қалатындай асыға сөйлеп кетті. – Әл-Машани мырза, осы мысалдар тектен текке тілге тиек болмағанына бәсім бар, бірақ мұны менің... жо-жоқ ана “Паллас тасына”, - “Томариске” қатысты жерін аңғара алмай отырмын. Әрине, қатысы бар... бірақ...

	- О, Петр шырақ, “Әл-Мисақ” пен “Томаристің” арасындағы байланысты ұқты ғой деп отырсам, сіз әлі бергі бетте тұр екенсіз ғой. Қой болмас. Бүйтіп жағада жалғыз қалдыру жараспас бізге! – Ақжан риясыз күліп, әзілдей отырып әріптесін кексіз келемеждеп алды. – “Тәңірге сенем”, “Тәңірге сенем...”, “Тәңір ісі... Тәңір ісі...” деп “Томариске” басып “Паллас темірін” айналып шықпай сол байланыс табиғатын тап баса қоюың қиын болар деймін.

	- Ақжанның мейірлі жанары “Мүмкін... мүмкін...” деп бар ниетімен өзін құптап отырған әріптесін тағы бір “тінти” шығып, әдеттегі өзінің сабырлы күйіне түсіп, ой толғап кетті:

	- “Бәрі Тәңірдің иқтиярына дегенді кейбір әумесерлер: ендеше сол Тәңір бізді күнәқарлыққа итермей-ақ жол ақиқатты атқарта салмай ма деп күпірлікке де баратынын көріп жүрміз. Егер Алла-тағала не істейтінімізді күнілгері айтып тұратын болса, ал мына сіз бен біз тек соны мүлтіксіз орындап тұрсақ, онда адамзатқа саналы ақыл иесі болудың қажеттігі қанша?! Жаратушы ием адам рухынан уәде алып қайтеді онда?

	Иә, адам рухы Тәңірінен танбауға уәде етіп, ал Алла адамзатты ақыл иесі етіп, өз бетімен саналы түрде өркен жайып өрбуге ерік берді. Өмірдің әр қилы өткелдерін қойды, амалдарын кезіктірді. Осының бәрі саналы пендесіне заман ақырына дейін жасаған сынағы еді, - Ақжан “Құран Кәрімді” қолына алып, “Махида” сүресін ашты. – “... егер Аллах өзі қаласа сендерді, әрине, бір үмбет қана етер еді. Бірақ ол сендерді сынау үшін түрліше шариғат жасады. Жақсы істеуге ұмтыл” деп пендесінің осыны орындауда қандай күйге түсерін тексеріп сынамақ болып, түрлі өткелдер мен амалдарын кезіктірді. Осының бәрі, бәрі пенденің Тәңірінен танбауына сынақ еді! – Әл-Машани “Құранды” стол үстіне қойды. – Сол сынақ ақырдың пайғамбары келгенше де, келгеннен соңғы кезеңде де яғни заман ақыр туғанға дейін де кездесе бермек.

	Адам рухы жан алып тәнге ие болғалы мың-миллиондаған жылдар өтті, ал қиямет қайымға енді қанша жыл қалды, ол тек бір Аллаға ғана аян. Бірақ бұл дүниенің жалған екендігіне, ал мына сіз бен біз ақырдың ұрпақтары екеніміздігін сендірген-ді бізге. Кәпір болайық, мұсылман болайық, оған шек келтірушілер көп пе арамызда? Өте аз, жоқ та шығар бәлкім. Ендеше Тәңірім әубастағы адамзат Аманатын – “Әл-Мисақты” жерге жіберетінін пенделеріне сездірмеді деймісіз. Және де Тәңірім адам Аманатын тасқа түйіп түсіреріне, оған пендесін танытар ерекше қасиет береріне шек келтірудің өзі де күнә. “Дейді-дейдіге” бас ұра бермейтін пенденің бірі бола тұра, ақырзаман болатындығын мойындау Тәңірдің пендесіне мұны сездіруіне дәлел дей тұра өзің күәгер болған “Паллас темірінің” ғаламаттығын дүздіктердей сезінбегендігіне қайран қалатындығын білдіре келіп Паллас ойын: “Мен де құдайдың құлы емеспін бе?” деп түйді.

	- О, не дегеніңіз Петр, менің бұған зәредей де күмәнім жоқ. Егер екі адамның бірі құдайдың құлы десе, сіз соның бірі болар едіңіз, – Ақжан әзілдей күлді. – Бірақ неге олай, бұлай емес деу күпірлік. Не істеймін десе бәрі Алланың ырқында, әрі әділ ол...

	Қара тастың қасиетін неге маған білдіртпеді дейсіз. Егер біз, жұмыр басты пенделер Тәңір құдіретін үкімет жарлығынша ашық жарияланар десек, қателесеміз. Дүздіктерге де Алладан арнайы елші келмегені анық! Олар “Әл-Мисақ” түйілген тас түсерінен нақтылы хабардар болған жоқ. Бірақ олар Көктен – Тәңірден ерекше қасиет дарыған тас түсетінін, сол тас алдында тек Тәңірін ғана танитынын, оны қалтықсыз мойындайтығын ашық әйгілеп, пендесін жебеуін, жасаған күнәсіне кешірім, кеңшілік жасауын тілеп ауық-ауық сол қаратасты айнала жүріп шын ниетімен тәубәсіна келуін сезінді де.

	- Бір сөзбен айтқанда, дүздіктердің тасты айналып жүріп құлшылық ету адам рухының бастапқы уәдесінен – “Әл-Мисақтан” танбайтындығын таныту болды ғой?!

	- Түсінген адамға дәл солай! – Ақжанның мейманасы тасып көңілденіп қалды. – Ал, сіз болсаңыз, басқаға неге сездірмеді деп кейістенесіз. Мен болсам, оны неге сезгің келмеді деп өзіңнен сұрар едім алдымен...

	Тасты айнала “Томариске” басып жүрген дүздіктерден оның себебін білгісі келген жан шықты ма араларыңнан? Жоқ. Қайта, ешқандай жазықсыз жандарды оққа байлады. Сондағы олардың кінәсі көк бөрі терісін отқа жағып, түтінге айналдырып көкке – иесіне жеткізу еді. Тері қажет болса, оны атпай-ақ алуға болар еді ғой. Қан төгудің қажеті болды ма сол жолы. Жоқ... Жоқ... Нәсілдік дертке шалдыққан отаршылар адам тағдырын тәрік етті. “Әл-Мисақ” уәдесін бұзудің бір көрінісі бұл.

	Иә, иә... нәсілдік, – Тәңір жолынан тайдырар ауыр дерт ол. Сіз естіп, көрген – куә болған “Тәңіртастағы” қанды оқиға Жаңа жерді ашқан Колумбия саяхатынан соңғы Орталық Америка құрлығы тұрғындарын қанға батырып, ғасырлар бойы қалыптасқан жергілікті халықтың мәдениетін тып -типыл еткен испан отаршылары жауыздығынан несі кем? Айырмашылығы ауқымында ғана, ұқсастығы ортақ, дерті – нәсілдік… Петр Симон! Сіз мені түсінесіз ғой деймін… Сізге қояр зәредей де кінәм жоқ, бірақ сөз реті келгенде айтуыма тағы да тура келеді: сол испан отаршыларының алдыңғы шебінде католик шіркеуінің діндарлары да жүрді емес пе? Адам ата ұрпағының бір тарамы – индеистерге ара түспеді-ау, шіркіндер. Осыдан кейін оларды қалтықсыз құдай құзырында деуге бола ма, айтыңызшы?!

	Паллас оған күмәнданбайын дегендей, Ақжанның қолын сырттай қапсыра ұстап, үнсіз қысып-қысып қойды.

	- Сонымен, Петр шырақ, “Әл-Мисақ” пен “Тәңіртасы” арасында қандай байланыс болуы мүмкін деген сауалыңызға жауап бердім ғой деймін, – Ақжан әріптесіне қулана сынай қарады. – Ал, сіз “Әл-Мисақ” қандай тасқа түйілді деп ойлайсыз.

	- Егер манадан естігендерімді ой таразысында түйіндесем, әрине, ол...

	- ... әрине, ол “Паллас темірінде” демекшісіз бе?

	“Енді қайда болушы еді” дегендей, Паллас екі қолын жайды.

	- Жо-жоқ, Петр Симон, таппадыңыз! – деді Ақжан сенімді түрде.

	- Алла аузыма сөз салса айтайын: ол тас Меккедегі Қағба мешітінде қойылған Хажар Асуд тасында, яғни Қағбаның қара тасында сақталған деп ойлаймын.

	- Әл-Машани мырза! Жаңылысқан жоқсыз ба, қайталаңызшы.

	- Иә, “Әл-Мисақ” Қағбаның қара тасына түйілсе керек.

	- Сонда “Тәңіртасына” келушілер алданған болды ғой!

	- Петр шырақ, алдау бар, алданып қалу бар, алданыш ету бар. Бірақ “алданыш ету” анау екі сөз мағынасына қосылмайды. Дүздіктер көктен қасиетті тасты күшті, “Паллас темірін” сол тасқа балап, Тәңіріне тәубә келтіруде алданыш етті. Бірақ олар Тәңіріне деген шын ниетінен алданған жоқ, алданыш тапты. Ал, “Әл-Мисақ” неге Қағба қара тасына түйілуі мүмкін? Алдымен бірер сөз оның тарихынан.

	Білмесеңіз, хабардар боласыз, бұрын естісеңіз, енді еске алыңыз. Бір сөзбен айтсақ, оның тарихы мынандай.

	Шөл далада жас нәрестемен жалғыз қалған Ажар анамыз Сафа, Маруа тауларының арасын жанұшырып жеті рет жүгіріп су іздеп айналып шығады. Құдайдың құдіретімен құндақтағы бала қалдырған жерден Зәм-зәм бұлағы пайда болады. Кейін сол жерге Ибрагим пайғамбар ұлы Исмағұл екеуі Синай, Зия, Лабанан, Жуды және Хара – бес таулардан тас тасып Қағба мешітін салды. Ал хажылардың ерекше ғибадат етуі үшін Ибрагим баласына Абу Қибис тауына жұмсап мешітке Хажар Асуд, яғни Қағба тасын әкеліп қойдырған. Бес таудың тасына салынған мешіт, оған қойылған Қағба тасы, кездейсоқ па? Бес бас намаз, “Әл-Мисақ”... ойлап көріңіз мәселе қайда апарады...

	Жыл сайын Дінмұхамед жолын қуып Меккеге – қажылыққа барғандар Қағбаға жасаған ғибадатын Хажар Асуд тасын сүйіп барып тарқауы ту баста адам рухының Тәңіріне келтірген иманды еске алып, уәдесі “Әл-Мисақтан” танбайтындығына жасаған ишаратын мегзесе керек. Осыдан келіп енді Ғалами ұлы үндестіктің кілті Қағбада деген түсінік туындайды.

	Топан уақытында Жибраил періште Хажар Асуд тасын Абу Қибис тауына апарып, аманат етіп қойған Қағба қара тасы да “Паллас темірі” тәрізді көктен түскен темір метеориті.

	“... Темір... темір...” Гәп осында қой деймін, - Паллас өзімен-өзі сөйлескендей күбірледі. Бағана Әл-Машани темір жайлы айтқандарын, “Әл-Хадид” сүресінен оқып берген айатты есіне алды: “... біз темірді жараттық... Темір жаратылысының өзі Тәңір құдіретінің зор ғибраты... “

	- Әл-Машани мырза, сіз ұстаған діннің ғаламат ғылымдығына көзім енді жеткен сияқты.

	- Әп, бәрекелді! – Ақжан шын қуанып кетті. – Ұлы бабам айтпақшы, ғылым-білім сол Тәңір жаратқан ғаламның заңдылығының хабары, дәйегі ғана. Ендеше сол Тәңір жаратқан дүниеден мына менің заманымда анықталған мәліметке құлақ түрген енді.

	Қазіргі ғылым жұлдыздарда өтіп жатқан плазмалық өзгерістен ақырғы элемент темірдің атомдары түзелетіндігін дәлелдеп берді. Яғни, сәуле шашып тұратын жұлдыз әбден сөнгенде оның беті темір сауытпен қапталып қалады екен. Міне, бұл дүниенің – ақырдың ақырғы элементі темірге келіп тірелетіндігіне, ал біздің ғұмыр сүрген заманымыз – темір дәуірінің сол айғағы, – деп барып Ақаң сәл кідірді. – Қазіргі техникада миллиондаған ақпар жазылатын қылдай жіңішке талшық-таспаны айтпағанның өзінде, күнбе-күн қолданыстағы магнитафон таспасында темір болмаса дыбыс жазылмас та едіау... Әрине, Алла ісіне құлай сену қажет, оны дәлелдеп жату күнә бізге. Бірақ “Әл-Мисақтың” темір-тасында түйілуінің басты себебінің бірі осы болар-ау деп пенделік дәлел келтіргім бар...

	- Әл-Машани мырза, сіз дәлел түйіндеумен жүргенде, мен болсам, оған құлай сеніп те қалған сияқтымын!

	- Әрине, Тәңірге деген тәубаңнан жаңылмай, бәрі-бәрі де жасаған иемнің ықтиярындағы іс екендігіне шын жүрекпен сену Алланың қақтығының басты дәлелі. Иманың бұл. Айтқанымды азғыру, уәдемді уағызға баламассыз деп ойлаймын. Имандай шыным бұл.

	О, не дегеніңіз, Әл-Машани мырза, мен сықылды бейбақты құр үгіт-уағызбен азғыра қою сізге оңайға түспейді, - деп Паллас ақжарқын пейілімен ақтарыла сөйлеп кетті. – Сіз де, мен де ғалымбыз. Ал, сізден естіп білген ғылыми тұжырымдар көңілдің терең түкпірінде жатқан қайсыбір түткиілдердің шешуін тауып берді. Ол үшін зор рахымет. Әсіресе “Інжілдегі” қайсы бір қағидалар қайшылығы мазалаушы еді, бірақ оның “сырына” үңілуге мойын жар бермеді ме, әлде өзім қуған ғылым саласының оған келіп килікпегендігінен бе, сол бәз баяғы “оянбаған” күйі зердемде қалып қойыпты.

	Ақырғы пайғамбар заманы – ғылым заманы болса, оған түскен “Құран Кәрім” сүрелерінде айтылған ғылымнан ат-тонымды ала қашар болсам, менің ғалымдығымның құны қандай болмақ сонда. Табиғат құбылысының қайсысын қарастырмағын оның бір ғана шындығы – бір ғана ғылыми шешімі бар. Егер ол шындықтан жалтарсаң, несіне ғалыммын деп марқаясың... Шынымды айтсам, сіз айтқан “уағыздарды” ести беруге жалықпас едім. Нансаңыз, егер Тәңір маған ғұмырымды қайтарар болса, сізге, әз-Ақжан мырза, ассистент болуға арланбас едім, – Паллас Ақжанға сұрана қарады. –Сібір жерін аралай жүріп, жергілікті халықтың ұқсастығы қанында ғой деуші едім, енді аңғарсам, олардың дені түркі тілдес “томарис” екен... Тотсыз түрік болмайтындығын өзіңіз айттыңыз. Сонда Тәңір Көктен түсіретін қасиетті тасты тек түрік нәсіліне ғана сездіргені ғой?!

	Ойымыздың бір жерден шығуын қарашы, Петр! Менің де болжамым сондай, – деп Ақжан қуанып қалды. – Сіз бен біздің ісіміз “бұл қалай” деп Алла-тағаланың ісіне күмән келтіру емес, оған бой ұсынып, тек оның ғалами үндестігін табу.

	Тәңідің рахымы түсіп, құлы Мұхамедті пәнидегі елшісі етті, араб тілінде “Құран Кәрімді” түсірді. Неге олай, басқа ұлт тілінің несі кем дер болсақ, “Әл-Мисақ” шартын бұзар едік. Көк түрік тұқымына Алла тарапынан жасалынған ерекше ілтипатына сенетіндей айғақты аңғаруға тырысар болсақ, жаратушы иемнің құдіретін мойындағанымыз емес пе? Осы тұрғыдан мына бір жәйді айта кеткім бар.

	Бүтін ғаламның айналып тұратын жалғыз кіндігі бар. Оны Күн де, мұнымен қоса оны айналып жүретін Аттар да, Күн жүйесі кіретін Құс жолы – Галактикамыз да айналады. Ол кіндіктің аты Темірқазық жұлдызы.

	“Құран” сүрелерінің нақ ортасында орналасқан Сүре “Әл-Хадид” – “Темір” аталса, бүтін ғалам айналатын кіндік жұлдызы түрік елі ғана Темірқазық атады. Басқа елде, басқа жерде сол жұлдыздың жалқы екендігін, орын ауыстырмайтындығын бәрі біледі. Бірақ Тұран елдерінен басқа қандай халық затына атын сай оған ат бере білді. Түрікке Тәңірдің ерекше рахымы түскендігінің бұл белгісі емес деп дәлелдеп көрші!

	Орта ғасырда ғұмыр кешкен ұлы бабаның бірі Махмұд Қашқари “Диуан лұғат түркі” кітабында: түркі – Нұқ ұлының аты... қасиеті, фазилатты, инсафты деген мағынадағы есім дей келіп автор қашқарлық ғалым Халаф ұлы иман Шаих Хусайнның “Ақырзаман” атты кітабындағы хадистен келтірілген мынандай үзіндіні еске салады: “Пайғамбар расул Алла былай деген: “Ұғлуг Тәңірі айтты: менің бір тайфа асқарым бар. Оларды “түрік” деп атадым. Оларды күн шығысқа орналастырдым. Бірер халықтан ғазалансам, түріктерді соған қарсы жолдаймын”.

	Бұл онша күдік тудырмасы ақиқат. Оның шындығын мынадан-ақ байқауға болады.

	Бір кездегі Ұлы Тұран елінің Қара шаңырағын ұстап қалған қазіргі қазақ жерінде Қара аспанда Нұх пайғамбардың кемесі қалған Қазығұрт тауы тұр. “Басында Қазығұрттың кеме қалған, ол әулие болмаса неге қалған” деген сол әулие орныннан онша жырақ етпей Хожа Ахмет Иассауиден мекені Түркістан, оның ұстазы Мұхамед пайғамбардың сақабасы Арстан-баб мазары, мұның маңында ұлы баба Әбу Насыр Әл-Фараби кіндік қаны тамған топырақ Отырар қаласының жұрты жатыр. Осының бәрі, бәрі Мағжан айтқан айтқан “Түріктің Тәңірі берген несібесі” . Ал ежелгі Тұранның орталығы Түркістан Меккеге – Қағбаға – “Әл-Мисақ” түйілген қасиетті қара тасқа апарар Қақпа. Мағжан айтқандай, екі дүниенің есігі ол.

	Паллас орнынан тұрды, Ақжан да тұрды. Паллас кеп Ақжанды қапсыра құшағына алды, кеуде қағысты. Ол қолын екі иығынан алмаған күйі Ақжан жүзіне зор ризашылықпен қарады:

	Тәңірдің рахымы түскен Тұранның сіздей ұланымен сұхбаттасу мен үшін қандай ғанибет десеңші. Атадан қалған мұра, ғұрып, елдік... бәрі-бәрі білгенге ұлтыңыздың “ӘлМисағы” емес пе. Қазіргі ұрпақтарың бағалай алар ма екен осыны?



	Хикаят жалғасы

	 Жасамыс шәкірт “Әл-Мисақ” қолжазбасының соңғы бетін оқып болып, көзін жұмған күйі төсекте сұлық жатқан ұстазына телміре қараған күйі отырып қалып еді.

	Сол, Петербор сапарынан оралған жолы ұстазы айтқан “Паллас темірі” туралы кеб... Қағба қара тасы қақындағы пікір шәкірттің тынышын мүлдем кетірген. Жазу керек... Жазамын... Ұстаз ойын шашып алмай, қаймағын бұзбай қаз қалпында жеткізу керек. Қайтіп... дейді, ол өзіне сұрақты жиі қояды, оқушысын жерітіп алмау керек ... Әдебиеттендіреді... Ұстаз дәлелі де болжаммен байыпталған ғой. Фантастикаға ер салады, екі жүз жылдық сапарға аттандырып Палластың өзін алдырады... Нағыз ғұламалар тосырқап тұрмас... Шәкірт толғағы оқушысы шіркін білсе деген ойын қағаз бетіне түсірген соң тарқап еді. Енді ұстазының “үкімін” есту қалды…

	Бұл кезде сап-сау адам емханадан бір-ақ шықты. Кәрілікті жағалап жүретін дерт ұстазының шаужайына жармаса қалды. Кеуде-мүше кінәратсыз болғандығынан ба, басқа жердің шаншуын елетпеген. Сексенді қусырып қалған адамға пышаққа түсу оңай ма, беті әрі қарап кетудің аз-ақ алдында қалды... Үйге шықты. Дерт те мысқалдап шығып жатқандай. Ғалым жиі-жиі тыныстай отырып, ислами ғылымы жайлы ойын жиі еске ала бастаған... Шәкірт үкімді есту сәті енді туған шығар деп қолжазба “бетін ашты”...

	- Қазақстанның шығысында, Алтай жерінде “Шаманайқы” деген жер, тау бар...

	Үкімді күтіп отырған шәкірт абдырап қалды:

	- Иә, Шаманайқы ауданы...

	Ұстаз ойын жалғай берді:

	- Шаман... айқы... айқы... “Айқы” – ғибадат ету... – Ұстаз сыбырлай сөйлеп жатты. – Көк түріктердің ғибадат еткен “Тәңіртасының” сынығы сол жерде болмасын... Зерттеу керек.

	Шәкірт ұнжазғыш шағын аспабын ұстазының аузына тақай берді.



	Желтоқсан 1993ж. - Қаңтар 1994ж.





