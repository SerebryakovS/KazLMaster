	Мамадияр Жақып

	Жүрген жолда қалған із





	Қазақ баспасөзінің ардагері сапында жүрген Мамадияр Жақыптың бұл кітабының «Жүрген жолда қалған із» деп аталуында мән бар. Осы жинақтан Қазақстан журналистер одағы сыйлығының бес мәрте иегерінің, Қазақстан құрметті журналисінің жарты ғасырдан аса уақытты қамтитын шығармашылық жолының да, азаматтық жолының да сипатын аңғарғандай боласың. Ол өз елімізді көлікпен де, жаяулап та көп араласа, біраз шет елдерге де сапар шеккен. Сол сапарлардан тұшымды із қалдырған журналист. Бүгінгі 75-тен асқан ғұмырында өмірдің тұщысын да, ащысын да татқан азамат. Ақпарат құралдарына басшылық қызметтерде болды, кешегі Колбиннің сұрқия заманында Желтоқсан оқиғасына қатысы үшін жазаға ұшырап, қудалауға да түсті. Өзінің осынау шытырманы көптеу өмірінде талайлармен кезіккен, талай оқиғаға куә болған. Сол жайлар қаламгердің осы жинаққа кірген дүниелеріне алтын арқау қызметін атқарады. Заманның әр кезеңінде жазылған дүниелеріне автор кітапқа кіргізер кезде түзетулер енгізуді жөн көрмеген. Ондағы ой – оқырман сол кездегі уақыт табын сезінсін дейді.

	Кітап қалың оқырман қауымға арналған.





БІРІНШІ БӨЛІМ


	ҰЛЫЛЫҚҚА ТАҒЗЫМ





Бірінші сапар


	КӨҢІЛДЕ ЖҮРГЕН ОЙ ЕДІ



	Жидебайға арнайы жаяу барып, данышпан баба аруағына бас ию дәстүрімізге енсе, рухымыз биіктей түсер еді...

	Бұл ой көптен көңілімізде жүрген. Әсіресе, Абай еліне барған са йын, ұлы бабамыздың табаны тиген жерді, мәшинемен желіп өтпей, үнемі болмаса да, бір рет желіне кеудемізді тосып, күніне жүзімізді тотықтырып, мынау кең далаға көңілімізді жусатып жаяу жүрсек ау деген армандай ой қажай беретін. Тек біз ғана емес, басқалар да солай етер болса, мұның өзі ұлылыққа тағзым ету, Абай әлеміне тереңірек үңілу, үңіле отырып, әркімнің өзінеөзі есеп беруі, ұлылық алдында арылуы болар едіау...

	Жар салып, жария етпесек те, ұлы Абай сан рет жүрген жол мен Семейден Жидебайға жаяу бару туралы ойды естігенде, оған талайлардың аңсары ауған. Мынау тапшылық заманда үлкен топ құрудың да мүмкіндігі жоқ, қымқуыт шаруаның да қолды бай лайтыны бар – осы сапар жайында пікір айтып, ой қосқан біраз азаматтар – Зейнолла Серікқалиев, Ақселеу Сейдімбек, Тұрсын Жұртбаев, Бейбіт Сапаралы сияқты елге елеулі жігіттер ере алмағандарына өкініп қала берген.

	Сөйтіп ізгі сапарға ұйытқы болған «Егемен Қазақстан» аты нан – осы жолдардың авторы, екінші ұйытқы мекеме – «Абай» қорының өкілі, оның директоры Балтабек Ерсәлімұлы, сондайақ ас танадағы Мұхтар Әуезов мұражайының ғылыми қызметкері, ғы лым кандидаты Талатбек Әкімов болып жолға шыққанбыз. Ресми сипат алып, «Егемен Қазақстан» газеті мен «Абай» қоры бірлесіп ұйымдастырған «Ұлылыққа тағзым» жаяу жорығы атанған бұл шарамыз жайлы облыстық әкімшілікті де хабардар еткенді жөн көргенбіз. Облыс әкімі іссапарда болып, біздің тобымызды қабыл даған оның орынбасары Маймұрат Уәлиев мырза бұл шараға үлкен ықылас білдірді. Мұндайда жақсы көңіл, тілектестік те үлкен демеу.

	Демеу демекші, осы орайда сапар жайында естісімен, оған оң қабақ танытып, шамашарқынша қолдаудемеу көрсеткен Жа ңасемей ауданының әкімі Біліс Оспанов, осы ауданның «При речный» жекеменшік кәсіпорнының директоры Мұхит Түйме баев, «Сарыарқа» етконсерві комбинатының бас директоры Серікбек Бақтажаров мырзаларға алғысымызды сөз аяғында емес, басындаақ айтқанымыз жөн сияқты.





1. «ҰЛЫЛАРДЫҢ ЖАМБАСЫНЫҢ ТАБЫ БАР...»




	Семейде кезінде ұлы ақын сан мәрте ат басын тіреген Әнияр Молдабаевтың үйі бар. Қасиетті ғимарат. Ол жайында ұзақ әңгіме айтуға да болады, қысқа қайырсақ, осы үйдің иесі Әнияр Молдабаев ұлы ақынның тәрбиесін көрген, қамқорлығына бөленген және соған лайықты кісі болған. 1940 жылы ұлы ақынның туғанына 95 жыл толуына орай ақынның әдеби-мемориалдық мұражайы осы үйде ашылды.

	Ұлы Абай жүрген жолмен жаяу жүру сапарымызды осы үйден бастағанды жөн көргенбіз.

	– Мына бөлмеде Абай, Шәкәрім аталарымыз сан мәрте қона жатып, сыйлы қонақтармен сыр шертіскен. Ұлылардың жамбасының табы бар бұл жерде... – дейді мұражайдың бүгінгі директоры Төкен Ибрагимов мырза.

	Бұрын да сан мәрте келіп, көріп жүрген мұражайдың әр мүлкі бүгінде басқаша сыр шерте ме, қалай?.. Әйтеуір көңіл алабұртып, жүрек тынымсыз тыпыршиды. Сол көңіл, сол сезіммен біз, бізді шығарып салушы зиялы қауым Абай алаңындағы ақын ескерткішіне келгенбіз.

	Ақын ескерткішіне гүл шоғын қойып, тағзым еткен соң, осындағы өзімізді шығарып салушы бір қауым елмен қоштасқанбыз да, қала ортасынан «Шыңғыстау, Жидебай, қайдасың!» деп тартып бергенбіз. Осы жерде біздің ізгі ниетімізді бағалаған жұрттың пейіліне де бір ауыз сөз айтпай кете алмайсың-ау. Біреу ресми түрде сөз сөйлеп, тілегін айтса, екіншісі жайдары жүзімен көңілін білдіреді. Осы сапарға шуақты тілектерін бізге қосып жіберді. Ал өзімізге дос көңілді азамат Манатбек Тобықбаевтың күншілік жерге бірге жаяу жүріп, шығарып салғанына қайтіп тебіренбейсің!

	Кезінде Абай елінен Семейге келгендер алып Ертістен қайықпен өткен. Қазір көпір бар. Біреу емес, екеу. Амалсыздан солай болып отыр. Сол көпірдің біріне арал арқылы жетесің. Ертістің үстіндегі осы аралда да талай сыр жатыр. Онда Абай да, кейінірек Мұхтар да талай болғаны сөзсіз. Ел демалған, сауық-сайран құрған киелі жер. Кезінде оны «Полковник аралы» деп атаса, кеңестік дәуір оған Кировтың атын берген. Ал қазақтың өзі «Түйемойнақ» десе керек. «Абайдың іні-бауырлары Исраил, Әрқам ақсақалдардың бұл аралды «Түйемойнақ» дейтінін көп естідім...» деп сыр шертеді Қарауылда тұратын белгілі жазушы ағамыз Кәмен Оразалин ұлы ақын тойына орай шыққан «Абай ауылына саяхат» деген кітабында.

	Міне, сол аралдан өтіп, ерке Ертістің үстіне уақытша салынған понтон көпіріне келіп табан тіредік. Көпір үсті ығы-жығы көлікке толы. Өйткені осыдан 30 жыл бұрын салынған негізгі көпірдің әні-міне істен шығып қалу қаупі бар. Бұл – қауесет емес, шындық. Ұзындығы ат шаптырым осы көпір кезінде кеңес өкіметінің алыптығын айғақтаса, енді сол жүйенің осалдығын, берік болмағандығын дәлелдеп тұрған сыңайы бар.

	Көпір үстіндегі ығы-жығы көлік иелері бізге таңырқай қарайды. Е, олар жаяу жүргінші көрмеді деймісің! Негізгі көпір жартылай жабылғаннан бері, тіпті одан арғы жанар-жағармай тапшылығы басталғалы бері жаяу жүргіншілер саны көбейген. Көлік иелері біздің қазақы ақ қалпағымызға таңырқайды да.

	«Мына қырғыздар қайдан жүр?» деген сөз де естіліп қалған.

	«Өз киіміміз өзімізге жат болып көрінген заман-ай!» дейсің іштей. Бейне бір келісіп алғандай бәріміз де осы сапарға ақ қалпақ киіп шыққан екенбіз. Бұдан кейін де ақ қалпағымыз жаяу жорығымыздың рәмізіндей кім-кімнің болсын көңілін өзіне аударған.

	Сол күні бұған дейін жылына қоймаған ауа райы күрт өзгеріп, төзімдеріңді сынап бір көрейін дегендей, күн жарықтық ысып берген. Ақ қалпақтарымыздың қасиетін сонда, одан кейінгі ызғырық, өтімді жел мен жауын-шашында да көрдік.

	Қала шетіне шығып, бізді Жидебайға жеткізетін қасқа жолға көз салғанымызда, сілтемеден барар жеріміздің 179 шақырым екенін білдік. Оған қала ішінде жүрген 5-6 шақырымды қоссақ, біраз жер. Соған өзімізше алты күнде жетпек ойдамыз. Күніне сол 30 шақырымның айналасы болмақ. Сонда бүгін Балта-Орақтан (қарталарда – Балта-Тарақ) асып жығылуымыз керек.

	Жолға шыққанда оған жұрттың мықтап дайындалғаны абзал. Оны бәріміз де білеміз. Сөйтсе де, ескермейтініміз көп. Кейде аяқ киімнің жайсыздығын да сол жол үстінде біліп жатамыз-ау. Алғашқы күннің де ауырлау тиетінін де ескерген жөн екен. Алда біздің сапарымызды қайталар жұрт болар, естерінде жүрсін деген ой ғой бұл.

	Бұл сапардың жай жол жүру емес, жөні бөлектеу екені белгілі. Әр қадам басқан сайын көңілінде ұлы Абай тұрады. Сол ұлы адам Семейден шыққан күні сол Балта-Орақта түнемесе де, ат шалдырған шығар. Ал жаяу жүргендерге қаладан 25 шақырым бұл жер түнемелікке қолайлы. Сол шағын ауылдың атына байланысты әдемі аңыз да бар. Бәлкім оны данышпан бабамыз да естіген болар. Оны бұл жерде айтып жатуға орын аз. Оқырманды сол Кәмен ағаның жоғарыда аталған кітабына сілтегіміз келеді.

	Қаланың абыр-сабырынан кештеу шыққаннан да, мәрелі жерге кеш жеткен соң, алғашқы күнгі жатын орынды ауылдан іздегенді жөн көрдік. Осы жерде көңілде күдік қалмас үшін оқырманға бір жайды айта кеткен жөн. Біздің осы сапарымызда сусын-тамақтарымызды, төсеніш-жамылғыларымызды алып жүретін екі жеңіл мәшинеміз болды. Оны сол Жидебайға жеткізер қасқа жолдан шығып, әртүрлі киелі жерлерге соққанда көлік ретінде міндік те. Бірақ мақсат тұтқан қасқа жолдың бойында бір қадам да көлікті пайдаланғанымыз жоқ. Сол мінген жерге қайта келіп, жаяу жүрісімізді жалғап отырдық.

	Алғашқы қоныс қасқа жолдан шамалы сырттау Қаракөл деген ауыл болды. Кешеге дейін Репинка деп аталып келген екен. Уақыт оған да өзінің қазақи атын қайтадан алып беріпті. Сонау Абай заманында бұл ауыл да қоныс орны болған шығар. Ұлы бабамыз ат басын тіреген жері шығар. Бәрін де соған байланыстырғым келеді. Осы жерде әр қонған жеріміздегі ішкен-жегенімізді баяндайын деп отырғанымыз жоқ. Бірақ халқымыздың ұлы дәстүрін қаз-қалпында сақтаған ел барлығын айтпай, қайтіп аттап өтерсің!? Сол Қаракөлде біз қонған үйдегі Әскерхан отағасы мен Тұрар бәйбішенің ыстық ықыласы мынау қысталаң заманның ауыртпалығын басып тастағандай болған. Мол дастарқанға ғана емес, алдымен шын ниет, пейілге риза болдық.

	Алғашқы күні біз бұл жерге шаршап, шалдықпай жеттік десек, өтірік болар еді. Десе де, жақсы көңіл, әсерлі әңгімемен Әсекеңнің үйінде түннің бір уағына дейін отырып қалыппыз. Алайда әлгі жақсы көңіл, жақсы әсерлі әңгіме арқасында, ертесі таңертең ерте оянсақ та, сергек тұрғанбыз.

	Бүгінгі мақсат – атақты Күшікбай асуынан асып барып қос тігу. Ол үшін кемі 35–36 шақырым жол жүру керек. Ал жол мұраты – жету ғой. Өзара күңкілдесіп-шүңкілдесіп, төрт ақ қалпақ кешегі Балта-Орақта тоқтаған жерімізде жолды қайта бастап, өрге көтеріле бердік...

	Сонша болмай, артымыздан екпіндей келген жеңіл мәшине өте беріп, ентіге тоқтады. Қаладан елге қайтып бара жатқан абайлықтар екен. «Кеше жаяу жорыққа аттанып бара жатқан сіздерді жергілікті теледидардан көрсетті. Бірақ онша сене қоймап едік. Енді өз көзімізбен көріп тұрмыз. Сондықтан сапарларыңыз сәтті болсын, әруақ қолдасын» деді өзін аудандық ДОСААФ комитетінің төрағасымын деп таныстырған жігіт ағасы.

	«Жақсы сөз – жарым ырыс» деген. Бұған да көңіліміз кәдімгідей марқайып қалған. Іле мәшинесін жасап жатқан орыс ағайын жөн сұрасты. Сірә, мына нарық заманы айтқызып отырған болар: «Осы сапарларыңыз үшін ақша бере ме?» дейді. Жауабымызға қарап, бізді әпенді санады ма, кім білсін, әйтеуір жайдары жүзін көрсетіп, соңымыздан ұзақ қарап, қол бұлғап қала берген.

	Бұдан кейін қара жолдың бойында бізбен тілдесіп қалуға ниет білдірушілер көбеймесе, азайған жоқ. Кеше 17-ші шақырымда кезіккен Абай ауданына бет алған Абай мұражайының директоры Төкен Ибрагимов біз Күшікбайға жетіп, сондағы бұлақ басында кешкі асымызды ішкелі жатқанымызда, қасында Бөрлідегі Әуезов мұражайының шырақшысы Бекен Исабаев ақсақал бар, жетіп келді. Бұл екеуі де әңгімені «Сен тұра тұршы, мен айтайын» дейтін адамдар. Білген соң айтады да енді. «Мына Күшікбай бұлағында саяхатшы-ғалымдар Пржевальский, өзіміздің Шоқан, ұлтымыздың рухани көсемдері Әлихан мен Міржақып, көркем сөздің қас шеберлері Жүсіпбек, Сәкен, Бейімбеттер болыпты. Сондай-ақ Мұқаңның өзін айтпағанда, өзінің үзеңгілес орыс достары Леонов, Соболев, Чаковскийлер де тоқтап, ат шалдырған» дейді Төкен.

	Сонан соң, сөзін айғақтағысы келгендей, олардың қайсы бірі туралы күні кеше жасы тоқсанның ортасына келіп, дүниеден озған шыңғыстаулық қарт ақын Шәкір Әбеновтен естіген әңгімесін ортаға салған.

	– Ана бір жылы Қарауылға не бір қасқалар мен жайсаңдармен бірге, қазақ әлі танып, мойындап үлгере алмай жатқан Асқар Сүлейменов келді, – дейді Төкен бұдан кейін одан әрі желпіне, желдірте сөйлеп. – Сонда Асқар: «Қарауыл, Жидебай – қазақтың Меккесі ғой. Бұл жаққа кемеңгер де, кеще де келеді. Өз басым мұнда арылу, тазару үшін келдім», деп еді. Барша қазақ Жидебайға жаяулап, жалпылап барып, тазарып, арылып қайтып жатса, артық па!

	Солай деп ой толғаған Төкен енді бір сәт Мұқаңдай, Әуезовтей халық үшін бейнет шеккен ешкім жоқ деп және бір көсіле сөз қозғаған. Мұқаң туралы сөз болып жатқанда оның Бөрлідегі мұражайының шырақшысы Бекенді қайтіп тоқтатарсың! Жайшылықта көп сөйлемейтін жолсерігіміз Тәкең, Талатбек ағамыз да, Мұқаң туралы әңгімеге сөз қыстырып қояды. Мұқаң архиві осы кісінің қолында. Сол архивті көзінің қарашығындай сақтап келе жатқан бұл кісіні кеше дүниеден озған Ләйла Мұхтарқызы да сыйлап өткен. «Бұл Тәкең папамның архивіндегі дүниеліктерді менің өзіме әрең береді» деп ризашылықпен күледі екен жарықтық.

	Сол Мұқаңның алғашқы туындыларының бірі – «Қорғансыздың күні» осы арадан он шақты шақырым жердегі Бөрліде жазылған ғой. Ал сол әңгіменің бас кейіпкері қаршадай Ғазиза қыздың қабірі, әне, ана төбенің астында томпиып жатыр. Осы арадан өткенде сені егіліп кім еске алмайды, ғазиз жанды Ғазиза! Саған қаталдық танытқан тағдырыңа мәңгілік ескерткіш қылып сомдаған Мұқаңның «Қорғансыздың күнін» кім оқымады дейсің!

	Бірақ, өкінішке қарай, уақыт озды, заман түзелді дегенмен, қатыгездіктің, ойсыз, санасыздықтың құлы болып жүргендер арамызда әлі де бар екен. Ол туралы айтпасақ та болар еді. Алайда, «Ауруын жасырған өледі» деген сөз бар. Ендеше, ұлы Абай сынаған кемшілік, мінді не сіне жасырамыз, несіне?!.

	Сонша не болып қалды дерсіз, қадірлі оқырман. Күшікбай бұлағында отырғанда жақсы көңілдің ашық аспанын кенет бұлт торлады. Екі шырақшыны Семей жаққа аттандырып салып, қас қарайғанша тағы біраз жүріп барып, қос тігуді жоспарлап жатқан шақта, бұлақ басындағы темір шатыр астында жауын-шашыннан қорғалақтап тұрған бізге жасы отыздар шамасындағы жігіт қиралаңдап келіп, қылжақтап сөйлеп, орынсыз байланысқан. «Қой, шырағымды» құлағына ілмеген ол мұнымен тынбай, кетіп бара жатып, бізге екі-үш мәрте тас та лақтырды. Құдай сақтап оның екеуі шатырға тиіп, біреуі бұрыс кеткен. Сонда бәрінен бұрын жанымызға батқаны – әлгінің мәшине толы бөтелкелестерінің бірде-біреуінің қой деуге жарамағаны.

	Уақыттан озып барып айтатын жәйт, үш-төрт күннен кейін Қарауылға жеткенімізде әлгі бұзақының әкесі мен қайнағасы соңымыздан қуа келіп, кешірім сұрады. Кешірімшіл халықпыз ғой – кешірдік. Жидебайға арыла келіп, біреумен соттасып, хаттасып жатқанымыз кімге абырой! Сонан соң тағы да уақыттан асып айтарымыз, бұдан кейін көңіл аспанын бұлт торлаған жоқ.

	Алты күндік сапардың үшінші күні Абай елінің, Абай жерінің шетіне келіп табан тірегенбіз.





2. ҚАСИЕТТІ МЕКЕНДЕР




	Жаяу жорықтың үшінші күні сәске түсте Жаңасемей мен Абай ауданы арасындағы қара өзекті кесіп өтіп, ұлылар мекеніне қадам бастық. Сол жақта оқшау тұрған мына тау – Баршын. Осы өңірді кезінде жаз, күз маусымында Абай ауылы жайлаған.

	Тегінде Мұқаң, Мұхтар Әуезовті айтамыз, ұлы эпопеясының біссіміләсін «Үш күндік жолдың бүгінгі, соңғы күніне шәкірт бала барын салды», – деп қара жолдан бастаған ғой. Шәкірт бала демекші, үшінші күні түске дейін біз де барымызды салып, 19 шақырым жерді артқа салып үлгеріппіз. Мақтанған емес, бұл енді айтқанға ғана оңай. Әйтпесе, жол ылғи өрге тартып отырады.

	Міне, Мұқаң туған ауыл – Бөрлі осы арадан небәрі 4-ақ шақырым жерде.

	Мынау Баршын тауы мен Итжон дөңінің ортасындағы көл жиегінде, әжесі Дінәсілдің киіз үйінде 1897 жылдың қыркүйегінде Мұқаң өмірге келген. Ал Бөрлідегі қазіргі мұражайға айналған үйдің іргесін Мұқаң он алты жасында өзі көтеріпті.

	«Бәрін айт та, бірін айт» демекші, атақты «Еңлік – Кебек», «Бәйбіше-тоқал», жоғарыда сөз еткен «Қорғансыздың күні», олардан сәл кейінірек жазылған «Қаралы сұлу», «Жетім», «Оқыған азамат» әңгімелері осы өңірде, осы үйде туған ғой. Сол ұлы талантты дүниеге әкелген ана рухына тағзым етуді де парыз санайсың.

	Бірақ, өкінішке қарай күні кешеге дейін Мұқаңның ата-анасының қайда жерленгені белгісіз болып келгені бар. Сөйтсек, Бөрлідегі қыстақ ауқымы ұлғая келе, Омархан мен Нұржамалдың зираты ауыл іргесінде, ауыл іргесі болғанда, Мұқаңның осындағы мұражайының шырақшысы Бекен ақсақалдың қазіргі отырған үйінің нақ іргесінде қала беріпті. Әйтеуір, аллаға шүкір, біз Бөрліге барған шақта Омархан-Нұржамал мавзолейінің құрылысы бітуге жақындап қалған екен. Мұнда Алматыдағы құрылыс колледжінен 14 оқушы, Бөрліден жергілікті 8 жігіт еңбек етіп жатыр екен. Бұларға Нұрлан Назарбеков деген жас жігіт басшылық жасап жатқан көрінеді. Нұрлан Жидебайдағы Абай-Шәкәрім кесенесінің құрылысына бір кісідей еңбек сіңіріп жатқан Сайын Назарбековтің ұлы екенін басқалар айтқан.

	Маңғыстаулық бұл әулетке әруақ риза, ел риза!

	Осындай сөзді Исабаевтар әулетіне де айтсақ, артық болмас. Біз барған шақта іргедегі құрылыста еңбек етіп жатқан Бекеңнің ұлдан үлкені Мағжан қонақтарды сол маңайдағы зираттың басына алып барып, талай-талай сыр шертіп те үлгерді. Мағжан есімді адамның бәрінің бірдей ақын болуы шарт емес шығар. Десе де, отыздың үстіне енді шыққан бұл Мағжанның ел мен жер шежіресіне қанық, құйма-құлақ болып өскені көңіл сүйсінткен. Міне, сол Мағжан бізді Мағауия қыстағының үстімен Әйгерім мен Ділдәнің мазарына бастап алып келді. Тегінде Әйгерім өмірден Ділдәдан бұрын озған ғой. Ал, Ділдә көз жұмардан сәл бұрын: «Мені Әйгерімнің қасына қойыңдар, ел бізді күндес екен деп айтпасын» депті. Тектілік, соңдарында қалған ұрпаққа үлгі-өнеге деген осындай-ақ болар! Осы арадан Ақылбайдың қыстағы – Тышқан да алыс емес екен. Ақылбайдың мазары қарсы беттегі Аралтөбе бауырында, әруақтарға дұға оқып, құран бағыштаған Тәкеңнің, Талатбек ағамыздың, орнықты да, қоңыр үні жүрек қозғайды. Алыстан бір ән әуені құлаққа келіп жатқандай...

	– Тізесуға соға кетелік. Ол жерде кезінде Біржан сал ән салған ғой, – деген Мағжан үні көңілді бір селт еткізіп, тағы бір басқа әлемге жетелеген. Біржан сал бұл өңірге көктем шыға келіпті. Сыйлы қонақты бұл шақта күйі кеткен қыстаққа түсіруді жөн көрмеген Ақылбай осы Тізесудың басына тездетіп үй тіктіріп, атағы алты алашқа белгілі әншіге мейлінше құрмет көрсетеді. Ол да Абай тәрбиесі, Абай өнегесі.

	Мағжан келесі бір сөз кезегінде әңгімені Бөрлі тауымен іргелес Аралтөбе бөктері, ондағы Абай қыстауына аударған. Тегі Абай осында тұрған шақта мейлінше өнімді еңбек етіп, өндірте жазған көрінеді. Ұлы ақын Лермонтов, Крыловпен осы қыстақта жатып табысқан. Әлем ойшылдарының еңбектерімен осы жерде түсініскен. Соның бәріне кезінде куә болған мынау маң дала, маңғаз төбелер бейне ішімдегіні тап дегендей, дәп қазір жым-жырт. Ал Абай әлеміне бойлап, үңілу – тірілердің парызы.

	Бөрліден шығып, қасқа жолға қайта түсіп, Қасқабұлақ жаққа тарта жөнелгенімізде, артымыздан ағындап келген екі «Волга» тоқтай-тоқтай қалған. Бұлар Семей мен Торғай облыстық телерадиокомпанияларының төрағалары Мұрат Алин мен Қонысбай Әбілов екен. Мұрат өзінің арқалықтық әріптесі, республикамыздың халық ақыны Қонысбайды Абай елімен таныстырып келе жатыр екен. Жақында Семейде ұлы ақынның 150 жылдығы құрметіне ақындар айтысы өткізілмек. Жеңімпаз үш жұп той күндері Қарауылда айтысатын болады.

	Келесі күні біз тағы да бір айтыс өнерінің дүлдүлі керекулік Серік Құсанбаевпен кездесіп, таныстық. Ол да Абай елімен, Абай жерімен танысуға бара жатыр екен.

	Кешке қарай Әуезов атындағы кеңшардың орталығы Қасқабұлақтың тұсына келіп, қос тіктік. Қойын дәптерге: «Алты күндік жердің үш күні артта қалды, жолдың тең ортасына келдік», деп жазыппыз.

	Осы арада жол үстінде кездесіп, аз да болса, мәнді сұхбаттасқан осы елдің адамы, кезінде ұзақ жыл халық ағарту саласында қызметте болған, қазір Семейде тұратын Мамырхан Тоққарин ақсақалдың әңгімесінен кейбір деректі қиыстыра кетсек артық болмас.

	Кеше отбасымен Қарауылға кетіп бара жатып бізге сәлемдескен Мәкең келесі күні бізге арнайы тоқтап, дастарқан жайып, елдің дәмін ұсынған. Бұл кісі дәмін ұсына отырып, аз да болса, саз әңгімесімен құлағымыздың етінің құрышын да қандырған. Мұқаңмен, Әуезовпен құрдас әкесі 6-7 жасында Абайды көріпті. «Есімде қалғаны – Абайдың басы ерекше үлкен көрінді», – деп отырады екен жарықтық. Ал ұлы Абайдың 100 жылдығы тойланған шақта бүгінгі Мамырхан ақсақал, кешегі Мамырхан бала жетінші класта оқыған екен. Сонда тойға арнайы келген Қажымұқан палуанды өзі үлкен таразыға салып өлшепті.

	Соны айта келіп, Мәкең Мұқаңның алдынан дәріс алғанын, 1959 жылы үйінде де болғанын сөз етті. Сонда Мұқаң сол шақта жүргізілген санақ қорытындысын қадағалап сұрапты. Мұқаңның сауалына орай бұл аудан халқының сондағы саны 13 мың, жылқы саны 7,5 мың екендігін айтқанда, ұлы жазушының қабағы түсіп кетіпті. Өйткені, ертеректе бұл өңірдің халқының 36 мың, ал жылқы саны 50 мың болғандығын Мұқаң біледі екен. Сонсоң Мұқаң бұдан елде рак ауруына шалдыққандар бар ма? – деп сұрапты. Ол кезде бұл қайдан білсін, «жоқ» дейді ғой баяғы. Ал елге келген соң сұрастырса, ракпен ауырып, шетіней бастағандар көбейіпті. Ал елден жырақта жатқан Мұқаң соның бәрін біліп отырыпты. Иә, Мұқаң бейне бір тамыршыдай бұл елдің өткендегі мен қазіргі қасіретін тап басып, біліп отырған көрінеді...

	Сол күні «Қара лотос» клубының президенті Юрий Гурскиймен кездескенімізді де қойын дәптерімізге түртіп қойыппыз. «Тибет ламасы» деген атағы бар бұл азамат бір аптадан соң, 40 адамды бастап, Жидебайға жаяу сапар шекпек. Сол мақсатпен жолды тағы бір зерттеп алайын деп Жидебайға мәшинемен барып, қайтып бара жатқан беті екен. Олар да бұл сапарға біз сияқты Әнияр Молдабаевтың үйінен шықпақ.

	– Бізден бұрын қимылдап үлгердіңіздер. Жастарыңыз үлкен, етженді екенсіздер, соған қарамай бұл жорыққа шығуларыңыз ерлік, – деп бізге мадақ айтып жатыр.

	– Сіздерді олай өтіп, былай өтіп, үш күн қатарынан көріп келем, – дейді қасымызға келіп тоқтаған КамАЗ-дың жүргізушісі, славян тектес және бір азамат. – Айып етпесеңіздер, не қылған жансыздар?

	Оған да жөнімізді айттық. Көп болса, Абай есімін ақын ретінде ғана білетін әлгі азамат енді біздің сол ойшылдың ұлылығына өзімізше тағзым етіп бара жатқанымызды білген соң, енді басқаша қарайтындай көрінген. Өз данаңды алдымен өзің бағалай білсең ғана басқалар да бағалайды. Соны жадымыздан бір сәт шығармасақ жөн-ау...

	Осы әсермен осы күні кешке Ақшоқыға келіп жеткенбіз. Ақшоқыдағы зиратта Құнекең, Құнанбай қажы, Ысқақ, Тәңірбердісімен, немересі Мағауия, Әбдірахман, оның келіншегі Мағрипа, Құтайба, Смағұлмен, тұстасы, сыйласы Әуезбен қатар жатыр. 1909 жылы Петербургте Абай өлеңдерінің жинағын бірінші болып бастырып шығарған Ысқақ баласы Кәкітайдың зираты да іргесінде.

	Жандарың жәннатта болсын деп дұға оқып, бет сипаған соң, тағы да ойға шомғанбыз.

	Осы Ақшоқыда Пушкиннің Татьянасы қазақша сөйлеген, неміс Гетенің «Қараңғы түнде тау қалғып» атты өлеңі қазақшаға аударылған. Басқаны айтпағанда, Абай шығармалары Кәкітай арқылы дүниенің бір қиырындағы Петербургке осы арадан жеткізілген, ол қашан кітап болып басылғанша, Ақшоқы – Петербург арасында қатынас үзілмеген.

	Міне, осы Ақшоқыда әулиелердің басына бір түнеуді өзімізге парыз санағанбыз. Кезінде қажының өзі қаздырған құдықтан су ішкенімізді айтпай қалай тұра аламыз?!

	Ертесінде жол серігіміз Балтекең, «Абай» қорының директоры Балтабек Ерсәлімұлы бізге бір өтініш айтып, Ысқақтың Кәкітайдан басқа бір баласы Ахметбектің қыстауына соға кетуімізді өтінген. Балтабектің шешесі Қапиза анамыз, – осы Ахметбектің қызы. Демек, Балтекең – Құнанбай қажыға шөбере жиен.

	1937 жылдың аласапыранында репрессияға ұшыраған Ахметбектің сүйегі қайда қалғаны белгісіз. Ең болмағанда, қыстауының орнына бір белгі орнатайық деп осы Балтекең, бөлесі Өзіханмен әрекет жасап, іс тындырыпты. Бұл да азаматтық. Азаматтық демекші, Балтекеңнің «Абай» журналының жаңғырып қайта шығуына, «Абайдың ақын шәкірттері» деген үш томдық кітапты астанадан бастырып шығаруға бірден-бір ұйытқы болғанын қалайша айтпассың! Жақсыны кіл алыстан іздегенше, жанымыздағылардың жақсылық, азаматтығына үңіле білсек те жөн-ау.

	Ақшоқыдан оралып, жаяу жорығымызды қайта жалғастырғанымызда, көңіл тербеп, жүрек қозғаған сәттер көп болды.

	Соңымыздан қуып жеткен «Волгалар» қатарласа келіп тоқтады.

	Абай мұражайының директоры Төкен Ибрагимов пен Семей қаласы әкімінің орынбасары Бекен Теміров бастаған сыйлы қонақтарды жазбай танып тұрмыз. Анау шашы ақ бурыл тартқан адам Қазақстан Республикасы Ұлттық Ғылым академиясының корреспондент-мүшесі Рахманқұл Бердібаев ағамыз болса, ол кісімен бір көлікте келе жатқан осы академияның Әуезов атындағы Әдебиет және өнер институтына жақында ғана сайланған директоры, ғылым докторы Шәкір Ыбыраев екен. Үшінші азамат, ол да ғылым докторы, Ғарифолла Есімов есімін семейліктер жақсы біледі. Өйткені, Ғарифолла Семейде оқып, өсіп жеткен азамат. Бұл кісілер республика Министрлер кабинетінің тапсырмасымен той дайындығына байланысты Қарауылға сапар шегіп барады екен.

	– Парсыда «пешкадам» деген сөз бар,– деді Рахаң. – Ол озық жүру, алда болу деген мағынаны білдіреді. Сондықтан сіздер осы жаяу жорықтарыңызбен көп адамдардан оздыңыздар. Бұл әйтеуір біреу бастауы керек шаруа болатын. Соны сіздер бастадыңыздар, сондықтан сіздерге рақмет!

	– Жапондар Фудзияма тауын кие тұтады. Біздің әулиеміз – Абай, киелі мекеніміз – Жидебай. Қазақ енді бұдан кейін де «Ештен кеш жақсы» деп, Жидебайға жаяу барып, тағзым етіп жатса, арман қайсы!

	Бұл – қос ғылым докторының бірін-бірі қостап айтқан сөзі.

	«Жақсы сөзге жан семіреді» деген, тың бір күш келгендей сезініп қалдық.

	Ертесінде, яғни, алтыншы күннің түсінде, осы көңілмен Жидебайға барып жеткенбіз. Жидебайдағы Абай-Шәкәрім кесенесі басында бізді осында еңбек етіп жатқан құрылысшылар, Жидебайдағы ақын мұражайының директоры Қизат Күзембаев ақсақал бәйбішесі Назиқа, немересі Әйгеріммен бірге қарсы алып, шашу шашты.





3. ТОЙ ОРТАҚ, КӨҢІЛ ОРТАҚ




	Сөйтіп, алтыншы күні сәске түсте Жидебайға келіп жеттік. Біріміздің жүрегіміздің ептеп сыр бергені, екіншіміздің табанының қажалғаны сонда ғана белгілі болды, сонда ғана айтылды. Әзірге оны елеп жатқан біз жоқ. Жидебайдағы ша-шу шашып, қарсы алу көңілді қозғап, көзге жас үйірілткен. Тегінде Абай елі ежелден-ақ қонақ күтіп шығарып салуға әбден төселіп алған. Ал сол қонағыңыз дүбірлі той жақындаған сайын тіптен де көбейе түскендей. Оған қабақ шытып жатқан ақын елі жоқ. Өйткені, бұл құрмет, қонақтармен бірге ұлы Абайына да арналған.

	Сонау бір жылдары, Семей полигоны Абай елімен қоңсылас болып жайғасып жатқан шақта, жоғары жақ мұндағы дүйім елді басқа жаққа көшіру туралы шешім қабылдаған. Онымен қоймай, ұлы ақынды облыс орталығы Семейге апарып жерлеу туралы мәселе қозғалған. Сонда мұндағы «қалың ел қазақтың» ұлардай шулап, қамыққанын, қамыға отырып, қажыр-қайрат, қайсарлық танытқанын осы Қарауылда тұратын жазушы Кәмен ағамыз өзінің «Абай еліне саяхат» кітабында жыр ғып шерткен.

	Басқа да көз көргендердің сөзіне қарағанда, ақынның басы төрт рет көтерілген. Мұны әр кезеңнің әр ұрпағының ақынға көрсеткен құрметі деп ұғынған ләзім шығар. Соның соңғысы, яғни гранит таспен қаланып, темір шынжырмен қоршалған ескерткіш мәңгілікке қалады деп келгеніміз де рас. Белгісіз жауынгерлердің біріне орнатылғандай сол ескерткіштің келеңсіздігін заман өзгергенде ғана барып түсіндік қой.

	Міне, Жидебайдағы жаңа кесене басында тұрмыз. Абай ескерткішінің сыртқы жұмыстары жүргізіліп жатыр. Ал Шәкәрім ескерткішінің сыртқы жұмысы дәл біз келген күні аяқталыпты. Құрылысшылар мұнан кейін екі кесененің ішкі жұмыстарына кіріспек. Мұнда да Алматы құрылыс колледжінің оқушыларымен кездестік. Бұл оқу орнының оқытушысы Нағашыбай Разаков колледжде оқитын он төрт оқушының мұнда наурыз айынан бері еңбек етіп жатқанын, бұл сол жастар үшін өмірлік мақтаныш екенін жеткізгенше асығып баяндап жатыр. Енді бірер күнде бұл жақта Абай – Шәкәрім кесенесінің авторы, астаналық белгілі сәулетші Бек Ибраев келмек. Бас сәулетші «жә» десе, енді аз күнде бұл жұмыстың да бір ыңғайлы болатын түрі бар. Сонда көкпен таласқан күмбездер бүкіл әлем жұртшылығын өзіне шақырып тұратын болады.

	Өткенде бір келгенімізде осы Жидебайдағы мұражайдың ішкі жөндеу жұмыстары сол қалпы қозғалыссыз жатқанын оның директоры Ғизат ақсақал қынжыла мәлімдеп еді. Енді сол ішкі жөндеу жұмыстарына қаржы бөлініп, іс қолға алынған соң, Ғизекеңнің көңілі сабасына түскен сыңайлы.

	Абай өз өмірінің соңғы 10-12 жылын осында, Жидебайда өткізген. Үйді қайтадан жөндетуден өткізуге Абайдың өзі көңіл аударып, оның едені мен төбесіне дейін тақтайлатқан екен. «Семреставрация» ғылыми-жөндеу шеберханасының шеберлері, міне сол заманның тыныс-тіршілігін бұзып алмауға тырысып бағуда.

	Бұл мұражайға күрделі жөндеу ұлы ақынның туғанына 125 жыл толуына орай осыдан 25 жыл бұрын жүргізілген еді. Содан бері ешқандай жөндеу жүргізілмей, мұражайдың күтімсіздікке ұшырағаны да шындық. «Балапан басына, тұрымтай тұсына» демекші, заман қыспағы Абай атаның Жидебайдағы мұражайына да оңай тиіп отырған жоқ.

	Біз Ғизекеңдікінде түстеніп жатқан шақта мұражайға автобус толы қонақ сау етіп жетіп келген. Оларды қарсы алған Ғизекең шамалы уақыттан соң, қуана сөйлеп кіріп келе жатты. Сөйтсек, көршілес Шар ауданындағы Белтерек деген жерден көршілес Абыралы ауданына қыз ұзата барған құда-құдағилар Жидебайға арнайы ат басын бұрыпты. Ғизекең үшін бұл да үлкен қуаныш екені сезіліп тұр. Қазақтың рухани Меккесі атана бастаған Жидебайға келушілер легі, мейлі ол жаяу, мейлі аттылы, мейлі иномарка мінсін, толастамағаны ләзім.

	– Бірақ мұражайға келушілерді кітабымызға тіркеп алған соң оларға кәде-сый ретінде ұсынатын буклет кітап, тіпті значок та жоқ, – деп қынжылады шырақшы.

	Бұл да біздің көп нәрсеге мән бермейтіндігімізге бір ғана мысал.

	Сол күні кешкісін ат басын Қарауылға бұрып, осында тұратын белгілі Балтақайдың көзі – Манатай Толғанбаевтың үйіне келіп түстік. Мәкең бізді жайдары жүзбен қарсы алды. Бұл кісінің әкесі Балтақай – Мұқаңның, Мұхтар Әуезовтің Шыңғыстау, Абай еліндегі бірден бір қимас, сыйлас досы болған адам. Манатайдың өзі де жыл жарымдай уақыт Мұқаңның үйінде тұрып оқығаны және бар. Сондықтан болар, оның да Мұқаң туралы айтары көп.

	Манатайдың байыпты да байсалды әңгімесіне құлақ түре отырып, залда кітап сөресіне қойылған Абай, Мұхтар мүсініне, қабырғадағы Балтақай ақсақалдың, нақ төрге ілінген дөңгелек жүзді әдеміше келген шоқша сақалды қарттың суретіне еріксіз көз жүгіртеміз. Бір көзі қысыңқы бұл қартыңыз Абайға ұқсай ма, қалай?..

	Біздің көңілдегі осы сұрақты айтқызбай білген Манатай, ешкімге сұрақ қойғызбай-ақ, сурет тарихын баяндап кетті.

	– Құнанбай қажының суреті ғой, – дейді ол өзінің сөзіне есеп бере алатын адамша сенімді сөйлеп. – Осындағы бес-алты үй Ырғызбайға Шәкәрім қажының бел баласы Ахат ақсақал өз қолымен сыйлады. Құнекең бұл суретке Омбыға барғанда түскен секілді.

	Манатай солай дейді. Енді бұған Құнанбай қажының өмір тарихын зерттеп жүргендер көңіл аударуы қажет-ақ.

	Оң қабақ, әсерлі әңгімеге риза болып, жап-жақсы тынығып қалған, біз ертесіне аудандық әкімшілікке бардық. Аудан әкімі Өнер Смағұлов қалаға кетіпті. Оның орынбасары Төлеген Жаңғалиев әдеттегісіндей құшақ жая қарсы алды. Тегінде әкімшілік аппаратында, оның үстіне ақын атымен аталатын аудандық әкімшілікте ақынның қызмет еткені жарасып-ақ тұрады.

	– Алдыңғы күні бұршақ жауғанда, сіздер қайда болдыңыздар? А, жолда бұршақ жаумады дейсіздер ме? Онда сіздерді Абай атамның әруағы қолдаған екен. Болмаса мұнда жауған жас баланың жұдырығындай бұршақ әйнектерімізді сындырып, ағаштарымызға дейін бүлдіріп кетті, – дейді Төкең.

	Осылайша амандық-саулық, жөн сұрасқан соң, Төлеген тойға дайындық барысы туралы қысқаша мәлімдеген.

	Той күндері Қарауылтөбе етегінде 700-ге жуық киіз үй тігілмек, 24 қанатты Президент резиденциясы тойдың төріне жайғасады. Темір қанатты бұл үйге 250 адам сыяды екен. Президент резиденциясынан бергі бірінші қатарда Абай ауданы тігетін 85 киіз үй бой түземек. Оның төрінде Абай үйін ортаға алған Ырғызбай ауылы орналаспақ. Одан бері Әнет баба, Мамай, Тоқтамыс батырлар, Мұхтар, Көкбай, Шәкір ауылы жайғаспақ. Әр ауылдың ұлы Абайға қатысы айшықты суреттермен кестеленетін болады. Абайдың «Айттым сәлем, Қаламқас» әнін орындайтын мың адамдық хор, аламан бәйге, түрлі ұлттық спорт ойындары, сондай-ақ арқалы ақындар айтысының финалы той сәнін келтірмек. Абай ауданының көне дүниелер көрмесі шетелдік қонақтардың назарын өздеріне аударады деген үміт зор.

	Соның бәрін сыдырта, желпіне сөйлеген Төлеген енді бір сәт бізден рұқсат сұрап, шығып кеткен. Іле қайта оралған ол:

	«Сіздермен ауданның мекеме басшылары, интеллигенция өкілдері кездескілері келеді» деген тілек білдірді.

	Түс ауа өткен бұл кездесуді қысқаша сөз сөйлеп ашқан аудан әкімінің бірінші орынбасары Байбота Орынбаев мырза да, Төлеген мен кешегі Манатай да, аудандық жекешелендіру комитетінің төрағасы Әлімқұл Исақов та бізден көңіл марқайтатын ыстық ықыласқа толы сөздерін аямаған.

	– Баяғыда Мұқаң қайтыс болғанда, – деген бұлардың соңын ала сөйлеген Әлекең, – Кәнекең, Қаныш Сәтбаев, Баукеңді – Бауыржан Момышұлын қасына ертіп, астананың бір шетіндегі зиратқа дейін жаяу барыпты. Мұны олар Мұқаң аруағына өздерінше тағзым деп біліпті. Міне, сіз бен бізге үлгі-өнеге. Сол үлгі-өнегені сіздер қайталадыңыздар. Бұл баршамызға сабақ болатын өнеге.

	Бұдан соң аудан әкімінің өкімімен жаяу жорыққа қатысушыларға «Абай елінің құрметті азаматы» деген атағы берілгені жайлы шешім оқылды. Мұны біз осы жаяу жорыққа ұйытқы болған қазақ баспасөзінің қара шаңырағы – «Егемен Қазақстан» газетіне, «Абай» қорына көрсетілген құрмет ретінде қабылдадық.

	Иә, ұлы бабамыз жүрген жолмен, оның табаны тиген жермен алғашқы жаяу жүру сапары аяқталды. Бұл әсте де спорттық шара емес. Спортшылар үшін бұл қиын да соқпас еді. Әңгіме басқада – бұл ұлы данышпан бабымызға тағзым ету, оның алдына келіп арылу, рухына жүгіну.

	Өзімізден басталған істің мәнін қазбалап айту біртүрлі әдеттен озғандай да көрінеді. Сөйтсе де ұлы бабамыздың рухына, әруағына тағзым етудің бұл да бір жолы екенін жанымызбен де, тәнімізбен де түйсінгендейміз. Ұлттық рухымыздың қайнар көзі – Абай әлеміне бойлап үңілудің бұл жолын басқалар да қаласа екен деген ой сол жаяу сапар кезінде үнемі жадымызда жүрді. Әсіресе, жастарымызға мұндай сапардың берері көп болар еді-ау дейсің.

	Осы бір пікірді айта отырып, жеңіл де еместігін еске сала кетпекпіз. Сірә, мұндай рухани сапарға шыққысы келетіндер көбейіп жатса, оны туристік мекемелердің қолға алғаны да жөн шығар. Тек ұлылыққа тағзым етуді жай жеңіл-желпі көңіл көтерумен шатастырмаған жөн.

	Ұлылыққа тағзым ету, азаматтығымызға өлшем болып жатса, кәні!

	Алматы – Семей – Жидебай – Қарауыл – Семей – Алматы.





Екінші сапар


	БҮКІЛ ҚАЗАҚТЫҢ КИЕЛІ ЖЕРІ



	Қай халықтың да басын біріктірер тұлғалары болады. Олар елдің туы сияқты. Халық солардың рухы төңірегінде топтасады. Кейде бір халықтар жойылып кетіпті деп естиміз. Олардың рухына бас иер ортақ тұлғалары болмағаны анық. Әйтпесе, олар құрымас еді ғой. Ондай тұлғалардың өресі өз елінен асып тұрса, онда сол халықты сол тұлғалар арқылы басқалар іздер еді.

	Ұлы тұлғалар елдің төлқұжаты іспетті. Солар арқылы басқалар халықты таниды. Былтырғы жылы ұлы Абай қазақты әлемге танытты. Әр тілде шыққан Абай шығармаларын оқып әлемнің шартарабындағы елдер қазақ дейтін тәуелсіз халық бар екенін білді. Жәй халық емес, Абайдай ұлы ойшылды тудырған ой-өрісі кең халық бар екенін білді.

	Сол ұлы Абайдың бір жарым ғасырлық мерейтойы қазақ халқын басқаларға танытып қана қойған жоқ, сол қазақтың, өзін де рухани жағынан бір байытып, бірлігін арттыра түскенін айта кету ләзім. «Біріңді, қазақ, бірің дос, көрмесең істің бәрі бос» деген данышпан баба бүгінгі ұрпағына бөлінбеуді, бір жағадан бас шығаруды, бір жеңнен қол шығаруды айтып, тіл қатып тұрғандай. Ұқсақ жөн.

	Абай – асқар тау, бірақ ол жалғыз емес. Барша қазақ ортақ санар, айналасына топтасар басқа да тұлғаларымыз бар – шүкіршілік. Кеше Абайды тойласа, бүгінгі күні бүкіл қазақ ұлы жырау Жамбылдың 150 жылдығын тойлауды бастап кетті. Оны қазақтың ұлы даласының бар аймағы тойлап жатыр. Қазаққа жыр ортақ болғанда, сол жырдың жампозы Жамбыл ортақ болары заңды.

	Иә, ұлыларымызды бағалауымыз керек. Халық болып қалуымыз үшін, әлемге танылуымыз үшін бағалауымыз керек. Өзіміз өсуіміз үшін, рухани баюымыз үшін солардың рухына табынып, тағзым етуіміз керек. Олардың алдында әр қазақтың өтейтін перзенттік парызы бар. Ұлылардың рухынан нәр алып, бойларына бір нәрсе жұқтыра алған болса, ондай адамның бәрі де олардың алдында борыштар. Қайтіп өтеледі ол борыш? Ең алдымен, шама-шарқынша басқаларды да ұлылардың рухына жақындатуы керек, ұлы есімдерді қастерлеп, олардың әруағын құрметтеуі керек, олардың ұлылығына тағзым етуі керек.

	Саралап айтсақ, мұның да жолы көп. Сол жолдардың бірін біз де таңдаған едік. Қазақта әулие-әмбиелердің, ұлылардың жатқан жеріне барып, зиярат етіп қайтар дәстүрі бар. Ұлылықтарына тағзым етіп, әруағын құрметтеп, бас иіп барады. Ұлылардың мұрасын мойындап қана емес, шамашарқынша зердесіне құйып барады. Ұлылық алдына кейбір пендешіліктен арылып барады.

	Өткен жылы «Егемен Қазақстан» газетінің редакциясы Абай қорымен бірлесе отырып, Семейден Абайдай дана жатқан Жидебайға «Ұлылыққа тағзым» деп аталатын жаяу сапар ұйымдастырып, әруақты құрметтеу шарасын өткізген еді. Оны ұлы ақын ауылы бүкіл қазақтың Абайына құрмет көрсетудің жаңа бір түрі, ұрпаққа өнеге боларлық түрі ретінде жоғары бағалады. Жаяу сапарға қатысушыларға үлкен құрмет көрсетті.

	Көпшіліктің ықыласын ескеріп, газет редакциясы тағы бір тұлғамыздың – жыр алыбы Жамбылдың мерейтойы қарсаңында сол бастаманы жалғастыруды – халықаралық Жамбыл қорымен бірлесе отырып, Алматыдан Жамбыл мұражайы арасына жаяу сапар өткізуді қажет деп тапты. Бұл шараны Алматы облыстық әкімшілігі де жақсы көңілмен қарсы алғанын айтқан жөн. Ал жол-жөнекей көрсетілген ықыластың орны бөлектеу... Егемен қазақстандықтар бұл күнгі қызметін астанадағы Жамбыл ескерткіші басында бастады. Таңертеңгі сағат тоғызда «Алматы» қонақ үйіне қарама-қарсы орналасқан Жәкең ескерткіші алдына газет ұжымы «Ұлылыққа тағзым» сапарына қатысушыларды шығарып салуға келді. Осы бір салтанатты бас қосуға халықаралық Жамбыл қорының, Алматы облысы әкімшілігінің қызметкерлері де қатысты. Жар салып, жария етілмесе де, құлағдар болған ақпарат құралдарының өкілдері де әжептәуір қара көрсетіп қалыпты.

	Жаяу сапарға аттанушылар Жәкеңнің ескерткішіне гүл шоқтарын қойды. «Егемен Қазақстан» газетінің бас редакторы Нұрлан Оразалы, Халықаралық Жамбыл қорының директоры Нағашыбек Қапалбекұлы, Алматы облысы әкімшілігі аппаратының ішкі саясат бөлімінін меңгерушісі Айтбек Сейітов жұрт назар аударған сапардың мән-мағынасына тоқталып, өз ойларын ортаға салды.

	Жүрек тебірентерлік салтанатты жағдайда басталған сапар осылай қайтадан жалғасқан еді. Жалғасты дейтін себебіміз, «Ұлылыққа тағзым» жаяу сапары өткен жылғы дәл осы күні, яғни 1995 жылдың 30 мамырында басталған болатын. Сонау Семейден Қарауылға, ұлы Абайдың кесенесіне жасалған жаяу сапар алты күнге созылған еді. 181 шақырым жолды жүріп өтуді ерлікке санағымыз да жоқ, бірақ ол ұлы Абайдың талай жүрген жолы еді. Сол жолмен жүріп өту, қазақтың данышпан перзенті тыныстаған ауамен тыныстау сол сапарға қатысушыларға ерекше әсер қалдырған. Арадағы бір жарым ғасырлық уақыттың жасаған көзге түсер өзгерісі, бәлкім, сол сайын даланы таспадай тіліп салынған тас жол шығар. Әйтпесе, жол бойы көлеңке етіп, бой тасалар бір ағашы жоқ, көсіліп жатқан далада екі қапталдан кезекпе-кезек қосылып отыратын жоталармен жарысып, жаяу сапар шегу оңай да болмағаны рас. Бұл сапардың мәні де сондай еді. Ол ұлы Абай жүрген жол еді. Сол жолмен жүрудің өзі бақыт. Жүзіңді күн қақтап, кенет ғайыптан пайда болған шөкім бұлттар бұршақ аралас жаңбырын төгіп өткені көңілді жабырқатпай, қайта өсіретіндей еді. Ол сапар жөнінде кезінде «Егемен Қазақстан» газетіне жазылған. Сондықтан да оған көп тоқталмай, осы жолғы екінші бір мәртебелі сапардың жай-күйіне ойысалық.

	Жамбыл ескерткішінен бастау алған бұл сапар қала ішіндегі Жамбыл көшесінің бойымен жалғасып кете барды. Тіпті редакция ұжымы ішінде Райымбек бабамыздың кесенесіне дейін ілесе барғандары да болды. Халқымыздың бойына дарыған жақсы қасиет, алыс сапарға аттанарда өздері ардақ тұтқан қасиетті орындарға барып, бас иіп, құран оқытып жататыны бар. Бұл жолы да осы парызды өтеу үшін алдымен Райымбек ата күмбезіне бет бұрдық. Аты аңызға айналған әруақты бабамыз атан түйесі келіп шөккен жерде мәңгі ұйқыға кеткені белгілі. Әруақ сыйлаған, кісілікті пір тұтқан Жәкең де бұл жерге тоқтамай кетпеген шығар. Белін бүгіп, бата жасаған болар. Біз де сол арада шырақшы қарияға құран оқытып, оған ұлы ақынның атын қосып, бата жасаттық. Әруақтар алдындағы парызымызды өтеп, көп кідірмей сапарды жалғастырып кете бардық.

	Алматының батыс шеңберінен шығысымен, Ұлы Жібек жолының бойымен жүре бердік. Сан ғасыр бойы миллиондаған жүргінші өткен қасқа жолды тыныштықты білмейтін бейнеткер жанға теңегің келеді. Арлы-берлі ағылған сан түрлі мәшинеде тыным жоқ. Шамасы күндіз-түні бір тыншымайтын Ұлы Жібек жолының осы тұсында тіршілік мәңгі толастамайтын шығар.

	Бұл жолмен ұлы жырау талай жүрген ғой. Бәлкім, біз сияқты жаяу да жүрген шығар. Ертеректе, көк есек мініп жүріпті деген де сөз бар. Дүлдүл ақынын халқы жаяу да қалдырмағаны анық. Әсіресе, кейін тоқсаннан асқан шағында оған деген құрметтің жөні бөлек болғаны да белгілі. Бұл өңірге ғана емес, республикаға келген алғашқы жеңіл мәшиненің бірі Жәкеңе мінгізілгенін жұрт біледі. Әйтеуір жаяу жүрсе де, көлік мінсе де, бұл ұлы жыраудың талай жүрген жолы екені анық.

	Ізгі ниетті мақсат тұтып, Жамбыл кесенесіне дейін жаяу баруды мәртебелі міндет санаған адамға бұл сапар пәлендей ауыр емес. Әйтсе де қаптаған қалың көлік нөпірі бір толастамай, ұдайы жан-жағына қарап отыру, дарылдаған, гүрілдеген жүк мәшинелеріне жалтақтай беру тынышыңды алады екен. Қаладан шығар тұстан басталған шағын дүңгіршектер мен базаршылар да он-он бес шақырымға дейін таусылмайды. Оларда кездесетін адам да баршылық. Сенің жаяу сапарға шығып, алысқа кетіп бара жатқаныңды сезбейді де. Базарымнан бірдеңе алып қала ма дейтіндей сұраулы кейіппен үміттене қарайды. Қаладан алыстамай-ақ, қаптаған қалың көлік мезі етті. Жол бойы қайсыбір таза ғой дейсің, газды түтін жұтумен жүріп отырып, түс ауа КЖИ-дің тұсына жеттік.

	Жаяу түгілі көлікпен жүргендер де ат шалдыратын жер. Жол жағасында ақ шағаладай етіп, үш-төрт киіз үй тігілген. Біз сияқты әжептәуір жаяу жол жүріп, аяқ суытуды ойлағандарды ғана емес, жұрттың бәрін қызықтырғандай.

	Осы жерде еріксіз бір ой қажағаны бар: басқа жұртта туризмді де елдің еңсесін көтеретін шаруаға айналдырады. Мынадай әдемі отау орындар қай турисіңді де қызықтырар еді ғой дейсің. Тіпті кейін Алматы және Жамбыл мұражайының арасында жаяу жүретін туристік маршрут ашып, осы жерді бір бекетке айналдырса, табыс көзіне де айналмас па еді, рухани игілікке де қызмет етпес пе еді?!

	Әлденіп алған біздерге Қаскелең енді онша алыс көрінбейді. Әкімшілік алдында бізді Қаскелең ауданы әкімінің жауапты қызметкерлері күтіп алды. Аудан әкімінің орынбасары Аян Айтжанов мырза қабылдап, ішкі саясат бөлімінің жетекшісі Әйгерім Наурызбаева ханым сөйлеп, Жәкеңнің тойына әзірлік барысын айтып өтті. Осыдан соң Елбасы Нұрсұлтан Назарбаев оқыған мектепке бардық. Мектеп мұғалімдері мен оқушылары біздің келе жатқанымызды естіп, күтіп тұр екен. Осында өткен қызықты кездесуден соң, Абай мектебінің ұжымы дастарқан жайып, Жамбыл бабаларын көзі көрген қариялардың естеліктерін айтып берді.

	Осы арада Аян Айтжанов мырза сәуір айында Абай ауданынан Жамбыл ауданына келген 120 адамның тең жартысын Қаскелең ауданы күтіп алып, екі-үш күн сыйлағандарын тілге тиек етті. «Абай ұрпақтарымыз деп бізге келген азаматтар керемет жандар екен, – дейді ол. – Абайлықтардың бастаған баянды шаруасы көпке үлгі болды. Өте үлкен ұлағатты шараны қолға алып, халқымыздың бір-біріне деген ынтымағын, бауырмалдығын таныта білді. Ауданның әкімі бастап, өзі келіп Жамбыл бабаларын көкке көтеріп, ас беріп, құран-қатым түсіруі сүйінішті жәйт. Соншама адам алыстан ат арылтып келіп, соятын қойы мен жылқысын, тарту ететін түйесін жетектеп келіп, казан-ошағын көтеріп, киіз үйлерін тігіп, отын-суын әзірлеп келуі неге тұрады! Біз Абай тойына Алматы облысы болып осылай бара алдық па? Өзімізді өзіміз сынауымыз керек қой. Абайлық бауырларымыз үлкен панно жасапты: Шыңғыс тауының басына Абайды, Алатаудың басына Жамбылды қойған да, сол екі таудың көлеңкесін құшақтастырып қойған. Бұл дегеніңіз халықты біріктірейік, ынтымақта болайық дегенді көрсетеді. Олардың сол келісін мен мақтан тұтып, Қаскелеңнің орыс-қазағына түгел жеткіздім.

	Аян Айтжанов мырзаның тебіренісіне сүйсінесің. Кейбіреулер өзінің ісін асыра көрсеткенге құмар. Басқаның жақсылығын айтуға жоқ. Ал бұл азамат басқаның жақсылығына тебіренеді. Өзінің кемшілігін де айтудан тартынбайды. Сірә, жақсы істер осындай жерде жалғасын табады!

	Абай мектебі шаңырақ көтергеніне алпыс жылдан асыпты. Бір кезде онда Президент Нұрсұлтан Назарбаевтың оқығанын мұндағылар мақтаныш тұтады. Елбасы да өзі оқыған мектепке уақыт тауып келіп тұрады екен. Осы жолы мектеп директоры Мәрия Хамзақызы Елбасының соңғы келіп қайтқан сәтін әңгімелеп берді.

	– Сіздердің осы сапарларыңыз біраз жұртқа ой салады. Қарға адым жерге жаяу аттап басқысы келмейтін кейбір жастарымызға үлгі боларлық жәйт. Жамбыл бабамызға деген құрметті осылайша көрсетудің жолын өзгелерге ұғындыра білу де ғанибет. Біз сіздерге ауданымыздағы 47 мектептің ішінен әдейі осы мектепті көрсетуді ұйғардық. Бізде түрлі мекеме көп. Алайда кездесуді осында жасаған себебіміз – мұғалімдер арқылы, оқушыларымыз арқылы бұл шараның мәні халыққа кеңінен тарайды, – дегені бар Аян мырзаның. Қаскелең дейтін де ұлы ақынның жырында талай кездесетін қасиетті жер, «Тыңда дала, Жамбылды, тыңда, Қастек, Қаскелең!» деп шабыт шақырғанда, ұлы ақынның ауызға алатын жері. Осынау өлке ұлы ақынның тойына өзінше, өз өрнегімен дайындалып жатыр екен. Ұлы ақынның мұрасына арналған көптеген шаралар өтіпті. Жұрт өз дайындығы арқылы бір-бірімен шығармашылық бәсекеге түсіп жатқан көрінеді.

	Ұлы жырауға деген құрметтің шапағаты бізге де тиіп жатыр. Болған жерімізде бабаға тағзым етіп бара жатқан ниетімізге ризалығын білдіреді. Осынау бастамамызды жасөспірімдердің өзі өнеге ретінде қабылдағанына біз де риза болдық. Құрметтеп қарсы алған қаскелеңдіктер жолдан шаршаған шығарсыңдар деп, жақсылап тынықтырып, ертесіне сол жылы көңілмен шығарып салды. Алда – Шамалған, Қарғалы, Ұзынағаш ауылдары жатты.

	Үлкен жолдың бойынан сәл жырақтап, бөктерлей тартқан жолдың бойында алғашқы күнгідей емес, көлік сиреп, қаланың шаң-шуынан, қымқуыт тіршілігінен бір сәт құтылып, жаяулатып жолаушы жүрген жақсы екен. Даланың таза ауасын еркін жұтып, жанындағы жолдасыңмен емін-еркін әңгімелесуге мүмкіндігің мол болады. Біресе тобымызбен, біресе қос-қостап жүріп, армансыз бір шүйіркелестік-ау.

	Әрине, әңгіме арқауы көбіне Жәкең жайында. Осы сапарға шығатын болған соң-ақ, талай әңгіме көңілге түйіле бергені де бар. Сонымен бірге қай-қайсымыздың да бала күнімізден жырын жаттап өскен ұлы жырау жайында естігеніміз де, айтарымыз да баршылық. Жаяу сапарға қатысушылардың ақсақалы, жетпісіне жақындаса да, қарттықты мойындамайтын белгілі фотожурналист Нұрғожа Жұбанов ағамыздың көргені де, естігені де көп. Суретке түсірудің ғана емес, білмейтін жұртқа айтарымыз, Нұрекең әңгіме айтудың да шебері екен. Сөйтсе де бұл кісінің Жамбыл жайында айтары мұншалықты мол болар деп ойламағанымызды да жасырмайық.

	Әдебиетшінің Жамбыл туралы көп білетіні әрине, таңдандырмайды. Жазушы Зейнолла Серікқалиевтің бұл бір жағы қызметі де ғой. Белгілі әдебиетші, сондай-ақ Парламенттің де белді қызметкері Зекеңнің Жәкең шығармашылығымен қатар, сонау студенттік шағында да бұл ауылға талай келгені де бар екен. Барлық жағынан үйлестіріп айтқан әңгімесі біраз жолды қысқартты. Қазақтың ұлы ақынына туыстығын, жерлестігін айтқанмен, ешқайсымыз «Заман Қазақстан» газетінің бас редакторы Жұмабай Шаштайұлына Жәкеңді бөліп бермейтінімізді күні бұрын ескерткенімізбен, оның ерекше қызықты әңгімесін тыңдаудан бас тартқанымыз жоқ. Осы сапар бізге Манарбек Ізбасаров дейтін жақсы азаматты таныстырды. Жамбыл қоры директорының орынбасарлығы, осы сапардың өтуіне белсене қатысуы өз алдына, ізетті де білімдар азаматтың парасатты әңгімесі ой қоржынына біраз дүние салғанына қуандық.

	Осы сапар кезінде Жәкеңнің рухына жақындай түстік. Өзімізді өзіміз тани түстік дегенде, көңілге осы әңгімелер оралады.

	Алғашқы күннен бір өзгешелік – екінші күні табиғатпен етене араласып, тамылжыған даланың сұлулығына тамсанумен болдық. Өткен жылы Абай тойы қарсаңында да Семей өңірі ерекше құлпырып көкорай шалғын мол болып, жер әлем ерекше түрленіп кеткен еді. Биыл міне, Жамбыл тойы қарсаңында да табиғат ана ерекше жомарттық танытып, бүкіл әлем шалғынға оранып, қырат-қырқалар қып-қызыл өрттей қызғалдаққа толып кетті.

	Жамбыл кесенесіне қыста да сапар жасауға болатын. Онда жігіттер мен қыздар тауды бөктерлей отырып, шаңғымен жүріп өткендей еді.

	– Бір жығылып, бір тұрып, тау етегін жағалап, қалың қарды оппалап, екі күнде Жамбыл бабамыздың мұражайына жеткен едік. Алатаудың бөктерінде қаңтар айының соңы болса да күн шуағы ерекше төгіліп тұрды. Сол жолғы сапарымыз да ерекше есте қаларлықтай көңілді өтті, – дейді «Алатау» теле-бағдарламасының жүргізушісі, осы сапардың бір мүшесі Ерғалым Төкеұлы.

	Аудан аумағынан өтіп бара жатқанда бұл жерден көргендеріміз ойға қайта орала берген. Қаскелеңдегі Абай атындағы мектеп оқушылары қолөнер бұйымдарын шебер жасайды екен. Жасөспірімдердің қолынан шыққан түкті кілемшеде, басқа да толып жатқан үй жиһаздарында мін жоқ. Балаларын осындай шеберлікке, ісмерлікке тәрбиелеп, баулыған ұстаз Халбибі Естаева мектеп қабырғасынан талай қолөнер шеберлерін баулып шығаратын түрі бар. Дәл бүгінгі кез үшін ол керек-ақ.

	Осы мектепте Президентіміздің оқығанын айттық. Осындағы мұражайда Нұрекеңнің балалық шағын бейнелейтін, өзінің кластас достарымен, мұғалімдерімен түскен суреттері сол жерде есте қаларлық өзге де белгілері тұр. Оның бәрі бір мектептің аясында қалмай, басқалардың да назарына іліксе, жөн-ау дейсің.

	Соңғы үш-төрт жылда Қаскелеңге сырттан көшіп келуші ағайындар көбейе түскен. Әсіресе, Қарақалпақстан, Өзбекстан, Ресей, Моңғолия, басқа да аймақтардан қоныс аударушылар артып, өз ұлтымыздың өкілдерінін саны едәуір бола бастағаны байқалады.

	Республика Президентінің туған ауылы Шамалғаннан өткенде де, еліміз жеңіл өнеркәсібінің айтулы бір кәсіпорнының орналасқан жері – Қарғалы ауылынан өткенде де азаматтарымызды бағалау, елдігімізді қастерлеу, ұлыларымызға тағзым ету жайында талай ойлардың оралғаны бар. Осындай ойларға жетелейтін осындай сапарларды басқалар да жалғастырса жөн болар-ау дейсің.

	Үлкеніміз Нұрекең, Нұрғожа Жұбанов ағамыз осы сапарға шыққанына тіпті риза. Бір әттеген-айы, өткен жылғы Абай еліне сапардан қалып қойғанына өкінеді. Амандық болса, алдағы сапарлардан қалмайтынын айтады. Нұрекең, бүкіл жол бойы өзінің кәсіби «қаруы» – екі фотоаппаратын мойнына асып, қос қолдап ұстаған күйі жүріп отырды. Сөйтсек, ол кісі әлгі қаруларын қырық жыл бойы мойнына асып келеді екен.

	Бақсақ, осы сапарға еліміздің әр қырынан азаматтар қосылған екен. Бәрімізді табыстырған, «Ұлылыққа тағзым» атты сапар арқылы тоқайластырған бабаларымыздың рухы екенін аңғарып келеміз.

	– Жамбыл жырларын біз бала кезімізден жаттап өстік. Біздің қатарларымыз Жәкеңнің асыл мұраларын бағалай білетіндігінде дау жоқ. Бір өкініштісі қазіргі балалар ұлы жыраудың өлеңін дәл біздей жатқа біле бермейді. Оған енді бір жағынан өзіміз кінәліміз. Бәлкім біз дұрыс насихаттай алмай жүрген болармыз, – дейді Нұрекең. – Осыны бәріміз ұқсақ-ау.

	Екі күннің жолын қысқартып келеміз. Соны аңғарған Жұмабай жаңа бір әңгімені бастады. – «Ұзара түсіп жол жатты» деп ұлы ақынның айтатыны бар. Сол айтпақшы кешеден бергі сапарымызда осыған көзім жетіп келеді. Қиналып жүргенде жол ұзарып кетеді екен де, көңілді жүргенде ол қысқарады екен.

	Жамбылдың осы жолмен талай жүргеніне тарих куә. Өз өмірінде осы жолдың бойынан сонау Семейге дейін барғанын өзі айтқан. Демек, Жәкең өз ғұмырының жастық шағынан бастап, соңғы күндеріне дейін Алматыға сан рет барғанына күмән жоқ. Нешетүрлі өнер сайысы, әр кездегі айтыстарда, тіпті 1913 жылы 17 ақынмен бірге атақты көрмеге барғанда да осы жолмен өтті. Бұл жолы тек қазақ халқының ғана емес, бүкіл Шығыс елдерінің Жібек жолының көктей өтетін, бүкіл ата-бабаларымыз жүріп еткен тарихи жол екені түсінікті. Біздің әке-шешелеріміз жолда бір қонып, Алматыға жетеді екен. Міне, осы жолмен ағаларымыз бастап, біз қостап дегендей келе жатқан жайымыз бар. Мен ойлаймын: кейде тіпті рухани тазару үшін күнделікті күйкі тірліктен, пендешіліктен арылу үшін де жаяу жүріп қойған абзал болар деймін...

	Алда күткеніміз Қарғалы ауылы еді, бірақ «Фабричный» деген жазу қарсы алды. Шамасы елді-мекеннің жазу белгісі әлі өзгере қоймаса керек. Сондықтан болар бұл ауылды біреулер Фабричный десе, енді біреулер Қарғалы деумен келеді.

	Сапарымыздың екінші күні жұмаға дөп келген-ді. Қарғалының орта шенінде мешіт бар екенін естіп, сонда бұрылдық. Салынғанына 110 жыл өткен көне мешіт сол күйде бұзылмай, жұмыс істеп тұрғаны қуантады. Алдымыздан шүпірлеген балалар жамырай шықты. Бәрінің бастарында тақия, қос қолдарын ұсынып амандасып жатыр. Отыз-қырық бала бізбен бірге мешіт үйіне қайта кірді. Ауыл молдасы Сейітқали имам жұма намазын оқып болған соң, үйіне кетсе керек. Әлгі балалардың ішінен ересектеу екеуі қолдарына Құран кітабын алып, біздің алдымызда қасиетті сүрелерді сұңқылдатып оқи жөнелді. Осы екі баланың бірі азаншы көрінеді. Аты – Айдос Жаппарұлы. Қасындағысы Садықжан екеуі балаларды оқытып жүрген ұстаздармыз деп таныстырды өздерін. Балалар мешітке күнде келіп тұрады екен.

	Біз құран оқытып, мешітке садақа беріп шыққанда 7-8 жасар бала жетектеген Зәкира деген әйел келді.

	– Үйіміз ауылдың ең шетінде еді, балам екінші класта орысша оқиды. Әйтсе де, қазақылығынан, мұсылмандығынан айрылмасын деп мешітке ертіп әкеліп тұрмын. Құран оқып үйренсін, мұсылмандық парызын өтеуге бейімделсін, мына балалар секілді бос уақыттарында мешітте жүрсін, – дейді Зәкира келіншек.

	Түс ауып кеткендіктен болар мұнда ересектер көрінбейді. Ал қасиетті мешіт төңірегінде балалар толып жүр. Біздің болашағымыз саналатын балалардың мешітке үйірсектеп, имандылыққа бейімделіп жүргені қуантты.

	Қарғалыдан шыққанда тайға мініп, тайынша баққан бала кездесті. «Ағалар, жаяулатып қайдан келесіздер» дейді амандықтан соң. Өзі ашық екен. Алматыдан жаяу шықтық дегенімізге сеніңкіремеді. Жамбыл баба кесенесіне әдейі жаяулатып шыққанымызды, осылайша ұлы ақынға деген құрметімізді көрсетпек болғанымызды түсіндірген болдық. Алдымызда автобусымыздың барлығын, әдейі жаяу сапарға шыққанымызды айттық, ол иығын қиқаң еткізді. Тайын бір тебініп алды да, ілгерілей берді. Келесі бір қырқадан шыға келген есекке мінгескен өзі құралыптас екеуге: «Ана кісілер Алматыдан жаяу шығыпты, Жамбыл музейіне дейін жаяу барамыз дейді» деп әлгілерге біздің сапарымызды түсіндіріп жатты. Иә, біздің сапарымыз оларға да ой салғандай.

	Кеш бата Ұзынағаш ауылына да келіп жеттік. Аудан орталығында біздің осы сапармыздан хабардар болған бір қауым жұрт күтіп тұр екен. Алаңда атқа мініп, найза ұстаған Қарасай батыр ескерткіші тұр. Осыдан үш жыл бұрын мұнда Лениннің қолын созған тұлғасы тұрушы еді. Ұзынағаш халқы батылдық танытып, бір күнде Ленинді тұғырынан түсіріп, халықты жаудан қорғаған Қарасай батырдың ескерткішін орнатып тынған еді. Ол кісі 1598 жылы туып, 1671 жылы дүниеден өткен.

	Сол ескерткіш жанында аудан әкімніңің орынбасары Ақжәмила Аралбаева бастаған топ шағын митингі өткізді. Аудан ардагерлері кеңсесінің төрағасы О.Тасыбаев ақсақал тебіреніп сөз сөйледі:

	– Жамбыл атаның астана төріндегі ескерткішінен бастап, жаяу сапар жасап келеді екенсіздер. Соңғы мәреге де жақындап қалдыңыздар. Сіздер шаршамай-шалдықпай жетеді деп сенеміз. Халқымызда бұрыннан бар дәстүр бұл. Сіздер маңдай терлеріңізді төгіп, ұлы ақынға деген құрметті жаяу жүріспен көрсетіп, алыстан келдіңіздер. Жамбыл баба рухы сіздерді көтермелеп отырсын, Құдай қолдасын. Бұл кейінгі ұрпаққа өнеге, әсіресе жастарға ой салады...

	Мұнан кейін ұстаз-ана тебіреніп сөз жалғастырды. Сонан соң...

	«Ақындар елі, батырлар елі» атанатын Жамбыл ауданының жұртшылығының ұлы ақынға тағзым ете келгендерге бұлай құрмет көрсетуі заңды ғой. Дәл қазір бұл ауылда шаруаның үлкені – ұлы ақынның ұлы тойына дайындық. Бәрінің де – кәрінің де, жастың да аузында – осы әңгіме. Бұл ауылдың тойға қатысты шаруасы өз аумағынан асып, басқа жаққа жалғасып жатыр. Біздің келетінімізден хабардар аудан әкімінің орынбасары Тоққожа Естенов мырза Жәкеңнің туған жері Жамбыл облысындағы Мойынқұмға кеткен екен. Жаяу сапарға қатысушыларға өзінің үлкен құрметін қалдырып кетуді ұмытпапты. Бізді ренжімесін депті. Әрине, ренжімейміз. Ұлы жыраудың тойына арналған қауырт жұмысқа қуандық.

	Сапардың соңғы күні Ұзынағаштан бізге қосылып жүрушілер қатары көбейді. Соңғы бекетке бағыт ұстаған біз алдымыздағы:



	«Екей елін күреске көтеруші,

	Алатау дуанының төбе биі,

	Ақылға алғыр, сөзге шешен,

	Әділдігің болып еліңе игі», –



	деген құлпытасында жазуы бар Сарыбай Айдосұлының (1821-1890) ескерткішіне тағзым еттік.

	Ұлы жырау Жамбыл кесенесіне барар алдында ол жырына қосқан атақты қобызшы Түктібай бабаның зиратына бұрылдық. Ол кісі шамамен осыдан 300 жылдай бұрын ғұмыр кешкен екен. Ол кісі туралы айтылып жүрген жұрт аузында аңыз көп. Оның қасиетті қара қобызы әлі күнге өзінің ұрпақтарының қолында. Түктібай баба зираты жанында оның қазіргі ұрпағы Алпысбайдың, одан тараған ұрпақпен кездестік. Ақ матаға оралған сол қасиетті қара қобызды Түктібай бабаның ең соңғы ұрпағы Алпысбайдың қызы Гүлсім әкелді. Қасиетті мұраны қастерлеген жандарға сүйсіндік.

	Жәкеңе тағзым ете келген жұрттың көпшілігі осы бір әулиенің басына да соға кетуді парыз санайды. Өйткені, оны Жәкеңнің өзі сыйлаған көрінеді. Біздің де осылай бұрылуымыз сондықтан еді.

	Міне, ұлы бабаның ауылына да жеттік. Армысың, қасиетті мекен! Көкірек толы көп сезім ағыл-тегіл. Бәрін айтып жеткізе алармысың. Осынау істі ниет еткелі бергі көңілді күпті еткен ойлардың бәрі қат-қабат келіп, ернеуінен асқан сәт. Осы ізгі ниетті құптап, ризалығын білдіріп, бүкіл ауыл болып қарсы алған жұрттың жүзін көріп, қайтіп тебіренбессің! Ақсақалды аталар, ақ кимешекті аналар келіпті. Армысыңдар, ұлы баба ауылының абзалдары! Тізіліп тұрған ақ шағала бүлдіршіндердің пәк көңілін немен өлшерсің. Сендерді ұлы бабаның әруағы жебеп жүрсін, болашақ ұрпақ!

	Жаяу сапарға қатысушыларды аудан жұртшылығының өкілдері, әкімшілік қызметкерлері, Жәкең ауылының үлкен-кішісі түгел қарсы алды. Бұл ұлы ақынға деген құрмет, оның әруағына деген құрмет. Кездескен жұрт жаяу сапарға қатысушыларға сый-құрметін, жақсы сөздерін аяған жоқ. Біз оны осынау игі шараға мұрындық болған қазақ баспасөзінің қара шаңырағы «Егемен Қазақстан» газетінің атына, Жамбыл қорының атына көрсетілген ілтипат деп қабылдадық.

	Ұлы ақын ауылына аяқ басысымен жаяу сапар мүшелерімен бір жүріп, ізгі ниетті шараның ойдағыдай өтуіне барлық жағдай жасап, шарқ ұрып жүрген азаматтар аз болған жоқ. Бәрінің атын атасаң ұзақ тізім жасауға тура келер еді. Іріктеп атағың келмейді. Аталмағандардың көңіліне келер деп ойлайсың.

	Бұл елде ақын тойына арналып жасалып жатқан шаруа көп. Оны да тізіп айтар болсаң, ұшығына жету қиын. Ол жеке әңгіменің тақырыбы. Тұжырымдап айтар болсақ, бүкіл республикамызға сын болар тойдың үлкен жауапкершілігін бұл ауыл мықтап сезініп, әрекет жасап жатыр.

	Иә, осынау киелі ауылға жаяу сапарымыз аяқталды. Ақ ниетті арқалап келгенімізде ұлы бабаның әруағы бір тебіренді ме екен, кім білсін-ау. Біз бір парызды өтегендей сезімде болдық. Осындай қастерлі сезімді басқалар да бастан кешсе екен дейміз. Бүкіл қазақтың бір киелі жері, ұлы жырау ауылы ешкімді жатырқамайтындай. Онда дархандылықтың мәуесі жайқалып өсіп тұр. Оны ұлы жырау баба сеуіп кеткен.

	Алматы – Жамбыл ауылы – Алматы.





Үшінші сапар


	ПАРАСАТТЫ ОЙ ІЗДЕП БАРАТЫН ЖЕР



	Осыдан тура екі жыл бұрын ұлы Абайдың 150 жылдық тойы қарсаңында, ұлылардың мекеніне жаяу бару, олардың табанының табы тиген жермен жүріп өту ойымызды алғаш рет жүзеге асыруға кіріскенімізде, көңілімізді азкем күдік билегені де анық еді. Осынау қадамымызды жұрт қалай қабылдар екен деп қо балжығанбыз. Өз мақсатойымыз айқын: ұлы Абайдың рухына бас ию, оның рухани әлеміне үңілу, ұлылық алдында өзіңеөзің есеп беріп, арылу. Ал оны басқалар, көпшілік қалай қабылдайды, деген біз.

	Бүгінгі сапарда ондай күдік бізді мүлде мазалаған жоқ. Өйткені, алғашқы сапарымызды жұрт құптап қарсы алған. Әсіресе, Абай елі бұл бастамамызды ұлы жерлесіне ерекше құрмет деп қабылдап, ерекше құрмет көрсеткен, сапарға қатысушыларды өз ауылының құрметті азаматтығына қабылдаған. Арада бір жыл өткен соң ұлы Жамбылдың 150 жылдығы қарсаңында ақын ауылына Алматыдан жаяу барғанымызда да жұрт қошеметін аямаған. Сондықтан да ұлы Мұқаңның кіндік қаны тамған жерге жаяу сапарымызды да жұрттың жылы қабылдайтынына сенімді едік.

	Сөйтсе де, басқа да біраз қобалжытқан жайлар болғанын ай та кеткен жөнау. Өткен жылдың аяғында Мұхтар Әуе зовтің 100 жылдығына орай Аягөзден Бөрліге дейін жаяу са парға шықпақ ойымызды есітіп, облыстың сол кездегі әкімі Ға лымжан Жақиянов мырза оны барынша қолдап, өзі қамқорлық жасайтынын мәлімдеген еді. Кейінірек ол басқа жұмысқа ауысып кетті. Ол кеткенмен, облыста бұрынғы бастамала рымызды қолдаған басқа азаматтар бар ғой деп үміттенген едік, қас қылғандай, облыс та тарап кетті.

	Мұндай қолдау, демеуге тоқталып отырғанымыз – көп шы ғыны жоқ дегенмен, жаяу жүрген соң, бір топ адамның ассуы, айдалада тоқтағандағы жатын орын, оны алып жүретін көлік, оған қажет жанармай, ең аржағы ассу әзірлеуге отын да, соған орай біраз қаржы да қажет. Редакция жанындағы «Егемен» компаниясы бөлген, сондайақ «Абай» қорының азынаулақ қара жаты жетіңкіремей, салымыз суға кеткендей күй кешкенде, «Филип Моррис» компаниялар тобына кіретін Алматы теме кі компаниясы акционерлік қоғамының қаржылай демеуі көңі лімізді көтеріпақ тастағаны анық. Сонан соң Семейдегі кәсіпкер ағамыз Нұрбек Уәлиевтің ниетіне де ризалық білдіргіміз келеді. Біз осылайша көтеріңкі көңілмен жолға шықтық.





1. АЯГӨЗ – ТОҒЫЗ ЖОЛДЫҢ ТОРАБЫ




	Жаяу сапарымызды неге Аягөзден бастадық? Ұлы жазушы «Абай» романының екінші кітабын жазуға байланысты жаңа деректер іздеу мақсатында 1943 жылдың жазында Абай еліне сапарын осы Аягөзден бастаған. Бұл сапар ұлы эпопеяның тууына айрықша қатысты болғандықтан да, жазушының туған жеріне сапарымызды осы қаладан бастағанды жөн көрдік. Бұл жол, сонымен қатар, бізге жолай Абай елін аралап өтуге мүмкіндік береді. Бұл екі алыпты бірінен-бірін бөліп қарай алмайсың. Біріне барып, екіншісіне соқпаса, ол күнә сияқты. Ал Бөрліге Семей арқылы барсаң, Абай елі сырт қалады. Оны жөн көрмедік.

	Ұлы жазушы 1943 жылдың 17 қазанында «Социалистік Қазақстан» газетінде жарияланған «Ақын елінде» деген очеркінде былай деп жазған: «Аягөзден шығып, аудан орталығы Қарауылға қарай жүргенде, «Жаңа арна», «Жүрек адыр» сияқты колхоздарға кіре бере ақын жайындағы естегі мен кеңестің кеніне кіргендей боласың. Осы елдердің ішіне кеше ғана өзі келіп қонып, аралап, әңгіме-аңыз тастап кеткендей... Абай айтты деген сөз, істеді деген іс, көрді деген хал, Абай болды деген той, ас, сыяз, құс салған Архат, Байжандай тастары, Қан мен Қарақойтас сияқты шат-шатқалдары бәрі-бәрі де ақын асып өткен бел-белестей аңыз сияқты әңгіме шертіп тұр». Дәл осындай сөзді бүгінгі күні Мұхтар Әуезовтің өзіне қаратып та айтуға болар еді.

	Абай еліне, Мұқаң еліне кірмей жатып, осы Аягөзден-ақ ұлы жазушыға байланысты осыншалық әңгіме естіп, осыншалық құрмет көреміз деп ойлаған жоқ едік. Әрине, Мұқаңа деген ыстық көңіл барша халқымызға ортақ қой, сөйтсе де әр нәрсенің орны бар, ұлыларға тікелей қатыстылардың ісі өзгерек болатыны заңды. Сөйтсе де, аягөздіктердің Мұқаңа деген құрметі ерек екені бірден көзге шалынар еді.

	Сапарға қатысушылар Аягөзге екі жақтан келіп қосылғанбыз. Алматыдан «Егемен Қазақстанның» бөлім редакторы Мамадияр Жақып, белгілі әдебиетші Зейнолла Серікқалиұлы және «Әуезов үйі» ғылыми-мәдени орталығының қызметкері Сұңқар Жұртбай, ал Семей қаласынан «Абай» қорының директоры Балтабек Ерсәлімұлы, бұрынғы Семей облыстық әкімшілігінің құқық бөлімінің меңгерушісі Балташ Әлиев, «Егемен Қазақстанның» Семей өңірі бойынша тілшісі Дәулет Сейсенұлы және Қанат Балтабекұлы келген-ді. Аягөз бізді барынша жылы қарсы алды. Бұл алдымен Мұқаңа деген құрмет, ұлы жазушыға деген ізгі ниетті қолдау екені даусыз.

	Дәл қазір ерігіп жүрген ешкім жоқ, сән-салтанат құрудың да кезі емес. Аягөз өңірі үшін ол айрықша қауырт. Көрші Шұбартау ауданы тарап, Аягөзге қосылып жатыр. Қат-қабат қарбалас шаруа. Аудан әкімі Айбек Кәрімовпен осында бір күнде талай жолығып, пікірлестік. Біз бардық, ол бізге келді. Ал әкімшіліктің басшы қызметкерлерінің бірі Аманжол Арғынгелдин біздің осында болғанымызды пайдаланып, жұртқа Мұхтар Әуезов жайында көбірек мағлұматтар жеткізуге құштар болып, құрақ ұшып жүрді. Бұрын кәсіпкер болып, енді аудан басқарып отырған жас басшы Айбек мырзаның әңгімені шаруа жағына ойыстыра бермей, рухани мәселелер төңірегіне құрғанына сүйсіндік.

	Жалпы аягөздіктердің көпшілігі өз қаласын тарихқа қосқанға құмар. Оның қашаннан тоғыз жолдың торабы болғанын айтады. Талай ұлылардың өз жеріне келгенін айтады. Мұнда Абылай келген, Қабанбай батыр шатырын тіккен. Шоқан Уәлиханов та Қозы Көрпеш кесенесіне баратын жолы осында тоқтаған. Айтулы поляк жиһангезі А.Янушкевич те Аягөз туралы жылы лебіз қалдырған. Ұлы Мұқаңның бұл жерден талай өткені өз алдына, жоғарыда атағанымыздай, осында тоқтап, өзінің Абай еліне сапарын бастағаны белгілі.

	Аягөздің үлкен темір жол стансасы екені белгілі. Онда темір жолға қатысты кәсіпорындар бар. Мұнда барлық пойыздар ұзақ тоқтап өтеді. Одан автомобиль жолының маңызы кем емес. Көп уақыт бойы, тіпті кешегі қарым-қатынас онша болыңқырамай тұрған кезде де Қытайға баратын автожол осы Аягөзден басталатын. Осынау жолдарды табиғаттың өзі таңдағандай: Тарбағатай тауының оңтүстік сілемін жағалаған жолдар осы Аягөзге келіп тіреледі де, сонан соң жан-жаққа бет бұрады.

	Сонау қырқыншы жылдарда, қиын кезеңде Мұқаң Абай еліне облыс орталығы Семей арқылы бармай, Аягөзден түскен дегенде, бір жағы, жер аралап жүрмек болған шығар десек те, Қарауылға Семейден гөрі Аягөзден жету оңайырақ екенін, жақындау екенін де айтқан жөн. Бүгінгідей қымбатшылық, үнемшілдік заманында Алматыға баратындар бірыңғай Семейге шапқыламай, Аягөзді қалайтын болыпты. Уақытты да үнемдейді, арзанға да түседі. Бұл да уақыттың талабы шығар. Бәлкім, бұл Аягөз сияқты қалалардың беделін көтерер, мәнін арттырар.

	Әкім кабинетінің терезесінен салынып жатқан үлкен ескерткіштің құрылысы көрініп тұр.

	– Мынау заманда мұндай құрылысқа қаржы табыла ма?

	– Табылады. Халық үшін қажетті нәрсеге әрқашан табылады, – деді Айбек мырза. – Бұл ескерткіш халқымыздың ерлік тарихын бейнелейді. Оның әр жағында ұлы тұлғаларымыздың мүсіндері орнатылады. Бірі – Мұхтар Әуезовтікі.

	Мұқаңа деген бұл да құрметтің бір көрінісі.

	Біз Аягөзде қазақ лицейіндегі шағын қонақ үйге тоқтадық. Лицей ұжымы біздің ұлы жазушының кіндік қаны тамған жерге бара жатқанымызға үлкен ризашылық білдіріп, құрақ ұшып күтті. Лицей директоры Нұрмахан Нұрахметұлының әңгімесі көп екен, арманы одан да көп екен.

	Лицейінің жұмысын айтады, болашағын айтады. Мұхтар Әуезов жайлы сөйлегенде, көсіліп кетеді. Ұлттық мүдде, ұлттық мақтаныш туралы ойларын ойып алып, басқаларға бағдарлама етіп ұсынғандай-ақ. Барлық жұрт бүгінгі мемлекеттігіміз қалыптасып келе жатқан кезде ұлттық мүддеге қызмет етуге тиіс, дейді. Әркім өз орнында соны бағдар тұтса, дейді. Әсіресе, ұлттық кадр даярлауды мектептен бастауды мықтап қолға алу керектігін баса айтады. Әрбір жастың қоғам алдындағы, елдің алдындағы жауапкершілігін қалыптастыру керек, дейді. Істері де сөздеріне сай. Лицейді өткен жылы бітірген 45 баланың 40-ы жоғары оқу орнына түсіпті. Бесеуінің түспей қалғанына өкінеді.

	Басқалар да сондай болса екен, дейсің. Талайлардың өздеріндегі кемшілікті уақыттың қиындығымен ақтағысы келетіні бар. Сол қиындық бұларды да орағытып өтпегені белгілі ғой. Қиындықты жеңіп отыр деу артық шығар. Соған қарамай, білек сыбанып, жұмыс істеп отырғандары анық. Лицей басшылары бізден шәкірттерімен кездесуді қиылып сұрады. Мұны жасөспірімдердің бойында азаматтық сезімнің қалыптасуына септігін тигізетін шара деп негіздеді. Әрине, біз бұған қуана келіскенбіз. Біздің де бір мақсатымыз сол – ұлы жазушының кемеңгерлігін оның шығармасынан артық көрсете алмаспыз-ау, бірақ жол бойы оны жұртқа насихаттауды жадымызға түйіп шыққанбыз.

	Кездесуге аудан әкімі де қатысты. Қатысып қана қойған жоқ, ұлы жазушы туралы көсіліп сөйледі. Мұқаңның кіндік қаны тамған жерге тағзым етіп бара жатқан біздің атымызға да көптеген жылы сөздер айтты. Өзімізді мақтағаны үшін емес, жас құрақтай желкілдеп өсіп келе жатқан көкөрім өскіндерге ұлы жазушыға деген құрметтің құнарын сепкеніне риза болдық.

	Басшысы осылай көсіліп жатқанда, басқалардың, кәсіби қабілеті рухани өмірге жақындардың жазушыға арналған сөзіне таңдануға әсте де болмас еді. «Қазақ тілі» қоғамы аудандық бөлімшесінің төрағасы Төлеуғали Сүлейменов Мұқаң жайындағы сөзін жырымен көмкеріп жатқаны да жарасып кеткен. Шәкірттердің пәк көңілден туған мөлдір сезімдерге толы сөздері бәрімізді тебірентті.

	Осы жерде лицей басшыларының, оқытушылары ұжымның бір тілегін, сол кездесуде де сөз болған тілегін ерекше бөліп айтқан жөн сияқты. Лицейге әлі ешкімнің есімі берілмеген екен – соған ұлы Мұқаңның есімін беруді өтінген. Оқу орны басшылары ұлы жазушының атын жай иемденуді ғана емес, өздерінің табыстары соған лайық екенін, мұндай құрметке иемдену ұстаздар ұжымына жаңа жауапкершілік жүктейтінін айтқан. Өтініш дәлелді. Ұлы есімдер лайықтыларға ғана берілсе деген жақсы талапты да құптаған жөн-ақ. Бұл жаңа оқу орны алғашқы қадамдарын жақсы табыспен бастап отыр – ұлы есімге барынша лайық. Тиісті шешім қабылдайтын құзырлы жоғарғы жақ та соны қолдап жатса, ол жұрттың тілегінің орындалғаны, ұлы жазушыға деген құрметтің бір көрінісі болар еді. Аягөз қаласының жұртшылығы, әсіресе жастар бізді осынау біршама ұзақ жаяу сапарға үлкен құрметпен шығарып салды. Шәкірттердің, спортшылардың біразға дейін ілесіп жүргені бізге де біраз демеу болғандай еді.

	Аягөздіктердің құрметі мұнымен шектелмеген. Бұл ауданның жерінде әлі де ұзақты бір күн жүруіміз керек. Абай елімен шектесетін тұста айтулы Ақшатау өңірі бар. Бірақ бізді оған жеткенше де біраз құрмет күтіп тұрған. Аягөз қаласымен шектесіп жатқан Сергөпіл ауылының әкімшілігі дәм-тұзға шақырды. Жүргіншілердің мақсаты – жету демекші, жолдан қала алмайтынымызды алға тостық. Сонда олар бізді түстікке тоқтар жерде күтпек болды.

	Бұл жерде біз ішкен-жегенімізді айтқалы отырғанымыз жоқ. Өзімізден оза барып, Көпірбұлақ деген жерге қос тігіп, түстік әзірлеген сергөпілдіктермен кездесуіміз кішігірім рухани басқосуға айналған. Ауыл әкімі Ғалым Шәймерденов мектеп мұғалімдерін, өнерлі жастарды ерте барыпты. Қазақ тілі маманы Гүлсімхан Жамантаева қарындасымыз бұл өңір жайында қызықты да тың әңгіме бастады. Осы маңдағы Мамырсуда осыдан екі жарым ғасыр бұрын қазақтардың жоңғарлармен бітімі жасалған екен. Бұл оқиғаны тарихшылар білер-ау, жалпы жұртқа белгісіз. Ордабасымыздың тарихи жер екенін күні кеше ғана қазіргі ұрпақтың зердесіне құйдық. Мамырсуды есте қалғандай жерге айналдырсақ, артық па? Жоңғар дейтін халықпен көп жаулассақ та, олармен қыз алысқан, құдандалы болған кезіміз де болғаны, келісімге де келгеніміз анық. Оны да бағалағанымыз жөн-ақ қой. Ауыл мұғалімінің әңгімесі сол ойға жетеледі.

	Жалпы, тарихтың тағылымына жете мән бергеніміз жақсы. Сол Сергөпіл ауылындағы мектептің 100 жылдығы осыдан отыз жыл бұрын аталып өтті. Оның іргетасының қалануына патша өкіметінің өкілдері себепші болғанмен, онда жергілікті халықтың балалары оқығаны да шындық. Сол мектептен 17 ғылым докторы шығыпты. Мақтанарлық-ақ жай. Мектеп директорының сыныптан тыс істер жөніндегі орынбасары Білімжан Омарованың сол мектепте жүргізіп жатқан жұмыстары өз алдына, өзінің жеке басы да өнеге болғандай жан екен. Құйқылжытып ән айтады. Тұрған бойы шежіре. Айтулы Ақтайлақ бидің ұрпағы екенін айтып қана қоймай, ісімен де дәлелдеп жүрген жан екенін аңғартты.

	Қандай шаруаның да басы қаттылау болатыны бар. Алғашқы күн бізге әжептәуір ауыр тиген, күн ыстық, шөл қысқан. Дәл сол кезде шығарып салушылардың ыстық көңілі бізге көп демеу болғанын ерекше атап өткің келеді. Ақшатау ауылына шаршап жетсек те, көңілді жеттік.

	Ақшатау – ақындар елі, батырлар елі, билер елі. Солар жайында мұндағы әр тау, әр жота сыр айта кететіндей. Осы жерде тағы да Мұқаңның жарты ғасырдан бұрын айтқаны ойға оралады. Өзінің сондағы сапары жайында жазған очеркінде мынадай жолдар бар: «Жер – анасы, ел баласы деуге болады. Ел айтқан әңгімені ел мекені, ел бесігі жер де айтады. Көз жіберсең, көңіл тоқтатсаң, тыңдап көрсең көпті айтады».

	Сол таулардың, жоталардың, жазықтардың құнарлы әңгімесін бізге ауыл әкімі Серікқұл (Секен) Тұрсынғажин айтып берді. Шөлдеп келгенімізде, сусын ұсынып отырып айтты, орнығып отырғанымызда оның орынбасары өнерлі жігіт Ерлан Дайырбаев күйге қосып отырып айтқаны тіпті ерекше әсер қалдырған. Үлкені бар, кішісі бар, басшысы бар, қосшысы бар – бәрінің де мынау бір қиын деп зар илейтін заманда рухани мұраға деген құрметі көңілімізді өсірген, жанымызды жадыратқан. Ауыл әкімі қасқа жолдың бір бұрылысына орнатылған үлкен тақтаның жанында тұрып, бұл өңірдің ардақтылары туралы әңгіме-жыр төккен. Оны түгел баяндау қиын. Ұзақтау. Қысқа нұсқасы сол жол жағасындағы үлкен тақтада жазылған. «Киелі жер – Ақшатауда» мыналар өткен:



	Нарынбай – ақын,

	Ақтанберді – ақын,

	Қу дауысты Құттыбай – би,

	Байғара – би,

	Еспенбет – батыр,

	Марқа – батыр,

	Ботағара – батыр,

	Тұғыл – ақын,

	Өтепберген – батыр,

	Ақтайлақ – би,

	Кедей – батыр,

	Ағанас – батыр,

	Аққожа – би,

	Сабырбай – ақын,

	Түбек – ақын,

	Байбала – ақын,

	Дулат – ақын,

	Әріп – ақын,

	Айғыз – батыр...



	Бұлардың әрқайсысы жайында ауыл әкімі Секен мырза жыр толғайды. Әттең жол жүріп барамыз. Тыңдаса ғой, шіркін! Біз болмасақ та басқалар тыңдайды ғой деген жақсы үмітті көңілімізге түйіп кеттік. Ашық, ақжүрек азаматтың бізден ешнәрсе жасырмай, Дулаттай ұлы тұлғаға әлі күнге лайықты белгі қойылмағанына өкінішін де естідік. Мұндай азаматтар тұрғанда оның жасалатынына да сеніп кеттік.

	Алда – ұлы Абай елі. Оған тоғыз жолдың торабы атанған Аягөздің бір жолы жеткізеді.





2. ӘРУАҚТЫ АРДАҚТАҒАН ЕЛ




	Екінші күні-ақ Абай ауданының аумағына іліккенбіз. Сөйтсе де Қарауылға дейін әлі де жүз шақырым жол жатыр. Жастар үшін, спортшылар үшін оншалықты қашық та емес. Арамыздағы Сұңқар мен Қанат, еркіне жіберсек, бір қонып-ақ жетер еді. Бірақ алпыс деген жасқа иек артқандарға бұл жүріс оңай да болмағанын айтқан жөн-ау. Жалпы бұл сапардың мақсаты жылдамдық жөнінен жоғары нәтижеге жету еместігін ескерткенбіз. Алғашқы күні күннің ыстықтығы біраз шаршатса, келесі күні ойламаған жерден қарсы алдымыздан тұрған айтарлықтай қатты суық жел әжептәуір қиындық туғызған. Сол желмен Бөрліге дейін белдестік. Жеңген сияқтымыз.

	Жолдың азын-аулақ қиындығын еске алудың да қисыны келіп тұр. Бұл сапарға бәріміз де күні бұрын дайындалғанбыз. Аптықпай-асықпай, күн сайын межелеген жерімізге жетіп те жүрдік. Зорыққандай, алқынғандай жай кезікпеді. Ешқайсымыз дәрігерлік көмекке жүгінбедік. Сөйтсе де жанымызда жанашыр жайсаң жігіттердің жүргені артық болмады. Аягөзден қосылған жас дәрігер Нұрлан Саңқайбаев пен Қарауылдан қасымызға ерген Роллан Қуатбаев көбіне табанымыз ойылғанда көк дәрі жағып берумен шектелсе де, жақсы ықыласымен, өздерінің барлығымен де бізге біраз жігер бергендей еді.

	«Жолаушы үйден қырық қадам шыққан соң-ақ мүсәпір» деген сөз бар. Мүсәпіршілік көргеніміз жоқ. Оған душар еткізбеген адамдардың атын атап кетпесек, мойынға қарыз болғандай. Әскерилер көлікпен, жатын орындық жабдықпен көмектескені бізді көп қолайсыздықтан құтқарды. Сол әскер бөлімінен келіп, жол бойы бізге қызмет көрсеткен Бөлеухан (Бөкіш) Рахымбаев бауырымыздың қамқорлығын сірә, ешқайсымыз ұмытпаспыз-ау. Түстенер жерге немесе қоналқаға тоқтар жерге келгенде, шатырымыз тігіліп, жайымыз дайын тұрғаны сергітіп-ақ тастар еді.

	Көп нәрсе көңілге байланысты ғой. Жол бойы қарсы алушылардың, жай кезіккен адамдардың ыстық ықыласы көңілімізді талай жадыратты, тіпті азын-аулақ шаршағанды ұмыттырып жібергендей болған. Бірде өздерінің жайбарақат жүрісімен кейінірек қалып қоятын Бәкең (Ерсәлімұлы) мен Зекеңе (Серікқалиұлы) мәшинемен келе жатқан әкелі-балалылар тоқтайды. Жүргізуші баласы келіп: «Ағайлар, мәшинеге мініңіздер, ақша алмаймын» деп қолқа салады. Әрине, оған ағаларының рақметі дайын ғой. Оған қоса Зейнолла ағасы бейтаныс жігіттің бұл әрекетіне парасаттылық өресінен баға да берсе керек, олар біздің қасымыздан өткенде қолдарын көтеріп жайраңдап бара жатты. Болған оқиғаны бізге айту үшін Бәкең мен Зекең де жүрістерін ширатып, бізді қуып жеткен...

	Бізді іздеп жолыққан адамның бірі Қайыртай Қосшығұловпен де Ақшатаудан асып, Абай еліне ойысқанда кезіктік. Сапарымыз жайында бұрыннан есітіп, сол Аягөздің өзінде кезіктірермін деп тойдан асығып келе жатқан беті екен. Абай елінде, Мақаншы жағында басшы қызметте болып, үлкен абыройға бөленген, қазір зейнеткерлік жасындағы азаматтың ұлы жазушының кіндік қаны тамған жерге зиярат етіп, жаяу бара жатқан бізге қалайда бір қызмет көрсеткісі келгеніне риза болмасқа шараң жоқ. Қатаң тәртібіміз бар, ескерілмеген жайларға көп бөгеле қоймаймыз – Кәкеңмен қоштасуға тура келген. Бірақ бұл кісі бізге үлкен жүрегін қосып жібергендей еді.

	...Құндыздыға кештетіңкіреп жеткенбіз. Қоналқаға дейін тындырар шаруа бар. Ақтамберді мен Шәкірдің басына барып, бата оқуымыз керек. Екеуі де тоқсаннан асып көз жұмған абыздар. Араларында екі ғасырлық заман жатыр. Бірі – Абылай, Қабанбайлармен бірге тізе қосып, халқының тәуелсіздігі үшін жауымен жағаласқан батыр жырау, жұртты майданға шақырған батагөй ата, бірі – сол тәуелсіздікке қол жеткен тұста тұңғыш президентке бата берген ел атасы.

	Екеуін де елі қадірлейді.

	Осыдан бұрынырақ шыққан бір кітапта Ақтамберді жайында: «Жыраудың жартылай құлаған күмбезі қазір Семей облысы, Абай ауданы, «Жданов» совхозының шегіндегі Жүрек жота деген төбенің басында тұр», деп жазылған екен. Бұл жартылай шындық. Жартылай болатыны – күні кешеге дейін ел тәуелсіздігін жырлаған ұлы жырауға лайықты баға бергізбеген заман өткені белгілі. Тәуелсіздікті айтса, жұртты кеңестік одақтан бөлетіндей көріп, сол бір ең қасиетті ұғымға басқаша мазмұн берілгені бар. Содан да халықтың ұлы жырауын лайықты қастерлеуіне мүмкіндік бермеген. Сонан соң, қазір жыраудың күмбезі жартылай құлап тұрған жоқ, халық оған өз құрметін көрсетіп, лайықты белгі қойған. Аруақ сыйлаған жұрт оған соқпай кетпейді.

	Бұл өңірде Ақтамбердіге деген құрмет ерекше. Оған арнап көтерілген күмбез ғана емес, алдымен жыраудың жырлары халықтың аузында.



	Сары аязда қата ма

	Қайнардың аққан тұнығы,

	Қап түбінде жата ма

	Болаттың асыл сынығы.

	Халқы тозып жем болмас,

	Әділ болса ұлығы, –



	деген жолдар тыңдаған ұлыққа да, кішікке де ой салмай ма?!



	Осы өңірге аяқ басқандаақ:

	Күлдіркүлдір кісінетіп,

	Күреңді мінер ме екенбіз.

	Күдеріден бау тағып

	Қамқапты киер ме екенбіз, –



	деп алдыңнан Жәнібек-Ақтамберді арындатып шыға келгендей болады. Арманшыл асқақ жыр құлағыңнан кетпейді, демейді де отырады.

	Батагөй абыздың екіншісі Шәкір Әбенов туралы бұл өңірде әңгіме көп. Тұңғыш Президентіміздің ант қабылдаған кешінде бата берген қарт абызды бүкіл қазақ біледі. Бұл өңірдегі әңгімелерді есітіп, өмірдің, заманның көлеңкесін келеке еткен ащы тілді ақынға жолығасың. Жолығып қана қоймай, соның бәрін тірнектеп теріп, кітап етіп шығаратын азамат табылар ма еді дейсің. Қолға алса, сол әңгімелерді айтып, күлкіден ауыз жаптырмаған жергілікті ақын жігіт Еркін-ақ біраз нәрсені тындырар еді-ау дейсің де. Бірде өзінше интеллектуал, әдебиетті бағалай білетін адам болып көрінгісі келген бір шенеунік Шәкеңе сәлем бере келеді. Адамның ішіндегісін бірден танитын ақынның оған іші жыли қоймай, әңгімесі де онша жараспайды. Қызметін сыйласа да ақын өзіне оң қабақ көрсетеді деп келген қонақ ақыры сөзі жараспаған соң мұнда ұзағырақ қала берудің жөнін таппай: «Бұл ауылда қонақ үй бар ма?» деп сұрайды. «Бар» дейді ақын. Жолаушыны сыртқа алып шығады, бүкіл ауылдың отын көрсетеді. «Осының бәрі қонақ үй» дейді.

	Ауылдағылар ғана емес, Шәкең туралы сырттағылардың да білетіні көп. Зейнолла Серікқалиұлы да ақынның тоқсан жылдығына қалай келгендерін, ондағы ақын көрсеткен мінездерін айтып, ал Балтабек Ерсәлімұлы оның Семейдегі «мықтыларға» қатысты әңгімелерін айтып, күлкіге күлкі қосқан. Бүгінгідей қиындығы молдау заманда батагөй қарт соңында қалған халқының еңсесін түсірмес үшін сол әңгімелерді әдейі айтып кеткендей.

	Ақын жерлесін бүкіл Абай елі ерекше құрметтейді. Осы ретте келеңсіздеу бір оқиға еске түседі. Осыдан біраз бұрын біздің газетімізде осы ауылдың бір тұрғынының ақынға арнап салынған күмбез құлап жатыр деген шағымы басылды. Мұндай материалды дайындаған редакция қызметкерін де түсінуге болар. Белгілі адамның әруағын құрметтеуге қатысты ешкім жалған айта қоймас, кемшілік болған екен, ол жылдам түзелсін деген де шығар. Бірақ бұл жай шындыққа сай болмай шықты. Бұған бүкіл ауыл дүрліккендей болған. Тіпті аудан басшылары кенеттен не боп қалды деп, алдымен осы Құндыздыға келіп, күмбездің амандығын көздерімен көріп, сонан соң жолдары түскенде редакцияға келіп, жағдайды баяндаған. Көзбен көру үшін ауылдарына шақырған. Шындықтың қандай екенін көп болып көрдік. Күмбез де орнында, халықтың ақынына деген құрметі де орнында. Жалған шағым жазған адамның өзі дүниеден өтіпті...

	Бұл оқиғаға байланысты аудан болып дүрлігудің сыры – бұл ел әруаққа деген ерекше көзқараста. Әруағын аяқасты етті деген айып елге үлкен таңба. Оған әкімдер де, елдің өзі де жол бермейді.

	Абай ауданының бұл өңірі ертеректе әр рулардың бір-бірімен сыбайлас отырғандығынан да талай шабыс-тартыстың, келіс-бітімнің көп болуымен қатар, өнер бәсекесіне де бай болған. Бұл жайында айтылар әңгіме, шежіре де көп. Айтушылар да баршылық. Кезінде оны Мұқаңның өзі жоғары бағалаған. Жазушы «Абай елінде» дейтін очеркінде былай деп жазған: «Абай үлгісін өсиет етіп айтып отырған ірі әңгімешілер бар. Оның бірі – «Жүрекадырдағы» қарт колхозшы Оразалы. Ол кісіден көп сөз есітіп, көп тоқыған баласы Кәмен. Бұның өзі оқыған, өзі жазушы. Отан соғысынан жаралы болып қайтқан жас жігіт әкесі білген әңгіменің көбін зор ынтамен айтады». Сол Кәмен Оразалин Мұхтар Әуезов жайында алғашқы роман жазған адам. «Абайдан соң» романының әдебиетімізде өз орны бар.

	Қарауылға жеткенше көп әңгіме естідік. Құндызды ауылының әкімі Марат, Көкбай ауылының әкімі Шәріпқазының қасына ерген азаматтардың барлығы да, «сен тұра тұр, мен айтайын» жігіттер екен. Мынау бір қиыншылығы көптеу заманда елдің еңсесі түспесін деп, шаруамен бірге рухани дүниені де ұмытпай, тізгінді тең ұстап жүрген азаматтардың іс-әрекетіне ризашылықпен қарайсың. Рухани азықсыз іс бітпейтініне берік сенген азаматтар көп әңгіменің жібін Абай мен Мұхтарға апарып байлайды.

	Ұлыларға деген үлкен құрметті біз аудан орталығы Қарауылдан айрықша сезіндік. Дәстүрлі ауыл ән-жырмен, берекелі батамен қарсы алды. Бұрын барып жолығып, жетер кезімізден хабардар болып жүрген Қарауылдың әкімі Берлешев Құсман мырзаның ұйымдастыруы да болар, ауылға кіре берістегі жұртшылықпен қауышуымыз сірә, естен кетер ме! Әнді де талай тыңдап жүрміз, бата да алып жүрміз ғой. Бірақ халықтың ұлы жазушыға деген құрметі сірә, шексіз-ау дейсің. Мектеп есігін жаңа ашар бүлдіршіндердің кіршіксіз көңілдері мен ақ самайлы аталар мен әжелердің ақ ниеттері қосылып, келген бізді ғана емес, қарсы алғандардың өздерінің де жандарын жадыратқаны анық.

	Бата – ниет. Оны жақсы-жаман дей алмайсың. Сөйтсе де ауылдың батагөй қартына айналған кешегі күндерде аудандық газеттің редакторы болған Жағыпар Жүнісжанов ағамыздың батасы біртүрлі ерекше. Күні кеше Шәкір абыздың президентке берген батасының дәстүрі ауылда жақсы жалғасын тапқандай екен. Бұл жай тілек қана емес, шын мәніндегі өнер туындысы дерсің. Жұрттың айтуына қарағанда, Жақаң бір батаны екінші рет қайталамайтын көрінеді. Өнерлі ауылдың жас өркендеріне бұл да өнеге. Сол өркендердің бір тобы жаяу сапарға қатысушыларға ұлы Абайдың «Бозжорғасын» сыйлаймыз дегенін естігенімізде, күй тыңдап қана қоймай, жорғаға мінгендей болғанбыз.

	Алдымыздан Мұқаңды құрметтеген ауыл шықты. Үлкен мен кішісі шықты. Басшысы мен қосшысы шықты. Бәрі де тік тұрып қошемет көрсетті. Ұлы жазушыға деген мұндай құрметке тәнті боласың.

	Басшы дегенде әдетте ойға мосқалдау адамның бейнесі елестейтіні белгілі. Аудан әкімі Дәулеткерей Доғанбеков сол ойынды өзгертеді. Онан сол кейбіреулердің бойынан кездесер паңдықты да таба алмайсың. Ұлы жазушының әруағын сыйлап, елпеңдеп жүргені қандай жарастықты. Сонан соң кәсіпкер қауымға дүниеден басқаны ойламайды деп тағар кінәміз де бар. Оның негізсіз де еместігін жұрт біледі. Сонау Абай тойы қарсаңында бұл ауылға бір топ бизнесмендер келіп, көл-көсір уәдеге қарық қылып, кейін сонысын ұмытып кеткені де шындық. Осы жерде қайдағы бір кәсіпкерлерді еске алып отырғанымыздың бір себебі – Дәулеткерей де ел басқаруға сол кәсіпкерліктің жолынан өтіп келген. Молдау дүниені қиып, халыққа қызмет етуге келген. Әңгіме кімнің қайдан келгенінде емес, ең алдымен азаматтық келбетінде. Дәулеткерей жалғыз да емес, өзіне бірінші орынбасарлыққа табыстың көзін білетін кәсіпкер жігіт Тұрсынғали Оразғалиевты шақырған. Бұрыннан басшылықта жүрген, елдің күнделікті мұң-мұқтажын ғана емес, рухын да сезетін, әкімшілік пен ақындықтың тізгінін тең ұстап жүрген Төлеген Жанғалиевтай азаматты кеңесші санауы да парасаттылық мінез.

	Көппен бірге өзімізді қарсы алған басшыға көбірек ойысып кетуіміздің бір сыры – қазір көп нәрсе, халықтың көңіл-күйі сол басшыларға байланысты. Ауылын мынау қиын шақта жетімсіретпейін деп түн ұйқысын төрт бөліп жүрген азаматтардың ынта-ықыласын айтқың келеді. Басқа жердегідей қиындық бұл ауылда да көп. Зейнетақысын ала алмай, соған ғана қарап отырған адамдардың алдымыздан шыққанын да кезіктірдік. Аудан әкімінің де мүмкіндігі шектеулі. Одан қолдан келмейтін нәрсені талап ету артық, әрине. Қолдан келетін нәрседе бұлар аянып жүрген жоқ. Ұлы Мұқаңның 100 жылдығына байланысты не істеу керек деген мәселе қазір бірінші кезекте тұр.

	Көп нәрсеге уақыт баға береді. Осыдан екі жыл бұрын Абайдың 150 жылдығы қарсаңында келгенімізден бері ауылда нендей өзгерістер болды деген ой көңілімізге орала берген. Әрине, ұлы той халқымыздың тарихының еншісіне тигені белгілі. Басқа не болды?

	– Биатамызға кесене тұрғыздық, – дейді Дәулеткерей. – Бұл халықтың көңілінен шықты. Көрсеңіздер жөн еді.

	– Көреміз.

	– Сонан соң Әлмағамбетке ескерткіш орнаттық. Әйткеш Толғанбаев деген жерлесімізге белгі қойдық. Өткенді бағаласақ, жұрт бүгінгісін де бағамдай біледі деген ой ғой...

	Әкім «Өлі риза болмай, тірі байымайды» деген мақалды білмей отырған жоқ. Әруаққа көрсетілген құрмет бар екен, бірақ халықтың тіршілігі әлі көтеріле қоймағанына әкімнің жаны ауырады. Алда ол күн де келер.

	Әкімнің Биата дегені – Кеңгірбай. Осынау елге ата болған бабасын халық атымен атамай Биата дейді екен. Жаяу сапарымыздың жарты күнін қысқартып, сол қасиетті жерге барып, халық қадір тұтқан орынға тағзым еттік. Шын мәнінде бұл да бір ел игілігіне арналып, тындырылған іс екен. Сонау ертеде, Құнанбай заманында көтерілген кесененің бір кірпішін бұзбай, оның сыртынан өріп, әсем ғимарат салыпты. Ескінің көзін қастерлеген, жаңаша байытқан әдемі шешім. Жидебайдағы Абай мен Шәкәрімнің кесенесінен қозыкөш ары тұрса да, осы маңға келгендер соқпай кетпейтін жақсы бір ескерткіш орнапты. Ауылдың жас басшыларының еңбектерін ұрпаққа жеткізетін жақсы белгі.

	Әлмағамбет Қапсалямұлының (1870-1932) ескерткіші де ерекше бір құбылыс, елдіктің ерекше бір көрінісі. Әлекең ұлттық дәрежеге көтерілген тұлға емес. Ол Біржан сал, Ақан сері, Әміре сияқты үлкен тұлға дәрежесіне көтерілмеген. Бұл жерде осы бір азаматтың орнын төмендетейік деп отырғанымыз жоқ. Ол ұлы Абайға қызмет еткен адам. Оның көңілін әнмен көтерген, оның ұлы туындыларын ұрпаққа жеткізген адам. Халық өзінің ұлыларына қызмет еткен адамдарға да осындай құрмет көрсетеді. Бұл ескерткіштің өзі де халыққа рухани мұра ретінде қызмет ететін болады.

	Зейінді жұрт Әйткеш Толғанбаевты да біледі. Биылғы қуғын-сүргінге ұшырағандарды еске алу, татулық жылында осы бір адамның аты көбірек аталса жөн. Ерекше талант иесі өз өнерімен Батысты табындырса да, айтулы скрипкашы өз елінде қуғын көрді. Соғыс кезінде тұтқында болдың деп, жаудың өзіне өнерін мойындатқан адамды айдауға салдық. Халық соны түзеп отыр. Бұл да болашаққа өнеге.

	Осылардың барлығын да ұлы Мұқаңа қатыстырғың келеді. Өйткені ол Абайға қатысты. Абайға қатысты нәрсенің бәрі Әуезовке қатысты. Ұлы жазушының ұлы романына қатысты.

	Дегенде, Мұқаңа қатысы бар бір адам туралы ерекше айтпасқа болмайды. Ол – Манатай Толғанбаев. Ол жоғарыда айтқан Әйткеш Толғанбаевтың немере інісі. Ал Манатайдың әкесі Балтақай – Мұқаңның елдегі ең жақын досы болған адам. Мұқаң Абай еліне келгенде, үнемі осы үйге түскен.

	Біздің келетінімізді естіген Манатай аудан басшыларына қолқа салып; «Мұқаң келгенде әкейдің үйіне түсуші еді, енді Мұқаңа тағзым етіп бара жатқандар менің үйіме түсетін болсын» депті. Өткен жолы Абайдың 150 жылдығына арналған жаяу сапарға қатысушылар түгелімізбен барып Манатайдың үйіне түскеніміз бар. Бұл жолы аудан басшылары сырттан біздің атымыздан уәде беруді жөн көрмесе де, біздің бұл үйге кіріп шығуымызға жағдай жасайтынын айтыпты.

	Жүргіншінің уақыты тапшы – таңертеңгі шайды сол үйден ішпек болдық. Таң атпай мал сойылған, қонақтарға бас тартылды. Мұны қарнымыз ашып жүргендіктен айтып отырғанымыз жоқ. Ұлы адамға деген құрметін білдіруге құштар көңілді атап өткің келеді.

	Жалпы Мұқаңның өмірінде Балтақай ақсақал отбасының орны ерекше. Біреулер өзіне ұлы жазушының сәлемі түзу болғанын көл-көсір етіп айтып жатады. Мұқаң елге келгенде, осы үйге түсетіні өз алдына, ел аралағанда, өзінің романына деректер жинағанда, Бәкеңді қасынан тастамаған... Талай деректі осы кісіден алған да шығар. Кезінде бізге де Балтақай ақсақалдың өзімен кездесіп, Мұқаң жайындағы, ұлы жазушының елді қалай аралағаны жайындағы әңгімесін, шежіресін тыңдау сәті түскені бар. Кезінде соған жете мән бермегенімізге, көп нәрсені сұрап қалмағанымызға қазір өкінеміз.

	Бүгінгі әңгімені Манатай айтады. Оның да айтары көп. Бәлкім, ұлы жазушының үйінде тұрып, оқу (8-9 жасында) тек Манатайдың ғана үлесіне тиген шығар. Мұқаңның қызы Ләйла апамыз Бәкеңнің үйіне келіп, қазақша сөйлеуге төселсе, мұндай қарым-қатынас та басқалардың үлесіне тимеген болар. Сол алғашқы сапар кезінде Манатайға өзінің ұлы жазушыға қатысты естелік жазуы керектігін барынша дәлелдеп баққанбыз. Сол естелікті бүгін «Мұхтар Әуезов әлемі» жинағынан оқып, қуанып та отырмыз.

	Мұхтар Әуезов отбасы мен Балтақай Толғанбаевтар арасындағы қарым-қатынас жеке бір үйлер арасындағы қарым-қатынастан жоғарырақ тұратын, басқалар өнеге тұтарлықтай ерекше қарым-қатынас. Сол қарым-қатынас Манатайдың естелігінде әжептәуір-ақ ашылған-ау. Бірақ автордың аса бір инабаттылығы, кішіпейілділігі біраз айтар жайды айтқызбағандай да көрінеді. Айту керек еді-ау дейсің. Ұлы адамның ықыласының Балтақайдай адамға мұншалықты аууы жайдан-жай емес қой.

	Мұқаңның араласқан, достасқан адамдары көп. Соның ішінде ерекше жақын тартқандары да бар. Ұлы жазушының өмірбаянына қатысты тұстарда оның достарын айтқанда, лауазымдыларға, даңқтыларға көбірек көңіл аударылып, Балтақай Толғанбаев сияқты ерекше адамдарға жете көңіл бөлінбей жататындай. Мұражайларда бұл кісі көптің бірі болмай, бірегейі болып орын алуға тиіс қой дейсің. Бұл ұлы жазушының ойына, бағасына сай келер еді.

	Бәкеңнің үлкен шаңырағындағы жақсы дәстүрді оның баласы біздің замандасымыз Манатайдың жалғастырып жатқанына шын қуандық. Берекелі дастарқан, байсалды әңгіме, кісілік әрекет көргенді жерден шығады. Осы шаңырақта ұрпақтар өсіп келеді, көшелі іс-қимыл жалғаса береді.

	Бұл ауылда Мұқаңа қатысты айтылар әңгіме де көп, атын ауызға алар адамдар да көп.

	Келесі күні Жидебайға барып қондық. Медеу дейтін жерден келіп Мұрат Тобықбаев дейтін ініміз арнайы дастарқан жайып күтті. Сол жақсы отырыста өнерпаз жастар ән шырқады. Зайра Қабышева дейтін қарындасымыз ән айтты. Сөйтсек, ол сонау соғыс жылдарында осындағы сапары кезінде Мұқаңды бастап жүретін, әзіл-оспақ айтып, күлкіге батырып жүретін атақты Қабыштың қызы екен.

	Сол Жидебайға бізді керемет бір адам қуып келді. Кеше Қарауылда болмапты. Нысанбек Омашев – ауданның белгілі азаматы. Осыдан тура отыз жыл бұрын «Социалистік Қазақстанда» осы кісі туралы «Тағдырмен талас» дейтін очерк шыққан. Сол очерктің кейіпкері бүгінгідей жаяу сапар ұйымдастыруға бас болған газетке рақметін айтпақ үшін келген. Басқа шаруасы жоқ. Бұл шын мәнінде тағдырмен күресте жеңіп шыққан адам. Дүниеге екі аяғы, бір қолы жоқ болып келген деуге ешкімнің аузы бармас. Алдында батыр тұлғалы бойшаң адам тұр. Бірақ шындық солай. Нықаң сол жалғыз қолымен домбыра да тартады. Протез аяғымен талай жерді жүріп те өткен. Ұлы Мұқаң бата берген, аудан орталығындағы орта мектепте шығып тұратын қолжазба «Абай ұрпақтары» журналының редакторы да болған. Ол бізге жаңа шыққан «Нартай» дейтін жыр кітабын сыйға ала келіпті.

	Бұл ауылдың кез-келген адамының Абайға, Мұқаңа қалайда бір қатысы бар.





3. КЕМЕҢГЕРДІҢ КІНДІК ҚАНЫ ТАМҒАН ЖЕР




	Абай еліне келгенде, Жидебайға бару парыз. Жидебайды біз жүрегімізге орнықтырған адамдармыз. Осыдан екі жыл бұрын сонау Семейден осында жаяу келіп, ұлы Абайға тағзым еткенбіз. Дәл шаңқай түс кезінде шаршап, шөлдеп, шалдығып жетіп, көңіліміздегі бір шаруаны тындырғанымызға көзіміз жеткен кезде, көзімізден бір тамшы жастың домалап түскеніне ұялғанымыз жоқ сонда. Бар күшімізді сарқып жұмсап жетіп, орнымыздан тұруға шамамыз келмей, жүрелеп отырып қалғанымызға да ұялғанымыз жоқ.

	Ұлы данышпан жайында, Жидебай жайында, осындағы ұлы Ақкесене жайында біздің көп айтатын сөзіміз жоқ. Кеше келгенде Ақкесенені үнсіз араладық. Онда даурығуға болмайды. Бүгін таңертең тұрып, тағы да Ұлы кесенеге көз салдық, іштей тағзым еттік. Біз жолға шығып барамыз.

	Біздің қарқынымызбен жаяу жүргенге Жидебай мен Бөрлінің арасы үш күндік жол. Осы аралық бір өлшем кезең сияқты. Жидебай – ұлы Абайдың жатқан жері. Қасында – Шәкәрім. Бөрлі – ұлы Мұқаңның кіндік қаны тамған жер. Арасы жалғасып жатыр, бөлінбейтіндей. Кемеңгерлік ой жалғастырып жатқандай.

	Бұл жолда шынында бізбен екі ұлы тұлға қатарласа бірге жүргендей болған. Орда тауына жеткенде, алдымыздан Шілікті кезең шықты. Жігіт Абай мен Шүкімәнға жолықтық. Жолықтырған ұлы Мұқаң. Қазақ даласында мұндай бұлақты бойлай орналасқан шағын ғана жасыл желекті алқап көп кездесер. Бірақ, Шілікті кезең – біреу. Ол – жалғыз. Ол басқалардан бөлек. Бұл жердің тарихын білмейтін, «Абай жолын» оқымаған адам оған бәлкім онша көңіл де қоймас. Ал ұлы романды оқыған адам, Абайдың өзін оқыған адам, бұл жерден бей-жай өте алмайды.

	Сәулетшілер құрылыс материалдарынан ескерткіш салады. Оның сәнділігі сол материалға да, сәулетшінің шешіміне де байланысты. Ал табиғаттың өзі жасаған нәрсесін, біреудің көзіне еленер, біреуге еленбес нәрсені жұрт сұқтана қарайтын ескерткішке айналдыру ұлы Мұқаңдай таланттың ғана қолынан келеді. Шілікті кезең – Мұқаң жасаған ескерткіш. Оны көкірегінде көзі жоқтар ғана аңғармауы мүмкін. Ұлы жазушының шығармашылық әлеміне кірмеген көп адам сол ғажайып ескерткішті байқамай өте беруі әбден мүмкін. Олардың көп нәрседен құры қалғаны үшін аяйсың.

	Ұлы Мұқаңның сол өзінің Абай еліне сапарына арналған очерктерінің бірінің аты «Жер әңгімеші» аталады. Жердің әңгіме айтатынына жазушы қайта-қайта тоқталатыны бар. Шілікті кезең жүргіншіге тек әңгіме айтып қана қоймайды, көп нәрсені көз алдына елестетіп, көрсетеді де. Мұқаңның ұлы талантының құдіреті арқасында махаббаттың жырын тыңдап, тарихпен тілдесесің.

	Шілікті кезеңнен өте шатыр тіктік. Осы өңірдің адамдары келді. Ұлы жазушыға құрметін білдірді. Ұлы кітаптағы айшықты оқиғаға негіз болған өз ауылдары екеніне мақтанады. Орынды мақтаныш. Бүгінгі күннің қиындығын айтпайды. Жақсы болашақты, ұлы жазушыға қатысты жайды сөз етеді. Жұрт жасымаған, ұлы Мұқаңның рухын арқаланатындай.

	Осы сапарда аттап кетпейтін тағы бір жер бар. Ол – Еңлік пен Кебек паналаған тас үй. Жолдан әжептәуір бұрылыс.

	Барасың. Бармауға болмайды. Көбіміз бұрын көрген жер.

	Тағы да көруіміз керек. Бардық. Көрдік. Ондағы жазуларға қарағанда, бізге дейін де талайлар болған жер. Қуыс жартас.

	Мұндай қуыс жартас басқа жерден де кезігер. Мұны рухани ескерткішке айналдырған Мұқаңның «Еңлік-Кебек» драмалық дастаны. Оның Ойқұдықта қойылуы. Осы ұлы шығарма болмаса, осы Орда тауындағы осынау үңгіртас назарға ілінер ме еді, жоқ па – кім білсін. Біраз жотаны айналып өтіп, оған арнайы кім барып жатар еді. Ал халықтың рухани азығына айналған ұлы шығарма, оған апармай қойғызбайды. Махаббат шерменделерін паналатқан жартасқа тағзым еткізеді.

	Бұл дүние қызық қой. Жұмбағы көп. Ол жұмбақты ұлылар шешеді. Сол ұлыларды көбірек тыңдасаң, сол жұмбақты дүниеге көбірек қанығасың. Өмірдің өзінен, байқалмайтын нәрседен көп нәрсені ұқтырады, көп нәрсені таптырады. «Абай жолы» жазылмаса, Жидебай мен Бөрлінің арасы 104 шақырым ғана жол болар еді. Шілікті кезеңге жеткенде ешкім толғанбас та еді, сол бір сұлу әлемге сұқтанып қарамас та еді.

	Жидебай мен Бөрлінің арасын талай рет жүріп өттік. Көбіне, әрине, көлікпен жүрдік. Бір-екі адам болып емес, біраз адам болып топтасып та жүрдік. Осы жолдың айналасына әркім әртүрлі көзбен қарайды. Ұлы Абайдың 150 жылдық тойына өңкей ғана журналистер болып, бірнеше автобусқа тиеліп барғанымыз бар. Қайтар жолда солардың бірі:

	– Ойпырмай, көз тоқтатар бір талы жоқ, бұл өңірде халық қайтып тұрады! – деп таңданған.

	Сол мүскін «Абай жолын» оқымаған-ау. Оқыса да ешнәрсе ұқпаған-ау. Осы бір даладан қаншама сұлулық, қаншама ғажайып дүние көруге болар еді! Ол үшін Әуезов болудың қажеті жоқ, тек оның жасаған дүниесін көретін көзің болсын.

	Жоталарға өрмелей, жазықтарды тіліп отыратын қасқа жол біздерді жалықтырған жоқ. Үшінші күні Қасқабұлаққа жеткенбіз.

	Бұл Қасқабұлақтың Мұқаңа қатысы ерекше. Осында Мұқаң атындағы кеңшар, қазір серіктестік орналасқан. Сірә, бұл ұлы жазушының аты берілген, иә, тұңғыш шаруашылық немесе сол алғашқылардың бірі болса керек. Қашанда Мұқаңның тойлары өткенде, оны еске алғанда, осы шаруашылық ұлы жазушының туған ауылы атынан үлес қосып жүреді. Мұқаң 60 жылдық мерейтойы қарсаңында елге келгенде, осы Қасқабұлақ жұртшылығы оны туған жері атынан қарсы алып, қошемет көрсеткен. Содан да бұл ауыл Мұқаңа қатысты шараларға бірінші араласады және сол ұлы тұлға алдында өздерін жауапкер, сол ұлы есімге лайықты болуға міндетті санайды. Кешегі ұлы Абай тойында Мұхтар ауылын тігіп, оның жасауын әзірлеген. Қандай бір өнер бәсекесіне де Мұқаңның намысын арқалап барады.

	Шын мәнінде Қасқабұлақ – ұлы Абайдың кіндік қаны тамған жер. Абайға байланысты көп шара аудан орталығы Қарауылда немесе оның мәңгі ұйқыда жатқан жері Жидебайда өтетін болғандықтан, Қасқабұлақ екінші ұлы тұлғаның – Мұқаңның атына байланысты көбірек айтылады. Бұл ауылда бәрі де Мұқаңның есіміне қатысты. Бұл жазушының атына лайықты боламыз деп кезінде кеңшар да дүрілдеп тұрды. Басқа жерде дүние тоз-тозы шыққанда, сол шаруашылықтың директоры Амантай Мұқатаев қоғамдық малдың шашауын шығармай, енді ұлы жазушының атындағы серіктестіктің мүшелеріне тапсырып отыр. Өзі сол серіктестікке төраға – жұрттың қалауы солай болды. Жұрт мұны да ұлы жазушының атына лайықты үрдіс деп бағалап отыр. Осы Қасқабұлақта аты атырапқа жайылған мәдениет сарайы бар. Ол қашанда Мұқаңа арналған шаралардың орталығы. Онан соң бұл ауылда Мұқаң атында өнегелі мектеп бар.

	Бізді Қасқабұлаққа жетпей сол мектептің оқытушылары қарсы алды. Өзімізге құрмет көрсеткендіктен емес-ау, осында келіп тұрып, бұл мектептегі Мұқаңа қатысты жүзеге асып жатқан игі істерді айтпай кету қиянаттай көрінеді. Мектеп директоры Тайлақ Желдібаев, оның орынбасары Әнуар Әкімжановтар айтқан әңгімелер өз алдына, осындағы көрнекті құралдарға көз салып-ақ мектепке кірген адам ұлы жазушы жайында, оның шығармашылығы жайында айтарлықтай мағлұмат алып шығар еді. Ал күнде осында дәріс тыңдайтын оқушының зердесіне Әуезов әлемінен көп нәрсе құйылары сөзсіз-ау дейсің.

	Рас, мектеп ұлы жазушы атында, оның туған жерінде. Сондықтан ғана мұнда Мұхтар Әуезов жайында көбірек айтуға тиіс пе? Неге осындай игі істер республикамыздың барлық мектебінде болмайды? Абай мен Мұхтардың ұлы мұрасынан барлық жерде жасөспірімдер сусындап жатар болса, ол үлкен рухани жетістік емес пе? Әуезов әлемі барлық жерге де ортақ. Ұлы Мұкаң атындағы ауылды аралағанда, ондағы мектепте болғанда, осы бір ой үнемі көңілімізден кетпей қойды.

	Қасқабұлаққа қонып шыққаннан кейін, Бөрлі – жаяу жүргенге түстік жер. Бұл біздің жаяу сапарымыздың ақырғы, ең жауапты күні. Әңгіме шаршамай жетуде ғана емес, оған біраз төселіп те қалғандаймыз. Жарты күндік жолға шаршамаймыз да ғой. Әңгіме осы сапарымыз жайлы толғанатын, ой сарабынан өткізетін сәттің туғанында.

	Бірақ ой шашырай берген. Әлі Бөрліге жеткеніміз жоқ. Нүкте сонда қойылады. «Көңілдегі көрікті ойдың ауыздан шыққанда өңі қашатыны» бар. Ойымыз ойдағыдай жүзеге аса ма?

	Осы жерде оны да алға жайғанымыз жөн шығар. Осы сапарда өзімізбен бірге алып келе жатқан жүктің ішінде «қара сөмкенің» орны бөлек. Оған барлығымыздың назарымыз ауады. Тоқтағанда да алдымен соны іздейміз, қозғалғанда да алдымен соның салынғанын қадағалаймыз. Онда – Алматыдағы Мұқаңның мұражай-үйінен, ұлы тұлғаның табаны тиген жерден және оның мәңгілік ұйқыда жатқан жерінен алынған қос уыс топырақ бар. Соны өзінің кіндік қаны тамған жерге, ата-анасы Омархан мен Нұржамал жатқан жерге төкпекпіз. Сонда ұлы рухтар табысар ма еді...

	Бөрліге жақындаған сайын көңіл алабұртады. Міне, қасқа жолдан кемеңгердің кіндік қаны тамған жерге бұрылатын кезең. Бұдан әрі төрт-ақ шақырым. Міне, Бөрлі де көрінді. Кішкентай ғана ұлы мекен! Армысың, қазаққа қасиетті мекен! Дүниеге Мұхтардай ұлыны әкелгенің үшін, қазақ дейтін халықты әлемге танытқаның үшін саған тағзым етуге келдік! Ақ ниетімізді қабыл ал!

	Мұқаң дүниеге келген үйдің алдында – ұлы жазушының осындағы мұражайы алдында Бөрлінің еңкейген қартынан бесіктегі баласына дейін қарсы алды. Бұл сөздің жалғандығы жоқ – Бөрлінің 25 отбасының 132 жаны осында. Тоқсанды алқымдаған Қонақай ақсақал мен Тәжіхан әжей бас болып қарсы алды. Оған Қасқабұлақ ауылының әкімі Зәметай Дәуітов бастап келген бір қауым ел қосылған. Біздің өзіміз де, көңіліміз де араласып кеттік.

	Осынау кішкентай ауылда бата күтіп жатқан әруақтар бар. Мұқаңның ата-анасы Омархан мен Нұржамалдың кесенесіне барып, олардың әруағына құран бағыштадық.

	Кезінде Мұқаң өзінін әке-шешесінің, туыстарының зиратын қоршап, дұрыстап белгі қоюды ойластырған екен. Оны өзінің досы Балтақайға тапсырған екен. Бір жағы заманның да әсері бар, уақыттың да өз талаптары бар, әйтеуір әртүрлі себептерімен күні бүгінге дейін бұл шаруа әлі толық біте қоймаған. Бірақ Омархан мен Нұржамалдың Маңғыстаудың ақ тасынан өрілген әсем кесенесі бой көтеріп, біраз әрлеу жұмыстары ғана қалыпты. Бұл ұлы тұлғаның бір тілегінің жүзеге асар тұсы.

	Келесі күні біз де өз ойымызды жүзеге асырдық. Сонау Алматыдан алып келген қасиетті топырақты ертең Омархан мен Нұржамал кесенесінің құрылысы толық аяқталған соң соның іргесіне төгу үшін халық алдында осы ауылдың иесі есепті адам, Мұқаңның осындағы мұражайының іргесін қалаған Бекен Исабаев ағамызға тапсырдық. Жаяу сапарға бастамашы болған «Егемен Қазақстан» газеті редакциясы мен «Абай» қоры атынан ұлы Мұхтар Әуезовтің әруағына арналып құранхатым түсіріліп, ас берілді. Осынау шараға Дәулеткерей Доғанбековтің өзі бас болып келіп, аудан жұртшылығының өкілдері қатысты.

	Бөрлімен де қоштасатын кез келді. Сонау Аягөзден жаяулап тоғызыншы күн дегенде аңсап жеткен ауылды, оның адамдарының ыстық ықыласын қимайтындаймыз. Бір Бекең ағамыздың әсте де таусылмайтын шежіре әңгімесін тыңдай берудің өзі неге тұрады!

	Иә, Бөрлімен қоштасуға тура келеді. Бірақ ол біздің көңіліміздің жайлауына апарып ой отауын тіккені де анық. Біз ғана емес енді оған бүкіл ел көз тігеді. Мұқаңның үлкен тойының, әлемдік тойының бір орталығы осы Бөрлі болмақ. Ел соған дайындалып жатыр.

	Қош бола тұр, қасиетті мекен. Қазақ дейтін халық ұлы Мұхтар Әуезов тұрғанда енді сенен көз жазбайды. Ал Әуезов – мәңгілік!

	Алматы –Аягөз – Қасқабұлақ – Бөрлі –Семей.





Төртінші сапар


	ҰЛЫЛАР ЖҮРГЕН ЖОЛ АДАСТЫРМАЙДЫ



	Қай халықты айтсақ та, алдымен олардан шыққан ұлыларды еске аламыз. Сол ұлылар арқылы елін танимыз. Өзін басқаға таныстыру үшін әр халық өзінің тұлғаларын ұлықтап, бағалай білуге тиіс. Осы жерде ұлы Мұхтар Әуезовтің бір пікірі ойға оралады. Сонау елуінші жылдардың соңында өзінің Үндістанға барған сапарынан кейін университет студенттерімен кезде суі кезінде Мұқаңның әлемдегі ең үлкен Калькутта кітапха насынан қазақ ақынжазушыларының шығармаларын іздестір генде, Жамбылдың кітабын тапқанын айтып, халқымызды басқаларға танытқан Жәкенді айрықша бағалауымыз ке рек дегені бар. Ұлы Мұқаңның өзі Абайдай данышпанды ал дымен өз халқымызға танытып, содан соң әлемге мойындатты. Қазір бұл екі ұлы кемеңгерді әлем танып, олардың мүшелтойын әлемдік деңгейде атап өтті. Енді әдебиетте ғана емес, қазақ дейтін халықтың ғылымның да асқар шыңына көтерілген перзенті болғанын әлем танып отыр – Қаныш Имантайұлы Сәтбаевтың туғанына 100 жыл толуын бүкіл әлем тойлады. Сол арқылы бүкіл әлем қазақты танып жатыр. Ұлыларымызды басқалар мойындау үшін алдымен өзіміз ұлықтай білуіміз керек. Әдетте мұндайда олардың мұраларын түгендеп, меңгеру, есім дерін қастерлеу, халық болып марапаттау ойға оралады. Олар дың мүшелтойы жылдарындағы тойтомалақтар еске түседі. Бәрі де жөн. Сөйтсе де, сол кемеңгерлерімізді ұлықтау сол аталған шаралармен ғана шектеле ме? Ескерілмей қалған не бар? Осы бір сауал халқымыздың аруақты қастерлеп, әулие санаған адамдардың басына барып, зиярат ету дәстүрін еске түсірген. Бүкіл халқымыз қадірлеген ұлыларымыздың басына барсақ, олардың кіндік қаны тамған жеріне жаяу барып, міна жат етсек, о да кемеңгерлерімізге көрсетілер құрметтің бір бел гісі болмас па еді? «Ұлылыққа тағзым» жаяу сапарын өткізу бастамасы дүниеге осылай келген.

	Алғаш рет «Егемен Қазақстан» газетінің редакциясы Семей облыстық «Абай» қорымен бірлесе отырып, Абайдың 150 жылдық мерекесі қарсаңында ұлы ақынның жатқан жері Жидебайға Семейден жаяу сапар ұйымдастыруды қолға алды. Оны жұрт жылы қабылдаған соң, бұл бастама Жамбылдың 150 жылдығы мен Мұхтар Әуезовтің 100 жылдығы қарсаңында жалғасты. Ендігі кезек Қаныш Имантайұлы Сәтбаевтың ту ғанына 100 жыл толуы мерекесіне тиіп отыр.

	Бұл – «Егемен Қазақстан» газеті бастамашы болып, басқа қоғамдық ұйымдар қостаған төртінші сапарымыз. Алғашында осынау ісімізді жұрт қалай қабылдар екен деген күдік көңілде жүрсе, бұл жолы одан адамыз. Ұлылар рухына тағзым ету, олардың мұрасына үңілу, оның алдында есеп беру бізге ғана емес, көпшілікке тән қасиет екен.

	Жұрттан құптау көрдік. Осы жолы да солай болар деген ойда болғанбыз. Қателеспеппіз.





ТАҒДЫРЛАР ТОҒЫСҚАН ЖЕР




	Бұл жолғы бағыт: Павлодар-Баянауыл, одан әрі – Теңдік. Ұлы ғұлама ғалымның кіндік қаны тамған жер. Отан деген кең ұғым. Сөйтсе де оның бастауы бар. Ең алдымен ол – адамның кіндік қаны тамған жер. Онан соң Отан ауыл болып биіктейді. Адамның абыройы артса, оны бүкіл аудан иемденеді. Қанекеңдей ұлыны бүкіл Павлодар облысы жерлесіміз деп құрметтейді, мақтанады.

	Мақтанып қана қоймай, бұл облыс ғұлама ғалымның туғанына 100 жыл толуына орай біраз шаруа тындырды. Облыс әкімі Ғалымжан Жақиянов бас болып Қаныш Имантайұлы Сәтбаевтың мұрасын игеру, есімін марапаттау жөнінде кең шаралар түзіліп, оны жүзеге асыру қолға алынды. Оған өткен жылғы қарашада Президентіміз Нұрсұлтан Назарбаевтың өзі осы Павлодарға келіп, академиктің 100 жылдығына арналған комиссияның мәжілісін осында өткізуі де біраз қозғау салған. Ұлыларды марапаттауды, кей кездегідей, той-томалақ, ас ішумен шектемей, рухани игілікке айналдыру жағына сонда айрықша мән берілген еді.

	Сонау қыс ортасында Қанекеңнің мүшелтойына орай не істеліп жатқанын білмек үшін осында іссапармен келіп қайтқанымыз бар. Сонда Қанекеңнің ұлы есімін құрметтеу ретінде оның туған жеріне сапар ұйымдастырмақ ойымызды білдіргенде, павлодарлықтар оны қызу қолдаған болатын.

	Сөз реті келгенде, айта кететін бір жәй – алғаш рет ұлы Абайдың құрметіне жаяу сапар ұйымдастыру жөніндегі газет бастамасын құптаған да сол кездегі Семей облысының әкімі, қазіргі Павлодар облысының әкімі Ғалымжан Жақиянов болған, кейінірек Мұхтар Әуезовтің 100 жылдығына арналған сапарымызға да қолдау көрсетпек ниетін білдірген. Енді облыстық әкімшіліктің бұл жолғы ықыласына біз әсте де таңданғанымыз жоқ. Біздің сапарымызды ұлы ғалым мүшел-тойының бір шарасы ретінде қабылдап, ұйымдастыру жұмысына қатысты біршама шараны жеңілдеткенін атап айтқанымыз жөн.

	Бұл Павлодар – талайлардың тағдыры тоқайласқан жер. Облыстық өлкетану мұражайын, Бұхар жырау атындағы мұражайды аралап көрген адамның оған көзі айқын жетеді. Тағдыр Қанекеңді де бұл қалаға талай алып келген. Алғаш рет 12 жасар боз өрім оқу іздеп келді. Ғалымның ұлы жолына, бәлкім, оны Павлодардағы екі кластық училищедегі оқу жетелеген шығар. Ұлы ғалымның туған жеріне сапарымызды осы жерден бастауымыздың сыры да сонда жатыр.

	Қазақша Кереку аты тілге орала беретін бұл қалаға келгенше де жаяу сапарға қатысушылар Қанекеңнің атына қатысты біраз шаруаға араласқан еді.

	Қаныш Имантайұлының үлкен өмірінің біраз белесті кезеңдері Алматыда өтті. Ұлы кемеңгерге өшпейтін ескерткіш болатын Ұлттық Ғылым академиясы осында. Оның ғажайып сәулет өнерінің ескерткішіне айналған ғимараты алматылықтардың көзіне оттай басылады да, алдымен Қанекенді еске түсіреді. Әйтпесе, ұлы ғалымның өз қолымен құрып, өмірінің соңына дейін, басқа қат-қабат жұмыстарына қарамай, басқару тізгінін өз қолынан босатпаған Геология ғылымдары институты ше! Жаяу сапарға Алматыдан қатысатындар жолға шығар алдында осынау қасиетті орындардың бәрінде болып, Қанекеңнің рухына бас игеніміз бар.

	Ұлттық Ғылым академиясын Сәтбаев есімінен бөліп айту қиын. Басқасын былай қойғанда, осында келгендер, сірә Қанекеңнің мұражайына соқпай кетпейтін шығар. Оның шырақшысы болып отырған ұлы ғалымның немересі Нұрлан Жармағамбетовтің кабинетінде бірнеше рет бас қосқанбыз. Қаниса Қанышқызы, Мейіз Қанышқызы апаларымызбен осында танысып, лебізін естідік. Шәмшиябану Қанышқызы апайымыз шамалы науқастанып келе алмаса да, ол кісінің жолдасы, белгілі қоғам қайраткері Оразай Батырбековтің жайдары әңгімесі көңілімізді өсірген. Сол үлкендерімізді алдымызға салып, Қанекеңнің зиратына барып, тағзым еткеніміз Керекуде басталар жаяу сапарымыздың басы сияқты көрінеді. Оның да бір жөні бар еді. Қазақта топырақ деген қасиетті ұғым бар.

	«Туған жердің топырағы бұйырсын», «Топырағы торқа болсын» деп тілек айтады, «Топырақ салу» деген парыздың орны бөлек.

	Қанекеңнің зиратының басында Оңғар қажы құран оқығаннан кейін, сол зираттың түбінен Қаныш Имантайұлының ұрпақтары болып, жаяу сапарға қатысушылар болып, қос уыс топырақты аппақ ақ матаға салып алдық. Бұл біздің сапарымыздың ең қасиетті жүгі еді. Оны осынау Теңдік деген ауылдың сыртындағы Айырық дейтін жердегі Имантай атамыздың жатқан жеріне апарып, зиратына салмақпыз. Рухы бұрыннан да табысып жатқан шығар-ау, ата мен баланың топырағы да қосылып жатсын деген ақ ниет еді бұл.

	Қанекеңнің әруағын сыйлай келген адам Қ.И.Сәтбаев атындағы Геологиялық ғылымдар институтында да соқпай кете алмайды. Әлемді таңдандырған айтулы жорамал-металлогендік карта осы институт қабырғасында жасалған. Сәтбаев басқарған бір топ ғалымның осынау бірегей жаңалығына сол кездегі ең жоғары сыйлық – Лениндік сыйлық берілген де, оны бүкіл Қазақстан жұртшылығының табысы санап, қуанған жұрт. Сол институт бүгінгідей тапшылық қысқан заманда өзіне негіз қалаған адамның жолын ұстанып келеді, ұстаз ісіне адал. Сол институттың ішінде К.И.Сәтбаев атындағы Халықаралық қор да орналасқан. Басқа емес, оның орны осында болуы жөн еді. Сол қордың басында қазақтың белгілі ақыны, қайраткер Кәкімбек Салықов ағамыз жүр. Сәтбаевтың 100 жылдығына байланысты өз еліміздегі, шетелдердегі шараларды жүзеге асыруға ат салысқан, мұрындық болған адам. Жаяу сапарымыздың мән-жайын естіп, Кәкең үлкен ризашылығын білдіріп, қордың атынан сәттілік тілеп, ақ батасын берген.

	Алматыда Қанекеңнің 100 жылдығына орай біраз іс тындырылды. Ғалым шығармаларының толық жинағын шығару басталды, ол жайындағы ғылыми, деректі еңбектер, естелік кітаптар өз алдына. Академиктің 100 жылдығы күні Мемлекеттік ұлттық техникалық университеттің алдында Қанекеңнің ғажап ескерткішінің ашылуы, Республика сарайында салтанатты мәжіліс өтуі, онда Президент Нұрсұлтан Назарбаевтың сөз сөйлеуі халықтың есінде қалатын, елдің өз кемеңгер перзентіне құрмет көрсетуінің үлгісі болғандай оқиғаларға айналды. Керекуге қарай жолға шығар алдында біздің көңілімізге осы жайлар оралған.

	Біздің бұл сапарымызға қатысқысы келгендер, Қанекеңнің туған жеріне тағзым етіп қайтқысы келгендер көп болды. Бір-ақ мынау тапшылық заманда жолға шығу да, оның шығынын көтеру де оңай шаруа емес. Біраз достардың, азаматтардың өкпесін арқалауға мәжбүр болдық. Редакция бөлген, әркез осы жаяу сапарымызға демеушілік көрсететін «Филипп Моррис» компаниялар тобына кіретін Алматы темекі компаниясы бөлген азын-аулақ қаржы жыртықты жамаудан әрі аспайтын еді. Содан да сапарға шығушылар құрамы мықтап шектелген, Алматыдан «жүрмесе болмайтындар» ғана жолға шыққан.

	Бұрынғысынша, бұл дәстүрлі сапарда «Егемен Қазақстан» өкілі болатыны заңды, екіншіден, жалпы ұйымдастыру жұмысы да газет қызметкері Мамадияр Жақыптың мойнында. Алматыдан Керекуге аттанар топтың құрамында бұл сапарға бұрыннан қатысып жүрген жазушы Зейнолла Серікқалиұлы мен белгілі фотожурналист Нұрғожа Жұбановтың «заңды» орындары бар еді. Жаңадан қосылғандар қатарындағы Бүркітбай Айдархановтың орны бөлектеу. 81 жастағы медицина ғылымының докторы, халықаралық табиғат қоғамы академиясының мүшесі, Республика дәрігер-эндокринологтар ассоциациясының құрметті төрағасы Бөкеңнің ұлы ғалымға шәкірттік те, жерлестік те жақындығы бар. Академия жаңа ашылып жатқан кезде Қанекең жауынгер-дәрігер Айдархановты әскер қатарынан босаттырып алып, ғылым жолына бағыттаған. Бөкеңнің өзі айтпағанмен, жұрт оны Қанекеңнің үмітін ақтаған адам санайды. Ал жаяу жүруі жағына келгенде, қыс кезінде демалыс күндерді құрғатпай, тауға шығуды дәстүрге айналдырып, көк мұз, ақ қарда суға шомылып жүретін Бөкеңнің біраз жастарға дес бере қоймайтыны анық. Алматылық студент Ержан Жақыпқа екі міндет жүктелген: алдағы уақытта осынау жаяу сапар дәстүрін жалғастыруға тәжірибе жинақтау, екіншіден, үлкендерге қызмет көрсету (Алматы тобындағылардың Ержаннан басқасының жасы 60-тан жоғары).

	Алматы тобы деп бөле жарғанда, Семей жақтан да бір топ адам сапарға қосылмақ. «Ұлылыққа тағзым» жаяу сапары сол Семей өңірінде, «Абай» қорының қатысуымен дүниеге келген. Абайдың 150 жылдығы құрметіне алғашқы жаяу сапарға қатысып, сол үшін «Абай елінің құрметті азаматы» атағына ие болғандар «Абай» қорының президенті Балтабек Ерсәлімұлы мен «Егемен Қазақстанның» Семей өңіріндегі тілшісі Дәулет Сейсенұлы Қанекеңнің туған жеріне барып, оның рухына тағзым етуді борыш санаған. Бұрынғы бір сапарға қатысқан Қанат Ерсәлімов те өзінің 11 жасар баласы Азатты ертіп келді. Сөйтіп бұл сапарға қатысушылар жасының айырмашылығы 70 жасқа толып отыр.

	Жаяу сапарға қатысушылар құрамын айтқанда да Қанекеңдей ұлыға деген құрметтің бір қырын көргендей боламыз.

	Бұл сапарға сонау оңтүстік Сыр бойының, батыстағы Еділ мен Жайық, шығыс пен солтүстік Ертіс өңірінің тумалары қатысып отырғаны біраз жайды аңғартқандай. Қатарымызға керекулік журналистер: қазір Бұхар жырау мұражайында еңбек ететін Айтжан Бәделханов пен «Сарыарқа самалы» газетінің тілшісі Төлеубек Қоңырдың қосылуы сапаршылар «жағрафиясын» толықтыра түсті Сөйтіп, еліміздің әр аймағында туып-өскен бір топ адам Қанекеңдей ұлының әруағына тағзым ету ниетімен Керекуде бас қосты.

	Әрине, Павлодардағы сапаршыларға көрсетілген жылы қарсы алу, ыстық ықылас – ең алдымен Қанекеңе деген құрмет. Облыстық әкімшіліктегі қабылдау, облыс әкімінің орынбасары Бақыт Ниязбекқызы Түменова ханымның сапаршыларға айтқан ақ тілектері, баспасөз мәслихатында болған жайдары әңгіме – бәрі де жанымызға жылылық құйған.

	Сол ыстық көңіл бүкіл сапар бойы жалғасты. Оны айтпай тұра алмайсың. Ол – көпшіліктің, халықтың Қаныш Имантайұлы Сәтбаевтай асыл перзентіне деген ықыласы.

	Келесі күні павлодарлықтар бір кезде жас Қаныш Сәтбаев оқыған бұрынғы орыс-қазақ училищесінің үйі алдында митинг ашып, жаяу сапар мүшелерін шығарып салу салтанатын өткізді. Қала әкімінің орынбасары Гүлжан Ахметова, Сәтбаев атындағы қор филиалының директоры Оралбек Қожанов, қалалық ардагерлер кеңесінің төрағасы Хатиб Демесінов, тағы басқалар ұлы Қанекең туралы тебірене сөйлеп, жаяу сапарға қатысушыларға игі тілек айтты. Сапаршыларға сонау Алматыдан Қанекеңнің зираты басынан алып келе жатқан қос уыс топыраққа тағы бір аманат қосылды – Медеу Сәрсекенің баспадан жаңа шыққан «Қаныш Елі» альбом-кітабын академиктің туған ауылындағы мектептің мұражайына беру тапсырылды.

	Сапаршылар осылай жолға шықты.





КЕМЕҢГЕРДЕН ҚАЛҒАН ІЗ ӨШПЕЙДІ




	Павлодардың кең көшесімен келеміз. Барлық көлік тоқтап, жол береді. Сапаршыларға жолсерік болған полиция мәшинесіндегі жігіттер ешкімнің аяғын қия бастырмайды. Еріксіз әңгіме туады.

	– Мынауымыз тым артықтау емес пе?..

	– Артық емес. Бұл бізге емес, Қанекеңе көрсетілген құрмет.

	– Тоқтап, күтіп тұрғанда, ойлансын. Қанекеңнің кім екенін, оған қандай құрмет көрсетілетінін ойласын.

	Мәшинедегілер ғана емес, жаяу жұрт та бізге таңдана қарайды. Кейбіреуі сұрап та жатыр. Мән-жайды білген соң, кейбірі қостағандай кейіп танытады. Кейбірінің, әсіресе, бөтен ұлт өкілдерінің санасына жетпейтін сияқты. Бей-жай таңданыс. Мейлі, олар түсінбесе, түсінбей-ақ қойсын. Шығарып салғандар түсінген, түсінетін халық алда.

	Қала көшесімен біраз жүрдік. Жағаға жақындап, көпірге келіп тірелдік. МАИ қызметкерлері көпір бойынан жол ашып, арғы жағаға шығарып салды. Біз бұл күні сапар бағдарламасында көрсетілген Сынтас ауылына жетуіміз керек. Жетінші ауылға жете бергенде, жауын құйып кетті, соған қарамастан, алға тарттық. Межелі жерге жеткенде, Айнакөл селолық округінің әкімі Марат Айдарбеков қарсы алды. Ол бізді түс ауа келеді деп ойласа керек, аздап әбігерленіп қалды. Ауылға жеткенде де, жаңбыр толастаған жоқ. Кеңседе жауынның басылуын күтіп отырғанымызда, бір қарт сәлем бере кірді. Таныстық. Осында 47 жыл ұстаздық еткен Сапар Көпежанов деген ақсақал екен. Сапар жайын сұрады. Сынтасқа баратынымызды білгенде, 1914 жылы он бес жасар Қаныштың Сынтаста емес, Көктаста паромға мінгенін естігенін айтты. Сынтас деген ауыл жоқ, бір кезде селолық Кеңес Сынтас аталса керек, ал қазір Айнакөл селолық округі деп аталады.

	Біздің ойымызда – Имантай атамыздың Қаныш баласын кемеге отырғызған жерін көру. Жауын басылса, жаяулатып барып қайтпақпыз.

	– Жауын әкелдіңіздер. Алдымен соған рақмет. Кеме тоқтаған жерді көрсетпей, жібермейміз – деп ауылға аға болғандай азаматтар көңілімізді көтеріп жатыр. – Қанекеңе деген құрметімізді де көресіздер.

	Бәрі де көңілімізді тапқысы келеді. Белгіленген уақыттан ертерек келген қонақтарға жылдам-ақ шәй әзірленіп қалды. Жауын жауса да, күн тым тымырсық. Сонда шөл басқандық емес, алдымен жұрттың ұлы жерлесін ұлықтап жүрген адамдарға деген ықыласы көңілімізді көтеріп тастады.

	Кейде осындай жолсапар жайында жазудан қиын нәрсе жоқ сияқты. Қаншама адамға кезігесің. Бәрінің де атын атап, олардың есте қалар бір ісін айтқың келеді. Бірақ бәрін сыйдыра аласың ба! Бірін айтып, екіншісін айтпай кетсең, алалағандай көрінесің. Осы Ақсу өңіріне кірісімен, алдымыздан шығып, жерін таныстырып, елін таныстырған аудан әкімінің орынбасары Серікбай Әубәкіровтің, қарт-ұстаз Сапар Көпежановтың, шаруа қожалықтарын ұйымдастырып, басқаларға да қол ұшын беріп жүрген ауыл азаматтары Серік Байтеміров, Социал Мусиндер туралы молырақ тереңдей айтқың келеді...

	Сыртта жаңбыр басылыпты. Бес алты шақырым Көктасқа жергілікті фермерлер Серік пен Социал деген жігіттерді ертіп, жүріп кеттік. Шағын ауылдың еңісінде, жарға жақын тұста соқпақ жол бар екен. Ертіс бұрылысы. Мұнда 1955 жылға дейін Павлодарға паром қатынап тұрған.

	Иә, кезінде бұл жерде кеме аялдапты. Қазір бұл жермен кеме жүрмейді. Айдынды өзен тайыздаған. Бұрынғыдан да ешнәрсе жоқ. Мұнда жұрт тоқтайтын үйлер болғанына сенбегендейсің. Бірақ дәл осы жерден Имантай атамыздың Қанышын Семейге аттандырғанын ел ұмытпайды. Оған Әлкей Марғұландай ғұлама ғалым куәлік етеді. Бұл жайында Әлекеңнің естелігі бар. Әлекеңнің сол естелігінен үзінді келтірудің дәл қазір артықтығы жоқ сияқты. Ол Имантай атамыздың сөзімен берілген:

	– Ол жыл аса бір қиын жыл дейді, – деді Имекеңмен әңгімелескенде. – Қыс ел жұтап шығып, жаз шыға соғыс дүмпуі халықтың сұрқын қашыра бастаған еді. Мен Қанышжанның егіле айтқан сөзіне ақыл айтып, бір жыл қасымда болғанын тәуір көрген едім. Қарасам, Қанышжан не тамақ ішпейді, не кісімен сөйлеспейді, бүгіліп ойға түсе бастаған. Әбікеймен сөйлесіп, ақылдасуға болмады. Ол Өскемен, Зайсан жағына шығып кеткен. Бірнеше күн ойланып толғанғаннан кейін:

	– Қой, баланы бұлай жүдетуге болмас. Не де болса жалғызды өзіңе тапсырдым, – деп тамыз айының басында Қанышты ертіп Керекуге аттандым, – деді.

	Имекеңнің қасына оның айнымас достары Бақай мен Қозыбағар ереді. Төртеуі бір жұма жүріп Ертіс бойына жеткенде, Қаныш арбаның үстінде отырып:

	– Ата, мен Павлодарға бармай-ақ қояйын, онда барсам, тағы да кешігіп қалармын. Мені осы Қызылшырпыдан кемеге отырғызып жіберіңіз, – дейді. Жолаушылар Семейге баратын кеменің келуін күтіп Қызылшырпыда бір жұмадан аса жатады.

	– Бір күні шай ішіп отырғанда, – деді Имекең, – келе жатқан кеменің даусы естілді. Жүрегім су ете түсті. Қаныш бұдан былай жалғыз кетеді. Өртеніп тұрған соғыс жылы, ел арасында ауру-сырқау көбейе бастаған, он бес жасар баланың тағдыры не болады деген ой кеудені кернеп барады. Ауылға қайтадан алып қайтуға болмайды. Оған Қанышжанның еш көнетін түрі жоқ. Бұл екі ортада Қозыбағар атты жегіп қойған. Қанышжан алдымда, үнсіз арбаға мініп кемеге келдік. Билет бұрын алынып қойылған. Біз кеменің аузына келгенде, ол жүруге белгі берді. Қанышжан билетін көрсетіп тез кіріп кетті, бізді кіргізбей, сыртта қалып қойдық. Тірі адамды тірі айырған – мұның өзі ауыр жүк екен. Біраздан кейін кеме жүруге айналды. Қанышжан кеменің үстіне жүгіріп шығып, бізге иіліп тәжім еткенде, қасымда тұрған Бақай мен Қозыбағар көздерінен жасын мөлдіретіп «аман болғай да» деп тұр екен. Өзім де ішімнен олардың тілегіне қосылып, елге қайтып кеттім».

	Бұл сөйткен Көктас.

	Кім біледі, Қанекеңнің атына қатысты болмаса, бұл жерде бір кезде кеме тоқтап, оған адамдар мінгенін, айлақ болғанын жұрт ұмытып та кетер ме еді, ал кейінгі ұрпақ бұл жерді ұмытпайды. Өйткені ұлылардан қалған із өшпейді. Адамдар бір-біріне айтып, мұраға қалдырып отырады. Бүгінгілердің ықыласынан біз соны аңғардық.

	Ертең осы жерден жаяу жүрісімізді жалғастырамыз. Ол күнгі шаруа қауырт: түске дейін 20 шақырым жол жүріп, Ақсу қаласының жұртшылығымен кездесуіміз керек. Өтініш солай. Әңгіме Қанекеңе қатысты. Жұрт ұлы жерлесіне ықыласын білдірігісі келеді екен, оны аттап кете алмаймыз.

	Содан да жаяу жүрістің алғашқы күні сол Айнакөлде ертерек демалуды ойласақ та, ауыл адамдары бізді босата қоймады. Әңгіме көп: Қанекең жайлы, ауыл өмірі жайлы. Тіпті ақыр соңыңда бізді үйлеріне бөліп-бөліп әкетіп, әңгімені сонда жалғастырған. Біз зейнеткер Нұрмұқан Қозғанбаевтың «үлесіне» тиіп едік, ол кісі ағайын болып шықты: жазушы Қалмұқан Исабаев ағамызға туыс екен. Журналист, жазушы болған соң, Қалекеңе біздің де туыстығымыз айтылды. Әңгіме Қанекең мен Қалекең арасындағы байланыс жайында өрбіді...

	Жайшылықта жиырма шақырымдай жол жүрудің онша қиындығы жоқ. Бірақ бізді тағы бір сын күтіп тұрды – жолда елмен кездесуіміз керек. Ақсу қаласына барғанша, Алтыншы ауылдан өтуіміз керек екен. Энергетиктер ауылы болғандықтан, қазақ ағайындары аз шығар, болған күнде де өз дәстүрімізден алшақтап қалған шығар дегенбіз. Қателесіппіз. Кейде осындай қателескеніңе қуанатының да бар. Қасқа жолдың жағасына шағын сахна орнатып тастапты. Кимешек киген аналар шашу шашты, алдымыздан ақ алып шығып, сусын ұсынды. Тізе бүктіріп, демалдырды. 75-тегі қарт-ұстаз Ілияс Оспанов жырын оқыды, жастар ән шырқады.

	Біз мұндай кездесуді күткеніміз жоқ. Ақсу қаласы әкімінің орынбасары Серікбай бауырымыз өздері тарапынан нұсқау берілмегенін айтады. Тек біздің келе жатқанымыз, осы жерден өтетініміз хабарланған екен. Одан кейінгісі – ауыл азаматтарының өздері ойлап тапқандары. Ауыл әкімі сыпайы жігіт Нұрлан Асқаров, ауыл имамы Қуат Есімхановтардың сөзін толқып тыңдадық. Мектеп директоры Залмұқан Арынов өзінің жұбайымен бірге қосылып өнер көрсетті. Жол жүріп келе жатқан бізге ғана емес, бүкіл ауылдастарына рухани сый ұсынды. Бір қауым ел соған куә болды. Басқа ұлттың өкілдері де тамашалады. Бізге сонда олар қазақ дейтін халықтың өз ұлыларын, әруағын сыйлау дәстүріне қызыққандай көрінді. Осындай дәстүрімізден өзіміздің айырылып қалмағанымызды бақытымыз десек ләзім.

	Сол кездесуге куә болған жүздеген қара көз бүлдіршіндер, сексенге аяқ басқан Майра Мамырова сияқты апаларымыз, үлкендер мен кішілердің арасын жалғап жүрген орта буын бауырларымыз бұл күнді, сірә де ұмытпайтын шығар. Ал біздің ұмытпайтынымыз анық. Орайына қарай, Ұлылардың құрметіне дастарқан жайып, астатөк тамақ ішкен де керек шығар, ал ұлыларымызды ұлықтауда дәл мынадай кездесулер ондай ішіп-жеуден әлдеқайда артық-ау деген ой келді.

	Ақсу қаласына әжептәуір жол жүрсек те, шаршамай жеттік. Қаныш Имантайұлына деген халық сүйіспеншілігі шын мәнінде біздің бойымызға қуат бергендей болды. Ақсу қаласына кірген соң да алдымыздан жақсы істер кезіге берді де, көңіліміз соған марқайды. Бүгінде қай қаладан да көшелеріндегі жолдың бүтіндігін табу қиын. Басқаны былай қойғанда, Алматыдағы көшелердің қайсысы бүтін? Ойдым-ойдым шұңқырлар адымыңды аштырмайды. Ақсудың бас көшесі айнадай таза, кетілген бір жері жоқ. Біз келеді деп ешкім жөндемегені анық. Сонда мұның сыры неде? Қаржы қайдан табылған?

	– Қала бюджетінен, – дейді Серікбай. – Жиналатынын толық жинап, үнемдеп жұмсағанымыздан шығар...

	Қалаға кіре берістегі зәулім үй тазалығымен, жинақылығымен, маңындағы жасыл желегімен көз тартады. Жаяу Мұса атындағы мәдени-ағарту колледжі екен. Бәрі қазақша жазылған. Жарасымды -ақ!

	Кең екі көшенің қиылысқан жерінде әжептәуір алаң бар екен. Әсем гүлзар көздің жауын алады.

	– Осы жерде «атақты» Ермактың ескерткіші болған...

	– Оны алғанға кейбіреулер қарсы болған жоқ па? – дейміз көңілге келген күдікті жасырмай.

	– Неге болмасын! Болды. Жөнін келтірсе, бәрін де айқай-шусыз істеуге болады ғой. Ескерткішті жұртшылық саябырлау тартқан кезде интернационалдық топ құлатты. Ертеңінде қаламызда ауылдардан көп адам бас қосқан жиын өткен еді. Кейбір керауыздар сол жиынға келген қандастарымызды көріп, артық сөзге баруға жүрексінді.

	– Мынау көшеміз бұрын Свердлов аталатын. Қазір Мұхтар Әуезов атында.

	– Қарсы болғандар жоқ па?

	– Айтқандарына көне берсең, әрине, көнбейді. Көндірдік.

	Уәж айттық. Ұқтырдық. Жөнге көшіңдер дедік.

	Осы жерде Павлодарда үлкен көшенің біріне Қанекеннің есімі берілмей жатқаны ойға оралды. Қайтесің – біреу жасай алады, біреудің қолынан келмейді.

	Қала орталығына түс ауа жеттік. Күн шыжып тұр. Сөйтсе де халық көп. Алдымен ақ шашты ағаларымызбен амандастық. Қала әкімі Тито Уақапұлы Сыздықов мырза қарсы алды. Қанекеңнің кіндік кескен жеріне тағзым етуге жаяу бара жатқандардың құрметіне митинг өтті. Сапар жетекшісінің сөйлеуіне тура келді. Қанекеңнің шәкірті, белгілі ғалым Бүркітбай Айдархановтың сөзі үлкенге де, жасқа да ұнады. Бұл ауылда әнші де, жыршы да, ақын да көп екен. Ақындары ауылдарына әкім болады екен. Құркөл ауылының әкімі Қаршыға Шаяхметов өлеңін оқыды:



	Ғасыр толып туғанына Қанағам,

	Халықтардың кәдесіне жараған.

	Дариядай білімі бар ғұлама

	Өзінен биік өз қазағын санаған.



	Әлкейдің кітабында хатталған,

	Сонан барып осы дерек сақталған.

	Он бес жаста Семей қайда екен деп,

	Оқу іздеп осы жерден аттанған.



	Нағыз алтын жерде мәңгі жатпайды,

	Талай ақын өлендерін саптайды.

	Жаңа елі, жас ұрпағы тұрғанда,

	Ұлыларым мәңгі күңгірт тартпайды.



	Сапаршыны игі істі бастаған,

	Қарсы алып тұр, Ақсудайын жас қалам.

	Жаяу жүріп, Қанекемнің іздерін

	Жаңғыртқандар, уағалейкум әссалам! –



	деген шумақтары жұртты тебірентті. Қанекеңе деген халықтың сүйіспеншілігі жаяу сапарға қатысушыларға гүл құшақтатты.

	Халықтың құрметіне разы болдық. Қанекендей ұлыға кұрмет көрсетіп бара жатқан екенсіздер деп халық бізге де риза болғандай. Көпшіліктің көңілі көтеріліп қалғандай көрінді.

	Қазіргі кезде қиындықты көп айтамыз. Ауыр сөздер еңсеңді басады. Кейде сілкінгің келеді, еңсеңді көтергің келеді. Шынымен-ақ көзге түсетін нәрсе жоқ па дейсің. Ақсу қаласыңда бар екен. Басқа жердің көбінде айлығымызды уақтылы алмаймыз дейді, ақсулықтар аламыз дейді. Зейнетақы уақытында беріледі екен. Көп жерде бұрын салынған нәрсе бұзылып жатады. Ақсуда бұрын бұзылған нәрсе енді жөнделетін болыпты.

	Түстен кейін осынау шағын қаланы аралап көрдік. Көп нәрсеге көңіл толғандай. Балалардың саябағы жаңарып жатыр екен. Әп-әдемі стадионы бар, қазіргісі де жақсы, сөйтсе де жөнделуде. Сәтбаевтың 100 жылдығына арналған облыстық спартакиада осында өтпек. Ұстаздықтан жақында әкімшіліктің ішкі саясат бөліміне бастық болып ауысқан Қабдырахман Бәйтенұлының есебі бойынша жарысқа күні бұрын әзір етілген. Оның күнделікті қадағалайтын бір жұмысы мешіт құрылысы екен. О да жақын күндері бітпек.

	Кездескен соң жұртпен сөйлесесің. Бұл жердегі игілікті істерді жұрт әкім Тито Уахапұлы Сыздықов мырзаның атына байланыстырады. Оны көсем қатарына қоймайды, істің адамы дейді. Біреулер кежегесі кейін кеткен ісіне желеу іздеумен әлек. Жақсы іс тындырып, жұрттың аузына ілінген азаматтың ісін басқалар айтады. Қу құлқынның қамын ғана ойламай, кемшілігін қиыңдықпен ақтамай, шешініп іске кіріскен жерде нәтиже де болады екен. Оны көргісі келгендер Ақсуға соқсын.

	Осылайша Ақсудан көңілді аттандық. Алдымызда – канал. Қанекеңнің көзіндей, Қанекеңнің ізіндей дүние. Ұлылықтың өшпейтін ізі. Кемеңгерліктің теңдессіз мысалы. Ол жайында бәріміздің де естігеніміз көп. Енді соны өз көзімізбен көргіміз келген. Оны бізге Ертіс-Қарағанды каналын пайдаланудың Павлодар аудандық басқармасының бастығы Алексей Иванович Баталовтың өзі көрсетті. Бұ да – аты аңызға айналған азамат. Осы ұлы құрылысқа механизатор болып келіп, үлкен ұжымның басшысына дейін көтерілген, өз ұжымына ғана емес, бүкіл облыс жұртшылығына сөзі ететін адам, кешегі Президент сайлауы кезінде Назарбаевтың сенген өкілі болған.

	– Қаныш Имантайұлы Сәтбаевтың есімі бізге ерекше қастерлі, – деді ол әңгімені ұзақтан бастап. – Егер ол осы ұлы құрылыстың қажеттігін дәлелдей алмағанда, кім біледі, канал қолға алынбауы да мүмкін еді...

	Иә, Сәтбаевтың КОКП XXI съезінде Ертіс-Қарағанды каналының жобасын ұсынып, ол КСРО-ның халық шаруашылығын дамыту директиваларына кіргені біздің есімізге түсіп отыр. Сол жобаны жүзеге асырушылар оны ешқашан да ұмытпайды екен. Қанекеңді мұндағылар тарихта теңдесі жоқ айрықша құрылыстың негізін қалаушы ретінде қарайды, содан да бұл каналға ұлы ғалымның атын беру жөнінде ұсыныс та жасапты. Бірақ ол жөнінде әлі шешім шықпай жатқанына келгенде, Алексей Иванович бұл бізге қатысты емес қой дегендей, күмілжи сөйлейді.

	Қанекеңді ерекше сыйлаған жұрт оның туған жеріне жаяу сапармен бара жатқан бізге де айрықша ықылас білдірді. Алексей Ивановичтің өзі түсіндіруші қызметін атқарып, Ертістің суын жоғарыға көтеріп, каналға құятын алып сораптарға апарып көрсетті. Біз ұлы өзеннің бетінен 10 метрдей төмен түстік. Алып төрт сораптың екеуі ғана жұмыс істеп тұр. Соның өзі Ертіс суының оннан бірін алып кететін зор каналды толтырып ағызады екен. Бұл сораптардың жұмыс істегеніне 32 жыл болыпты. Тоқтап көрмеген.

	Алексей Иванович бізді сыртқа алып шығып, сол алып төрт сораптың бойымен жоғары көтерілетін сатылы жолға түсірді. Ол каналға алып шығады. Осы жерде сапаршылар ішіндегі жасы үлкен Бүркітбай ағамыз жұртты таңдандырды. Әркез тауға шығып, Медеудің текпешек жолымен жарысқа қатысып жүрген Бөкең үлкен-кішіні артқа тастап, әп-сәтте канал бастауына орғып көтерілді. Осы жерде басқаларға ғалым ағамызды таныстырудың сәті келді. Бүркітбай ағамыздың Қанекеңе жерлестігін, ғылымда шәкірттігін айттық. Әңгімеден әңгіме өрбіді.

	– Қараңызшы, Қанекеңнің туған жері – Павлодар облысы, ал алғашқы негізгі еңбек еткен жері – Жезқазған. Ол осы Ертістің суын сол Жезқазғанға жеткізудің басында болды. Қайтіп таңданбассың! – Мұны айтқан осы алғашқы сорап стансасының бастығы Әли Омарұлы Әлиев. Дағыстандық. Лак халқының өкілі. – Қанекенді мен де ұстаз санаймын.

	Алып сораптардың каналға қотарған сулары бұйра толқындатып жатыр. Олар жарты мың шақырым жерге жеткенше жарты шақырымдай биікке көтеріледі. Суды мұншалықты биікке көтеретін осынша ұзын канал әлемде жоқ екен. Ертістің нәрлі суы Арқа алыптарының шөлін қандырады. Бұл су болмаса, Екібастұз, Теміртау, Қарағанды, Жезқазған шөлдейді. Қаныш Имантайұлының кемеңгерлік идеясы қазақ жерінің шөлін қандырып жатыр.

	Соған үлес қосқанына жұрт мақтан етеді. Осы каналдың алғашқы топырағын аршыған Алексей Иванович Баталов үшін ғана емес-ау, осындағы елдің бәрі бұл нәрлі арнаға өзінің қатысы барлығын айтуға құмар. Вера Ивановна Баталова да күйеуі сияқты алғашында жай қатардағы жұмысшы болған екен, қазір басқарманың бас маманы. Иван Андреевич Кравчуктің мұнда келгеніне 25 жыл. Ұрпақ өсіріп отыр. Ешқайда кетпейді. Бақытын осы жерден тапқан. Оған Қанекеңнің осы каналды қазу жөніндегі идеясы себепші дейді.

	А.И.Баталов канал қазу идеясының Қ.Сәтбаевтан шыққанын, сол идеясын өткізуге ұлы ғалым 9 жылын сарп еткенін айтты. Арқаға қарай 500 шақырымға созылған Ертіс-Қарағанды каналы жұмыс істеп тұр, бірақ оны Қаныш көрген жоқ. Канал шежіресін жасаған, оның болашақ арнасының бойымен осы арадан Қарағандыға дейін жаяу барған Қазақстанның халық жазушысы Қалмұқан Исабаевтың жаяу сапарға қатысушыларға сәлемін жеткізді. Жазушы Сергей Шевченко баспахана бояуы әлі кеуіп болмаған «Тілеген су – Желанная вода» кітабын біздерге бір-бір данадан сыйға тартты. Қалмұқан Исабаевтың атынан оның «Чайки в степи» деген кітабын таратты. Сол күні осында түнедік.

	Беловкадан Қалқаман, Майқайың, Шөптікөл арқылы жол Баянауылға тартты. Академик Қаныш Сәтбаев қанша жұмысбасты болса да, елге, Баянауыл өңіріне келуге уақыт тапқан. Майқайың кенішінде сан рет болғанын сондағы көне көз қарттар ұмыта қойған жоқ. Сонау 20-шы жылы Қаныш Май ауданындағы Қалмаққырылған тауында болып, сондағы үңгір маңдайшасында қолтаңбасын қалдырған. Жосалыда да болған. Ескі Жосалыда кезінде алтын да, күміс те шыққаны белгілі. Осындағы кеншілермен кездескенін Жосалы тұрғыны Көпбай Қасиянов қарт әңгімелеген. Қаныш Сәтбаевтың табаны тиген жердің бәрін аралап өту сапар бағдарламасында түгелдей қарастырылған.

	Әуел баста жаяу жүргінші тобына – біздерге екі міндет жүктелді: Қаныштың Алматыдағы зиратынан қос уыс топырақ алып, Айрықтағы әкесі мен шешесі Имантай, Әлима топырағына себу; «Қаныш Елі» альбом-кітапты Теңдік ауылындағы орта мектептегі Қаныш мұражайына қолтаңбаларымызды қойып тапсыру. Демек, біздің негізгі жолымыз – Малдыбұлақтан әрі 100 шақырымнан астам жердегі Теңдікте аяқталмақ. Сонымен, жолдың біраз бөлігін артқа тастаған біздер Баянауылға жақындай бердік. Жаяу жүргенде, өр мен ылдиы көп жолдың ауыр бөлігі осында.





БАЯНАУЫЛ БАСЫНАН БАҒЫ КЕТПЕС




	Әркімге туған жері ыстық. Туған анаңды айырбастай алмайтындай туған жеріңді айырбастай алмайсың. Сонан соң исі қазаққа ыстық көрінер жерлер бар, ол – ұлы перзенттерінің туған жерлері. Ұлы Абайдың туған жеріне, ұлы Мұхтар Әуезовтің дүниеге келген жеріне жаяу барғанымызда, оны жанымызбен сезінгенбіз. Хан Шыңғыс тауының бауырындағы Қарауыл да, құба жондардың бір іркілісіндегі Бөрлі де айрықша табиғатымен ерекшеленбейді. Сөйтсе де ыстық. Дүниеге ұлыларды әкелгені үшін, ұлылардың құдіретті сыршыл сезімдерін оятып, ұштағаны үшін ыстық.

	Осы сапарға шыққанда-ақ, бізді Баянауылға деген ыстық көңіл баураған. Қанекеңнің ауылы, не бір жайсаңдарды дүниеге әкелген жер. Біразымыздың көрмеген жеріміз, бірақ көңілімізге қонақтаған жер. Бізге қызмет көрсетуге еріп шыққан осы өңірдің тумасы дәрігер жігіт Болат:

	– Баянауыл ауданының жеріне іліндік, – деді.

	Аудандарға бөлгеніміз кейін ғой. Әйтпесе қазақтың қара бұйра даласы сызықпен бөлгенмен, өзгере қоймаса керек-ті. Бірақ сөйтсе де қасиетті Баянауылдың аты аталған соң, көңіл өрекпіді. Көкжиекке созылып жатқан даладан, алыстан мұнартып көрінген тау сілемдерінен әлдебір құдіретті күш іздедік. Біз сол сезімнен қайтқанша арылғанымыз жоқ.

	«Сценарий» бойынша аудан жұртшылығының ресми өкілдері біз жаяу жүргенде Баянауылдан түстік жердегі Малды-бұлақтан қарсы алуға тиіс еді. Жөн сұрасып, сапарымыздың жалғасын ойластырамыз дегенбіз. Бірақ біз ән мен жырдың ортасына түстік те кеттік. Айтыскер ақын Жұмкен Сейітов өлең-жырларын нөсерлетті. «Беу, жігіттер!» ансамблінің мүшелері Ырымбек Баязитов, Кенжеболат Түсіпбаев, Аманкелді Райханұлы, «Баянауылдың Шәмшісі» атанған Аман Баязитовтың «Баянауыл» әнін көк майса үстінде, жасыл желек түбінде шырқады. Мәдениет бөлімінің бас маманы, ақын Балтабай Сыздықов жаяу сапармен келген топтың мүшелеріне мына өлең жолдарын арнады:



	Мамадияр Жақыпқа:

	Еңбексіз келмейді бақыт деген,

	Өте шығар зымырап уақыт деген.

	Жаяу сапар тобын бастап келген

	Ағамыз Мамадияр Жақып деген.



	Зейнолла Серікқалиевқа:

	Ұлыға тағзым еткен басын иіп,

	Кішіні құрметтеген құшыпсүйіп.

	Жазушы Зейнолла ағамыздың

	Шоқтығы әрқашан тұрар биік.



	Балтабек Ерсәлімовке:

	Білсе де сапар оңай болмасын,

	Көптен күткен ізгі арманы болғасын.

	Семейден жолға шықты Балтабек

	Үйге тастап мініп жүрген «Волгасын».



	Нұрғожа Жұбановқа:

	Сапар жайлы бастаманы құп алып,

	Жолға шыққан білек түріп, сыбанып.

	Елге әйгілі ардагер ағамыз

	Ортамызда – Нұрғожа Жұбанов.



	Дәулет Сейсенұлына:

	Көркі бар, көз тартатын сәулетті,

	Құрметтеген Қаныштай әулетті.

	Ұлы Абайдың мұрагер ұрпағы

	Бұл күндері кім білмейді Дәулетті?



	Ержан Жақыпқа:

	Сабақтастық өнегесін жалғаған,

	Бұл сапардан әдейілеп қалмаған.

	Жас та болса, үлкендерден өнеге ап,

	Арманы көп биіктерге самғаған.



	– Павлодардан қосылған екі журналиске екі шумақты жол үстінде жалғастырамын, – деп қалжың айтқан Балтабай алты қанат ақ шаңқан киіз үйге шақырып, бізді жұртқа таныстырды. Жылқы кісінескенше дегеңдей-ау, ниеттің ортақтығы болар, бірден шүйіркелесіп кеттік.

	Біздің жаяу сапарымызға қосылғысы келетіндер бар екен. Мұның өзі серілік жүріс еместігін айттық. «Байқаудан» үш адам өтті: Қарағанды университетінің доценті, осы баянауылдық Зәрубай Бекішбеков жасы алпысты орталаса да спортқа жақындығын алға тосты. Еңбек шынықтырған Әбілқайыр Байтоқинге күмән келтірілмеді. Ал жасы 71-дегі Қадыр Жанбазарұлы ағамыздың уәжі өзімізден сынақ алғандай еді: «Жаяу жүріс сіздердің жұмыстан бос кездегі істеріңіз, ал мал баққан менің бұл өзі күнделікті қарекетім ғой» дегеніне тоқтадық. Оның үстіне Қадыр ақсақал осы отырған алты қанат, ақ шаңқан киіз үйдің иесі екен. Біз жол бойы осы киіз үйде түнеп отырады екенбіз. Бұдан артық сапарласты қайдан табасың!

	Қадыр ақсақалдың киіз үйінде бізге өнерпаз әнші Көшербай Әлдебеков Қаныш сүйіп тыңдайтын әндердің бірі – «Бүркітбайды» орындады. Дастарқан басында: – бұл әннің авторы кім? – деп еді, әркім әртүрлі жауап қайтарды. Ортамыздағы журналист, өнер зерттеуші Айтжан Бәделханов жаңсақ пікірлерге түзетулер енгізіп жатты. Дәл осы арада әріптес, ақын Сүлеймен Баязитұлының мына бір өлең жолдары еске оралды:



	– Айтатын ед бұл әнді ғалым сүйіп,

	Осылай деп ортаға шыққан киіп,

	Жігіт баяу баптады домбырасын,

	Жүре берді асқақ ән залды кернеп,

	Бұлаң қаққан арудай мені көр деп.

	Дауысыңнан, уа, пәлі, айналайын,

	Ғалым ашқан көп әннің бақ талайын,

	Соның бірі «Бүркітбай» осы ән еді,

	Жеткіншектер үйренсін болса өнері...

	Әнші жігіт баяулап тына қалды,

	Отырғандай сынға алып – мыналарды.

	Талаптардың жүзінен шаттық есіп,

	Шарқ ұрғандай әлемді әнге ілесіп,

	Дүркірете қол соқты жайнап елі,

	Осы бір ән қаншаға қайрат берді.

	Қанышты еске ап осылай сол бір кеште,

	Ғалым сүйген әнді де сайратты елі.



	Мұнан кейін Аманкелді Райханұлы Жарылғапбердінің «Шама», Жаяу Мұсаның «Ақсиса» әндерін шырқады. Бұл әндерді де ұлы ғалым сүйіп тыңдайды екен. «Беу, жігіттер» ансамблінің мүшелері Ырымбек Баязитов, Кенжеболат Түсіпбаев, Аманкелді Райханұлы бірнеше ән орындаған соң, біздер жолға шықтық. Қатарымыз үш адамға көбейді.

	Сапарласуға тілек білдірушілер аз болған жоқ. Бір жағы бұл өзі біздің осынау жаяу сапарларымыздың мәнін терең түсінгендей көрініп, көңілімізді өсіріп, бойымызға қуат берген. Алдын орап айтайық, осы ауданда болған кезімізде талай адам алдымыздан шығып, қарсы алып, бірге жүрсе, шығарып салғанда да, біраз жер бірге жүргендер аз болмаған.

	Аудан әкімінің орынбасары, Жабай Мұсабаев аудан орталығында біздің келе жатқанымыздан хабардар халық кездесуді күтіп тұрғанын, кешігер болсақ, хабар бергеніміздің жөн екенін айтты. Жөн нәрсе – «қалай да кешікпей жету керек» деген тоқтамға келдік, жұрт күтпеуге тиіс. Күн аптабы басылмай тұрған кезде, шаңқай түсте түстік жолды бір деммен жүріп өтуге тура келді.

	Тілшілік тірлікте біраз аудан орталығын көрдік. Әр қырынан есте қалады. Тәңірдің өзі Баянауылға айналасындағы тауымен, Сабындыкөлімен бар сұлулықты жарылқай салыпты. Ұмытылмайтын әсер. Бірақ көбімізге Баянауыл орталық алаңымен, Даналар даңқы алаңымен есте қалар. Табиғаттың сыйлай салғаны емес, адамның өз қолымен жасалған, ақыл-ойдың жемісі, парасаттылықпен үйлесім тапқан сол алаң бәрінен де сұлу көрінген.

	Аудан жұртшылығы өкілдерімен сол алаңда кезіктік. Ұлылыққа кіші көңілмен алдымыздан аудан әкімі Кенже Кеңесбаев, мәслихат хатшысы Қайрат Сарыбасов бастаған ауыл ағалары шығып, сапарымызға қосылды. Кең алаңдағылардың жиегіндегі тастұғырларда орныққан ұлылардың алдында ешкім де күштімін деп көкірек көтере алмас. Ақылдың кені Бұқар жыраудын, әулие-көрегендігін тірісінде-ақ мойындатқан Мәшһүр Жүсіптің, тұрған бойы жырға тұнған Сұлтанмахмұт Торайғыровтың мүсіндерінің қасына ғұлама ғалым Қаныш келбеті орнығыпты.

	Әрине, өз атыңа айтылған жылы сөздер көңіліңді өсіреді. Қанекеңе көрсетілген халық құрметі кенересінен асып, ұлы адамның әруағына тағзым етіп келе жатқан бізге де ағыл-тегіл құйылды. Тағы да ән мен жырдан шашу шашылды, тебіренген сөздер айтылды.

	Баянауылдың бас алаңындағы, Даналар даңқы аллеясындағы сол кездесу жайында, онда кімнің не айтқаны жайында толығырақ жазсақ та артық еместей көрінеді. Бірақ сол кездесуден алған үлкен әсерімізді негізгі бір оймен түйіндесек жөн сияқты, ол – баянауылдықтар өздерінің асылдарын бағалай біледі, ұлыларын ұлықтай біледі, қасиеттілерін құрметтей біледі екен.

	Оған жақсы мысал – сол Даналар даңқы алаңы. Сірә, еліміздің басқа өңірінен ұлыларды ұлықтаудың дәл осындай жақсы өнегесін кездестіру қиын шығар. Жеке адамдарға ескерткіштер орнатылып жатады. О да жақсы, әрине. Ал ұлылардың басын бір жерге қосып, жоғары деңгейдегі көркемдік шешіммен ескерткіштер кешенін орнату оңай шаруа емес, Бұрынғылары өз алдына, біріне жетсе біріне жетпей жатқан қазіргі кезде Қанекеңе осы Даналар даңқы аллеясында ескерткіш орнату да біраз қиындыққа соққаны анық. Баянауылдықтар оған қаржы да тапты, уақытында орнатып та үлгерді.

	Мұндайды «әруақ риза болады» дейді.

	Сапаршылар бұдан кейін Қанекеңнің мұражайына соқты. Мұнда да сол ғұлама ғалымның әруағына деген құрметті аңғардық. Үлкен ғылыми, көркемдік талап тұрғысынан біраз ескертпелер де айтуға болар. Бірақ бүгінгі қаржы тапшылығына сілтеп, қол жайып отырса, не болар еді....

	Жол жүріп, оның азын-аулақ қиындығын көріп келе жатқан бізге баянауылдықтар жақсы демалуымызға жағдай жасағанын да атап айтқанымыз жөн. Жасыбайдай жәннат көлдің жағасына апарды, басқа да көрікті жерлерін көрсетті, жердің, елдің тарихымен таныстырды.

	Бұл неткен ғажап! Таңертең жазық даланың көкжиегіне көз тіксек, кешкісін әсем таудың басына шықтық. Жақпар тастар жалаңаш емес, балқарағай орман жамылған. Көл дегенің жазықта жатпаушы ма еді! Әдейі әкеліп таудың арасына қолмен қоя салғандай. Қалағаныңды ал дегендей, тауды да, даланы да бір құшаққа сыйдыра салған бұл не ғажап!

	Тарихты айтып, ауданға жақында әкім болып келген Кенже Кеңесбаев мырза ауданның болашағы осы өңірдің басты байлығы – табиғаттың сол тамаша көркіне байланыстырған. Бұған дейін оны кім көрінген пайдаланып келіпті. Пайдаланып қана қоймаған, ысырап еткен, бүлдірген. Қазір Жасыбай көлінің жағасында орналасқан көп дүңгіршік алынып тасталыпты. Қатаң тәртіп бар.

	Не істесең де, ауданмен келісесің, алдымен экология талабы орындалады. Кез келгендер енді бұл жерге келе бермейді. Алдымен ақша төлейсің, тәртіпті бұлжытпай орындайсың. Жиналған қаржы табиғатты қорғауға, оның сұлулығын сол қалпы сақтауға жұмсалады.

	Табиғаттың мұндай кереметтері елімізде көп емес. Ұлылардың рухын көтерген сол ғажайып дүниені тамашалауға, оның аясында демалуға, жағдай жасалар болса, бұл жаққа қарай адамдардың ағылары сөзсіз. Сол келген адамға тамақ керек, қызмет керек. Бұл дегенің жергілікті халыққа жұмыс, елдің ырысы деген сөз.

	Әкімнің бар дүниені экономикаға апарып тірей бермегені ұнаған бізге. Халықтың рухани жұтамауы басты назарда екен. Қанекеңдей ұлылардың рухы ауызға алынады. Баянауыл өңірінен шыққан абзалдардың барлығы да құрметтен кенде еместігін әлгінде Даналар даңқы алаңынан да аңғарғанбыз. Бәрінің де туған жерлерінде белгі бар, елдің құрметі бар. Қасиеттілерімізді қастерлесек, халқымыз рухани аштыққа ұшырамайды,– деді әкім. Жөн сөз!

	Бізді Баянауылдың елі де, жері де жадырап қарсы алса, ертеңіне біз тағы жолға шығарда Баянауыл басына бұлт үйірілгені оларды тіпті жадырата түскен. «Басынан бұлт кетпейтін» тауға соңғы үш жылда жаңбыр тым сирек жауыпты. Содан тіпті ағаштары қурап, біраз жер селдіреп те қалыпты. Жаңбырлата жүрген бізге жұрттың содан да ықыласы тіпті бөтен болды. «Ырыс алып келе жатырсыңдар» деп қолпаштады.

	Аудан орталығына жақын «Факелде» түнеп шыққан соң, Қаражар ауылына беттедік. Ал алдымыздағы Қаражар ауылына Көшет асуынан асып жету керек. Көшет асуы төменнен біртіндеп биіктейді, 1000 метрге жететінін бағдар бағана көрсетіп тұр. Асудан алқынбай өту – мақсат. Бар күшті жинап, ақырын басып, асу үстіне шықтық, жол әрі қарай асу деңгейімен кете барады. Қаражар ауылына түске жақын жеттік. Ауыл бауырында шоқ ағаштың түбінде Қадыр ақсақалдың кешегі алтықанат ақ шаңқан киіз үйін Қадырдың немересі Мұратбек, жиені Ербол әпсәтте құрып үлгеріпті. Жұртқа ауыртпалық сала бермейік деп тіккізгенбіз. Ауыл тұрғындары бәрібір бізді іздеп келіп тапты.

	Ауылға кіре бергенде, күн ашылғандай болды. Дастарханға енді ғана жайғаса бергенде, киіз үйдің есігінен:

	– Ассаламағалейкүм! – деп оқалы шапан киген, басында тақиясы бар бір ақсақал кіріп келді. Бұл – еңбек ардагері Балтабай Әбілдин екен. Қасында ақ жаулықты бәйбішесі, 13 баланың анасы Ғалия, көршісі, ардақты ана Мақтай Ыдырысова. Олар өздерінің Қаныш Елінен екендіктерін айтты, бізге сәт сапар тіледі. Әңгіме енді басталғанда, жауын күшейе түсті.

	Жауынмен бірге ішке мұғалім Гүлзада Жұмабекова бастаған мектеп мұғалімдері Раушан Шотаева, Айсұлу Тәкенова, Айгүл Тұрсынбаева, Сандуғаш Олжабекова, Сымбат Садақова, Рәшит Асқаров, оқушы Бауырбек, бес жасар Аңсар кірді. Олар «Қаныш Елінен сәлем!» деген шағын концерттік бағдарлама әзірлеген екен. Гүлзада дәстүр бойынша бізге ән-жыр арнады:



	Қош кепсіздер, ағалар,

	Ағайынтуыс көбейтіп.

	Тігілсін шаңқан ордалар,

	Іргемізді кеңейтіп.



	Әсем әндер шырқайық,

	Осы ордаға арнап біз.

	Салтымызды жырлайық,

	Дәстүрден неге қалмақпыз.



	Жақсы дәстүр жалғасып,

	Игі істер көп болсын.

	Өркендеп елім алға асып,

	Берекебақыт кеп қонсын... –



	деп концертті бастап жіберді. Он екі жасар Бауырбек «Әке арманын», бес жасар Аңсар «Қошақанды» шырқады. Ұстаздар түгел әндер айтты. Ал Гүлзада «Сары жез құмған-ай» халық әнін орындап берді. Ән жалғасуда.

	Таңертең сіркіреп жауған жаңбыр кешке қарай күшейді. Жаңбыр емес-ау, киіз үйге бізді Қаражардың адамдары жатқызбады. Киізден тамшы ағар, тоңасыңдар деп, ауыл тұрғындары өз үйлеріне алып кетті. Жылы жерге барып, жайғасып жаттық. Бәрінен бұрын бізді ауыл адамдарының, оның ішінде өзіміз үйіне қонған фермер Орынбек сияқты азаматтардың көңілі жылытты.

	Түнімен жауған жаңбыр келесі күні де толастамады. Ол азын-аулақ мәселе тудырды. Ауыл адамдары жаңбырдың басылуын күтіңдер деп ұсыныс айтты. Сірә, қалалықтар қиналар десе керек. Жаңбырға қарамай жүре беру қажет деп шешіп, үлкендердің еріп келе жатқан мәшинеге мінуін өтіндік. Дау шықты. Бұған көнетін адам жоқ: алдымен оған сексендегі Бүркітбай ағамыз көнбеген соң, жетпістегі «жастаулары» оны намыс көрді. Бөкең қатты кетті:

	– Мен жаяу жүремін деп шыққам үйден...

	Жаңбыр жауып тұрғанда, аялдай да алмайсың, 14 шақырым жердегі Тайлаққа дейін тоқтамай жүруге тура келді. Осындай бір жәй кездесер деген ой көңілімізде жүрген еді, ондай сыннан жақсы өттік.

	Тайлақ деген бұрын ферма орталығы болған екен, бүгінде мұнда Әскер Жанғозиннің ғана үйі бар.

	– Бұрынғы бір ауылдың жүгі біздің мойнымызға артылып отыр. Келер қонағын да біз қарсы алуға тиіспіз, – деп аңқылдаған ақ көңілмен қабылдаған жігіт жақсы қызмет көрсетті.

	Құндыкөл ауылының әкімі Мұқатай Еңсебаев бізді осы Тайлақта қарсы алған.

	– Біздің округіміздің аумағында екі қонасыздар. Бірінде – ауылдың қонағысыздар, бірінде менің өз қонағым боласыздар. Мұндай «мәлімдеменің» жөні бар: осы арада екі күн жол жүреміз, ал Мұқатайдың өзі Бүркітбай ағамызға туыс екен.

	Көптің арасында қалмаймын деп, енші алып шыққаны ғой.

	...Егіндібұлақ алыс емес екен, бір демде жеттік. Жаңбыр басылған сон, кешкісін шыққанбыз. Сапарымызға аудан әкімі Кенже Кеңесбаев келіп қосылды, бірге жүрді. Қат-қабат шаруадан қалтарыс тауып, бізбен бірге болғысы келеді. Адам көңілге семіреді. Аудан басшылығының ықыласын кете-кеткенше көріп жүрдік.

	Бұл Егіндібұлақ деген ерекше ауыл екен. Мұнда жоқ нәрсе жоқ. Ауылдың өз сазгері бар, өз ақыны бар, ансамблі бар, тіпті өз ұраны бар. Қарттары да әдемі. Үлкенмін деп өктем сөйлемейді, тілдері жұмсақ. Ауылдың рухани орталығы – мектеп. Бәрі де үйлесіп, жарасып тұрған дүние. Бізді мектепте әнмен, жырмен қарсы алды. Және ол біразға созылды. Сол ән айтып жүргендердің бірі қағілез жігіт мектеп директоры Марат Мәкенов екен. Басшысы ән айтқан соң, басқалар қарап тұрмайтыны белгілі. Бұл «ауру» жас директорға бұрынғы директор Зекебай Солтанбаевтан жұқса керек. Зекең ақын болған соң, бүкіл Егіндібұлақ жыр айтып кеткен екен, енді ән айтып жүрген жайы бар.

	Егіндібұлақтың тағы бір ерекшелігі бар. 1949 жылы Қаныш Сәтбаев қасында академиктер Усов, Борукаев бар, осы Егіндібұлаққа келеді. Сол кезде «Молотов» колхозы атанған Егіндібұлақта қонады. Колхоздың сол кездегі төрағасы Кенжебек Піштібаевтың үйіне түседі. Қонған күні ертеңгісінде колхоздың атақты жылқышысы Смайылов Еңсебайды ертіп, Шақпақтауға барған ғалым ондағы малахит кен орнын көріп қайтады.

	Қазір ол үйдің орнында жаңа үй салынған: онда Кенжебектің қызы Сара мен күйеуі Ермекбай Серғазыұлы тұрып жатыр.

	Кенжекеңнің қызы Сара бізді үйіне шақырып, әруақтарға арнап ас берді. Көргеннің ісі, білгеннің ісі. Тек қана осы үйге Қанекендей ұлының келгеніне белгі қойса, ол үй иесіне ғана мерей емес, Қанекеңе құрмет, жастарға тәрбие болар еді-ау!

	Құндыкөлге аттанарда ақын Зекебай ақсақал біздерге арналған тілек өлеңін оқыды:



	Баянның жұтып ауа, кәусар суын,

	Аппақ нұр – ақ жауынмен жауса жауын.

	Ұлылыққа бас иген асыл жандар,

	Көтерген халқымыздың қайсар туын.



	Жол болсын, беріп Құдай денге саулық,

	Ақша бұлт басын исін аппақ жаулық.

	Табысып туысқан боп кетсін мәңгі,

	Сіздермен азаматтар баянтаулық.



	Әр басқан қадамдарың болсын сауап,

	Аруақты құрмет тұтқан – толық жауап.

	Басына Айырықтың талмай жеткін,

	Сәтбайдың рухына қылып тауап.



	Жаяулап Баянаула қыр, бөктерін,

	Көрсеткен сый, мінажат, құрметтерің.

	Алланың рахымында қабыл ойлап,

	Әрқашан берсін Құдай нұрлы өткелін.



	Иләйім, қабыл болғай ниеттерің,

	Көргем жоқ бұдан артық сый өткенін.

	Жасаған аруақтарға уағыздарың,

	Босатар дін мұсылман сүйектерін.



	Рахмет, абзал жандар көңіл сүйген,

	Кездеспей жолдарыңда кейіс, кірбең.

	Аруағын әкебала жалғастырып,

	Әкеліп топырағын түйістірген.



	«Жақсы сөз – жарым ырыс», айтқандарыңыз қабыл болсын деген ризашылық ниетімізді білдіріп, Кұндыкөлді бетке алып жүріп кеттік.

	Қанекеңе жалпы құрмет белгілі ғой, ал бізді әр адамның қалай да бір осынау әруақты есімге өзінің жеке бір ықылас, ниетін білдіріп қалғысы келетіні қуантқан. Құндыкөл ауылына кіре берісте селолық округтің әкімі Мұқатай Еңсебаев бастаған бір топ адам қарсы алды. Шашу шашты. Байсалды ана сөз алды:

	– Қонатын жерлеріңіз бар шығар, бізге кезек бермес. Ақтан ауыз тиіңіздер. Үлкен ауылдың келіні едім. Ниеттеріңіз қабыл болсын, – деді. Үлкен ауыл болғанда, Сәтбай ауылының келіні екен. Аты – Алтын Ақбайқызы. Бұл да көргенділік, білгенділік. Бізді шығарып салып келе жатып:

	– Қаныш елі енді басталады, – деді Мұқатай. Ұзын көшемен жүріп келеміз. Көше таусылатын емес. Әйтеуір, бір кезде сыртына шықтық-ау. Осы арадан 5-6 шақырым шыққан соң, Қаныш Елінің шекарасынан өтесіздер. Әуелі Мысал қыстағы оң жақта қалады. «Мысалға» соқпай солға бұрыласыздар, анадайдан Ақкелін көрінеді. Ақкелін – қыз есімінен алынған. Шын есімін ешкім тап басып айта алмайды. Кейін елге сыйлы болған сол анамыздың есімімен болыстық ел аталды. Ақкелін болысында Қаныш халық судьясы болды, – деп М.Еңсебаев бізге жол сілтеп қала берді.

	Мұқатай сілтеген жолмен жүріп келеміз. Қаныш Еліне жақындаған сайын жүрісіміз ширай түскендей. Бүгін күн ысыды. Шекені қыздырып барады. Бір асудан өткенде, анадайдан екі ақ шаңқан үй көрінген еді. Еңіске түскенімізде, одан жазыққа шыққанымызда да көрінбей кетті. Таңертеңгі салқынды пайдаланып қалғымыз келеді. Асфальт жолдың дәл ортасында кедергі белгі солға қарай бұрылуды нұсқайды. Жол бөлігіне асфальт төселіп жатыр екен. Теңдік ауылына дейін 10 шақырым жолға асфальт төсеу 25 маусымда бітуге тиіс деген жазу бар тақтайшада. Міндеттеме осындай.

	Солға бұрылып, анадайдан көрінген екі ақ үйді бетке алып жүріп бердік. Шеткі үйдің маңында шағын отар қой жусап жатыр. Сол үйден бір қолында дәмі бар, екінші қолында сусыны бар әйел жылдам басып бізге беттеді. Жол жиегінде қарсы алды. Жөн сұрастық. Зүбай Зейноллақызы. Монғолиядан келген. Ағайыңды екі жігіт Ақкеліндегі екі үйге қоныс тепкен. Жеке меншік иелері. Алдарында малы бар екен. Арамыздағы Қадыр Жанбазарұлы ақсақалмен біздің көзімізше салт бойынша көрісіп табысты. Күйеуінің, қайнысының аты-жөнін сұрап едік, атамай қойды. Атам – Айрықта, имам. Сонда кездесіп, сұрарсыздар, – деп жауап қатты.

	Көргенді адамның қызы екені көрініп тұр. Қайын жұртынан ешкімнің атын қанша сұрасақ та, айтқыза алмадық. Қағазға да жазбады. Мейлі, білмесек білмей-ақ қоялық. Ақкелін деген киелі жерде өнегелі Зүбай деген қыз бары анық.

	Қанекең атындағы мектептің директоры Бегендік Әліпбаев Сәтбаевтың немере туысы Әлімжан Әбішев, немере қарындасы Жұмагүл Қабышқызы, аталас қарындасы Көкеш Белгібайқызы, ауылдың ардақты адамдарын ертіп келіпті. Біз бір-бірімізге ең қадірлі адамдай қауыштық. Мұндайды сөзбен жеткізу қиын. Бұған дейін көрмеген, білмеген адамдар саған соншалық жақын адамдай көңілдерін білдіріп жатқандағы тебіреніс бөлектеу, өзіңнің еркіңнен тыс бір құдіретті күш сені адамдармен табыстырып жатқандай. Оны сезімді ойға жеңдіріп барып ұғасың: бәріміздің де көңіліміз Қанекендей ұлыға деген ыстық ықыластың қазығына байланған екен.

	Осындай бір көңілдің ширыққан сәтінде бізге аудан әкімі Кенже Кеңесбаев пен аудандық мәслихаттың хатшысы Қайрат Сарбасов қосылды. Біз Қанекеңнің кір жуып, кіндік кескен жеріне келдік – қазақ дейтін халықтың аспанында мәңгі өшпей жарқырап тұратын бір жарық жұлдыз осында дүниеге келген! Исі қазақ қадірлейтін қасиетті жер. Соған арнап қойылған белгі тасқа тәу еттік. Шамасы келген қазақтың бір соғып кететін жері ғой бұл.

	Имантай қыстағынан өрге қарай жол өтеді. Ол жолға түсу үшін Айрық өзенінен өту керек. Солай жасадық та. Кезінде, тасығанда, өткел бермейтін Айрық бұралаңдап баяу ағып барып Теңдіктің түбіндегі Ащысуға қосылады.

	Күн еңкейсе де, қызуы қайта қоймаған. Үздік-создық жүріп, Айрық қыстағындағы көп зиратқа жеттік. Күнбатысқа қарай бұрыла бергенде ақ түске боялған кесене адырдан мен мұндалап бірден көрінді. Кесене қасында жолаушыларды ауыл азаматтары – Шығырбаев Ерсін, Жұматов Еламан, Жанайдаров Оразбай, Ахметов Саят, Әбішев Берік, ағайынды Балта, Өміржан Жәпішевтер, Байқұрманов Серік, Рахымбеков Тұмар, Омаров Болат, Ысқақов Бүркіт қарсы алды.

	Қанекең туған ауылына 1958 жылы келгенде, әке-шешесінің басын саман кірпіштен көтерген екен. Осыдан он бес жыл бұрын «Егемен Қазақстанның» Павлодар облысына меншікті тілшісі болып келген Байтұяқ Жанымбетті осы жаққа әкеп таныстырған еді осы жол авторларының бірі. Совхоздың сол кездегі директоры Айнабай Жортуылов бізді Қаныштың ата-анасының басына апарған-ды. Сонда жұпыны ғана зират тұрған-ды. Енді, міне, ауыл азаматтары көрнекті кесене көтерген. Құрылыс материалдарын Ерсін Шығырбаев өзі тапқан. Ені – 60 метр, ұзындығы – 60 метр кесене ішінде Сәтбай әулетінің ұрпақтары жатыр. Кесенеге кіре берісте Сәтбай Шетіқұлының ұрпақтары деген құлпытас тұр. Онда:



	Күнсұлу – бәйбішесі (1826–1901)

	Имантай – ұлы (1845–1928)

	Нұрым – келіні (1848–1928)

	Әлима – келіні (1862–1904)

	Әутайыр Зейінұлы – немересі (–1965)

	Ғазали Мағазұлы – шөбересі (1903–1964) – деп жазылған.



	Жарықтық Имекеңнің зираты жатқан қорғанға кіріп, әруағына құран бағыштап, сонау Алматыдағы Қаныш баласының зиратынан әкелген топырақты осында келген жұрт шым-шымдап салғанда, тебіреністі күй кештік. Бақи дүниедегі тірлікті кім білген, біздікі – ақ ниет. Әке мен баланың рухын жақындастырсақ-ау деген көніл ғана.

	Сөйтіп біраздан бері көңілде жүрген істің үдесінен шыққандай болдық. Үстімізден үлкен бір жүк, ұлылық алдындағы жауапкершілік жүгі түскендей болды. Мұны біреу ұғар, біреу ұқпас.

	Біздің жаяу сапарымыз осымен шектелсе де, бұл ауыл бізді босатпаған. Бұхар жырау абыздың басына апарды. Сонан соң мектепте жылы жүзді кездесу болды.

	Бір қабатты, барақ үлгісіндегі үй. Бұрынғы жатақхана мектепке айналдырылған. Қ.Сәтбаевтың 100 жылдығына орай осы ауылда мектеп салу жоспарланғанын тұрғындар біледі. Бірақ мектеп салынбай қала ма деген күдіктері де жоқ емес. «Теңдік» жұрты тиісті органдарға ашық хат дайындап қойған екен. Республикалық және облыстық газеттердің тілшілеріне бұл ойын жасырмай айтып та тастады.

	Сонымен мектепке келдік. Аула ішінде Қаныш Сәтбаевтың үлкен бюсті тұр. Соның қасында ауыл тұрғындары жаяу жүргіншілерді қарсы алып, шашу шашты. Таныстық-білістіктен кейін, мектеп мұражайына ендік. Топ жетекшісі – журналист Мамадияр Жақып «Қаныш Елі» кітабын мектеп директоры Бегендік Әліпбаев пен мұражай меңгерушісі, мұғалім Жұмагүл Ысқақоваға табыс етті. Мұражай демекші, осынау шағын ғана қос бөлмеге орналасқан рухани орын көңілімізді өсірді. Жұрт жауапкершілікпен, жанжүрегімен қолға алар болса, аздың өзінен көп нәрсе тындыруға болатынын мектеп директоры Бегендік бауырымыз бен Жұмагүл Ысқақова қарындасымыз жақсы-ақ дәлелдегендей.

	Теңдік деген ауылдың азаматтары жаяу сапарға қатысушыларды өздерінің қонағы санап, жолдың біраз қиындығын көргеннен кейін демалдыруды өз мойындарына алғанын да аңғардық. Бірақ Мәшһүр Жүсіп атамыздай әруақты аттап кете алмай, Теңдік ауылына арналған бір күнімізді әулиенің басына барып түнеп шығуға бөлдік.

	Баянауылмен қимай қоштастық. Ұлыларын ұлықтай білетін, қасиеттілерін қастерлей білетін Баянауыл елінің басынан бағы кетпейді деген сенімді арқалап кеттік.

	Алматы – Павлодар – Баянауыл – Теңдік – Павлодар – Алматы.





Бесінші сапар


	ТҮРКІСТАНҒА ТАҒЗЫМ – ТАРИХҚА ТАҒЗЫМ



	«Егемен Қазақстан» газеті «Парыз» қорымен бірлесе оты рып, Түркістан қаласының 1500 жылдығына арнап «Ұлылыққа тағзым» атты СайрамТүркістан маршруты бойынша жаяу сапар өткізді.

	Түркістан! Бұл құдіретті сөз естілсе, құлағы елең етпейтін қазақ жоқ. Түркістан – елдігіміздің тарихы. Ездер ғана елдігін ойламайды. Қандай ел болдың десе, Түркістанды көрсетеміз, Түркістанның тарихын айтамыз. Сонда басқалар бізді мойындайды. Біз ғана емес, бүкіл түркі дүниесі оны қастерлейді. Алтын бесігі санайды. Содан да оның қасиеті арта түседі.

	Түркістанға тағзым ету – қаны бар қазаққа парыз. Мұсылман қауымы оны екінші Мекке санағаны үшін ғана емес. Онда ұлтымыздың рухы жатыр. Рухтану үшін оған тағзым ету керек. Тағзым етудің де жолы көп. Ең алдымен оның ұлылығын мойындау парыз. Қазір бүкіл еліміз сол парызды өтеп жатыр. Түркістанның тойын өткізу арқылы, жоғары деңгейде өткізу арқылы қазақ халқы тарихқа тағзым етіп қана қоймай, өз мерейін де өсіреді. Жақсы тарихыңды, ұлылықты қастерлейді екенсің – жаныңның соған жақын болғаны. Халқымызда қасиеттіні қастерлеудің, оған тағзым етудің қалыптасқан бір дәстүрі бар – қасиетті жерге, әулие-әмбиелерге, жақсының басына барып зиярат етеді. Ел қадірлеген игі жақсыларға тірі кезінде де сәлем беру үшін ғана алыстан ат арылтып барады. Қасиетті жерге жақындағанда, ел сыйлаған үлкеннің алдына барғанда аттан түсіп, жаяу жүретіні бар.

	Сол дәстүрді жаңғыртып «Егемен Қазақстан» газетінде біраздан бері қалыптасқан «Ұлылыққа тағзым» жаяу сапар акциясын Түркістан қаласының 1500 жылдығына арнап өткізу де біраздан бері ойымызда жүрген. Мұны Түркістанның ұлылығын мойындаудың, оған тағзым етудің бір жолы санағанбыз. Бұл ойымызды білдіргенде, оны Оңтүстік Қазақстан облысының әкімшілігі, облыс әкімі Бердібек Сапарбаев мырза басқаратын «Парыз» қоры бірден қолдады. Біз жаяу сапарға әзірлендік.

	Әзірлендік дегенде де біраз мән бар. Түркістанға жаяу сапар Сайрамнан басталғанмен, оған дайындығымыздың басы әріде. Бұл жерде жалпы жаяу сапар идеясының қалай туғанына да аз-кем тоқтала кеткен жөн сияқты. Ол ең алдымен бүгінгі сапардың да мәнін ашуға көмектеседі.Осыдан бес жыл бұрын бүкіл республикамыздың халқы ұлы Абайдың 150 жылдық мерейтойын атап өтпекке дайындалып жатқанда, газетіміз ұлы ақынның туған жеріне жаяу сапар шегу жөнінде бір топ зиялы қауым өкілдерінің бастамасын қолдаған еді. Ондағы ой: ең алдымен, халқымыздың басын біріктіретін ұлы тұлғасына тағзым ету, оның ұлы мұрасына назар аударту болса, сонымен бірге осындай сапарға қатысушылардың ұлылық алдында арылуы да еді. Мұндай сапарларға көп адам қатысса, бұқаралық сипат алса дегенбіз. Газетіміздің Абай қорымен бірлесіп өткізген сол бастамасы кейін де жалғасты. Ұлы Жамбылдың 150 жылдығы, Мұхтар Әуезов пен Қаныш Сәтбаевтың 100 жылдықтары қарсаңында өткен жаяу сапарларды да жұртшылық жылы қабылдаған. Халқымыздың мақтанышына айналған ұлы тұлғаларға тағзым ету, бүгінге дейін мемлекеттік тәуелсіздігіміздің іргетасы қаланып жатқан кезде ұлтымыздың бірлігіне де қызмет етпек. Қашан да халқымыз сол ұлылардың төңірегіне топтасқан. Сондай топтасу бәрінен де дәл бүгін керек. Сол ұлылардың басына тағзым етіп жүргенде әр кез көңілімізге талай ұлыларымыз жатқан қасиетті Түркістан орала беретін.

	Түркістанға жаяу сапар ұйымдастыруға итермелеген тағы бір жәй болды. Осынау қасиетті мекенде, жоғарыда айтқандай, ұлы Абылай ханымыздан бастап, талай жайсаңдарымыз жатыр. Шамасы келгенде, халқымыз ардақтыларын осынау рухани ортамызға әкеп жерлеген. Заман тауқыметі шығар, дәстүрдің өзгергені болар, көп кемеңгерлерімізге Түркістанның топырағы бұйырмаған. Рухтары қосылып жатсын деп өзіміз барып тағзым еткен ұлылардың басынан топырақ алып, Түркістанға жеткізейік деген де ой келген. Осы ой Абай жатқан Жидебайға, Жамбыл мен Нұрғиса жатқан Қастекке сапар шектірді. Қазақы дәстүрмен құран оқытып, Мұхтар мен Қаныштың, Мұқағали мен Шәмшінің басынан да қос уыс топырақ алып, оны Түркістанға сапарымыздың ең қасиетті жүгіне айналдырдық. Бұл сапарға шықпақ ойымызды естігеннен кейін-ақ біраз адамның өкпесін арқалауға тура келген. Барғысы келген адамды ерте беруге жағдай көтермейді. Сапар басталатын жерге дейін де көлік кіресі бар дегендей, бүгінгі күнде басқан аяқтың шығыны бар, қаражат тілейді. Әдеттегі дәстүріне басып, «Филип Моррис – Қазақстан» компаниясы демеушілік көрсетсе де, көп адамды алып кете алмадық. Тіпті былтырғы Қанекеңнің басына барған сапарымыздың мүшесі, белгілі ғалым 82 жастағы Бүркітбай Айдархановтай ағамызды тастап кетудің амалын таппай қиналғанымыз бар. Бөкең өкпелемеді. Вокзал басына барып, абзал ағамыз сапаршыларды ақ тілекпен жолға шығарып салды.

	«Іріктеуден өтіп», сапаршылардың құрамына кіргендерді де айта кетудің жөні бар. Олар кездейсоқ кірген жоқ. Осыдан бір жыл бұрын халық жазушысы Шерхан Мұртаза газетімізде «Түркістанға асар жариялайық» деп үндеу тастағанда, оны алғаш қолдаған, «Асарға шық, қазақ!» деп үн қосқан халық-аралық «Қазақ тілі» қоғамының бірінші вице-президенті, Ұлттық ғылым академиясының корреспондент-мүшесі, профессор Өмірзақ Айтбайұлы болатын. Пайғамбар жасынан асса да жаяу жүруге дайындығын көрсеткен. Ең бастысы Түркістан тарихынан мол хабары бар, ұлттық рухты айрықша қастерлейтін ғалым. Сапар кезінде кезіккен жұртқа айтары бар адам. Ал белгілі сыншы-ғалым, Қазақстан Республикасына еңбегі сіңген қайраткер Зейнолла Серікқалиұлы бұрынғы жаяу сапарларға қатысып, сыннан өткен. Семейден келген екі азаматтың орны бөлек – «Абай» қорының президенті Балтабек Ерсәлімұлы мен журналист Дәулет Сейсенұлы қазіргі дәстүрге айналған жаяу сапардың алғашқысына қатысқандар. Әдеттегідей жетекші болу жауапкершілігі Мамадияр Жақыпқа жүктелген. Газеттің Оңтүстік Қазақстан облысындағы тілшісі Төрехан Рәмберді мен фототілшісі Берсінбек Сәрсенге сапардың ақпараттық қажетін қамтамасыз ету, шежіресін жасау тапсырылды. Сапаршылардың ең жас мүшесі Ержан бұрынғыша әжептәуір қиындығы бар жаяу сапар кезінде ағаларына қызмет ете жүруді мойнына алған.

	Шымкенттен бізге тағы да үш адам қосылды. Облыс әкімшілігінің жауапты қызметкері Мархабат Байғұт облыс жұртшылығына ғана емес, республикаға танымал қаламгер. Сондай-ақ «Ордабасы оттары» газетінің редакторы, белгілі ақын Нармахан Бегалыұлы мен Шымкент қалалық әкімшілігінің қызметкері, ономастика жөніндегі білгір маман Қабыл Дүйсенбі сапаршылар тобын жаңа қырларымен толықтырған.

	Сапаршылар құрамына көбірек тоқталудың мәні – олар осы сапарда жұртпен кездеседі, тарихтан да, бүгінгі заман мәселесінен де сөз қозғайды, көпшілік сұрақ қояр болса, тиянақты жауап та алсын деген ой болған. Бұл жай «іріктеу» кезінде ескерілген.

	Сапар басы Сайрам болғанымен, оған дейін сапаршылар Шымкентте аялдаған. Облыс әкімшілігіндегі қабылдауда әкім орынбасары Дархан Мыңбай бауырымыз Түркістан қаласының үлкен тойына әзірліктің барысымен кең таныстырып, біздің сапарымыздың да осыған қосылар үлес екенін айтты. Облыс, әкімі Бердібек Сапарбаев мырза Елбасын қарсы алу шаруасымен жүр екен. Орынбасары оның да біздің сапарымызға ақ тілегін жеткізді.

	Неге сапар Сайрамнан басталды? Бұл да кездейсоқтық емес. Түркістанды тану – тарихымызды тану десек, біраз тарих Сайрамда жатқанын білеміз. Және Түркістанға, біздің елдігімізге қатысты тарих. Өркениеттің көне орталығында көретін де, жұртқа айтатын да жайлар көп. Оның үстіне қасиетті Түркістанның рухын көтеріп тұрған ұлы тұлға Қожа Ахмет Яссауи осынау Сайрамда дүниеге келген, ата-анасының сүйегі сонда жатыр. Бұдан бұрынғы сапарларымызда аруақтай ұлыларымыздың рухтарын ата-аналарына қосқандай шара жасағанбыз. Алдымен Мұхтар Әуезов, Қаныш Сәтбаевтай қасиеттілеріміздің басына барып, құран оқытып, одан алған топырақты олардың ата-аналарының басына апарып салып, құран қайтарғанымыз бар. Ахмет Яссауи басына барарда оның ата-аналары Ибрагим баб пен Қарашаш ананың басына құран оқытуды жөн санағанбыз.

	Келерімізден хабардар аудан жұртшылығы бізді жылы қарсы алды деу жеткізбей айтқандық болар, айрықша құрметпен қарсы алды деген ләзім. Көрсетілген құрметті айту біртүрлі ыңғайсыз, сөйтсе де айту қажет те. Әңгіме қолпаш, мадақтау, сый-сияпат, ішкен-жеген жайында емес, біздің сапарымыздың рухын түсініп, соны қоштағандық, бағалағандық жайында болып отыр. Аудан әкімі Қуаныш Айтаханов мырзаның сапарымыздың мәнін аңғарып, аудан жеріне қатысты тарихтан айтқан әңгіме-шежіресі, бүгінгі күннің проблемаларын түйіндеген сөздері өз алдына, пікірлескен әр адамның ақ ниет, ізгі тілекке толы әңгімелері ерекше әсер қалдырған. Жастарымызбен кездесіңіздер, тарихты, әруақты сыйлауды білсін деп өтініш айтып, шылауға оралған адамдардың ықылас-тілегін аттап кету қиын болған. Бұл ауданда кеше мен бүгін астасып жатқандай. Тарихты айтса, оны бүгінгімен қабыстырады, бүгінгіні айтса, оны тарихқа апарып тірейді. Бұл ауданда қолдан салынған тарихи ескерткіштермен қатар, тау-тас, өзен аңғарлары да тарих жайында сыр шертеді. Қарасу өзенінің арасындағы жазық қойнауда бабаларымыз жауға аттанар алдында әскерін жинап, жаттығу өткізген екен. Мұнда жер бедерінің акустикалық ерекшелігіне орай, қолбасының бұйрығы алысқа естіліп тұрған. Абылай ханның қосы орналаскан «Хан қорғаны» да осы ауданда.

	Тарих – тағлым. Тарихқа қарап бүгінгіңді бағалайсың, алдағынды болжайсың.

	– Тәуелсіздікке қолымыз жақында жетті. Бірақ біздің жерімізде бұрыннан өркениетті тәуелсіз ел болғанын ұмытпайық, – дейді Мирахмад Мирхолдарұлы. – Тамырымыз тереңде жатыр. Содан нәр алуымыз керек.

	Оның сөзі жай сөз емес. Нақты, құжаттай, заттай дәлелі бар сөз. Сайрам кентіндегі ауыл мұражайында бар. Оны жинап жүрген де, елдің игілігіне айналдырған да Мирахмад ақсақал. Бұл қастерлі үйді осы ауылға келгендер аттап кетпегені жөн. Еліміздің, жеріміздің тарихы онда тұнып тұр. Сапарымыздың алғашқы күні біз оған бас сұққанбыз. Асықсақ та біраз бөгелуге тура келді.

	Жарты күндік әңгімені 40 минөтке сыйдырған Мирахмадтың сөзін тыңдай бергің келеді.

	– Сайрам қаласының 3000 жылдық тарихы барлығы жөніндегі дәлелдер қолда, – дейді ол. – Ал оның 5–7 мыңдық тарихы жөніндегі болжамға да дәлел табылатынына күмән жоқ.

	Осындай тарихы бар ауданның бүгінгісі қалай дегенде де айтылар әңгіме аз емес. 220 мың халық бар екен. Кей жердегідей, жейтін нанымыз жоқ дейтіндер бұл ауданда жоқ. Жер емген халық. Қазаққа белгілі Арыс, Ақсу, Сайрамсу, Бадам сияқты өзендердің суынан нәр алған жерде елге жетерлік ризық табылады, дейді әкім.

	Аудан басшыларының көңілінде бірінші кезекте рухани азық жүретінін аңғардық. Өтпелі кезеңнің басты мәселесі деп жұрт қарын тойдыруға көбірек көңіл аударып, бұған дейін руханият мәселесін ойдан шығарыңқырап алса керек.

	– Бәрінен де рухани аштық қиын, – деп сабақтады сөзін аудан әкімі Қуаныш мырза. – Ауданда 42 ұлттың өкілі өмір сүреді. Бұл жерді ешқайсысы өгейсінбесін дейміз. Жеті ұлттық орталық бар. Сол ұлттардың мәдениеті бірін-бірі байытып жатыр. «Сайрам таланттары – 2000» фестивалі бір айға созылады.

	Ұлттық қарым-қатынас қай деңгейде де шетін мәселе. Бұл ауданда өзбек ағайындар басым. Кейбіреулердей басқа ұлттың өкілімін деп қырын тартқан біреуі жоқ. Өздерін қазақстандық санайды. Балаларының өзбекше оқуына мүмкіндік жасалғанға дән риза. Қазақша ұқпайтын өзбек жоқ. Таза сөйлейтіні де аз емес. Ауылына бір-екі орыс келсе, орысша үйренуге тырысатын қазақпыз ғой, өзбектерді де өкпелетпей, өзбекше де қалжың айта біледі екенбіз. Аудан әкімінің орынбасары Аманкелді Мәліков дейтін бауырымыз сайрамдық орташа өзбекпен тең сөйлесетінін аңғартты.

	Осы сапарға шығар алдында «Сорос-Қазақстан» қорының атқарушы директоры Мұрат Әуезов осы жаққа соғатынымызды білгенде, мұндағы өзбек ағайындардың көңіл-күйіне назар аударуды өтінген еді. Ел тыныштығын ойлайтын азамат кейбіреулердің қазақ-өзбек шекарасындағы арандатушылық әрекеттерінен екі халық арасындағы қарым-қатынасқа қылау түспесе екен дейді ғой. Осы ой бәріміздің де көңілімізде жүрген.

	Бұл ауылда бөтенмін, бөтенсің деген пиғылдағы адамдарды кездестіргеніміз жоқ. Қазақ жерінде, Қазақстанда тұрып жатырмыз, бұл елдің дәстүрін де, тілін де сыйлауымыз керек, дейді бәрі де. Орыс мектебінде де, өзбек мектебінде де қазақ тілі оқытылады. Бұрынғы кездегідей жүрдім-бардым емес, тиянақты оқытылады.Оны аудан әкімі өз назарында ұстайды екен. Мұндай әңгіме жаяу сапарға қатысушылардың ағасы саналатын Өмекеңе, «Қазақ тілі» қоғамының вице-президентіне айрықша ұнады.

	Сәкен Сейфуллин атындағы қазақ мектебінде, Юсуф Сареми атындағы өзбек мектебінде кездесу өтті. Екеуінде де бірдей ықылас, бірдей көңіл. Тарих бөлінбейді, әруақтар – ортақ. Түркістанға жаяу сапарымызды Сайрамнан бастағанымызды өзбек те, қазақ та бірдей мақтаныш етіп, бірдей ақ тілек білдірді. Ортақ көңілге қуандық. Өзбек ағайындар алдымыздан: «Түркістанның 1500 жылдығына арналған «Ұлылыққа тағзым» имандылық жаяу сапарына қатысушыларға – ақ жол» деген транспорант алып шыққанда, жүрек елжіреді.

	Сансыз бабы бар Сайрамда жүрек елжіреткен кездесу көп болды. Осында көп әулиелердің ішіндегі көрнектісі, тегі Мұхаммед пайғамбарға барып тірелетін, айтулы Қожа Ахмет Яссауидың әкесі Ибрагим атаның кесенесіне зиярат етуге келгенімізде, көне қала тұрғындары сапаршылар құрметіне құрбан шалып, қарсы алды. Мұны тарихымызға құрмет, әулиелерге құрмет деп қабылдадық.

	Қазақ жұртында, жалпы шығыста аналарды әулиеге балау сирек. Сайрамдағы көп әулиелердің бірі – Қарашаш ана. Ол ұлы Қожа Ахметтің шешесі болғандықтан ғана емес, затында текті жерден шыққан, сауатты, қыз-келіншектерді оқытып, айналасына нұр шашқан аса қадірлі бекзат адам болуымен-ақ ұрпақ құрметіне бөленген.

	Әдеттегі сопылық ілімімен, тахуа өмірмен аңызға айналып, пенделік бейнесі күңгірттеу көрінетін Қожа Ахмет Яссауидай кемеңгердің ата-анасының басына тағзым ете барғанда, олардан туған ұлы тұлғаның адами бейнесі оралғандай көрінеді екен. Тектілерден текті туады, бірақ сол тектілер де адам. Сайрам дейтін қалада өмір сүрген. Оның тұрғындары өз қаласының тарихын, онда ұлылар мекен еткенін мақтаныш етеді. Қала тарихын баяндайтын көптеген деректерді мұражайдан тапсаңыз, ХІ-ХШ ғасырда бой көтерген ғимараттар қазір де бар. Аты атақты «Авестада» аталатын, ұлы Махмұд Қашқаридың өзі «Исфиджаб деп аталған ақ қала» деген Сайрам қаласы төрт қақпалы үлкен мекен болған екен.

	Сол көне қаланың 3000 жылдығын тойласақ, дейді сайрамдықтар. Тойқұмарлықтан емес, дүниенің артылып бара жатқандығынан да емес, ел тарихын қастерлеу үшін, ұрпаққа да, басқаларға да елімізді танытып, абыройын көтеру үшін. Ұлы Түркістанның 1500 жылдығы қарсаңында сол қасиетті мекенге зиярат етіп, жаяу бара жатқан бізге: «Сайрамның 3000 жылдығы тойланар болса, бізге де келіңіздер» деп аманат тапсырып, тілектерін білдірді.

	Біз көне Сайрамның төрт қақпасының бірі Белқақпадан өтіп, Шымкентке қарай бет алдық.Жарқын жүзді сайрамдықтармен қимай қоштастық. Ақ тілектерін арқалатып жіберді.

	Иә, сөйтіп, Түркістан дейтін қасиетті мекенге Сайрам дейтін қасиетті мекеннен жаяу сапарымызды бастадық. Бұл сапардың бізге оңай соқпайтынын алғашқы шақырымдар-ақ аңғартқан. Оңтүстіктің жазы ерте шығады, соны ескеріп, биылғы сапарымызды ертелеу бастағанбыз. Әйтпесе Арқадағы сапарларды мамырдың соңына қалдырып, тіпті Павлодар облысындағы Қаныш Сәтбаевтың туған жеріне жаздың белең алған кезінде, маусымның соңында барғанбыз. Соның өзінде жердің сызын аңғарған кезіміз болған. Ал, Оңтүстік өңірде сәуірде-ақ күн шыжып тұрды.

	Шөлдедік. Шөлімізді Шымкентке дейін созылатын Сайрам кенті тұрғындарының ыстық ықыласы басып отырды десек, ләзім. Бұл өңірдің адамдары сәлемге жомарт, тілекке жомарт. Топтасып, жаяулап кетіп бара жатқан біздің жүрісіміздің ерекшелігін аңғарады да, сәлем беріп, соңынан жөн сұрайды. Жөнімізді айтқан соң, қауқылдасып, ризашылықтарын білдіріп жатады. Соқа тартқан өгізге әйт-шу деген дем беретініндей, жайдары сәлем, аңқылдаған ақ көңілден шыққан тілек, кәдімгідей сергітіп, жүрісіңді ширатады.

	Жүріс дегеннен шығады, оқырманға өз тәртібімізді де айта кеткен артық болмас. Біз спорттық көрсеткіштерді көздемейміз. Күніне отыз шақырым жобалы меже. Аптығып, асығып та жатпаймыз. Азын-аулақ жүгімізді мәшине алып жүреді. Жүк дегенде – киім мен сусын. Жүргенде, ыңғайлы киім киеміз, ресми кездесулерде – әдеттегі киім бар. Күн ыстықта киімді жиірек ауыстыруға тура келеді...

	Шөлдесек, сусын бар. Әдетте, жүгімізді арқалаған көлік үш-төрт шақырым алға озып барып, күтіп тұрады. Жүргіншілер жетіп, шөлдерін басқан соң қайта алға озады. Қарсы алған жердің қамқор көңілі деп те қараған жөн шығар, барлық аудандарда бізге дәрігерлер еріп жүрді. Алға озып айтайық, екі-үш жерде ойылған аяққа көқдәрі жаққандары болмаса, сапаршылар дәрігерлердің басқадай қызметін қажет ете қойған жоқ.

	Бізге қызметі өткен тағы бір адамдарды да дәл осы Шымкентке кірер кезде кезіктірдік. Сырт жолда еркін жүресің, қала ішінде сапаршылардың МАИ-дың көмегінсіз аяқ басуы қиын. Бір топ адам жаға жолға сыймайды. Жергілікті әкімшілік, жұртшылық өкілдері де бізге көпшіліктің көзі түсетін жермен жүруді өтінгені бар. Қасиеттімізді қастерлеп бара жатқандарды жұрт көрсін, әсіресе жастар жағы содан ғибрат алар дегенді алға тосқан. Сонда бізге автоинспекция қызметкерлері көмекке келді. Олардың жүргізушілер арасында, көшеде тәртіп орната алатынына ешкімнің күмәні жоқ шығар. Бірақ, біз олардың да соншалықты кішіпейіл, ізетті болатынын көрдік. Сайрамнан бірге ілесе жүрген инспектор ініміз, Шымкентке жақындағанда өз әріптесін тауып алып, бізді табыстап, қимастықпен қоштасты. Ал шымкенттік инспектор бауырымыздың ізеттілігі бұрынғыдан да артып түсті:

	«Сақтық жасаңыздар, бірақ Түркістанға жаяу бара жатқан сіздерге барлық көлік жол береді, еркін жүріңіздер», деді. Сөйтіп, өзі алға түсіп алып, жол бастаған. Жалғасып жатқан үйлер, Шымкентке қалай кіргенімізді де аңғармай қалдық. Оңтүстіктің бас қаласының көшесімен ұзақ жүрдік. Жұмыс аяғы жақындағанда көшеде көлік көбейетіні бар. Кең көше мәшинеге толы. Инспектор бауырымыз бәрінің аяқтарын бір етікке тығып, біз өткенше тырп еткізбейді.

	Осы жерде өткен жылы Павлодардағы жүрісіміз еске түсті. Онда да қаланың бас көшесінде қозғалыс тоқтатылып, бізге жол берілген. Сонда жол жағасындағы адамдардың не үшін деген күңкілі естіліп еді. Қаныштай ұлының құрметіне жаяу бара жатқанымызды білгендердің кейбірі осыншалық құрметті артықтау көріп, соған бола көше қозғалысын шектегенге кейістік білдіргендей болған. Сонда намысқа басқан жігіттердің: «Бұл бізге емес, Қанекеңе көрсетілген құрмет. Тоқтап, күтіп тұрғанда ойлансын, Қанекеңнің кім екенін, оған қандай құрмет көрсетілетінін ойласын» дегендері де бар.

	Мұнда жұрт біздің жүрісімізге таңданған жоқ. Көпшілігі осынау шараны жанымен ұғатынын да аңғартады. Бізге жол беріп күтіп тұрған көліктегі адамдар сыртқа шығып, сапарымыздың оң болуын тілеп жатты. Тіпті қалтасынан азын-аулақ қаржы шығарып, ұсынғандар да болды. Меселін қайтарғанымыз жоқ, алдық. Не үшін бергенін тергеп те жатпадық. Имандылыққа бағышталғаны анық. Бізді аш демеген шығар, ізгі ниет қой. Атап айтқандар да болды – Түркістандағы Қожа Ахмет кесенесіндегі қасиетті қазанға салыңдар, деді. Кәріп-кәсірлерге тисін дейді. Жолда жұрттың бергенін түгелдей сол тайқазанға салып, көпшіліктің ниетін жүзеге асырдық.

	Шымкенттің бас даңғылы – Тәукехан көшесімен ұзақ жүрдік. Әңгіме күні кеше Коммунистік деп аталған көшенің шын мәнінде ұзындығында да емес, сонау Сайрамнан тоқтамай жүріп келіп, қалаға кірген соң аз-кем аялдап, шөл басудың да мүмкіндігі болмаған. Оның үстіне ығы-жығы көлік, одан шыққан түтін де тынысты тарылтып, қосымша қиындық тудырған. Көшенің жаға жолында қаптаған халықтың таңданыспен қарасы да шым-шымдап жүйкеге тиетін де кезі болады екен. Тіпті милиция киіміндегі біреудің жүгіріп келіп:

	«Рұқсаттарыңыз бар ма?» деп қырағылық көрсеткені кәдімгідей жүйкеге салмақ түсірді. Рас, қазір әр жерде шеруге шығушылар да көбейіп жатыр. Бірақ, әр нәрсені ажыратуға болады ғой. Сабыр сақтап, мән-жайды анықтап барып, «іске кірісудің» орнына бір дүмшенің пысықтық танытқаны ақ ниетті арқалап келе жатқандарға тық етіп тиетіні түсінікті. Қарап тұрғандардың ішінде де талайының сондай ойда болуы мүмкін ғой дейсің. Сірә, шаршағандықта болар, шөлдегендік те болар, жүйкеге түскен салмақ та болар, Тәукехан даңғылы тым ұзақ көрінді, бітпей қойған. Бізді жаңа аланда жұрттың күткеніне біраз болғанын айтқан хабаршы да жетті.

	Жүре берген соң, жетесің, әрине. Жұмат Шанин атындағы театр алдында күнге күйіп күтіп тұрған қауымға ұшырасқанда, кешіккенімізді бетімізге баспай, жайдары жүзді жастар гүл құшақтатты. Қала әкімінің орынбасары Сұлтан Сүгірбаев мырза сапаршылардың бұл қадамын жоғары бағалап, жастарға өнеге тұтып, қошемет сөз сөйледі. Сапар жетекшісі де өздерін күткен жұртқа алғыс білдірді. Мұнан кейін ресми кездесу жастардың сапарға қатысушылармен емен-жарқын әңгімесіне ұласты. Әсіресе, бұл өңірге ғалымдығы да, өнері де жақсы таныс Өмірзақ Айтпайұлы, сыншы-ғалым Зейнолла Серікқалиұлы, сондай-ақ Ұлы Абайдың жиені Балтабек Ерсәлімұлы сияқты ағаларына жастардың сұрақтары да аз болған жоқ, қолтаңба да қойдырып алып жатты. Алғашқы күннің әжептәуір қиындығы болғанымен, жалпы сапардың сәтті басталғаны, кәнігі «жүргіштер» мен жаңа қосылғандардың алғашқы сыннан мүдірмей өткені көңілімізді көтеріп тастаған. Ал, қала әкімшілігі жақсы демалып, әлденіп алуымызға бар жағдай жасағанын да атап айтсақ орынды. Әрине, біз ешкімге міндетсінбейміз. Тіпті ондай қамқорлық жасалмаған күнде де, оның бәрін өзіміз ойластыруға әзірленіп шыққанбыз. Бір мұнда ғана емес-ау, барлық жерде де бізге жасалған қамқорлық сапарға қатысушылардың кәдімгідей жігерін жанығандай болған. Облысқа, оның орталығына келген соң, еріксіз мұнда қазір не істеліп жатқаны жайлы әңгімеге құлақ түресің. Кеше де, бүгін де біраз әңгіме естідік. Кейбірін сезініп те отырмыз. Бұдан бұрынырақ бір келгенімізде, жарты миллиондай халқы бар қалада жарықтың, газдың жоқтығына куә да болғанымыз бар. Қазір жұрт жарық сөніп қалады-ау дегеннен шошымайтын сияқты. Біраз кәсіпорынға жан кіргендей екен.

	Естуімізше осындай көңіл күйі облыстың ауылдық жерінде де орныққандай көрінеді. Жер емген халықтың еңсесі көтеріле бастағандай. Тіршілікке жаппай ұмтылыс бар. Жұрт жерге таласатын болыпты. Жұмыссыздық болғанымен, еңбексіздік жоқ, дейді мұндағылар. Жұрт әрекет үстінде. Қуанарлық бір жай – экономикадағы, әлеуметтік өмірдегі жаңа бір тыныс рухани өмірдегі ізденіске ұштасқандай көрінген. Мұндайда жақсылықтың үйлесім табатыны бар – сол ізденіс Түркістанның 1500 жылдық тойына сәйкес келіп отыр. Бұл той бүкіл облыстағы рухани өмірдің жаңа бір жаңғырығуына негіз болмақ. Әр ауыл, әр аудан тойға рухани әзірлікті өздерінде жасап, халықтың рухын көтеруді мақсат еткен.

	Сапардың екінші күнін Шымкенттен көтеріңкі көңіл күйімен бастадық. Ел басшысы Нұрсұлтан Назарбаев та осы облыста жүрді. Ташкентте Ислам Кәрімовпен кездесіп, шекара жөніндегі алып-қашпа әңгімеге нүкте қойыпты дегенді естідік. Онан соң Сырдан Мақтаарал өңіріне жеткізетін көпірдің құрылысында да болып, істің жайымен танысыпты. Оңтүстіктің халқы осы екі оқиғаны да қуанышпен қарсы алған. Енді Президент Түркістанға бармақ. Біздің де бағытымыз сол жақ қой...

	Көңіл көтеріңкі болғанда, жүріс те өнімді. Бір деммен Алтынтөбеге де жетіп қалдық. Бұл – көпшілігіміз бір көруді аңсап жүрген Ордабасыға бұрылатын жер. Аудан жұртшылығының өкілдері бізді осы жерден қарсы алған. Әкімнің өзі Елбасымен кездесуге кетіпті, оның орынбасары Рахима Мұсаева қарындасымыз бен аудан мәслихатының хатшысы Перналы Жұрман бауырымыз жұрттың ықыласын білдіріп-ақ жатыр. Шөл басуға қымыран ұсынады. Ал біздің көңіліміз – Ордабасыда.

	Осы жерде айта кететін бір жәй бар – Сайрамнан Түркістанға дейінгі қасқа жолды жаяу өтеміз. Ал, осы сапарда жолда кездесетін, тізе бүгіп тоқтап өтетін талай қасиетті жерлерге, әулиелердің басына көлікпен бару ойластырылған. Уақыт тапшылығынан. Осы Алтынтөбеде Ордабасыға бұрылсақ, кейін осы жерден жаяу жүрісімізді қайта жалғасырамыз.

	Көлікке Ордабасы көп жер емес. Әттең, уақыт тапшы, әйтпесе оған дейін жолдағы Бадам ауылынан жаяу барса, кәнеки. Жалпы қасиетті жерлерге көлікті алысқа тастап, жаяу барған жөн-ақ. Имандылық соны талап етеді. Жүре алмасаң, бармай-ақ қой. Жұрт оның қасиеттілігін сезінетін болсын. Жасқа да, кәріге де өнеге. Ал онда Ордабасыға бара жатқандағы көлік таптаған жолға қарағанда, осынау қасиетті жердің басына дейін жұрт көлікпен баратын тәрізді.

	Ордабасы қазақта біреу ғана. Оны шындап танығанымызға да көп болған жоқ. Кешегі өз тарихымызды тебіреніп айтуға жүрексінген заманда оны біреу біліп, біреу білмейтін. Білгенмен де, оның дәл бүгінгідей орнын бағамдай бермейтін. Осы жолдар авторының бірі Ордабасыға осыдан 30 жыл бұрын келгені бар. Бадам ауылының қадірлі ақсақалының бірі Әлеш дейтін ағамыз ертіп әкелген. Сол кезде көзі қарақты, көңілі ояу адам болмаса, көп адам оның қадірін біле бермейтін, бұл тауға ат ізін салушылар сирек еді.

	Қадірлеу үшін де тарихымызды өзіміз тереңірек білуіміз керек екен. Елбасы айтқандай, «Ордабасы – ел жүрегі, жер кіндігі» екенін кейін ұқтық. Ұқтыру үшін де біраз тер төгілді, дүние жұмсалды. Бар нәрсені қарынның тойғанына жұмсайық деп, осынау Ордабасыдай қасиетті жерімізді жұртқа танытатындай етпесек, тарихымыз солғындау көрінер еді. Рухымыз дәл бүгінгіден жүдеулеу болар еді.: Ордабасымызды тану, оның тарихтағы орнын айқындаудың халықтық мерекеге айналғанын көбіміз теледидардан көрдік, баспасөзден оқыдық. Көбіміздің көңілімізде ол қасиетті жер, тағзым ететін орын болып орнықты. Оны өз көзімен көру арманға айналды. Біразымыз бұл қасиетті жерге алғаш рет қадам басып отырмыз. Күнде көріп жүрген көгілдір туымызды мына таудың басынан көру айрықша сезімге бөлейді екен. Халқымыздың, ұлтымыздың басы біріккен жер ғой. Үлкен таулармен салыстырғанда, Ордабасы кішігірім төбедей сияқты. Бірақ, ол қазақтар үшін алып таулардан да биік. Оны төбе деп айтуға болмайды.

	Жапондардың Фудзияма дейтін тауы бар. Қасиетті саналады. Жапондар, қайда тұрса да, оған қалай да бір шығуды борыш санайды. Олардың ұлы патриотизмінің бір мықты тұғыры сол тау сияқты. Біз де Ордабасыны сондай, қазақтар үшін қалай да бір соғу борыш саналатын қасиетті жерге айналдырсақ, сол адамдардың жүрегіне ұлттық патриотизмнің нәрі құйылар еді.

	Мұнда келгенде жұрт көретін нәрселер бар. Қолдан жасалған обелиск айналадағы табиғатпен қабысып, көңілге әдемі әсер ұялатады. Оның авторы сәулетші Ғабит Садырбаевтың ойын осындағы қорықшы бауырымыз Мұхтар да ауызға салып айтып береді. Инедей шаншылған үш қырлы обелиск үш жүзге бөлінетін халқымыздың бірлігін бейнелейді екен. Сол бірігудің арқасында жауымызға қарсы тұрып, елдігімізді сақтап қалдық. Ордабасы – бірлігіміздің бас ескерткіші. Халқымыздың атынан сөз айтқан үш ұлы биіміздің сөздері де тасқа қашалып жазылыпты. «Бірлік, еркіндік пен теңдік болмай, елдік болмайды», – дейді Төле би атамыз. Қазбек би: «Сөз атасы – бірлік, анасы – шындық» десе, Әйтеке би: «Бай болсаң, халқыңа пайдаң тисін, батыр болсаң, жауыңа найзаң тисін!» деп аталы сөз айтады. Зерделі көңілге құйылар сөздер.

	Соңғы кезде үш жүзге бөлінгенімізді айта бермейікші деген де пікір айтатындар да шығып жүр. Ұмытылғандай нәрсе болса, еске салмаған да жөн шығар. Бірақ, оның айтылмай қалмайтын жері бар. Халқымыздың басы бірікпей, жауға жем болып жүрген кезінде басын қосқан адамдарды, жерді айтпасақ, сонда нені айтуымыз керек?! Ордабасыға жұрт көбірек келсе, тәуелсіздігіміздің тамырын тереңірек түсінер еді-ау дейсің. Дәл қазір адамдардың тәуелсіздігімізді терең түсінгені, соны сақтап қалуға қызмет еткені айрықша қажет, жұрт мұнда көбірек келсін дейміз. Бірақ көбірек келгенде, қасиетті жердің аяқ асты болмауын да мықтап ойластырайық. Жоғарыда айтқандай, жұрт көліктерін етекке тастап, жаяу шықсын. Көп жерде қасиетті ғимараттарға кіргенде, адамдардың аяқ киімдерін де шешіп жүретіні бар. Қасиеттіні қастерлесек қана, оның құны артады.

	Ордабасыны жұртқа танытып, осында дүрілдетіп той өткізгенде, көрші үш ел – қазақ, қырғыз, өзбек халықтарының басшылары да бас қосып, халықтарымыздың достығына арналған мәлімдемеге қол қойған шағын мінбе бар. Қасиетті мұрағатқа айналатын-ақ дүние. Бірақ, қазір оны осында келгендер аялдап, сусын ішетін жерге айналдырыпты. Жақсы нәрсені бұлай арзандатуға болмайды. Бұлар тарихтың үлесіне тиетін дүниелер. Осындағы бірнеше тау-төбелердің биігі Ту-төбеге көтерілсең, айналаң тегіс көрініп, керемет бір дүние есігін ашады. Сол сұлу дүниені сақтап қалуымыз керек. Бұрын осы таулар ішінде 22 бұлақ болған екен дейді. Қазір көпшілігі тартылып қалыпты. Әрине, адамның араласуынан ғой. Кезінде осы Ордабасыны кеулеп, одан құрылыс материалдарын алып жатқанда, азаматтар ара түсіп, тоқтатқаны бар. Мұнда әр тас, әр бұта есепте болсын деп талап қойсақ, артықтығы жоқ. Ордабасыны кешенді қорыққа айналдырамыз деген жақсы идеяны жүзеге асырғанда жеті рет емес-ау, мың рет өлшеп пішкен қажет-ақ.

	Кезінде ұлыларымыз халқымыздың басын біріктірген жиын өткізгенге дейін Ордабасы аты жоқ тау екен, енді ол тәуелсіздігіміздің кіндігіне айналып отыр. Осы тауға шыққанда шығыс жақтан қасиетті Қазығұрт көрініп тұрады. «Басында Қазығұрттың кеме қалған, Қасиеті болмаса, неге қалған» деген сөз бар. Бабаларымыз да осы бірлігіміздің туын тіккен жерді жайдан-жай таңдамаған шығар-ау. Ордабасыдан осындай ой теріп оралдық. Қасқа жолдан Ордабасыға бұрылған жеріміз Алтынтөбеге келген соң көліктен түсіп, жаяуға көштік. Әлі де жаңағы көргеннің әсерінен арыла алмай келе жатқандаймыз. Жеріміздің бәрі тарихқа толы сияқты. Сол тарихты аршып алу парыз. Өзіміз қасқа жолға келіп түскен Алтынтөбе атауында да қанша сыр жатыр. Ағаштардың тасасынан әзер көрінетін сол төбенің алтынға қатыстыра аталуында мән бар екені даусыз. Тіпті соған орай бізге жеткен аңыздардың айтатынынан да тереңірек сыр бар шығар. Ал археологиялық зерттеулер мұнда 5-6 ғасырларда қала-қорған болғанын, онда жоғары өркениетті халық өмір сүргенін айтады. Ал, берірек келсек, 1864 жылы полковник М.Г.Черняев бастаған Сібір казактарының әскері осы жерде бекініс құрып, Шымкентке қайта-қайта шабуыл жасаған екен. Осында бірнеше отрядтар бірігіп, ақыры сол жылы қыркүйекте қаланы басып алған. Бұл да тарих. Тәуелсіздігіміз туралы ойлағанда бұл да еске түседі.

	Сірә, адамдар әлдебір әсердің құшағында келе жатқанда, жолды өндіріп тастайды. Осы күні 37 шақырым жүріппіз. Ол осы сапар кезінде ең көп жол жүрген күніміз болды. Аудан орталығы Темірланға мүмкіндігінше жақындап барып тоқтағанды жөн көрдік.

	Біздің көбірек жол жүріп, шаршағанымызды басуға ордабасылықтар да айтарлықтай көңіл бөлді. Осы жерде айта кететін бір жай бар. Жалпы осы өңірдің жұртшылығы жер астының бір байлығы – минералды жылы суды пайдалануды мықтап қолға алыпты. Темірлан ауылында жердің астынан шығып жатқан жылы суға жуынып, бір сергіп қалдық. Бұл судың шипалық та қасиеті барлығын айтады жұрт. Солай болса, тіпті жақсы. Олай болмаған күннің өзінде, бүгінгідей отын да тапшы заманда, суды жылытып жатпай, халықтың жуынып шайынуына пайдаланудың өзі не тұрады!

	Бұл ауыл өнерлі ауыл екен. Оны жанымызбен сезіндік десек те болады. Қонақ еткен үйіміздің иесі Әлдібек бауырымыз аудан мәдениетін басқарумен қатар, әндері республикаға белгілі сазгер де болып шықты. Сол әндерін құйқылжытып орындайды екен. Содан да бұл кеш жай қонақ болу емес, өнер кешіндей болған. Мұндағылар сапаршылар арасындағы Өмірзақ ағамыздың үлкен ғалымдығымен қатар, айтулы әнші, дәулескер күйші де екенінен хабардар екен, қолқа салғанда, ол да жұрттың меселін қайтармай, шешілгені бар.

	Келесі күннің біраз жүгі бар еді. Жол жүру өз алдына, әулиедей болған күш атасы Қажымұқан Мұңайтпасұлының кесенесіне, мұражайына барып тағзым ету, аудан орталығын көру ойымызда еді. Содан да ерте тұрып, жолға шыққанбыз. Кешегі күні Темірланға дейін біраз жол қалған. Әдетте жүріс сол жерден басталады.

	Ерекше есте қалған жай – аудан жұртшылығының Қажымұқан атамызға деген құрметі. Кей жерде бой көрсетіп қалатын жершілдік, рушылдық әдеттен жоғары тұрған темірландықтардың қазақтың біртуар тұлғасын ұлықтауы барынша өнеге тұтарлық. Дәл мұндай құрмет көп жерде жоқ. Халқымыздың абыройын, беделін көтерген тұлғаны былайша құрметтеу имандылық десек те, жастарға өнегелі тәрбие, отаншылдыққа, патриотизмге үндейтін шара десек те сыяды. Осынау істің бәрімен бізді аудан әкімі Мұрат Мақал мырзаның өзі таныстырды. Ұлы палуанның басына тұрғызылған кесене шағындау болса да, оған деген қамқорлықпен ерекшеленеді екен. Бұл ауылға жолы түскен жөн білетін адам қазір оған соқпай кетпейтін көрінеді. Ал үлкен жарыстарға жүрер алдында балуан жастарымыздың ұлы піріне тағзым етуі дәстүрге айналыпты. Мұны ел көріп отыр, жастар көріп отыр. Бұл олардың жүрегіне имандылық ұрығын себеді. Адамдардың ынта-ықыласын қоспағанда, Қажекеңнің мұражайының экспонаттармен қамтамасыз етілуі, дизайны аудандық деңгейде десе де болғандай. Мұны біз әсте де сын ретінде емес, тілек ретінде айтып отырмыз. Республиканың спорт, мәдениет мекемелерінің көмегімен экспонаттарды көбейту, байыту жөнінде үлкен мүмкіндіктер барлығын ескерте кеткіміз келеді. Бұл ең алдымен республикалық мекемелерге қатысты мәселе. Ал аудан жұртшылығының әрекеті қай жағынан алғанда да марапаттауға тұрарлық. Олар мұражайдың жаңа ғимаратын көтеріп жатыр. Бәрі де ойластырылған. Ол ауданның үлкен рухани орнына айналатын түрі бар. Тек оны жабдықтауда, безендіруде республикалық мекемелер ат салысса, жөн болар еді-ау дейсің.

	Ордабасы ауданынан көп нәрсе көріп аттандық. Алда Бәйдібек ауданының бір шетін басып өтеміз. Сірә, бұл аудан бізді өздерінде тоқтатпай жібермейтін көрінген. Тіпті Ордабасыға кіргенде-ақ аудан өкілдері сәлем бере келіп, біздің өздерінде қай кезде өтетінімізді мөлшерлеп қайтқан. Бүгін де бір пысық жігіт келіп, жүріс жылдамдығымызды өлшегендей болып, шекараға қай сағатта жететінімізді есептеп шығарғаны бар. Кейінірек білдік, ол Бөген ауылының әкімі Шадиярбек Отыншиев екен. Және оның бұлай пысықсынуында мән бар болып шықты. Шекарада бір топ адам емес-ау, бір қауым ел қарсы алды. Сырнайлатып-кернейлетіп қарсы алды. Шымкенттің бір газеті бізді, ондай болмаса да, сапарды сырнайлатып-кернейлетіп бастады деп жазып еді. Мынаны көрсе, сол газеттің қызметкерлері естерінен танып қалатындай екен. Шатыр да тігіп тастапты. Күткендер арасында оқушылар көп көрінді. «Шаянға барсаң, әншімін деме, Созаққа барсаң, күйшімін деме» деген сөздің шындығын көргендей болдық. Амандасып, қауышып, бір-бірімізді кұттықтап сөз сөйлеп, абыр-сабыр басылғанша біраз уақыт өтті. Мұндай сән-салтанатты артықтау көретін жаяу сапар жетекшісі:

	– Бұлай етпесе болмайтын ба еді, қаншама адамды шаруасынан қалдырған сияқтымыз... – деп ескерту жасағандай болған.

	Жауап та тез қайтарылды:

	– Бұлай етпесе болмайды, – деді жұлып алғандай өзімізге таныс Шадиярбек мырза.

	– Аудан әкімі Жамбыл Байғонов мырза бір тығыз шаруамен болып, сіздерді қарсы ала алмады, осылай күтіңдер деп нұсқау берген, – деді әкімнің орынбасары Ұласбек Сәдібеков. Оның ойын кеше Ордабасыға келіп, барлау жасап кеткен аудандық білім бөлімінің меңгерушісі Дүйсенбек Ниятов жалғап кетті:

	– Мұндай кездесудің сәті түсе бермейді. Көріп тұрсыздар, мұндағылардың көпшілігі оқушылар. Бұл бізге таптырмайтын тәрбиелік шара, өнегелі іс. Қайта сіздердің сапарларыңызды өз жұмысымызға пайдаланып, біз көбірек пайда көргендейміз. Әрине, өздеріңізге деген құрметіміз де бар...

	Осылайша «сырнайлатып-кернейлетудің» ешқандай артықтығы жоқтығы жан-жақты дәлелденді. Жас өнерпаздар бізге өнерін көрсетіп, сынақтан да өткендей болыпты. Жиналғандарға біз де мақсатымызды айттық. Жарастылықты әңгіме жалғасып кете барды. Ол екі жаққа да ұнады. Мұндай көңілді кездесуден кейін біраз жүріп, Қызылкөпірге де жеткенбіз. Бұл да ескерткіш. Бірақ қызылға құмар замандікі емес, одан бұрынырақ 1886 жылы салынған екен, күні кешеге дейін қызмет етіпті. Мәшиненің заманы туып, соған лайықтап Бөген өзеніне жаңа көпір салынса да, ескінің көзіндей болған ескі көпірді жұрт бұзбай, ескерткішке сақтап қойыпты. Жұрт патша салдырған деп жатырқамайтын көрінеді. Әңгіме оның көп жыл халыққа қызмет еткенінде. Бұл ауылдағы уақытымыз барынша қауырт болды. Шалдар ауылының азаматы Базарбек Омаров бауырымыздың үйінде жақсылап дем алуға барынша жағдай жасалғаны өз алдына, үш күн жүрістің қорытындысы бойынша біраз ем-дом қабылдаудың сәті түсті. Аудандық денсаулық сақтау бөлімінің бастығы Есімхан Тұрабеков мырза алдымыздан арнайы Мұқан Ізтілеуовтей дәрігерді алып шыққан соң, бәріміз соған көрініп алдық. Ең басты ауруымыз аяқтың ойылғаны болды. Тәжірибелі дәрігер күлдіреген жерге көкдәрі жағып, дәкемен жақсылап таңып беруден басқаны қоспады. Оның дұрыстығына кейін көзіміз жетті. Күлдіреген жердің терісі қатып қалыпты.

	Үш күннің тәжірибесі аңғарыла бастады. Төртінші күні ертеңгі салқынмен біраз жолды жүріп тастадық. Бұлайша уақыт үнемдеудің мәнісі де бар – осы ауылдағы орта мектеп ұжымы біздің мектепте кездесу өткізуімізді қалаған. Кешелі-бүгін бізге қызметін де аямаған ұстаздардың өтінішін орындау бізге парыз көрінді.

	Бұл өзі шын мәнінде есте қалғандай кездесу болды. Мектеп ұлы Абайдың атында екен. Және онда ақынға арналған мұражай да бар. Бұл жай кездесу сипатын өзгертіп те жіберді. Осы жаяу сапарға қатысушылардың төртеуі Шығыс Қазақстан облысындағы Абай ауданының құрметті азаматтары екенін, жалпы «Егемен Қазақстан» газетінің бастамасымен жүзеге асып келе жатқан «Ұлылыққа тағзым» жаяу сапар дәстүрі Абайдың 150 жылдығына арналып басталғанын, сондай-ақ осы бүгінгі сапардың бір мүшесі «Абай» қорының президенті Балтабек Ерсәліұлы Ұлы Абайға жиен екенін білгенде, жұрттың ынта-ықыласы тіпті өзгеріп сала берген.

	Тағы да шаяндықтардың шетінен неге әнші болатынын білдік – мектеп қабырғасынан ән айтып өседі екен. Өнерін көрсетті. Ұстаздар, ардагерлер сөйледі. Сапарға қатысушылар да аянған жоқ. Жұрт Өмірзақ Айтбайұлының, Зейнолла Серікқалиұлының сөздерін, ақын Нармахан Бегалыұлының өлендерін ынтамен тыңдады. Сонау Семейден келіп, жаяу сапарға қатысушы Балтабек пен Дәулет те бір қажетке жарар деп елдерінен ала келген ескерткіш-сыйлықтарын шығарып, мектеп мұражайына ұсынды. Сөйтіп, мұражай «Абай» қоры шығарған «Абайдың ақын шәкірттері» атты төрт томдық кітап пен «Абай» журналының нөмірлерімен толықты. Қарап тұрсақ, ізгі көңіл жүрген жерде көп нәрсе өзінен өзі үйлесім тауып кете береді екен. Біз дәл осы мектепте кездесу өткіземіз деп ойлағанымыз жоқ. Және оның Ұлы Абай атында болуы, оған қатысты әңгімелер өрбуі соншалықты жарасымдылық тауып жатты. Жолаушының мұраты жүру болса да, біздің әр минөтіміз есепте болса да, асыққанымызды білдірмедік. Мектеп директоры Нұрлан Орынбеков оны бәрібір аңғарып, алғыс сөзін біраз ақтара сөйледі.

	Бұл кездесуді біз ұмытпаймыз. Сірә, Шалдар ауылының ұстаздары мен оқушылары да ұмытпас.

	Бізің тыпыршитын да жөніміз бар еді. Ертелетіп біраз жер жүріп тастасақ та, бүгін өтер жолымыз әжептәуір ұзақ. Қалайда, Төрткөлге ертерек жетуіміз керек. Өйткені бүгін қасиетті Арыстанбабтың басына барып түнемекпіз. Осы ауданның жеріндегі Бәйдібек баба мен Домалақ ананың басына барып та тағзым етсек жөн еді. Жол шалғайлау, уақыт тығыздау болып тұр. Әруақтар кешірер, өздерін батамызға қосқанымызды қабылдар.

	Сайрамнан шығып, Түркістанға баруды ниет еткен соң, Арыстанбабты аттап кетуге болмайды. Халық арасында айтылатын: «Түркістанда түмен баб, Сайрамда бар сансыз баб, Отырарда отыз баб, ең үлкені – Арыстанбаб» деген сөздің өзінен бұл үш мекеннің бір-бірімен сабақтастығын аңғарғандайсың. Мұнда да алдын-ала белгілеген тәртібіміз бойынша Төрткөлде, Шәуілдірге бұрылатын жерде, 94-ші шақырымдық белгіге қазық қағып кетеміз де, келесі күні осы жерден жүрісімізді қайта жалғастырамыз.

	Шәуілдірге, Отырар ауданына аяқ басқан зиялы қауым өкілдерінің алдынан шығатын Икрам Бәкіров бауырымыз бұл жолы да дәстүрінен жаңылмапты. «Икрам табылса, бәрі де табылады» деген сөзді талай естігенбіз. Бұл жолы әкімнің орынбасары іздетпей алдымыздан шықты. Сусынын да, әдемі әзілін де ала шығып, жанымызды жадыратты.

	Иә, Түркістанға сапар шеккенде, Арыстанбабта аялдау парыз. Дін зерттеушілерінің ісіне араласпайық, ислам дінін уағыздауда кімнің орны қандай екенін солар ажырата жатар. Ал, Арыстанбабтың Қожа Ахмет Яссауиге ұстаз болғанында дау жоқ сияқты. Және ұлы ойшыл өз ұстазына ерекше құрмет көрсеткен. Сірә, осы құрмет халық арасында Арыстанбабтың беделін көтеріп, оның аруағын ерекше қастерлеу дәстүрі қалыптасқандай. Бұл дәстүр кешегі атеистік саясат заманында да үзілген жоқ. Түркістанға ағылған жұрт Арыстанбабты аттап өтпейді. Қожа Ахметтің «Хикметіндей» Арыстанбабтың соңында нақты рухани мұра қалмағанмен, ұлы ойшылға ұстаздық еткен еңбегін халықтың бағалауы әркімге де ой салғандай. Жақсылық ешқашан да зая кетпейді, еңбек лайықты еленуге тиіс. Бұл адами, азаматтық парыз. Сол парызды өтеп, Отырардағы отыз бабтың ең үлкеніне халық айрықша белгі де қойған. Бүгін еліміздегі тарихи ескерткіштердің ең бір еңселілерінің қатарына қосылатын кесенені тұрғызу да оңайға соқпаған болса керек. Онда халықтың осынау әулиеге, оның шәкірті болған ұлы ойшылға деген ыстық ықыласы жатыр. Ұрпақ содан ғибрат алады.

	Осында ағылып келіп жатқан халықпен бірге ұлы әулиеге тағзым еттік, құран бағыштадық. Басына түнеп, өзімізше парызымызды өтедік.

	Енді сонау Алматыдан шыққалы бері көңілге қонақтаған бір ойымызды жүзеге асырудың сәті түсті. Осында жатқан халқымыздың біртуар перзенті Өзбекәлі Жәнібековтің басына барып, бата жасадық.

	Осынау азаматты жұртқа таныстырып жатудың қажеті жоқ. Ол өзін еліміздің тарихына жазып кеткен. Әулиелер де анадан туған, адами өмір кешкен. Арыстанбабта жатқан Өзекеңді де халық уақыт өте сол әулиелер қатарына қосуы әбден мүмкін-ау дейсің. Басқалардай емес, Өзекеңнің өз орнын тірісінде-ақ осы жерден таңдауы да жайдан жай емес шығар. Оны сыйлайтын ұрпақ басқа әулиелердей оның басына да кесене тұрғызып жатыр. Сәті түссе, осы жазда бітіп те қалар. Қасиетті Арыстанбабқа ат басын тірегендер Өзекеңе де соқпай кетпейтін болады.

	Бұл ауданға келгенде, Отырар төбеге соқпай кету де қиын. Онда халқымыздың үлкен тарихы, мақтаныш етер тарихы жатыр. Қандай елсің, тарихың қандай дегенде, басқаны таңдандырып көрсететін жерің. Шыңғысхандай алыпқа төтеп берген ұлы қала тарихтың қойнауында жатыр. Соны жұртқа ашып көрсетсең, елдің мерейі өседі. Осынау көне қаланың орнын көру де қызықты, мәнді. Аттасаң аяғыңның астынан көненің көзі көрінеді – көзе сынықтары, қыштар, сүйек қалдықтары мұнда ойран болғанын айғақтайды. Хан сарайының орны – үлкен мәдениеттің ескерткіші. Өткенде үлкен тарихың болғанын өзің де мойындайсың. Өзгеге де мойындатасың. Бүгін соны көріп отырмыз, ертеңгі ұрпаққа сол қала ма деген ой көңілді қобалжытады. Бүгін қала орнын аршып көрсек, ертең ол жауын-шашынға шайылып кету қаупінде тұр. Ол жойылмас үшін, көріп болған соң қайта жауып тастау қажет пе еді, әйтпесе кейбір елдердегідей, оның үстін шатырлау қажет сияқты. Әңгіме тарихымыздың ең бір жарқын беті туралы болып отыр, ол ертеңге де керек.

	Ауданның орталығы Шәуілдірде Өзбекәлі ағамыздың тікелей басшылығымен дүниеге келген Отырардың тарихын көрсететін жақсы мұражай бар. Оған соғуға уақытымыз жетпеді. Біразымыз бұрын көргенбіз. Көрмегендеріміз өкініп аттандық. Өкініштің орнын бізді қарсы алып, қайтадан Түркістанға жеткізетін қасқа жолға апарып салған азаматтардың ыстық ықыласы толықтырғандай болған. Икрамдай бауырымыздың әдемі әзілі, Алтындай қарындасымыздың әдемі әндері жадымызда қалды.

	Енді алдымызда – Түркістан ауданы. Сөйтсе де, қасиетті қалаға дейін әлі екі қонып жететін жол бар.

	Бұл жолда да көңіл аударатын біраз жайға кезіктік. Бұл аймаққа Иқан ауылының аты белгілі. Кешегі кеңестік дәуірде мұнда аты дүрілдеген колхоздар болған. Негізінен өзбек ағайындар тұратын жерде диқаншылық пен сауданың дамитыны бар. Түркістан мен Шымкенттің арасында қыдыратын қазақтар өздеріне керекті көкөністі иқандық өзбек ағайындардан табатыны да шындық еді.

	Сол Иқанға барар жолда жазуына қарағанда Достық деп аталатын ауылды кезіктірдік. Осы өңірдегі ауылдардан өзгешерек көрінген – кілең жаңа салынған үйлер, көшелер түп-түзу. Сірә, жаңа салынған сыңайлы. Кейін Иқанға барғанда сұрап білдік, расында да жаңа пайда болған ауыл екен. Онда Иран сияқты шетелден келген қандастарымыз тұратын көрінеді. Біздің өмірімізге көндігіп кеткенше, сонда бір жерде өмір сүреді. Арнайы мектеп те ашылған. Мұндағы өмірге көндігіп, бейімделгендер Түркістан сияқты қалаға көшіп жатады. Әкімшілік жағынан Иқан ауылына қарайтын болғандықтан да мұндағы жайды ауыл әкімі Рахметжон Әбсаттаров пен оның орынбасары Рыскұл Мірқайдаров жақсы білетін болып шықты.

	Әңгіме сырттан келген қандастарымыз жайлы болған соң, оған айрықша ықылас білдірдік. Сырттан келген ағайындар республикамыздың барлық аймағында бар. Біраз жерде жаңа өмірге көндіге алмай қиналып жатады. Әсіресе, балаларды оқыту қиын. Сірә, мәселеге түркістандықтар сияқты қараса, біраз нәрсе қиындықсыз шешілер еді-ау дейсің.

	Әдетте, қонақжайлылық дегенде өзімізді алға тарта беретініміз бар. Барды ешкім тартып алмас, басқадағыны да көрсек ләзім. Иқанға кештетіп келіп, дұрыстап демалудың жөні келе қояр ма екен деген ой көңілге оралғанда, өзбек ағайындардың қонақжайлығына кезіктік. Ауыл әкімі Рахметжон өзінің үйіне апарып түсіріп, құдасындай күтті. Бұл жерде әңгіме ішкен-жегенде емес, әр халық өкілдерінің бір-біріне ықыласында болып отыр.

	Сондай ықыласты ертең де көрдік. Енді оны қазақтардың өзбек ағайындарға деген ықыласы десе де болғандай. Осы Иқан ауылында өзбектің айтулы ақыны, қазақ жазушыларының үлкен досы Міртемір туған. Осында туды дегені болмаса, абыройының асқақтағаны Өзбекстанда. Сөйтсе де, осы Иқанда оған арнап мұражай ашылған екен. Оның басты бір ерекшелігі – қазақ, өзбек жазушыларының достығы онда басты тақырып.

	Мұндай достықты қастерлеген жерде ынтымақ үстемдік ететіні заңды. Жаяу сапар мүшелерінің бәрі дерлік қаламгерлер, оның ішінде көпшілігі – журналистер. Түркістанға барар жердегі соңғы аялдамамыз сол газетші қауымға жақындау адамның үйі болды. Қазақстанның 30 жылдығы ауылындағы пошта бастығы болып істейтін Жұмақыз қарындасымыз бен оның жолдасы Тәңірберген Мәкенов бізді өз жақындарындай қарсы алып, құрмет көрсетті. Ең алдымен біраз күннен бері ажырап қалған газеттерімізбен табыстырып, мәре-сәре болдық.

	Осы үйде тағы да есте қалғандай бір жәй кездесті. Аңшыны аңшы алыстан көреді дейтін бар, біз сияқты жаяу жүргіштерді бір адам іздеп келді. Сөйтсек бұл біздей емес, нағыз желаяқтың өзі екен. Әлішер Әбдікәрімұлы дейтін бауырымыз жүгіруден аты шыққан адам болды. Ол Астанаға осы Түркістаннан екі рет жүгіріп барып қайтыпты. Бірінде осыдан үш жыл бұрын Түркістанның 1500 жылдығына арнап жүгірсе, екіншісін Астананың тұсаукесеріне арнапты, 1750 шақырым бойы жүгіріп, жүрегін қолына ұстап жеткен бауырымызға тиісті орындардың не сыйлағанын кім біледі, ал Әлекең жүгіруін әлі тастағысы жоқ.

	Кейде қазақылықпен мұндайға мән бере бермейміз ғой. Желаяқ бауырымыз өз қолдаушым деп ауыл әкімі Оразкелді Егізбаевты ауызға ала береді. Бірақ оның қолында не бар. Жастарға өнеге болғандай осы азаматтың бастамасына жоғарырақ деңгейде қамқорлық көрсетілсе, игі шара болар еді. Алда Түркістаннан Меккеге дейін жүгіріп баруды ойлап отырып, қасиетті екі мекенді өз жүгірісімен жалғастырмақ. Жақсы ниет. Бірақ, онда да бала-шаға бар. Ең арғысы жүгіргенде тез тозатын аяқ киім де тегін емес. Қолдаушы күтеді. Кейде еліміздің, жеріміздің атын осындай адамдар да шығаратынын ұмытпайықшы.

	Қонған жерімізді, сый көрсеткен адамдарды көбірек айтып кеткендей болдық-ау. Бірақ сол адамдар бізден ақы да сұраған емес, марапат та күткен жоқ. Әңгіме кімнің де болса, ізгі ниетке көзқарасына, қасиетімізді қастерлеуге барып тіреледі. Халқымыздың сол ақ ниетін кір шалмаса екен дейік. Иә, сапардың соңғы күні. Алдымыздан қасиетті Түркістан көрінді! Ұлы кесененің көгілдір күмбезі көзге шалынды. Келіп те қалғандаймыз-ау. Бірақ, әлі де біраз жер бар екен. Қазақтың иек астында дегеніне бір күн жүресің дегендей, шыққан ауылымызда алты-ақ шақырым деп еді, одан екі есе қашық болып шықты. Шаршағандық емес, ойлаған межеден сәл кешіккенге ыңғайсызданғанымыз бар. Сөйтсе де, соңғы күнгі жүрістің осылайша сәл ұзай түскені Түркістан туралы ойдың өрісін кеңейткендей болған. Осыдан бір ай бұрын ғана киелі мекенге келіп, осы сапарымыздың жай-жапсарын ойласып, ондағы той жабдығы жолындағы қауырт істі көріп қайтқанбыз. Қала ғана емес, бүкіл оңтүстік елі той қамында жүрген. Олар Түркістан еліміздің тұмары екенін, ол ешқашанда ел тағдырынан ажырамайтынын жете түсінгендей еді. Түркістан тойы тарихымызға тағзым ету, оның тағылымын бүгінгі рухымызға сіңіру екенін ұғып, оны лайықты дәрежеде өткізу жолындағы үлкен әрекетке кіріскен жұртты көргенбіз.

	Киелі қалаға тағзым ету үшін сонау Сайрамнан жаяу келе жатқан жолда талай тарихтың ізін көрдік. Бәрі де ұлы рухымызға, елдігімізге, тәуелсіздігімізге, сол жолдағы жанкешті күреске куәлік етеді. Жаяу сапарға шыққан он адам соның бәріне тағзым етіп, солардың рухын арқалап Ұлы қалаға келе жатырмыз. Шаршап-шалдықтық демейміз, ол бір сәтте ұмытылады. Осынау жүрісімізді міндет те қылмаймыз. Уақыттың талай қысталаңында халқымызға өзінің елдігін ұмыттырмай, рухын көтеріп келген киелі мекенге перзенттік ризашылық сезімімізді арнап келе жатырмыз.

	Міне, қасиеттті Түркістанның топырағына да аяғымыз тиді! Ассалаумағалейкум, Ұлы Қала! Перзенттік ақ ниетімізді, ақ тілегімізді қабыл ал! Тағзым етеміз, басымызды иеміз саған, Қасиетті Мекен! Жасай бер, киелі Шаңырақ! Қожа Ахмет Яссауи бабамыздың кесенесі алдында бізді әкім Өмірзақ Әмет бастаған қала жұртшылығы қарсы алды. Ақ көңілмен қауыштық. Жауқазын жасөспірімдердің құшақтатқан гүліне, түркістандықтардың тебірене айтқан ақ тілек, ниеттеріне риза болдық. Мыңдардың, миллиондардың назарын аударып тұрған Ұлы кесенеге бас идік. Онда жатқан ұлыларға бас идік. Дәметкен әруақтарға тисін деп құрбандық шалып, құран оқыттық.

	Жайлы көлікпен емес, біраз күн болса да, жаяу жүріп, арып-ашып демесек те, шаршап-шалдығып келгенде, қасиетті кесене саған басқаша қарайтындай көрінеді екен. Сырттағы аптап ыстықтан ішке кіргенде саған рахымын молдау сеуіп тұрғандай.

	Адамзатқа «Хикметтей» мұра қалдырған, әлем назарын аударған ұлы кесенені сыйлаған Ұлы Ойшылға арнап, оның қабірі қасында, құран бағыштадық. Қожа Ахмет болмаса, Ақсақ Темір мұндай кесенені салдырмас та еді. Дүниеге бұл кесене Қожа Ахметтің арқасында келген.

	Қазақтың басын біріктірген, ұлы даласына қорған болған ұлы ханымыз Абылайдың сүйегі осы кесенеде жақында қайта жерленген еді.Сол жерде Ұлы Ханға құран бағыштадық.

	Осындағы қасиетті құдықтың суын іштік. Ілгеріде осы өңірге келген сайын Димаш Ахметұлы Қонаев Түркістанға соғып, кесенеге бас сұғады екен де сол құдықтың суын ішеді екен. Біз де іштік.

	Ұлы қазанға тәу еттік. Жолда жұрт берген тиын-тебенді табыстадық. Сонау баста жаяу сапарға шыққандардың атынан ниет қылған азын-аулақ қаржымызды да ортақ қазанға қостық. Түркістанда бір күн болдық. Қала халқының құрметіне, бөлендік. Бізді қолпаштады. Осында мекен тепкен Қазақ-түрік университеті киелі қаланың қасиетті орнына айналған екен. Осындағы жақсылықтың басында жүретін оқу орны бізді меншіктеп алғандай болды. Қонақ үйлеріне түсіріп, университет ректоры Мұрат Жұрынұлы сапаршылар құрметіне қонақасы берді. Академик тебіреніп сөйлеп, сапаршылардың бұл қадамын жоғары бағалады. Әңгіме ішкен-жеген жайында емес, имандылықты бағалау жайында болып отыр.

	Киелі қалаға бейсенбі күні кіріп, жұма күні аттандық. Сол жұма күнге қалдырған үлкен бір шаруамыз бар еді, соны жүзеге асырдық – Әзірет Сұлтан қорық-мұражайының директоры Темірхан Рыскелдиев мырзаға халқымыздың ұлы тұлғалары Абайдың, Жамбылдың, Мұхтардың, Қаныштың, Нұрғисаның, Шәмшінің және Мұқағалидың басынан әкелінген топырақты тапсырдық. Қасиетті мекенде ұлылардың рухы табысып жатсын дедік.

	Түркі дүниесінің тұмары болған Түркістанға жаяу сапар шегіп келіп, тағзым ету көңілімізді көптен күпті еткен ой еді, ол да жүзеге асты. Мұны біз Ұлы қала алдындағы перзенттік парыздың аз ғана өтеуі дейміз. Әрқайсымыз Түркістан қаласының алдында борыштымыз. Елдігіміздің кіндігі болғаны үшін, рухымызды көтеріп келгені үшін.

	Алматы – Шымкент – Сайрам – Түркістан.





ТАҒЗЫМ МЕН ТАҒЫЛЫМ


	МАРХАБАТ БАЙҒҰТ



	Қайран қазекемнің көбінесе аяқпен емес, ауызбен жүретіні жайында небір мақалдар мен мәтелдер баршылық. Қазақтың қара шалы – адамзаттың данышпаны Абай да бұл орайда айтудайын айтып-ақ кеткен. «Сайрам – Түркістан» жаяу сапары жайында да сан-саққа жүгіртілген сөздер аз айтылмаған сыңайлы. Сондықтан аз-кем кіріспенің артықтығы жоқ секілді.

	«Ұлылыққа тағзым» атты бұл акция «Егемен Қазақстан» газетінің бастамасымен Абайдың 150 жылдық мерекесі қарсаңында Семейден ұлы ақынның жатқан жері Жидебайға дейін жаяу сапар ұйымдастырудан басталған. Жұртшылық жылы қабылдап, ел іші ерекше елеңдесті. Сөйтіп, жаяу сапар жыр-жолбарыс Жамбылдың 150 жылдығы алдында Алматыдан Жамбыл ауылына дейін, кемеңгер суреткеріміз Мұхтар Әуезовтің 100 жылдығы қарсаңында Аягөз қаласынан Бөрлі ауылына дейін, ғұлама ғалым, данышпан ойшыл Қаныш Сәтбаевтың туғанына 100 жыл толарда Павлодардан Баянауылға дейін жарасымды жалғасын тапқан. Бұл сапарлар турасында екі бірдей кітап шығарылған. Енді, мінеки, «Ұлылыққа тағзым» атты имандылық акциясы түркі дүниесінің қасиетті қара шаңырағы, Қазақстанның рухани орталығы Түркістан шаһарының 1500 жылдығына арналып отырыпты.

	1986 жылғы желтоқсан көтерілісінен кейін жазықсыз жазаға ұшыраған қаламгерлердің бірі, Қайрат Рысқұлбеков пен басқа да жастардың соттағы суреттерін жариялағаны үшін Алматы облыстық «Жетісу» газетінің бас редакторлығы қызметінен босатылып, партия қатарынан шығарылып, алыстағы аудандық газеттің корректоры болып кеткен жерлесіміз Мамадияр Жақып – осынау «Ұлылыққа тағзымның» туын жықпай, желбіретіп келе жатқан жанкешті журналист. Бүгінде «Егемен Қазақстанның» шолушысы, редакция алқасының мүшесі, аталмыш акцияның президенті. Осыдан бір ай шамасы бұрын облысымызға іссапармен келіп, алдын-ала Сайрам-Түркістан аралығын байқап, тиісті адамдарға құлаққағыс жасап қайтқан-ды. Сонда сол ағамыз: «Жаяу сапарға ілесесің, «Егемен Қазақстанның» авторы ретінде таңдауымыз өзіңе түсіп тұр, шегінуге жол жоқ» деген. Облыстық ақпарат және қоғамдық келісім басқармасының бастығы Дархан Қамзабекұлы: «Қарсылық жоқ, жыл басында кезекті еңбек демалысыңыздан он күнде қайта шақыртып алған едік, жиырма күніңіз өз еркіңізде ғой» – деп, кәдуілгіше жайдары күлді. Біз бұл сапарға осылайша қосылып кеткенбіз.

	* * *

	Сонымен, сапарымыз Сайрамнан сызақшықтанды. Түркі әлемінің аспанындағы жарық жұлдыз, жыр-жауһарларын түркі тілінде жазған (ал түркі тілінін күллі қасиеттерін неғұрлым таза сақтаған қазақ тілі екенін түркологтар тұтас мойындайды) Ахмет Ыбырайымұлының, яки Құл Қожа Ахмет Ясауидің кіндік қаны осы Сайрамда тамған. Аса қанағатшыл, сопы шайыр былай деген ғой:



	Құл Қожа Ахмет, жеті жаста алдым сабақ,

	Сегізімде дүние қызығын қойдым талақ.

	Тоғызымда бір Құдайды көңілім қалап,

	Әр қашан да хақтан сабақ алдым, міне.



	Ыбырайым ата мен Қарашаш ананың кесенелеріне тәу еткен «Ұлылыққа тағзым» жаяу сапарына қатысушылар «Сайрам-Шымкент» жолына түстік. Ұлы Жібек жолының бір бұтағы бойында тал-теректер ырғалады, толқын ойнаған шалғын арасынан бір кездегі керуендердің күйін үнсіз шерткендей қоңыраугүлдер тербетіледі. Биыл жиде ертерек гүлдепті. Осы жолдың бойымен Ыбырайым ата да, Қарашаш ана да, олардың болашақ данагөй ұлдары Ахмет те талай-талай жаяулап сапар шеккен. Уа, айналайын Ұлы Жол, тағзым саған, мың тағзым!

	Байқаймын, ару Алматыдан, ахау Семейден келген меймандар – жаяу сапар жүргіншілері сол күні түске дейін Сайрамда өткен кездесулерден, ұланғайыр мұражайдан алған әсерлерінен арыла алмай келеді.

	– Мына мұражай тіпті бай екен ғой, – дейді Ұлы Абайдың жиені, Семейдегі «Абай» қорының президенті, ұзақ жылдар бойы мұражай саласында аянбай, шаршамай-шалдықпай қызмет еткен, бүгінде жасы алпыстан асқан ағамыз Балтабек Ерсәлімұлы.

	– Бәрі керемет-ау, бірақ жазу-сызуларының тек өзбек тілінде өрнектелгені қалай? – деп әзіл-шынын араластыра жымиды «Егемен Қазақстанның» Семей өңіріндегі меншікті тілшісі Дәулет Сейсенұлы бізге қарап.

	– Семейліктердің мақтауы да, сынауы да жүдә һәм орынды, – дейді халықаралық«Қазақ тілі» қоғамының бірінші вицепрезиденті, Ұлттық Ғылым академиясының мүше-корреспонденті Өмірзақ Айтбайұлы.

	Арықтың арғы жағындағы жайқалған күздіктен көз алмаған күйі көкшулан бөрідейін желе-жортуға көшіп, бусана бастаған, бурыл шашты Зейнолла Серікқалиұлы бұл әңгімені ести қойған жоқ-ты. Білімпаз сыншы, әдебиетші, «Алаш» сыйлығының лауреаты, жақында ғана республиканың еңбек сіңірген қайраткері атағын алған Зейнолла ағамыз әрбір әңгімені әріден қозғап, таратып, тамырлатып әкетеді.

	Жасыратыны жоқ, сансыз бапты Сайрамда толып жатқан проблемалар бар. Түркістанға 1500 жыл, әлде 2000 жыл деп жүрсек, Сайрамға 3000 жыл, әлде 3500 жыл деп таласуға әбден болады. Мұнда томаға-тұйық қалған тылсымдар, ашылмай жатқан аралдар аз емес, бұрмаланыңқырап кеткен жағдаяттар да жетіп-артылар. Осыдан екі жыл бұрын Мемлекеттік хатшымыз, маңдайы кере қарыс ойшылымыз, халық жазушысы Әбіш Кекілбайға үлкен үміт артылып, арнайы хат жазылған. Онда Түркістан тойы қарсаңында көне Сайрам кентіне, оның төңірек-тараптарына мемлекеттік, ұлттық тұрғыдан терең мән бермек керектігі баса атап көрсетілген-ді. Обалы нешік, Әбіш мырзадан жауап алынды. Ұлттык Ғылым академиясына, оның тарих, археология, т.б. институттарына, Білім және ғылым министрлігіне тапсырма берілгені айтылыпты. Алайда әлі күнге дейін олардан бәрекелде дерліктей қимыл-қозғалыс байқала қойған жоқ...

	– Ассалаумағалейкум! – дейді жол жағалай тұрғандар. – Естіп жатырмыз, өзгеше өнегелі сапарға бел байлаған екенсіздер. Ниеттеріңіз қабыл болғай!

	– Жолдарыңыз болсын!

	– Шаршамаңыздар!

	Қалайша риза болмайсыз мұндайда. Ақ сақалды қариялар да, ақ жаулықты аналар да, жас өскін балдырғандар да шын ықыласпен таңдана қарап, иіле сәлем беріп, қол бұлғаса қалып жатыр.

	Шымкенттегі Тәуке хан даңғылы бойымен жүру қиындады. Алдымызға МАИ мәшинесі түсті. Темір көліктің көптігіне қарамастан, тоқтай салып, мән-жайға қаныққан соң асқан бір ырзалықпен нұрлана күлімсіреп, шынайы пейілмен тілек қосатындар аз емес. Кейбіреулер тіпті: «Менің мына аманатымды тайқазанға салыңыздаршы!» – деп өтініп, ақша да ұсына бастады. Әрине, ұлылыққа тағзым ретінде, рух ізденісіне бағышталған бұл сапарға терең мән бере алмай, тайыз-тайғақ ыңғай танытып қалғандар да жеткілікті.

	– Не боп қалды, ақсақалдар? Не көрінді соншама?

	– Немене, мәшине бермей қойды ма? Апарып салайық баратын жерлеріңе.

	– Спортшы шіркіндердің түрлерін қараңдаршы! – Дәруіштер ме, мүсәпірлер ме?

	– Еріккен біреулер ғой, мынадай ыстықта дені сау адам өстіп жүре ме? – деген сөздерді де естуге тура келді.

	Ертеңіне, күн көп көтеріле қоймаған шақта Шымкенттен шықтық.

	– Мүсәпірлер, қалайсыңдар? – деп қояды Өмірзақ Айтбайұлы әзілдеп.

	– Біз пақырларды қойшы, мына шымкенттікке қиын тиді. Кеше қаланың кақ ортасында үш-төрт жігіт жанына жетіп келіп: «Көке, сізге не болды?» деп сұрады. Как будто біз мұны заложник етіп әкетіп бара жатқандай, – дейді Зейнолла ағамыз.

	– Өзінің түрі де солай көрінген шығар, – дейді «Егемен Қазақстанның» фототілшісі Берсінбек Сәрсенұлы. Белгілі бауырлары Көпен, Кұлбек сияқты бұл Берсініңіз де шымшып алуға шебер екен. Өзінің көркем жігіт болып тұрғаны шамалы, сонда дағы қыршымасынан қайтпайды.

	Бадам стансасына бұрылар жерде жаяу сапардан үзіліс жасап, мәшинеге отырып, Ордабасы тауына, Тутөбеге тәу етіп қайттық. Түс ауа тұп-тура темір көлікке мінген жерге қайта келіп түсіп, жаяулатып алға жылжыдық. Сапар жетекшісі Мамадияр Жақып әрбір қадам жерді есептеп, тіркеп қояды. Талабы қатал да әділ. Жаяу сапарға алғаш рет қатысып отырған Өмірзақ Айтбайұлы және осы жолдарды жазып отырған пақырыңыз ғана. Қалғандары төрт-бес жорыққа шығып үлгерген. Екінші күні 35 километрге дейін жүруге тура келді. Тіпті түнде де жолға шықтық. Онсыз болмайды. Күніне кем дегенде 30 километрді жүріп жығылу – бұлжымас шарт. Уақыттың біразын жол-жөнекейгі жүздесулер, мектептердегі кездесулер алады. Шаңқай түсте, күн қайнап тұрған шақта да 5-6 километрді артқа тастап барып, дамылдайтын жағдай болады. Бірте-бірте көндігіп, үйрене бастадық.

	Темірланда Әлдібек ініміздің үйіне түнегенбіз. Аудандық мәдениет және ақпарат бөлімінің меңгерушісі, көбінесе Мұқағалидың өлеңіне жазылған мұңды әндерімен танымал композитор Әлдібектің бір жақсы қасиеті өзінің туындыларын тықпалай бермей, өзгелердің әндерін жиірек орындайды екен. Меймандардың бәріне Әлдібектің өз әндерімен қатар созақтық әріптесінің бір әні ерекше ұнады. Сөзін де созақтық бір ақын жазған екен:



	Жұлдызбен араласып,

	Қырдан ай барады асып.

	Үйіңнің сыртында жүр

	Бала ғашық,

	Далаға шық.



	Өмекең де баппен ән салып, Зекең күй тартты. Далаға шықсақ, жұлдызбен араласқан ай Қарауыл төбеден асып барады екен.

	– Демалсақ қайтеді? – деді Өмекең есінеп.

	– Жоқ, болмайды. Кем дегенде бес шақырым жүріп қайтамыз, – деді Мамадияр көкеміз мізбақпастан. Түнгі жүріске «Ордабасы оттары» газетінің редакторы, айтулы ақын Нармахан Бегалыұлы қосылды. Ол сол күйі жаяу сапарға ілесіп кете барды. Өзі күн сайын 4-5 шақырымға жүгіреді екен, ертеңіне желдеген серкедей заулап жөнелсін. Оған дейін оқ бойы озық кетіп бара жататын семейлік Дәулет мырза еді, Нармаханға ол-дағы басын шайқап қала берді. Ең соңында Өмекең екеуміз. Зекең әзілмен демесе, рахаттана күліп, қуат біткендей қуанып, алдағыларды қуып жетеміз. Халықаралық «Қазақ тілі» қоғамының бірінші вице-президенті оңай адам бола ма, Өмекеңнің өзі де әңгіменің майын тамызады екен. Бас-аяғын қаусырмалап, шарықтау шегін әуелетіп әкеткенде, ішек-сіленді қатырар. Демалып, тыңайып отырған сәттерінде одан сайын көңілденіп, «Еңлік-Кебектегі» Еспембеттің сөздерін мәнерлейді. Әрі Еспенбеттің, әрі оның рөліндегі Серағаңның (Серке Қожамқұлұлы) үнін айнытпай салады. Енді бірде Қоңқай монологы айна-қатесіз құлағыңызға келер.

	Сол күні қазақтың ұлы перзенті, күш атасы Қажымұқан бейітіне зиярат етіп, мұражайында болғанбыз. Балуанның келіні Науат апайдың үйінен нан ауыз тигенбіз.

	Мұхтар Әуезов: «Созаққа барсаң, күйшімін деме, Шаянға барсаң, әншімін демені» бекер айтпаған ғой, шіркін. Бәйдібек ауданының қарсы алуы өзгешелеу болды. «Бүйтпесе де болатын еді, дегенмен мың да бір рахмет!» – деп қояды меймандар. Базарбек пен Нәзипа атты сүттей ұйып отырған ұлағатты отбасында меймандарымыз ақжарма пейіл, ақеділ ықыласқа кенелді. Шалдар ауылындағы Абай атындағы орта мектепте өткен кездесу баршаға арналған мазмұнды сабақ мәнзелдес еді.

	Ордабасы ауданынан өтіп, Бәйдібек ауданына іліккенде Шымкент қалалық «Қазақ тілі» қоғамы басқармасының өкілі Қабыл Дүйсенби қуып жетіп, жаяу сапарға ілесті. Қабыл мырза да Нармахан сынды жүгіргіш болып шықты.

	Арыстанбаб кесенесіне жақындағанда бәріміз де үн-түнсіз ой құшағында едік. Төлегеннің, Жұмекеңнің, Мұқағалидың жырларын жатқа соғып, шынығу мен ашығудың небір сырларынан лекция оқитын Нұрмахан да тыншыпты. «Әншейінде әлдеқандай болып, мәшинемен келеміз, асығып кетеміз. Міне, бабалар, жаяу сапармен соғып тұрмыз бастарыңа, осында түнейміз», – деп, толқыныспен күбірлейді Өмірзақ Айтбайұлы.

	Арыстанбабқа түнеп, күн көтеріле бере жолға шықтық, Отырар төбені араладық.

	Елді мекенсіз ұзақ-ұзақ жолдарда мүсәпірлер тағы да ойға беріліп, бір-бірімізден көз жазып қалып, сағым-сағымның арасынан әзер танып келе жаттық. Әсіресе алып КамАЗ-дар зарылдап өткенде, қиыршық таспен атқылап, шаң боратар. Кей-біреулері әдейі ғана күш көрсетіп, жанай заулап өтер. «Мерседестер» мен «Тойоталар» тақай тиісіп, тайраңдайды-ай.



	«Зәлім нәпсім еш қоймастан отқа салды,

	Өне бойым өзөзінен күйіп жанды.

	Имансыздық иманын шайтан алды,

	«Ағузу биллаһи бисмилла», – деп жүрдім, міне» –



	деген Құл Қожа Ахмет бабамыздың сөзі келер құлаққа.

	Ішіміздегі ең жасымыз Ержан Жақыпқа ерекше қызық. Мәшинеден ықпайды. Таяғын иығына салып алған Балтабек ағамызды қайтер екен деп қия тұста басып озып барамыз. Ол кісі риясыз күліп, кенезесі кебе шөліркегенін жасырғысы келіп:



	«Кешегі досың – бүгін жау,

	Бұл не заман япырау!» –



	деп, нағашысы Абайдың өлеңін ыңылға қосады.

	Иқан ауылының әкімі, риясыз ақпейіл азамат Рахметжан мырзаның шаңырағында ғана шаршағанымыз басылды. Оның ертеңіндегі жүрісіміз аса өнімді болды. Ынтымақ ауылында Тәңірберген мен Жұмағыздың үйіне қондық. Қаталап-ақ қалған екенбіз. Жұмағыз бала-шағасымен самаурын қоюдан, үй иесі Тәңірберген мен ауыл әкімі Оразкелді қара шәй мен көк шәйді кезек-кезек құюдан сүрініп-жығыла жаздады. Қабақ шытар бірі жоқ, бәрінің де екі езулері екі құлақтарында. Осы үйде атақты желаяқ інімізбен, Түркістаннан Астанаға екі рет жүгіріп барған Әлішер Әбдікәрімовпен кездесіп қалдық. Келе жатқанымызды естіп, сәлем бергелі кіріпті. «Бұл ағаларың жүгіргіш емес, «аяңдағыштар», – деп әзілдеп қояды «Егемен Қазақстанның» меншікті тілшісі Төрехан Рәмберді жаяу сапардың сәтті аяқталып келе жатқанына шүкіршілік еткендей мамыражай күй кешіп. Асқар Әлихан мырзаның режиссерлігі ұстап кетіп, алуан қойылымдардан көріністер бейнелеп берді. Өмекең әуезді әнді әуелетіп, Зекең күй шертеді.

	Жетінші күні таңертеңгі сағат сегізде шығып, он екі километрді кідіріссіз жүріп отырып, ұлы бабаның кесенесіне де келіп жеттік. Құрбандық шалынды, кұран оқылды. Кесене ішін асықпай араладық. Қылуетке түстік...

	Сол күні Саттар мен Нәзір мұражайы алдында да келісті кездесу өтті.

	Қайтар күні «Әзірет-Сұлтан» қорық мұражайының директоры Темірхан Рыскелдиевке «Ұлылыққа тағзым» акциясының президенті Мамадияр Жақып қазақтың асыл перзенттері Абайдың, Жамбылдың, Мұхтардың, Қаныштың, Шәмшінің, Мұқағалидың, Нұрғисаның жатқан жерлерінен арнайы әкелген бір-бір уыс топырағын қастерлеп, қасиеттеп табыс етті. Жеті уыс топырақ...

	Міне, осылайша «Сайрам-Түркістан» жаяу сапары да тәмәмдалды. Біз бұл жазбаларымызда «пәленше қарсы алды, түгенше шығарып салды, өйтті де бүйтті» дегенді әдейі көп айта қоймадық. «Өркениетті елдерде» дегенді шектен тыс көп қайталаймыз ғой, соларда игі мақсатпен, ізгі ниетпен жаяу сапарға шыққандарға, жүгіргіштерге, велосипедшілерге, қайықшыларға, тағысын-тағыларға назар аударып, көңіл бөлу, мүмкіндігінше қамқорлық жасау – жергілікті өкімет, билік орындарының міндеті. Обалы не керек, жол жүріп өткен аудандар мен қалалардағы Дархан, Құлбек, Төрехан, Оразхан, Қасымбек,

	Қуаныш, Аманкелді, Сұлтан, Мұрат, Рахима, Ұласбек, Бағдат, Дүйсенбек, Шадияр, Икрам, Гүлзейнет, Мәриям, Мұрат, Темірхан, Ораз, Нұрмахан, тағы басқа да жоғарыда аталған және аталмаған мырзалар мен ханымдар ерекше елгезектік көрсетіп, сергек сезгірлік таныта білді. Оларға жаяу сапарға қатысушылар алғыс жаудырды.

	Әрине, жол-жөнекей біраз жұртты «мазалап», базбір жерлерде МАИ қызметкерлерін «жазалап», кейбір тұстарда қалғыған миларды «тазалап», «жазықты» да болған шығармыз. Алайда, «Ұлылыққа тағзымның» тағы бір аты –акция, халайықтың назарын аудару, селт етпестерді селк еткізу, Түркістан тойының жақындап қалғанын сезіндіру – парасатты парыз. Шерхан Мұртаза:«Ұлтымыздың ұйытқысындай Түркістанды пір тұтқандар қор болмайды», – деді өзінің «Түркістанға асар жариялайық» атты шақыруында. Ал қазір ұлы шаһарда асар жүріп жатыр.

	Иә, әр кім әр қалай түсінер, түйсігіне қарай ой түйер. Жеңіл мінез желауыздар айтқандай, еріккендердің ермегі емес-ті бұл. Бұл – әуелі Алла-тағалаға, сосын Түркістанға тағзым. Құл Қожа Ахмет бабаға тағзым. Діл мен дінге, тілге, дәстүрге тағзым. Рухқа тағзым. Абылай ханға, басқа да хандар мен билерге, батырларға, ғұлама ғалымдар мен ақындарға тағзым. Барша аруаққа тағзым, Ұлы Жібек жолына, қазақ даласының қасқа жол-

	дарына тағзым. Ата-бабалар ізіне, ізгілікке тағзым.

	Сайып келгенде, ұлылыққа тағзым. Жол жалғаса бергей.

	«Оңтүстік Қазақстан», 13.05.2000.





Алтыншы сапар


	АЛЫПТАР АЛЫСТАҒАН САЙЫН ТҰЛҒАЛАНА ТҮСЕДІ



	«Егемен Қазақстан» газетінің бастамасымен өтіп жатқан «Ұлылыққа тағзым» деп аталатын алтыншы жаяу сапар. Бұл жолы Ғабит Мүсіреповке арналды. Ғабеңді ұлы деп таныған біз ғана емес, әлем таныған. Ұлы жазушының 100 жылдық ме рейтойы ЮНЕСКО аясында бүкіл әлемдік мереке ретінде аталып өтіп жатыр. Әрине, оның орны өзіміз үшін бөлегірек. Алдымен өзіміз танысақ қана басқалар таниды.

	Танудың, құрметтеудің де жолы әртүрлі. Ұлылардың ха лықтың аузында сөзі жүреді. Мұрасын қастерлейді. Түрлі жи налыстар өтеді, той болады. Ертерек өткендерін әулие санап, басына барып, тағзым ететін де дәстүр бар. Осыдан жеті жыл бұрын ұлы Абайдың 150 жылдық тойы қарсаңында Семей ден қасиетті Жидебайға бір топ қаламгерлер жаяу сапар шек кенімізді жұртшылық жылы қарсы алып еді, одан кейін оны жалғастыра беруді жөн көргенбіз. Газетіміздің «Ұлылыққа тағзым» акциясы кейін жыр алыбы Жамбылдың 150 жылдығы, ұлы сөз зергері Мұхтар Әуезовтің және ғұлама ғалым Қаныш Сәтбаевтың 100 жылдық мерейтойлары, сондайақ Түркістан қаласының 1500 жылдығы құрметіне өткізіліп, дәстүрге ай налғандай болды. Алғашқы кездерде бұл қадамдарымызды жұ ртшылық қалай қабылдар екен деген ой көңілде жүретін. Сапар соңында жұрттың ыстық ықыласын көргеннен кейін көңіл жадырап сала беретін. Жұрт ұлыларға деген құрметтің өзін де құрметтейді екен.

	Ғабеңнің туған жеріне сапарға дайындық кезінде бұл өзі қалай өтер екен деген күдік болған жоқ. Бір жағы, бұрынғы сапарлардың әсері бар, екіншіден, ұлы сөз зергеріне деген рес публика жұртшылығының, ең алдымен, оның жерлестерінің ыс тық ықыласын естіп те, көріп те үлгергенбіз. Жазушының туған жерінде болатын қорытынды тойға дейінақ бүкіл республика көлемінде, оның туған өңірі – Солтүстік Қазақстан облысында біраз шаралар жүзеге асқан. Ғабең тойы кең көлемде өтіп жат қан.

	Біз Ғабең ауылына сапарға шықтық.





I. ЖАҚСЫНЫҢ ШАПАҒАТЫ




	Ұлы Ғабит Мүсіреповтің ауылына бару үшін алдымен облыс орталығы Қызылжарға, әзірге Петропавлға соғасың. Әр кез Ғабеңнің өзі де солай еткен ғой. Бұл кәдімгі қазіргі заманғы қала. Кезінде қорғаныстық өнім өндірумен аты шығып, КСРО күйрегеннен кейін сол айбынды кәсіпорындарының күйі кетіңкіресе де, енді есін жиып, қайта өрлеу жолына түскендей әсер қалдырады. Басқа жерлерге қарағанда, қазағы аздау, орыс тілді тұрғындары басым мекен. Осындай жер Ғабеңе қалай қарайды екен деген ой көңілде тұрған.

	Сапаршыларды облыс орталығы тым көпіршітіп қарсы алды. Гүл шоқтарын құшақтатқаны өз алдына, шашу шашылды, дәстүрлі дәм-тұз ұсынылды. Қаптаған телекамералар. Облыстық, қалалық мекемелердің басшылары қошемет көрсетіп, ыстық көңілдерін көрсетіп жатыр. Қарапайымдау журналист, жазушылар оны артықтау көргендей болған.

	– Сіздердің бұл құрмет-қошеметтеріңізді ұлы Ғабеңе деген шексіз махаббаттарыңыз деп қабылдаймыз, – деп ақталғандай болған сапаршылар.

	Мұндайда ешкімнен сөз сұрамайтынын аңғартқандай, облыстық әкімшілік аппаратының бөлім бастығы Раиса Орынбасарқызы Қасымова оларды ақтап жатыр:

	– Ғабең – ұлы тұлға. Ғабең – біздің жерлесіміз. Сондай адамға құрмет көрсетіп, оның туған жеріне жаяу барып, тағзым етпек адамдарға да құрмет лайық, артық көрмеңіздер, – деді ол.

	Сөзге қала әкімінің бірінші орынбасары Дулат Күтербеков бауырымыз араласты.

	– Ғабеңе деген кұрметімізді де көрсетеміз, – деді ол. – Ол ертеңгі шаруа. Ал қазірден бастап сіздер қаланың қонағысыздар. Кейін шығарып салатын да біз боламыз. Қош келдіңіздер!

	Әңгімені өзімізді қалай қарсы алудан бастаудың да жөні бар. Осы сапар барысында қарсы алулар, құрмет-қошемет аз болған жоқ. Бұл жерде пендешілік пайымдаудың жетегінде кетіп қалу қаупі барлығын да айтқан жөн. Сол құрметтің, қошеметтің басында Ғабеңнің тұрғанын тағы да бір ескерте кеткен артық емес-ау.

	Сол Ғабеңе құрметтің арқасында сапаршыларға қалада біраз қошемет те көрсетілді. Қаланың «Қызылжар» дейтін маңдай алды қонақ үйіне жатқызып, қала аралағанда қастарында басшы адамдар жүрді.

	Қалаға сапаршылар кештетіп жеткендіктен, келесі күні бірден жолға шығып кетуді жөн көрмеген. Қарсы алушылар да солай ойлап, қаланы аралатудың жоспарын жасап қойыпты. Сапаршылардың да бір мақсаты – әйтеуір бір жаяу жүріп өту емес, Ғабеңе қатысты жерлерді, шараларды көру, жұртшылықпен кездесу, пікірлесу, ой бөлісу де болатын. Оған бір күн қию артық емес.

	Алдымен облыстық әкімшілікте қабылдау болды. Жаңа келген әкім А.Смирнов жоқ деп, оның орынбасары Қуат Есімханов мырза қабылдады. Қабылдауына аппарат басшысын, бөлім басшыларын шақырды. Кең, еркін отырып, облыс басшысының бірі сапаршыларға Ғабеңнің 100 жылдығына байланысты бүгінге дейін тындырылған істі, алдағы қорытынды тойға әзірлік жайын әңгімелеп берді. Әрине, мұндай мағлұматты әкімшіліктегі басқа да қызметкерлерден естуге болар, бірақ осынау үлкен шаруаның басы-қасында жүрген азаматтың өз аузынан есіту үлкен әсер қалдырған.

	Біз бұл әңгімеде айтылған жайларды бұрын да, кейін де өз көздерімізбен көрдік. Ал соның басы-қасында Қуат Есімханұлы мырзадай адамдардың жүргені де көп шаруаның үйлесімді біткеніне себепші болғанын да талай естідік. Осындайда көңілге көп жайдың орала беретіні де бар. Республикамыздың көптеген жерінде болған талай ұлттық дәрежедегі шаралардың басы-қасында осындай ұлтжанды, іскер азаматтар жүрсе, оның нәтижесі де басқаша көрінер еді-ау деген ой келеді. Бүгінгідей Ғабеңнің мерейтойының басы-қасында осындай азаматтың жүргеніне шүкіршілік етесің. Басқа бір теріс пиғылдыны былай қойғанда, көп кездесетін секемшілдеу, көлеңкесінен сескенетін, немесе ұлттық мүддеге немқұрайдылау қарайтын біреу жүрсе, қалай болар еді? Құдай ондайлардан сақтасын дейміз де. Бұл қалада осы күндерде Ғабең аты аталмайтын жер жоқ десе де болғандай. Көше бойларында көрнекті етіп жазылған жазушының мерейтойы туралы жарнамаларды былай қойғанда, қай есікке кірсең де, сол той иесінің ең болмағанда суреті көрнекті жерде ілулі тұрады екен. Біз оны арнайы барған жерімізде ғана емес, кездейсоқ бас сұққан жерлерден де көрдік.

	Кім біледі, жұрттың бәрі Ғабеңнің шығармасын оқыды деп айту қиын ғой. Оқымағандар өз қазағымыздың ішінен де табылар-ау. Ал қазір бұл қалада Ғабит Мүсірепов кім болған дегенге, сірә, оны республикамыздың мерейін көтерген үлкен тұлға болғанын, оның жүз жылдық тойы аталып жатқанын, ондай адаммен мақтануға болатынын екінің бірі айтатындай, айтып қана қоймай, көпшілігі оған үлкен құрметін білдіргісі келеді.

	Сапаршылар өлкетану музейінде болды. Мұнда да Ғабеңе арналған бөлім бар. Ұлы перзентінің өз өлкесінде дүниеге келгенін жұрт айрықша мақтаныш етеді екен. Ал бұл өңірдің табиғаты, тарихы туралы мол мағлұмат та мұнда бас сұққан жұрттың зердесіне біраз нәрсе құйғандай. Оны ежелде алып мамонттар мекендесе, бұлан, бұғылар қазір де кездесетін көрінеді. Сол өңірде қазақтар көптен тіршілік еткен. Отаршылар кейін келіп, үстемдік құрды. Кейбір антұрғандардың осыдан біраз бұрын сөз шығарып, жердің кімдікі екені жайында дау айтқанына тарих, қарапайым тіршілік құралдары да нақты жауап қайтарады. Ғабең тарихқа, тым ертедегісі емес, осыдан бірнеше ұрпақ бұрынғы тарихқа өнімді қалам тартқан адам. «Оянған өлке», «Ұлпан» романдары қамтыған дәуірде қазақ ұлтының тағдырына қатысты көп жайлар бар. Отаршылдық ендеп келе жатқан сол дәуірді көрсеткенде ұлы жазушы қанша толғанды екен деген ой келеді. Жұмысқа жегілгендердің тағдыры ортақтығын ғана емес, қазақ даласына басқа жұрттың өктемдеп кіргенін де қатты ойға алған шығар. Бүгінгідей тәуелсіздікке қол жеткен заманда жазылса, сол шығармаларда автор позициясы қандай болар еді деп те ойлайсың. Тәуелсіздікке қолымыз жеткенін Ғабит Мүсірепов көрмей кетті. Оған жететініне Ғабеңнің көзі жетті ме? «Иә» деп айту қиын ғой. Ал армандағаны анық. Коммунистік жүйенің барлық қысталаңын бастан кешірді. «Майлин жау болса, мен де жаумын» деген сөз айтқан да Ғабең. Партиядан шығып, ұзақ жылдар бойы оған қайта кіруге жол таба алмаған да Ғабең. Бұл жүйенің қатыгездігін жанымен сезінген адам. Оның үш-төрт жылдың ішінде күйреп түсетініне, сірә, сене де қойған жоқ шығар.

	Заман көп жайды өзгертті. Қазақ қауымы өте аз, қазақы дәстүрді жатырқайтын қаладағы көп жаңалық Ғабең дүниеден өткен соң, еліміздің колы тәуелсіздікке жеткен соң келген. Ғабең соны қазір көрер ме еді деген өкініш ой келеді көңілге. Бірақ ұрпақ көріп жатыр ғой деп шүкіршілік қыласың.

	Сол өлкетану мұражайымен жапсарлас «Асыл мұра» орталығы орналасыпты. Мұндай орталық бұрындары болса, бұл өңірде ұлтшылдық мекеме саналар еді. Қазір бұл мекеме қазақ халқының осы өңірдегі асыл мұраларын жинақтап, жарыққа шығарумен айналысады. Сондай-ақ елден шыққан игі жақсыларды елге таныстыруды мақсат етеді екен. Орталық орналасқан үлкен жарық бөлменің қабырғалары қаптаған портреттер. Жалпы қазаққа танымал Мағжан, Сәбит, Ғабиттей ұлылар кемел ойдың қолбасшыларындай сол портреттер галереясының басында тұр. Сол қабырғада қаншама игі жақсының тағдыры бар: жазушылар, ақындар, сазгерлер, әншілер, журналистер, мұғалімдер... Мұнда келушілер көп адаммен кезігеді, арасынан өздеріне жақын аяулыларды да табады.

	Соның барлығын жинақтап, бас-көз болып жүрген, күндердің күнінде өздерінің де портреттері осында ілінетін үш-төрт ағаларымыз: Социал Жұмабаев, Ғалым Қадырәліұлы, Қайролла Мұқановтың тындырып жатқан істері баршылық. Демеуші тауып, кітаптар шығарады. Құрастырушы да, редакциялаушы да, тіпті корректорлары да өздері. Олардың бастамасына да, тындырып жатқан ісіне де Ғабеңнің көзімен, заманның көзімен қарағың келеді. Ұлы жазушы ризалық білдірер еді-ау дейсің. Сол ағаларымыздың бірімен, атап айтқанда, Қайролла Мұқановпен кейінірек жақынырақ танысуға тура келген. Қайрекең бізбен бірге жаяу сапарға шықты. Бұл жайында кейінірек әңгіме етеміз.

	Қашанда әріптестер бір-бірін іздейді. Сапарға қатысушылар «Солтүстік Қазақстан» газетінің редакциясында кездесуде болды. Олар бізді іздеп тапты, біз оларды іздеп таптық дейтін емес, ашық, ақжарқын әңгімеге екі жағымыз да құштар болғанымызды аңғардық. Сол редакциядағы әңгіме аздық етіп, қызылжарлық әріптестеріміз қонақ күтушілерден кешкі ас беру кезегін де сұрап алыпты.

	Газет редакторы Бақыт Мұстафин тек солтүстік өңірге ғана емес, республикаға белгілі журналист, жазушы. Облыстың рухани өміріне белсенді араласып келе жатқан азамат. Ғабең осы өңірге келгенде, оған қызмет көрсетуге әзір жүрген, ұлы жазушының туыстарымен де араласы бар әріптесіміздің айтары көп. Әдептен озбайтын Бәкең әзінің ұлы жазушымен қалай араласқанын емес, көбіне Ғабеңнің тұлғалық орнын әңгімеге арқау етті.

	– Кейде ұлылардың мүшел тойларын түрлі жиналыс, ойын-сауықпен шектейтініміз бар, ал байыбына барып бағаласақ, бір-екі күнгі тойға дейінгі дайындық шаралары, ұлы тұлғаларымыз жайлы жүйелі әңгімелер, насихаттық жұмыстар ұлттық мүддемізге орасан зор қызмет етеді, – деп бір ой түйген.

	– Кешегі ұлы Сәбеңнің жүз жылдығы облысымызда қазақ тілінің мерейін бір көтеріп тастады. Ал бүгінгі Ғабең тойының орны тіпті бөлек болатын түрі бар. Басқа тілдегі халық осы жазушыға арналған шаралар кезінде қалайда қазақша сөйлегенге құштарлығын аңғартады. Тіпті кейбіреулері қазақша білмегеніне қысылатындай да кейіп танытады. Ең алдымен соған қуанайық. Бұрын қысылуды білуші ме еді олар? Қазақша ән, тақпақ айтатындар көбейіп келеді. Мен соны Ғабеңдердің бүгінгі ұрпаққа тигізген шапағаты дер едім...

	Осы бір ой қаланы аралаған кезде үнемі көңілге оралып жүрді. Қаладағы №43 Ғабең атындағы мектепте болдық. Ондағы көрнекті жазуларға қарап, оны қазақ мектебі дерсің. Орыс мектебі екен. Бір жағы жазушының есімі қазақ мектебі емес, орыс мектебіне берілгені де жөн көрінген. Ғабең аты берілген соң, ондағылар қазақ тіліне басқаша қарайтын сияқты. Балалардың жапырлай қазақша амандасқаны өз алдына, қазақша хормен ән айтады екен. Осының бәрі тіл сындырудың басы.

	Қазақ тілінің мұғалімі Айжан Ыбыраева қарындасымыз қазақ тілін меңгеруге қазір көзқарастың өзгергенін айтады. Арнаулы кабинет бар, жеті мұғалім дәріс береді екен. Мектепте Ғабеңе арналған шаралар қазақ тілін меңгеруге жаңа бір өріс ашатынына күмән келтірмейтіндей. Бір түрлі соған көңіл сенеді.

	Осыдан тура үш ай бұрын Сәбит Мұқанов атындағы облыстық кітапханада болғанымыз бар. Сонда қарбалас жұмыс еді. Кітапхана қызметкерлерінің бірқатарлары құрылысшыға айналғандай көрінген. Бояу иісі қолқаңды қабады. Үлкен жөндеу жұмыстары жақын күндердегі Ғабеңнің мерейтойына қатысты шараларды өткізуге дейін бітуге тиіс болатын. Сол жұмысты облыс әкімінің орынбасары Қуат Есімхановтың тікелей өзі бақылап, біраз жұрттың екі аяғын бір етікке тығып, апшысын қуырып жүргенін де көзіміз көрген.

	Бүгін басқаша жағдай. Осынау рухани орталыққа келген жұрт іздегенін табуға толық жағдай жасалған. Оқырманға керектің бәрі бар. Оған компьютер де қызмет етеді. Кейін шыққан кітаптар өз алдына, мұнан төрт-бес ғасыр бұрын жарық көрген басылымдарды да таба аласың. Анықтамалық қызмет әзір. Қандай да болсын үлкен шараларды осында өткізуге болады. Мәслихат залының өзі бүгінде талай бас қосудың орнына айналып үлгеріпті.

	Осының бәріне Ғабеңнің, оның мерейтойының шапағаты тиіп отыр. Облыс орталығының жұртшылығы осынау рухани орталықтың қайта жаңғырғаны үшін Ғабеңе рахметін айтса, артық па?

	Шапағат дегеннен шығады, кезінде осы кітапхананың дүниеге келуіне Сәбит Мұқанов мұрындық болған. Оған қаладағы жақсы ғимараттың бірін алып беруге, кітап қорын толықтыруға, түрлі құралдармен жабдықтауға өзінің депутаттық құқын пайдаланып, Сәбең көп көмегін тигізіпті. Осының бәрін ескеріп, облыстың бұл бас кітапханасына халық жазушысының атын беру жөнінде шешім қабылданғаны белгілі.

	Жол түсіп, осы қалаға келгенде, Ғабең кітапханаға кіре кетуді парыз санайды екен. Осындағы С.Мұқанов мұражайын ашуға да қатысып, Сәбең туралы естелік айтыпты. Мұрағат ретінде қойылған сиясауытқа байланысты оны жазушының кабинетінен талай көргенін, оны қандай шығармалар жазғанда пайдаланғанын еске алыпты.

	Ұлылардың әрбір іс-әрекеті кейінгіге өнеге. Өнеге ғана емес, үлкен игілік. Сәбең, Ғабең араласпаса, оларға деген бүкілхалықтық құрмет болмаса, осы кітапхананың тағдыры қалай шешілер еді дейсің. Әрине, облыс орталығы кітапханасыз қалмас еді ғой, бірақ оған Сәбең мен Ғабеңнің рухы сіңер ме еді? Сол екі алыптың беделімен осында ұлттық мүддеге қызмет ететін талай шаралар жүзеге асып жатыр, аса да бермек. Шапағат деген сол.

	Қалаға келгендердің тағы бір бас сұқпай кетпейтін жері бар. Ол – Ғабит Мүсірепов атындағы жасөспірімдер кітапханасы. Әсіресе, қазіргі той күндері оның есігі айқара ашық. Ол ұлы жазушының мұрасын насихаттайтын орталықтың біріне айналған. Той қарсаңында күрделі жөндеуден өтіпті.

	Кеше жаяу сапаршыларды қарсы алып, өз қонақтары ретінде иемденген қала әкімінің бірінші орынбасары Дулат Күтербековтың осыдан үш ай бұрын осы ғимарат ішінен кездестіріп, танысқан едік. Осы кітапхананың күрделі жөндеуден өтуін өзі бақылап, бас-көз болып жүрген еді. Енді істің нәтижесі көптің көз алдында. – Ғабеңнің арқасында үлкен іс тынды, – дейді кітапхана директоры Әнипа Капарова қарындасымыз. – Бұл кітапхана қала балаларының сүйікті орнына айналған. Әсіресе жазғы демалыс кезінде уақыттарын осы жерде өткізеді. Кітап та оқиды, түрлі шығармашылық ойындарға қатысады, суреттер салады, ойыншықтар жасайды. Олар көрмеге қойылады. Арнайы жабдықталған кабинет бар...

	Мұндағы бір бөлме Ғабеңнің мұражайына айналған. Экспонаттарға тапшылау болса да, ұлы жазушы жайында біраз мағлұмат береді. Кітапхананың тұрақты 12,5 мың оқушысы осында келгенде мұражайға бір бас сұғар болса, ұлы жазушының шығармашылық дүниесінің есігінен сығалайтыны анық. Ол ішке енудің басы ғой. Соған қуанасың.

	Жалпы осы Солтүстік Қазақстан облысына, оның ішінде Петропавл қаласына келгенде көңілде жүретін бір жәй бар, оны жасыра да алмайсың – қазақтардың аздығы, орыс тілділердің көптігі. Сонау тәуелсіздікке қол жеткен кездегі кейбіреулердің дүрбелең жасағысы келгендері де еске түседі.

	Қазір ел тыныш. Ұлы Ғабеңнің тойына қазақтар ғана емес, бүкіл облыс жұртшылығы дайындалып жатыр. Неге бұлай деп қысыр әңгіме көтерушілер жоқ. Күні кеше ғана осынау ұлы тұлғаға қаланың бір көшесін қимай, қызылкеңірдек болып айтысқандар бүгін үнсіз.

	Соған қуанасың. Неге сонша емешегің үзіледі, солай болуға тиіс қой, деп біреу дау айтар. Тиіс нәрсенің барлық жерде жүзеге асып жатқаны бар ма? Осынау түсіністікке жеткізген қадамдарды бағаласақ жөн. Ол басшы азаматтар тарапынан болған іс-қимылдың, ұлтжанды бауырларымыздың кезі келгенде айтар сөзін айтып, арандатушылардың бопсасына шыдаған ірілік көрсетуінің нәтижесі деуіміз керек. Басқалар не айтады екен деп, кібіртіктемей, облысты басқарған азаматтардың шешімді әрекеттері де кейбір даурықпашылардың мысын басқаны анық.

	Бұл әсте де тізе батырған әрекеттің емес, жағдайды дұрыс бағдарлап, парасатты шешім қабылдаудың жемісі дейік. Сырттың әртүрлі айтақтауына арандамай, облыс халқы ынтымақты тіршілік кешіп жатқанына қуанасың. «Ассалаумағалейкүм, қош келдіңіздер» деген жағымды сөзбен қарсы алған Республика халықтары ассамблеясы облыстық бөлімшесінің хатшысы Владимир Павлович Масляковпен сапаршылардың әңгімесі айрықша әсерлі өтті. Облысты мекендейтін 96 ұлт өкілдерінің ынтымақты өмірінің сыры оған өзек болды. Дау қашанда біреуден артық болғысы келгенде туады екен. Ел содан құтылыпты. Айрықша орным бар дейтіндердің көбі кетіп тынған ба, әлде шындықты мойынсұнған ба, ешкім көкірек көтермейді. Өзіңнің тілің мен дәстүріңді құрметтеп өмір сүруіңе жағдай бар. Соны пайдалан, басқаның игілігін қызғанба.

	– Облыста 13 ұлттық мәдени орталық бар, әрбір ұлт өкілі өзінің мәдени құндылығының игілігін көре алады, – дейді Владимир Павлович. – Өздері ғана емес, жақсыларын басқалармен бөліседі десек жөн. Қазақтардың наурызы, татар-башқұрлардың сабан тойы қашанда ортақ мереке.

	Тіл де құрметтеледі, дін де құрметтеледі. Кешегі жаппай көшу кезінде облыстан кеткендер аз болмапты. Қазақ жерінен кеткісі келмегендер де аз емес. Облыста 19 мыңдай поляк бар екен. Қазақстандағы поляктардың үштен бірінен астамы. Кеше кейбіреулер орыс тілділердін намысын жыртып, дау қуғанда, бұлар шатаққа қосылмапты. Қайта басу айтса керек.

	Облыста екі театр бар. Сәбит Мұқанов атындағы қазақ театрының шаңырақ көтергеніне екі-ақ жыл. Оның дүниеге келуінде де облысты басқарған азаматтардың ерлікке пара-пар әрекеті жатыр. Көп жыртыққа жамау таппай жатқанда, театр ашқан не теңің дегенге қарамай, жаңа өнер шаңырағы көтеріліпті. Сол театрдың маусым жабар спектаклі «Елімайды» көруге сапаршылар уақыт тапқан.

	Көрермендермен күзге дейін қоштаса тұрып, режиссер Оразалы Ақжарқын өнерге қамқоршы болғандарға, алдымен облыстың бұрынғы әкімі Қажымұрат Нағмановтың атына тебіреніп алғыс сөзін арнады. Сонда барлық жерде де жұрт өнер үшін әкімдерге осындай сөз арнап жатса, тіршіліктің басқа жағы да түзелер еді ғой деген ой көңілге оралған.

	Ғабеңнің 100 жылдық тойына да бүл облыста біраз қаржы табылды. Әрине, республиканың бергені өз алдына ғой. Жалпы біреулер жұрттың күнкөрісі қиындау кезеңде той тойлап жату жөн бе деген қысыр әңгіме қозғайды. Ешкім де біреудің аузынан жырып алып, тойға жұмсап жатқан жоқ.

	Қаланы көруге бөлінген бір күн сапаршыларға үлкен әсер қалдырды. Ертең жол күтіп тұр.





II. ҒАБЕҢМЕН МАҚТАНАДЫ




	Қызылжарда соңғы кезде көпшілік назарын көбірек аударып жүрген қасиетті бір орын бар – келген, кеткен жұрт елдіктің, батырлықтың, достықтың жалауындай болған Қарасай мен Ағынтай батырлардың ескерткішіне тағзым етеді. Сол дәстүрге орай сапаршылар да сонда барып, гүл шоқтарын қойып, жолға шығар алдында бата алғандай ізет жасады. Оған қала жұртшылығының, ақпарат құралдарының өкілдері де қатысты. Бұл да біраз адамның есінде қалғандай бір-бірлеріне ықылас білдіріскен рәсім болды. Мынау қаптаған көлік заманында әжептәуір шалғайдағы ұлы жазушының туған ауылына бір топ адамның жаяу бармақ шешімі біреулерге ерсілеу, біреулерге қызық, біреулерге шын құрметтің белгісіндей көрінген.

	Жол қаланың шетінен басталады. Еріп барғандар сонда да ажырағысы келмеген. Басқаны былай қойғанда, қала әкімінің бірінші орынбасары Дулат Күтербековтың өзі бас болып, оны қостаған облыстық әкімшіліктің бөлім меңгерушісі Раиса Қасымова, қала әкімшілігі аппаратының жетекшісі Сара Тасеменова және бір қауым адам екі-үш шақырым жерге дейін жаяу жүрушілерге серік болғанды жөн көрген. Мұны екі жақ та өзінше оң бағалады – ұлы жазушыға деген құрметке көрсетілген құрмет.

	Ұлыға құрмет ретінде жаяу сапарға шығу – мұндағы көп адамға беймәлім, бұрын болмаған үрдіс. Әсіресе, тележурналистерге айырықша қызық сияқты. Сапаршыларды тоқтатып, сөйлескісі келеді. Оған көнбесе, жарыса жүріп сөйлеседі. Мәшинемен озып барып алдынан шығады. Біреу емес, екеу емес, бірнеше телеоператорлармен жарысып жүргенде, шығарып салушылардың да қоштасар жеріне жетіп қалыпты.

	– Енді Ғабең ауылында кездесеміз. Онда сіздер біздің ауылымыздың қонағы екендеріңізді ұмытпаңыздар, – деді Дулат бауырымыз тағы да бізге айрықша жақындық көрсетіп. – Сапарларыңыз оң болсын!

	Осындай сапарға шығар кезде ниеттес адамдардың болғаны қандай жақсы. Әрқайсымыздың отбасымызда тілек тілеп қалған адамдар бар, ал мына қалада шығарып салғандар қаншама! Ұлы Ғабеңе құрмет көрсетіп, оның туған ауылына шаршамай-шалдықпай жетуімізге ақпейілдерін білдіреді. Сол тілек бойымызға күш қосқандай.

	Алда – Ғабең елі. Алғашында 208 шақырым делінген.Оған да жеті күнде жетпек едік, бір күнді қалаға қиып, алты күн қалды. Оның үстіне енді бір жаңа есеп бойынша жол шамалы ұзақтау да екен. Мақсатты жолдың ұзақтығы жоқ дегенде, күніне 35-40 шақырым жүру парызға айналып тұр. Біздің жолымыздың кестесін жасағандар, шаршап бара жатса, ілесіп жүретін көлікке мінер деген болар. Ал біздің жолдың әр метрін есепке алып, бір қадамның да кем болмауын ойлайтын қатаң тәртібіміз бұзылмауға тиіс. Демек, бұл сапар оңай тимейтін түрі бар. Иә, осылай сапарымыз басталды. Кезінде Ғабеңнің өзі талай жүрген жол. Бәлкім, жас шағында салт атпен, жаяу да жүрген шығар. Жол қашанда ойға жетелейді. Ұлы жазушы талай ойға да шомған шығар. Бұл өңірдің табиғатымен бұрыннан таныспыз. Туған өңірдің сол сұлу көрінісі суреткердің көңілін талай тербеген де болар. Біз де торғын желге кеудемізді тосып, орман-тоғай, айдын-көлдерге көңілімізді ұзатқымыз келген.

	Сапаршылар – жетеу. Әдеттегідей газет бастамасы болған соң, бұрынғысынша оған Мамадияр Жақып жетекшілік етуге тиіс. Онымен бірге Алматыдан белгілі қаламгер, газеттің белсенді авторының бірі Зейнолла Серікқалиұлы келген. Осынау дәстүрлі сапарға үнемі қатысып жүрген семейлік екі азамат оларға Астанадан қосылды: «Абай» қорынын президенті Балтабек Ерсәлімұлы мен газетіміздің сол өңірдегі тілшісі Дәулет Сейсенұлы. Кезінде осынау «Ұлылыққа тағзым» акциясын бастап, ұлы Абайдың 150 жылдығы мен Мұхтар Әуезовтің 100 жылдығы құрметіне олардың туған жерлеріне жаяу сапарлар ұйымдастырғаны үшін аталған төрт азаматқа «Абай елінің құрметті азаматы» атағы берілген.

	Енді бұларға Қызылжардан үш адам қосылды. Бұл жерде Қайролла Мұқанов ағамызды айрықша атаған жөн. Қайрекең ұзақ жылдар облыстағы оқу-ағарту саласында еңбек етіп, басшы да болған (облыстық басқарма басшысының орынбасары), өзінің салауатты өмірімен өнеге дарытқан азамат. Зейнеткерлікке шыққан соң «Асыл мұра» орталығын құруға қатысып, осы өңірден шыққан ақын-жазушылардың мұрасын жинақтауға мұрындық болып жүр. Сонымен бірге жетпіс деген жасқа иек артса да, қала ішінде көлікке мінуді қаламай, жаяу жүреді екен. Ғабит Мүсіреповтің туған жеріне бір топ журналистер, жазушылар жаяу бармақ дегенді естігенде, облыстық әкімшілікке барып, соларға қосылуға тілек білдіріпті. Алдын орай айтайық, Қайрекең бұл сапар кезінде үнемі алда жүріп отырды.

	Сапаршыларға қосылған енді бір жаңа адам Жақсыбай Самұрат – мамандығы экономист болса да, соны ізденістерімен соңғы кезде танылып жүрген жазушы, журналист. Облыстық ақпарат және қоғамдық келісім басқармасының бас маманы Сағындық Салмұрзин облыстағы ресми мекеменің өкілі ретінде, жолдағы елді жақсы білгендіктен де бір жағы сапаршылар арасында жолбасшылық қызметті де мойнына алған.

	Жетеу десек, мұнымыз дәл шықпауы мүмкін. Өйткені, жол бойы сапаршыларға талай адам қосылып, бірге жүрді. Күн сайын дерлік Ғабеңнің туған ауылы – Жаңажолдағы тойға әзірліктің жайын біліп, оған нұсқау беріп, барып-қайтып жүретін облыс әкімінің орынбасары Қуат Есімханов және басқалар қол бұлғап өте шықпай, сапаршылармен бірге қосылып біраз жаяу жүріп, тақым суытып алғанды артық көрмейтін. Сонымен бірге сапаршылардың киім-кешегіне, басқа да бөлек-салағына ие болып, шөлдегенде оны түрлерінен-ақ аңғарып, сұратпай сусын ұсынатын жүргізуші Сабыр бауырымыз да сапаршылардың бір мүшесіндей еді.

	Алғашқы күнгі алар алғашқы асу — Петерфельд селосы 17 шақырым жерде. Түстік сонда. Бұл ауылдың өкілдерімен ертерек жолықтық. Біздің келетінімізді естіген бір топ ақсақал жеті-сегіз шақырым бұрын алдымыздан шығып, қарсы алды.

	– Оу, бұларыңыз тым ерте емес пе? – деп сақтандырып жатырмыз. – Біз болсақ, жүруге мықтап бел шешкендерміз. Қиналып қалып жүрмеңдер...

	– Байқаймыз, асығыс көрінесіздер. Бір шайдың үстінде әңгімеге қанбай қалатындаймыз. Біраз бірге жүрейік, әңгімелесейік деген ғой. Көпшілігіңіз біз сияқты алпыстан асқан көрінесіздер. Біз де шыдармыз. Қарсы алғандар ішінде әңгімешілі Әскербек Рамазанов екен. Көп жайды қозғайды. Өзі бұрын Ғабең ауылы – Жаңажолда да тұрған. Бұл жаққа жақында кешіп келіпті.

	– Неміс ағайындар кетіп жатыр ғой, солардың орнын басып қалайық дедік. Бір жағы қалаға да жақын. Бала-шағаның оқығанына да қолайлы...

	Бала-шаға демекші, Әсекеңнің кіндігінен он екі бала өрбіпті. Сағила кемпірі екеуі солардың тілеуін тілеп, облыс орталығына жақындапты. Бұрын таза неміс ауылы болса, бүгінде Петерфельдте 130-дай қазақ шаңырағы бар, аралас мекенге айналған.

	Сұраса келе, қазақтар қарын бөле болып шығады дегендей, осы ауылдан Ғабеңе жиен болатын Тұяқ Рақышев деген азаматқа да кезіктік. Жазушының ағасы Сәбиттен тараған қыздан туған. Ол да Жаңажолдан келіпті, жоғары білімді маман екен. Кейінірек бүкіл ауыл бас қосқан шай үстінде байсалды әңгіме айтты. Ғабеңнің мерейіне бүкіл ел ортақтасатынын айтты.

	Ел дегенде, осы Петерфельд деген бұрынғы неміс ауылы, қазіргі аралас ауыл Ғабит Мүсірепов тойын ерекше атап жатқанына куә болдық. Мектеп директоры Виктор Гренедарев алдымыздан «Ассалаумағалейкум!» деп қолын көкірегіне қойып амандасқанда-ақ ішіміз жылып қалған. Мектеп сыныптарының қабырғаларында – Ғабеңнің портреттері, ғибратты сөздері, өмірбаяндық, шығармашылық анықтамалар.

	Мүмкін арнайы әзірленген де шығар. Ол да жөн. Мұражай-бөлме бір-екі күннің, аптаның ісі емес, ұзақ дайындықтың көрінісі. Қазақ тілі мұғалімі Рауза Жүнісова қарындасымыз жабдықтаған кабинетті басқа жерден кездестіру де қиын шығар. Басқалардың қолдауы болмаса, ол да мүмкін еместей-ау.

	Бұл ауыл Ғабеңнің туған жеріне баратын жол бойындағы Қызылжар ауданына қарасты жалғыз мекен екен. Сапаршыларға, солар арқылы ұлы жазушыға деген құрметін осы түскі ас кезінде көрсетіп қалуға бүкіл аудан болып кіріскендей. Аудан әкімінің орынбасары Алтынай Жүсіпова қарындасымыз бүкіл аудан халқының ақ тілегін арқалатып жібергісі келеді. Уақыт тығыздықтан дәм үстінде отырып ауыл жастарының өнерін де көрдік. Неміс, орыс, қазақ балалары қосылып, қазақша ән шырқайды. Жүрегің еріксіз елжірейді.

	Жүріс-тұрысынан айрықша бір тектілік аңғарылатын оқытушы Валентина Васильевна Белоус тарихшы болғандықтан, сол тарихқа соға сөйледі. Бұл ауылдың қабырғасы 1908 жылы қаланыпты. Сонда келген немістер бүгінде тұрғылықты халыққа айналған. Кететіндер кетіп тынғанын, енді қалғандардың отаны осы жер екенін айтты.

	– Ғабит Мүсірепов біздің жерлесіміз. Сондай жерлесіміз болғанға мақтанамыз. Жақсылар жұрттың бәріне ортақ. Солар басымызды біріктіреді. Сондықтан да оларды қастерлеуіміз керек.

	Ешкім де бұл сөзді оған жазып бермеген, зорлап та айтқызып отырған жоқ. Еріксіз тебірентеді. Ғабеңнің жұрттың басын біріктіретін тұлға екенін ұғасың. Басқа ұлттың өкілі ұқтырады.

	Жалпы осы ауылда қызығарлық нәрсе көп екен. Басқа ұлттың біразы кетіп, орнына қазақтар келіп жатса да, бұл әлі де негізінен неміс ауылы. Әкімдікке өздері қалап, қазақ жігіті Аманжол Кәкімовті сайлап алыпты. Жоғары жақ бұл қалауды мақұлдаған. Аманжолдың өзі де Ресейден келіпті. Жұрт туған жерін тауып жатқанда, бұлар да елге көш түзепті. Тұтастай 47 шаңырақ келген екен, жатырқаған ешкім болмаған. Қайта жөн білетін азаматты басшы сайлап, сенім артқаны айрықша құбылыс.

	Қызылжар ауданының жеріндегі қысқа ғана жол үзігі сапаршыларға көп әсер арқалатты. Кейде өзіміздегі жақсылықты жете бағаламаймыз-ау деген ой келеді. Байтақ жерімізді мекендеген халықтардың ынтымақ-бірлігі – үлкен құндылығымыз, байлығымыз. Басқа халықтардың жақсы дәстүрі өз ұлтыңның дәстүрін байытып жатса, ол да үлкен игілік қой. Немістерге көрші қонған қазақ солардан ұқыптылықты, тындырымдылықты үйренсе, ол да үлкен олжа. Сол немістер қазақтың қасиеттісін қастерлесе, ұлыларын ұлықтаса, одан артық не керек! Ниеттеріне рақмет, неміс ауылы, ондағы ақжүрек қазақ бауырлар!

	Мәуліт ауданының шекарасында аудан әкімі Хасип Абдулович Сюникаев бастаған топ қарсы алды. Кештетіп аудан орталығына да жетер едік, сонда жолықса да өкпе жоқ қой. Жалпы сапаршылар мақсаты – жол жүру, жол мақсаты – жету. Түрлі қарсы алулар, қошеметтер аяққа тұсаудай. Бірақ одан құтылу жоқ. Қарсылық та білдіре алмайсың.

	Шамалы уақыт алғанмен, мұндай кездесулердің аяқ суыту кызметін атқарып, одан соң жүрістің өнетіні де бар.

	– Кешкісін қай жерден күтейік? – деді аудан басшысы.

	– Аудан орталығынан.

	– Тым алыс қой, қиналмайсыздар ма?

	– Аялдауға уақытымыз жоқ. Бүгін 40 шақырымға қазық қағамыз.

	– Онда сіздерге аудандық газеттің редакторы Халида Шавгадеева ханымды қосамыз. Қарсы болмасаңыздар, сіздермен бірге жүргісі келеді. Қастарыңызда қыздардың жүргені бойларыңызға күш қосар.

	Әдемі әзілдің көңілді сергітері анық. Бұл ауылдан бізбен бірге жүретін көп адам таптық. Көлікпен жүрсе де Мұхтар Тілегенов бауырымыз үш күн бойы қас-қабағымызды бағып, түстенер, қонар жерімізге алдымен барып, біздің жақсылап демалар жағдайымызды қарастырып, құрақ ұшып жүргенінің өзі көңілімізді жадыратқан. Ал аудан әкімінің орынбасары Төлеген Омаров бауырымызға бауыр басып кеткеніміз соншалық, осы ауданның жерінен шыққан соң да, күнде кезігіп, көрген сайын ең жақын адамдай құшақтарымыз айқасқан сәттер бізге айрықша қымбат.

	Бұл ауданда татар ағайындар баршылық екен. Қазаққа рухы жақын халықтың өкілдері ретінде өздерінің ерекше сезімін білдіргендеріне сүйсіндік. Бұл басқадан бөліну емес, табысудың, түсінісудің көрінісі. Сапаршылардың ішінен Балтекеңнің балдыздарымды таптым деп татарша ұзақ жырлағаны да жарасып кеткен.

	Екі халық әдебиетінің арасындағы туыстық байланыс дәстүрі ертеден басталған ғой. Мағжан, Бейімбеттердің алғашқы әдеби мектептері татар-башқұрт ағайындармен араласып жатады. Ғабеңнің өзінің отбасылық өміріндегі бұл халыққа қатыстылықта жұртшылықпен кездесулер кезіндегі, басқадай да әңгімелерге жылылық құйғаны айқын сезілген.

	Ниет жақсы болса, түсінісуге, жақындасуға жол табылады. Республикамыздың көп жерінде басшы қызметте болған белгілі қайраткер Хасан Шаяхметұлы Бектұрғанов осы ауылдың тумасы екен. Сол азаматтың 80 жылдығын өзі оқыған мектебі атап өтіпті. Ол да Ғабеңнің 100 жылдығына орайлас келген. Кезінде жерлес адамдар ретінде Ғабең мен Хасекеңнің сыйластықта жүргенін де бұл ауылдың адамдары мақтаныш етеді. Әр ауданның Ғабең тойына өзіндік қосар үлесі белгіленгенде, мәуліттіктер бүкіл облыстағы өнерлі қауымды өздерінде қабылдап, солардың ішінен ертең тойда өнер көрсететіндерді анықтайтын фестиваль өткізуді мойнына алыпты. Сапаршылар келген күні соның үдесінен шығып, еркін бір демалып отырған кез екен.

	Жол үстінде ой көп. Мынау керемет жер. Оның сұлу табиғаты түрлі-түрлі ойға жетелейді. Соны халқымыздың бүгінгі ұрпаққа жеткізгенін ойлайсың. Сол жер үшін қан төккен батырлар еске түседі. Осынау керемет жерге басқалардың қызыққанына да тарих куә, ел куә. Мынау қасқа жолдың бойындағы ауылдар куә. Біраз адамның аузынан сол селолардың қабырғасы қаланғанына 250 жыл толатынын, соны тойламақ ойлары барлығын да естідік. Оған да байсалдылықпен, парасат биігінен қарағың келеді.

	Иә, осыдан екі жарым ғасыр бұрын мұнда Сібірді «игерген», патшаның отарлау саясатын жүзеге асырушы казактар келіп орнығып, станицалар бой көтерген. Сонда жергілікті қазақтарға олардың күш көрсеткені, шұрайлы жерлерінен ығыстырғаны туралы да әңгіме айтылады. Енді сол бір келеңсіз кезенді еске алып, оны тойлап жату жөн бе деген қиын сұрақ көңілде кес-кестейді.

	Оған жауапты осындағы жұрттың ынта-ықыласынан тапқандай болдық. Қазақтың ұлы жазушысы Ғабит Мүсіреповтің құрметіне жаяу сапар шеккен бір топ адамды бұл ауылдардың тұрғындары ең қадірлі қонақтай қарсы алып, өз жерлестеріне осындай құрмет көрсеткеніне ризашылық білдіруге тырысады. Отаршылдардың ұрпағымыз деп отырған да ешкім жоқ. Становое селолық округының әкімі Нейя Икодимовна Белоногова қонақтардың көңілін сергіту үшін өлең де айтқысы бар, билеп те бергісі бар. Балтық бойынан кешегі тың игеру заманында келген осы бір эстон қызы, ақкөңіл жан өз ауылының 250 жылдығын тойлайық десе, оның көңілінде отаршылықты еске алудың елесі жоқ. Осындағы орыс мектебіне Алмас Еділбаев бауырымыз директор екен. Жергілікті халықтың оған деген де құрметін аңғардық. Орыс ауылы, оның мектебін неге қазақ басқарады деген пиғылдың иісі сезілмейді. Бұл да түсіністік көрінісі.

	Қасқа жолдың бойындағы ауыл, селолардың атаулары орысша. Неге қазақша емес деп, сұрақ қою да артық сияқты. Бұл да тарих. Воскресеновка, Становое селоларында жұртшылықпен кездесіп, олардың қошеметін көріп, Дубровное селосына, одан әрі Новодубровкаға өттік. Бәрінің де тұрғындарының басым көпшілігі – орыс ағайындар. Барлық жерде де қазақы ғұрыппен қарсы алады. Бұл да сыйластықтың көрінісі шығар.

	Солай десек те, сол селолардағы орыс мектептерін Тамара Қостаева, Маржан Серікбаева сияқты жүректері қазақ деп соғып тұрған қарындастарымыздың басқарып отырғаны, ол ауылды Айдархан Қостаев бауырымыздың басқаратыны да біраз ойға жетелеген. Мұнда жұрт әділіне жүгінетін сияқты. Мекемені жетекші екі тілді бірдей білетін азаматтың басқарғаны жөн дегенге тоқтаса, ол барынша орынды, ол ұлтқа да бөлгендік емес.

	Бұл жерде аудан әкімінің орынбасары Төлеген Омаровтың мысалын алға тосқан жөн шығар. Онда орысша қалай сөйлеуді орыстарға да үйреткендей қабілет бар. Қазақшасы да су төгілмейтін жорғадай. Оқуды Ресей жақта оқып, қызметті де сол жақта бастаған. Шаруашылықты басқарған. Комсомол, партия мектептерінен өтіпті. Ол да зая кетпегендей. Ауданды басқарыпты. Жұрт елін іздеген заман туғанда, атамекенге оралған. Мұнда да азаматты танып, оған бір ауданның рухани өміріне жетекшілік етуді тапсырыпты. Одан да үлкен сенім артылып жатса да, осынау кісілікті, көсемдікті тең ұстаған азаматтың абыройлы болатыны даусыздай.

	Осындай түсіністік қалыптасқан жерде береке бар.

	Ойды ой қозғайды. Төлеген бауырымыздың сырттан келгенінен туындайды ғой, жалпы бұл облыста оралмандарға деген айрықша іштартқан көзқарас бар. Біле білсек, бұл өзі үлкен саяси мәні бар мәселе. Облыстың бұрынғы әкімі Қажымұрат Нағмановтың айрықша мән беріп, қатаң қадағалауы арқасында, облысқа әр жақта шашырап жатқан қандастарымыздың келуіне айрықша жағдай жасалғанын бұрын да зерттеп, білгеніміз бар еді. Квотада көрсетілгеннен он есе көп отбасын өздерінше қабылдап, оларға жағдай жасау оңай шаруа емес. Ұлттың мүддесін ойлайтын азаматтардың сол тауқыметі молдау іске білек түріп араласқандары қуантқан. Бұл облысқа төтелеу саналатын Ресей, Моңғолиядан ғана емес, қиырлау жақтағы Өзбекстаннан да қандастарымыз келіп жатады екен. Ең бастысы – сол оралған жұртты өгейсітпей, жатырқамай, атамекенге мүмкіндігінше жайлы жайғастыру ортақ іске айналған. Біз жүріп өткен, бізге құрмет көрсетіп қарсы алған ауыл, селоларда бұрын орыс тілді ағайындар тұтасып отырса, енді оларға қандастарымыз көбірек араласып, мекендердің келбеті өзгеріпті. Соған қуандық. Ұлы Ғабеңнің еліне бара жатқан жолдағы ойдың қашанда әдебиетке, тілге қатысты өрбитіні бар. Ұлы сөз зергерінің шығармашылығының қадіріне алдымен тіл білетін орта жетеді. Сондай орта қалыптасып келе жатқаны көңіліңді өсіреді.

	Мынадай салыстырудың ойға оралғаны бар. 1959 жылы бүкіл республикамызда халықтың ішінде қазақтардың арасалмағы 29 пайыз болған екен. Енді елімізде қазағы аздау деген облыстың өзінде қандастарымыздың үлесі 30 пайыздан асып отыр. Алда оның өсе түсетіні анық.

	Біз Мәуліт ауданының жерінде екі қонып, үш күн жүрдік. Ұмытылмайтын кездесулер болды. Азаматтармен таныстық. Үнемі еске алып жүретін, сағынып жүретін достар таптық. Бәрі де ұлы Ғабеңнің арқасы. Елі ұлы Ғабеңмен мақтанатынын аяқ басқан сайын сезіңдік.





III. АЯЛАҒАН АЛТЫН БЕСІК




	Ұлы Ғабеңнің туған ауданы – Жамбыл ауданының жеріне аяқ бастық. Бұрын бұл екі аудан болған. Қайсысы қайсысына қосылғанын дөп басып айту қиын. Ауданның атын Жамбыл алып, орталығын Пресновка алыпты. Екеуі де өкпелемейтіндей. Бұрын Жамбыл қазағы көптеу де, Преснов орысы көптеу аудан болса, енді екеуін қосып жібергенде, аралас болып шыға келген. Бұдан кім ұтты, кім ұтылды дейтін емес, ынтымақ, түсіністік бар жерде екі жақ та ұтатыны анық.

	Енді оны Ғабит Мүсіреповтің атына қатыстыра айтар болсақ, бүкіл облыс ұлы жазушыны өз жерлесіміз деп мақтануға құқылы ғой, сөйтсе де «біздің ауданда туған, біздің төл жерлесіміз» деп оны жеке иемденетіндер саны екі аудан қосылғаннан кейін екі еседей өскені анық. Ал жер жағына келсек те, енді Ғабең туған ауданға бұрынғыдан 100 шақырымдай бұрын аяқ басасың. Сенжарка дейтін село бар, сол қасқа жолдың бойындағы ауданның алғашқы елді мекені. Мәуліттіктер жаяу сапаршыларды осы жерде жамбылдықтарға «тапсырады».

	– Қош келіпсіздер, қораштанбасаңыздар, аудан атынан да, өзімнің отбасымның атынан да қарсы алып отырған менмін, – деп жайдары ақсақал ауылдан кіре берісте алдымыздан шықты. – Кім қарсы алғанда да түскі шай біздің үйден. Басқа жерге бармайсыздар. Менің қызым – мектептің директоры, сіздерді түске күтіп еді, ерте келіп қалыпсыздар. Қарсы алып, үйге ертіп кел деп жіберді.

	Ақсақал сөзі қисынды. Біз осы ауылға түсте жетуге тиіс едік. Ауа райы құбылып, кейде қатты жауын жүргізбей қоятыны бар, содан да жолға ерте шығып, жүрісті біраз өндіртіп тастауды жөн көргенбіз. Сағат 12-нің, орнына 10-да келіп, бізді «тапсыратындар» әкімшілік адамдарын таппай, Байқуаныш ағамызды тауып келген екен.

	– Бәрі жөн, – дедік біз. – Түсте шайды үйлеріңізден ішеміз, ал әзірге біраз жол жүріп тастауымыз керек. Оған дейін аудан өкілдерін де жолықтырармыз. Ал сіздің қарсы алғаныңызды қорашсынбаймыз, қайта барынша ризамыз.

	Реті келіп тұрғанда біздің жол жүру тәртібіміз жайында да азын-аулақ айта кеткен жөн сияқты. Күн сайын 35-40 шақырым жүруге тиіспіз. Қонатын, түстенетін жер соған дәл сәйкес келе бермейді. Бірде асып барып, кейде жетпей тоқтаймыз. Тоқтаған жерге, яғни жол қашықтығын анықтайтын бір бағанаға, «қазық қағамыз» да қонатын, не түстенетін жерге көлікпен барып, келесі жүрісті қайта келіп, сол тоқтаған жерден бастаймыз.

	Бүгін де сөйттік. Түске дейін тағы да он шақырымды алып тастадық. Осы кезде аудан өкілі Таңат Сүгірбаев да келіп жеткен. Аудандық мәслихат хатшысы екен. Мамандығы әдебиетші болған соң, әңгімеміз тіпті жарасып-ақ кеткен. Аудан әкімі Асқарбек Мұстафин де сәлем бере келді. Шынында дәл бүгін осы облыста одан шаруасы қат адам жоқ шығар. Той иек астында. Жауапкершілік алдымен ауданға түседі. Бүгінде сол той болатын ауылды бір сүзіп қайтыпты. Тағы сол жаққа кетпек.

	– Ауданның қонағысыздар. Сәлем бере келген жай. Алда күн сайын бір емес, бірнеше рет жолығып отырамыз. Қастарыңызда көп болмады деп сөкпеңіздер. Сүгірбаев мырза қашанда сіздермен бірге.

	Неге сөгейік. Сол тойдың жақсы өткеніне бәріміз де құштармыз. Ауа райының бұзылып, жаңбырлы болғанына көңіліміз күпті. Көптің көптен күткен тойында күн жадырап тұрса деп жаратқанға жалбарынғандай күй кешіп келеміз. Онсыз да той жақындаған сайын қарбалас күшейетін кезде шаруада жүрген адамдардың қолын байламасақ деген ойда жүреміз. Тіпті алғашқы күні-ақ Таңат мырзаға да бізбен боламын деп жұмысыңнан қалма дегенге, аракідік кеңсесіне кіріп отыратынын айтып, біржола бізге байланатынын шешіп алған.

	Сөйтіп, жамбылдықтар бізді қарсы алуға кешіккен жоқ. Кестеден озып жүрген өзіміз. Онда да Байқуаныш ағамыз алдымыздан шығып, бізді мәуліттіктерден «қабылдап» алған.

	Иә, түске, уәдеге сай, Байекеңнің үйіне келдік. Ауылда түгелге дерлік орыс ағайындар тұрады екен. Шамалы үй – қазақтар. Соның бірі – Байекеңдердікі. Шынына келгенде, оның қызы Әлия Баязитованікі десек, дәлірек. Байекең қызының қолына жақында ғана келіпті. Ғабеңнің ауылынан – Жаңа-жолдан. Әлия қарындасымыздың жолдасы дүниеден өтіпті де, Байқуаныш ағамыздың қамқорлығы қажет болыпты. Орыс ағайындардың ортасында әжептәуір беделге ие болып, мектеп басқарып жүрген Әлияға сүйеу болғанды жөн көрген де, ағайынның ортасынан осында келген.

	Бұл да кейбіреулердің қолынан келеді, кейбіреулердің қолынан келмейді. Байекеңнің өз ауылында да беделді болғанын оның әңгімесінен де аңғаруға болғандай еді. Сексенге иек артуға шамалы ғана қалған жасында да жүрісі ширақ, әңгімеге ағып тұр. Кезінде мұғалім болыпты. Экономист те болған. Қызметтен бертінде ғана ажырағандай. Саясатқа да, шежіреге де қамшы салдырмайды. Ғабит Мүсіреповке қатысты жайларға қанық. Әсіресе, оның осы өңірдегі ағайындарын жақсы ажыратады. Біраз мағлұматты алдымызға жайып салды.

	Байекең бір сәт ауылдан асып, әңгіме тақырыбын Алматы, Астанаға дейін кеңейткен. Жазушылар, журналистер жайын сөз етті. Тіпті әдебиет, газеттер арқылы сапаршылардың кейбірін білетін де болып шықты. Ортақ таныстарымыз да бар екен. Ақырында белгілі қаламгер, өзімізбен қызметтес болған Ербол Шаймерденовке немере туыс болып шыққан соң, әңгімеміз тіпті жарасып кеткен.

	Ұлы Ғабең, оған деген құрмет бізді көп адаммен таныстырды, өзін әлдилеген алтын бесігі – туған жерімен таныстырды. Оның туған ауданы, жоғарыда айтқандай, қазір кеңейсе, сол кейін қосылған аймақ та ұлы жазушыға деген ыстық көңілін лақылдатып ақтарған. Оған біз Пресновкада болған кезімізде көз жеткіздік.

	Поселкенің әкімі Абай Қайсин бауырымыз бізді сырттан, қасқа жолдың бойынан қарсы алды. Асты-үстімізге түсіп жатыр. Қайтіп көңілімізді табамын деп әлек. Бұл мекен – аудан орталығы, оның үстіне қазағы аздау.

	– Қазақ мектебіне апарып жайғастырамыз, – деді ол.

	– Бізге бәрібір.

	– Одан бұрын орыс ағайындардың өнерін көресіздер. Одан кейін Иван Шуховтың мұражайында болсаңыздар...

	– Бәрінде де боламыз.

	– Қаласаңыздар, саунаға түсесіздер...

	Соның бәрін ежіктеп айтып жатқанымыз – бізді қарсы алған азаматтардың ықыласын айту, ұлы Ғабеңе деген құрметті көрсету.

	Аудандық мәдениет үйі кей жердегідей емес, мұнда күйзелмеген, күйлі екен. Даңғырап түр. Біздің жай аралап шыққан кезіміздің өзінде онда өнерлерін көрсетуге тырысып, құлшынған жастардың ынтасын бағалағың келеді. Қазақтардың ұлттық киіміндегі қыз-жігіттер біз өнерімізді қастерлейміз, дәстүрімізді сақтаймыз деп өршіп тұр. Жөн. Өнердің жаттығы жоқ. Тіпті сол бірнеше халық өнерінің қатарласа өрілгені бірін-бірі толықтыра түсетіндей, кемпірқосақтай түрленіп көрінетіндей. Дәл сол ғимараттың кең бір бөлмесінде іні-қарындастарымыздың ән-күйді, термені төгілткені жанымызды жадыратып жіберген. Бәлкім, оны басқа халықтың өнерімен салыстыра тыңдамасақ, мұндай әсер алмас па едік, кім біледі Иван Шуховтың мұражайы сапаршыларға айырықша әсер қалдырды. Осы бір үлкен жазушы өзінің азаматтық келбетімен шығармашылық мұрасынан әлдеқайда жоғарылау тұрған сияқты көрінеді. Оның қазақ жазушыларымен, әсіресе, өзінің ұлы жерлестері, замандастары Сәбит және Ғабитпен достығы, жақын қарым-қатынасы айырықша өнеге.

	Сонау алпысыншы жылы облыста Сәбит Мұқановтың 60 жылдығы тойланыпты. Соған Ғабит те, Иван Шухов та қатысып, түрлі шараларға белсене араласыпты. Сәбеңнің мерейін көтертуге екеуі көп күш қосса керек. Сонда облыстық «Ленин туы» (казіргі «Солтүстік Қазақстан») газетінде суретші В.Васнецовтың «Үш батыр» картинасының ізімен Сәбит, Ғабит және Иван Шуховтың әзіл суреті жарияланыпты. Үш алып атқа мінген үш жазушы батырлардың қару-жарақ асынған кейпінде бейнеленген екен. Тек қылыш орнына қаламсап ұстаған. Сол сурет мұражайдың ең бір мәнді экспонаты ретінде тұр. Сол ұлылардың достығы қазір де талайлардың жүрегін баурайтыны сөзсіз. Келген адамдарға: достықты қастерлеңдер, сонда өмірлерің мәнділеу болады, жүйкелерің орынсыз жұқармайды, деп тұрғандай.

	Мұражайдың директоры сапаршыларға бұл достық туралы көбірек тоқталып айтты. Қазақтар орыстың, орыстар қазақтың өнерін, әдебиетін құрметтейтінін, бұл өңірдің халқына Сәбит те, Ғабит те, Иван Шухов та бірдей қадірлі екенін айтты. Сапаршылардың Ғабит Мүсіреповті құрметтеп, жаяу жүріп келе жатқанын естіп, өздерінің таңданғанын, жерлестері үшін мақтанғанын айтты.

	Осы жерде сөзге біздің арамыздан Қайролла ағамыз араласты.

	– Несі бар, енді төрт жылда Иван Петрович Шуховтың да 100 жылдығы. Оны облыс тойлайтыны анық. Бүгінгідей жаяу сапарды оның құрметіне де арнаймыз. Республиканың басқа аймағынан келмесе де, енді тәжірибе жинап, үйреніп қалдық, өзіміз-ақ ұйымдастырамыз. Оның үстіне Петропавл мен Пресновканың арасы Петропавл мен Жаңажолға қарағанда әлде-қайда жақын ғой...

	Қалай болғанда да халық жақсыны жатсынбайды. Жақсыны ұлтына бөлмейді. Бөлетіндер ниеті жамандар ғана. Сол пиғылы бөтендердің сөзі жүрген де кез болған. Бұрын Пресновкада қазақ мектебін ашу туралы әңгіме қозғалып па еді? Қазір мектеп бар. Мектеп те, интернат та, бала бақша да бір жерде – әдемі кешен. Сонда жай қонып қана шыққанымыз жоқ, ел мүддесіне, ұлт мүддесіне арналып көп шаруа тындырылып жатқанын көзімізбен көрдік. Мұнда бәрі бар: кең де жарық бөлмелер, оқуға, тұруға қажет басқа да жабдықтар өз алдына, ұлттық рухты қадірлеуге шақырар түрлі көрнекі құралдар үйлесім тауып тұр. Солар Зәуре Бектасова, Жанбота Сарыбаева сынды қарындастарымыздың қолымен ғана емес, алдымен ойымен жасалған ғой.

	Тіпті осы кешеннің сыртқы көрінісі де, ондағы жинақылық, ұқыптылық айрықша қамқорлықтың жемісі екенін айғақтап тұр. Осыны көріп өскен баланың жүрегіне жақсылық ұрығы себілетіні анық. Шіркін-ай, барлық жерде де осылай болса, жөн ғой деген арман ойды көңілімізге түйіп аттандық бұл жерден.

	Ендігі бет алысымыз Ғабеңнің туған ауылы – Жаңажол. Жаяу жүргенге бір қонып жететін жер. Көңіл алабұртады. Ұлы суреткердің қалыптасуында сол алтын бесіктің де орны бөлек. Соны сезіне аламыз ба?

	Осы жолда айрықша есте қалатын мекен – Айымжан ауылы. Бұрын Преснов ауданы жеке болып тұрғанда, бұл ауыл аудандағы жалғыз ғана қазақтар басым тұратын мекен болыпты. Қазақтардың өнерін де, дәстүрін де сақтап, орыс ағайындар тұратын ауданда өнер бәйгесінде де, шаруашылық ісінде де бәсекеге түсіп жүріпті. Қожаберген жыраудың, Сегіз серінің ұрпағымыз, соған лайықты боламыз дегенді қазір де айтады.

	Түстік жер болғанына қарамай, Айымжаннан асып кеттік.

	Ондағы ой – кешке келіп, ауылмен асықпай қауышу.

	Осы оймен Петровка селосына бұрылғанымызда сапаршылардың есінде қалғандай тағы бір кездесу болды. Облыстың жаңа әкімі Анатолий Смирнов мырза сапаршыларға сәлем беруге тоқтады. Арнайы келді демейміз, ертең той болатын жерге бара жатқан жол үсті. Тоқтамай кетсе, әбестік болар еді. Жұрттың бәрі Ғабеңнің тойы деп жүргенде, соған өзінше бір қырынан құрмет көрсетпек болғандарға тоқтап өтпесе, жұрт сөз қылар еді. Әдептен озғандық санар еді.

	Әкім тоқтады. Біз алғаш келгенде, өзінің қалада болмағанын, одан кейінгі ретін тауып жолыға алмағанына кешірім өтінді. Оны дипломатиялық әдепке балауға болар еді. Одан кейінгі кең далада, жол үстінде тұрып біраз жайдың басын қайырған әңгіме, шынын айтайық, бізге жақсы әсер қалдырды. Бұрынғы әкім Қажымұрат Нағманов кезінде бастау алған біраз істі де еске алдық. Әсіресе, сөз реті келгенде, осы өңірге шетелдерден келіп жатқан оралмандарға қамқорлықты атап өткенді жөн көргенбіз. Жаңа әкім оны алда жалғастыра беретіндерін қадап айтты. Көңілге жағатын сөздер.

	Сөз бөлек, іс бөлек дейміз ғой. Алда қалай боларын кім біледі, осы бір өңірді ел қамын ойлайтын, халықтың бірлігін ойлайтын адамның басқарғанын армандайсың ғой. Анатолий Владимирович сондай адамдай әсер қалдырды. Жүзі жылыдан түңілме дейді халқымыз. Әйтпесе, талай әкімдерді көріп жүрміз ғой, жарты әлемді қолына ұстап тұрғандай, өзін жарты патшадай санайтын, әзер сөйлейтін, ісі түспейтіндермен әңгімелесуге уақыт таппайтын әкімдер аз емес қой.

	Айымжанға кештетіп оралдық. Әйтеуір жаздың күні ұзақ. Қайда барсаң да, рухани орталық – мектеп алдыңнан шығады. Мұндағы кездесуді де ұмытпаспыз-ау. Бұрын да мектептердегі осындай кездесулердегі көпіршіген көңілге ұшырассақ, енді оны өзіңнің ұлттық өнеріңмен тұздықтап көрсеткенде, жаның шын жадырайды екен. Балалар ән айтты, күй тартты, «Қозы Көрпеш – Баян сұлудан» үзінді көрсетті. Мұнда сол өнердің шеберлік дәрежесінен гөрі, сол өнерге деген ықылас көбірек әсер қалдырады.

	Сірә, орыс ағайындардың арасында орналасқан ауыл болғандықтан да, мұндағылар өз ауылының тарихына да, адамдарына да айырықша құрмет көрсететін сияқты. Мектептегі музейде сонау Қожаберген жыраудан бастап, бүгінгі күнгі құрметті адамдардың бәрі туралы мағлұмат аласың. Олардың басында тоғыз батыр ана тұр. Ауылдағы 150 отбасыға аз еместей. Мектеп алғашында төрт жылдық, онан соң сегіз жылдық болыпты, қазір – 11 жылдық. Мектеп рухани орталық болса, ондағы ұстаздар ауылдағы ең құрметті адамдар екен. Кездесу кезінде жұрт солай деген.

	Сәті түскенде, кешкісін сол ауыл құрметтісінің бірінің үйінде болып, әңгіме-шежіреге қаныққанымыз да үлкен олжа болды. Мектептің директоры Асқар бауырымыздың үйіне барсақ, ауыл ұстаздарының ағасы, сексен деген жасында селкілдемей, кеше мен бүгіннің басын қосып, шежіре шертетін Нұғыман Сатин сол директорыңыздың әкесі болып шықты. Әңгімесін әдемі әзілмен тұздықтап отыратын Нұқаң айтқан шежіре, сірә, ұмытылмас.

	Сапарымыздың соңғы күніндегі есте қалар оқиға Сәбит Мұқановтың ауылы болғаны даусыз. Қасқа жолдан бұрыстау жерге көлікпен барамыз. Көлігімізді ауылдың ішіне кіргізбегеніне әсте де өкпелеген жоқпыз. Қасиетті жердегі көшені бұзатын бейсар үлкен көліктің кірмегені жақсы. Бүкіл ел құрметтеген Сәбеңді ауылы құрметтейтініне күмәніміз жоқ еді. Солай да екен. Ауылға кіре берістегі аршыған жұмыртқадай әдемі мектеп, сол құрметтің бір белгісі дерлік.

	Бір топ адамдардың беталысын аңғарса да, қолдарында таяғы бар, жаяулап келе жатқандарға ауыл таңдана қарайтындай. Шамалыдан кейін бойы үйренген балалар қиястай келіп, сәлем бере бастады. Жаздың жаңбырдан соңғы жаймашуақ күнінде сыртқа шығып отырған үлкендерге біз де сәлем беріп өттік. Киелі ауылдың адамдарына ұлы Сәбеңе жерлес болғандығы үшін де құрмет көрсеткің келеді.

	Сәбеңнің ескерткішіне тағзым еттік. Өзінен бұрын дүниеден озған ұлы жерлесіне, замандасына, жазушылық үлкен жолындағы серігіне Ғабең де осында келіп талай тағзым еткен шығар-ау.

	Мұражай да Сәбең дүниесіне кіргізіп жібергендей. Мол денесіне лайық киімдерін көргенде де осынау халықтың өзінен ажырағысыз тұлғаның қарапайым да, қасиетті бейнесі көз алдыңа көлбеңдеп тұра қалады. Сол адамға қатысты нәрсенің бәрі қасиетті. Қасиетті үйден жанымызға жақсылық құйып шықтық.

	Тойымсыздық дейтіндей емес, жақсылық көбірек болғанын қалайтынымыз бар ғой. Осы Сәбеңнің мұражайы әлі де толыға түскені жөн-ау дейсің. Мұнда жұрт келіп жатады. Сәбеңе қатысты дүниелер табылады ғой, солар осындағы бөлмелерді толтырып тұрса, көргенге де жақсы. Басқасын былай қойғанда, жазушының басты мұрасы – шығармалары толық қойылса, артық емес-ау. Бұрын да, кейін де Сәбең мен Ғабеңнің ауылы көп араласып тұрған ғой. Достық, ағайындық бар, ол заңды да. Аттылыға екі-үш сағаттық жол, мәшинеге тіпті тиіп тұр. Ал жаяулыға сапардың ең соңғы 20 шақырымы әжептәуір жер екен. Святодуховқа ауылынан Жаңажолға бір деммен, тоқтамай жүргенді жөн көрдік. Шаршамадық деген енді артықтау сөз, жалған сыпайылық болады. Бірақ осы бір жерде Ғабең туған, осында оның басқан аяғының табы бар, мынау керемет табиғатты тамашалаған, осынау туған жердің әсем көркі оның көңілін әлдилеген деген ой бізді де сергітіп, қанаттандырғаны анық. Әсіресе, сапаршылардың ішіндегі орман-тоғайы сиректеу оңтүстік, батыс өңірлерінің азаматтарына бұл айырықша әсер қалдырып келеді.

	– Жаңажол анау! – деді бұрын көргендер. Шынымен-ақ же-

	тіп қалдық па? Бұл өңірдің бір көркі көл екен. Жаңажол көлдің ар жағында. Мынау әсем дүние бірауық жұрт көзін ала, сол көлге бір шомылып алатын сияқты.

	Құлағдар ел бізді шашу шашып қарсы алды. Армысыңдар, Ғабеңдей ұлыны дүниеге әкелген ардақты ел! Сол кемеңгер перзентіңді құрметтеп біраз жерден жаяулап сапар шегіп келдік! Біздің көңілімізді Ғабең елі қалтқысыз түсінді. Бізді қолпаштап құшағына алды.

	– Елтінжал, «Қыз қарағай» қайда? – дедік біз мынау кереметтің ішінен керемет іздеп.

	– Оны ертеңге қалдырайық, – деді бастаушымыз Таңат бауырымыз. – Бүгінгі жүрістеріңіз алдымен жақсылап демалып алуға лайық. Ғабеңнің мұражайын да таңертең көрсеңіздер...

	Келісуге тура келген. Бізді «Есеней» шаруа қожалығының жетекшісі Ғабиден Сұлтанғазин өз үйіне алып кетті. Жұрттың бәрі сол той жабдығымен жүргендей. Ортақ парызға бәрі де үлес қосқысы келетін сияқты. Лайықты үлес тигеніне қуанышты. Ғабиден бауырымыз да үлесіне біз тигенге мәз.

	– Бүгін жақсылап дем алыңыздаршы. Ертең «Қыз қарағайды» көрсетемін, – деп жұбатады ол. – Той қызығы түстен кейін ғой. Оған дейін бәрін көріп үлгереміз...

	Қанша шаршасақ та ерте тұрдық. Ғабең ауылының таңы қалай ататынын көргіміз келген. Күні жадырап шықты. Дәл кеше таңертең жаңбыр жауған. Ертең де солай болар ма екен деп қорқытқаны бар. Керемет десең, біреу сенер, біреу сенбес: айлап жаңбырлатқан күн, міне, тойдың алғашқы күні жадырап сала бергені бар. Әулиедей Ғабеңнің әруағы қолдады деп жатыр біреулер.

	Ерте барып Ғабит Мүсірепов мұражайын да көрдік. Ауылда мұндай рухани орталықтың болғаны – үлкен жетістік. Дәл осындай жетістігімен өркениетті елмін дейтіндер мақтана алар ма екен? Бұл да елдің ұлы перзентіне құрметі.

	Бұл ауылдың жерінің бәрі киелі дерсің. Сөйтсе де, Ұлпанға арнап салынған кесененің орны бәлек. Оның да Ғабең өзінің «Ұлпан» романымен қабырғасын қалағаны белгілі. Сол жерде Есеней, Мүсірептер жатыр. Аяқ бүгіп, бата жасадық.

	Бұл өңірдің бәрі керемет сұлу. Сөйтсе де, біз «Қыз қарағайды» іздедік. Оның да бізге тым жақындау болатын бір жайы бар. «Қызқарағайға» арналған «Қызқарағай» әнінің сөзін жазған Мақсұт Әубәкіров – біреуімізге университетте бірге оқыған курстас дос болса, екіншімізге жерлес, сыйлас болған азамат еді. Қазір дүниеден өткен. Кезінде Ғабеңнің ұнатқан інілерінің бірі болып, ұлы жазушының еліне барған бір сапарында қызмет те көрсеткен. Бұл ән сол сапардан кейін туған. Әннің сазын жазған Жоламан Тұрсынбаев. Ол жайында Мақсұт Ғабеңнің 90 жылдығы кезінде «Қазақ әдебиеті» газетіне «Қызқарағай» дейтін новелла-естелік жазып еді. Әдемі дүние болатын. Бәрін түгел оқысаң, ұлы Ғабең туралы жаңа бір ой түйер ең. Сөйтсе де одан бір үзінді келтіре кеткен артық емес-ау. «Тағы да біраз жер жаяу жүрген соң шағын алаңға шықтық. Күн еңкейіп, көлеңке көлденең түскен сәтте сәл-пәл қарауытқан алаңның дәл ортасында көздің жауын алып бір ағаш текті тұр. Жаздың жалпағында әлдекім жаңа жыл тойын тойлау үшін көшіріп әкеп орната салғандай. Және де жан-жағын шарбақпен қоршатып қойыпты. Айналасындағы ақ қайыңдардың жел өтінде жаудыраған жапырақтары арасынан сыналап кірген күн сәулесінде әлгі ағаш тектінің түр-тұлғасы үстіне жасыл жібектен күлте етек көйлек киген бойжеткенге келеді. Мен оның сүйріктей ұшар басын әлдебіреудің босағасын аттағалы тұрған бейкүнә қыз балаға жеңгесі жаңа ғана кигізген сәукелеге ұқсатамын».

	Бүкіл қарағай, қайыңы аралас орман ішінде жалғыз өскен шырша. Соны Ғабең тауыпты. Және «Қызқарағай» атапты. Сөйтіп, Ғабеңнің ауылында өсіп тұрған бір ағаш сұлу аңызға айналып кеткен.

	Соны барып көрдік. Сүйсіндік. Қасиетті «Қызқарағайдың» қасына ескерткішке суретке де түстік. Бұл шын мәнінде ұлы жазушының көзіндей болып көрінетін, ешбір мүсінші жасай алмайтын ғажап ескерткіш. Ғабең ауылына жолы түскендер оған соқпай кетпейді. Барған адам ғажап әнді естиді:



	Ауылында бар ағаның қызқарағай,

	Тал бойында бір мін жоқ қыз баладай...



	Тағы да:



	Ыстықта да, суықта өңін бермес,

	Өзі ме екен Ағаның қызқарағай...



	Ұлы Ғабеңді әлдилеген осы өңір керемет ән шырқап тұрады. Оны Ғабең бәрімізден жақсы естіген шығар-ау.

	Біз өзіміздің сапар-тағзымымызды ұлы жазушыға алтын бесік болған туған жеріндегі осынау әдемі ескерткішке тіреп аяқтадық.

	Бүгін-ертең бұл өңірде үлкен той. Ол жайында әңгіме басқа. Оған сапаршылардың қатысы жоқ. Ол – басқалардың еңбегі. Әркім ұлыларға өзінше құрмет көрсетеді, ізет жасайды. Біз де ұлы қаламгерге өзімізше тағзым еттік.

	Алматы – Астана – Петропавл – Жаңажол.





Жетінші сапар


	ДАУЫЛПАЗ ЖЫРҒА УАҚЫТ БАС ИДІ



	«Егемен Қазақстан» газетінің дәстүрлі жаяу сапары Атыраудан Махамбет бабаның мәңгілік жатқан жері – Қаройға дейін жалғасты

	Ұлы Махамбет еліне жаяу сапар көңілімізде көптен жүр ген ой еді. Оның сәті тамыз айының аптап күндерінде түсті. Орайы солай келген соң, бас тартпадық. Ұлы ақын осындай күндерде қоңыр салқын леп есіп тұратын Жайықтың бойын жағалаған шығар. Біздің де жолымыздың біраз бөлігі ұлы өзеннің бойымен өтпек.

	Бағытымыз – Махамбет елі. Елі дегенде,ұлы ақынның ту ған, өмір сүрген өңірі. Әйтпесе, үлкен ұстазымыз Зейнолла Қабдолов айтқандай, «Махамбет елі – бір ғана Атырау аты рабы емес, Атыраудан Алтайға дейін керіле көсіліп жатқан ұшы қиырсыз кермиық кербез дала...» ғой. Қазыналы өңірдің орталығы – Атыраудан ақын көз жұмған Қаройға жаяу жүріп барып, зиратына зиярат етпекпіз.

	Мына техниканың заманында, оның ішінде, ұшқан құстан да жүйрік көлік көшеге сыймай жүрген заманда жаяу жүрген біреулерге оғаштау көрінер. Мейлі, көріне берсін. Бұған біздің көзқарасымыз басқаша. Бұл жайында бұған дейін талай рет айтып та, ісімізбен де көрсеткенбіз. Оған тағы да соқпай кетуге болмайтындай. Ұлы тұлғалардың басына жаяу сапар ұйымдастыру – «Егемен Қазақстан» газетінің бүгінде дәс түрге айналған бастамасы. Ол «Ұлылыққа тағзым» деп ата лады.

	Осыдан сегіз жыл бұрын ұлы Абайдың 150 жылдық мерей тойы қарсаңында дүниеге келген. Өз сөзімізді өзіміз қайта лады деп оқырман сөкпесін, бұл бастаманың мақсатын сонда былай тұжырымдаған екенбіз: «Абай еліне барған сайын, ұлы бабамыздың табаны тиген жерді мәшинемен желіп өт пей, үнемі болмаса да бір рет желіне кеудемізді тосып, кү ніне жүзімізді тотықтырып, мынау кең далаға көңілімізді сусатып, жаяу жүрсекау деген армандай ой қажай беретін. Тек біз ғана емес, басқалар да солай етер болса, мұның өзі ұлылыққа тағзым ету, Абай әлеміне тереңірек үңілу, үңіле отырып, әркімнің өзінеөзі есеп беруі, ұлылық алдында ары луы болар едіау...».

	Бәлкім, қазір жаяу сапардың маңызмақсатын біршама басқаша тұжырымдар едік. Оған сол алғашқы сапардың өзі, одан кейінгі сапарлар біршама өзгертулер жасады. Бұрында ры оны сол жаяу сапаршылардың өздеріне қатыстыра айт сақ, оның ауқымы кеңдеу екен: ол сол сапарларды көретін адамдарға да қатысты екен, жауапкершілігі де, жұртқа әсері де тереңдеу екен. Әр сапар сайын оған көзіміз жете түскен.

	Осы мерзімде біз алты жаяу сапар өткіздік. Бәрінде де жұрттың ықыласын көрдік. Жұрт таңданды, оғаш санаған жоқ, құрмет көрсетті. Абайдан соң, Жамбылдың 150 жыл дығы құрметіне оның мұражайына барған сапарымызда жолдағы Қарасай, Жамбыл ауданының жұртшылығы алды мыздан шықты. Ал Мұхтар Әуезовтің 100 жылдығына орай сапарымызды Аягөз қаласынан бастағанымызда, қала жұртшылығы заңғар жазушыға деген құрметін көшеге шы ғып білдірсе, одан әрі Абай ауданының тұрғындары ескі та ныстарындай қарсы алған. Павлодардан басталған Қаныш Сәтбаевтың 100 жылдығына арналған сапардың басым көпшілігі Баянауыл ауданында өтті де, олар өздерінің ұлы жерлестеріне деген құрметін бізбен бірге жарыса жүріп білдіргені бар. Түркістандай киелі қаланың 1500 жылдығына арналған сапарға қатысушылар сансыз баб жатқан Сайрам нан бастап, Қожа Ахмет Яссауи мавзолейіне жеткенше жұрт құрметіне бөленді. Былтыр Ғабит Мүсіреповтей сөз зергерінің 100 жылдығы кезінде Солтүстік Қазақстан облы сы жұртшылығының өз жерлестерінің мерейін көтеруге құлшынысын көріп, сүйсінгеніміз бар. Осы сапарлар кезінде көңілге түйген басты ой – халық қашанда ұлылар төңірегіне топтасады екен, ұлы тұлғаларымыз ел бірлігінің алтын қа зығы екендігін түсіндік. Жұрт ұлыларымыздың руын айтпай ды, халқымыздың ортақ перзенті екенін, ортақ мақтанышы екенін, олардың ұлы мұраларына сүйіспеншілігін айтады.

	Ұлыларға тағзым ету сапарымыздың алғашқысы ұлы Абайға арналса, мынау жетінші сапарымыздың поэзияның Махамбеттей дарабозына арналуы да сабақтастай көрінеді. Екеуі де ұлтымыздың ақылойының ұлы шыңдары. Өмірдің тереңіне бойларда ұлы Абайға жүгінсек, намысқа қамшы са лар тұста ұлы Махамбетке жүгінеміз. Бұл шыңдар ешқа шанда халқымыздың назарынан түспейді. Қашанда сол шың дарға ұмтыламыз.

	Бұл жолғы сапарымыз туралы ойымызды әуел бастанақ Атырау облысының әкімдігі қызу қолдап қарсы алған. Мұ ны естіген Халықаралық Махамбет қорының басшылығы да өз қамқорлықтарын көрсететіндіктерін білдірді. Ойлар бір арнада табысып жатса, оның нәтижесі де ойдағыдай бола тыны бар. Осындай көтеріңкі көңілмен жолға шыққанбыз.





I. АҚЫН АТЫРАУДАН АЛЫСҚА ҚАРАЙДЫ




	Атырауға, Алматыша алғанда, кешкісін жеттік. Сағат он жарымды көрсетеді. Бірақ күн жап-жарық. Уақыттың екі сағаттық айырмашылығы барлығын бұрыннан білсек те, бұл өзі біртүрлі әсер етеді екен. Әсіресе, оның іштей әсері, оймен пайымдағандағы әсері күштірек. Еліңнің ұлан-ғайырлығын аңғарасың. Бір шетінен екінші шетіне жеткенше екі сағаттық айырма болғандығы – еліңнің үлкендігі, сол елдің о шеті мен бұ шетінің бір-бірімен рухани тұтастығы да күштілігің. Сол тұтастыққа, бірлікке дәлел көп: Басқаны былай қойғанда, осы Махамбеттің тойының өзі үлкен дәлел. Жұрттың жадыраған көңілі, бір-біріне іштарта қарағаны, қуанышыңа ортақтасқаны дәлел.

	Сапаршыларды облыстық, қалалық әкімдіктерде белді қызметтерде жүрген Кеңес Қосыбаев, Еркін Қадырғалиев, Мұрат Мұртазаев сияқты азаматтар алдынан шығып қарсы алды. Өз жерлестерінің абыройын көтеріп, сыйлай келген жолшыларға қазақы көңілмен көрсетілген қошемет. Қаланың ең бір саялы, тыныш аймағындағы, шағын да болса, барынша қолайлы қонақ үйге жайғастырды. Осы бір ілтипаттан Махамбеттей ұлы ақынға екі жақты құрметті, ортақ ықыласты аңғарғандайсың. Бұл сезім сенің көңіліңді өсіреді.

	Бізге сол күні кеш батпағандай көрінген. Алғашында күн батпай тұрса (мұнда жергілікті сағат сегіз екен), сонан соң ақ-самала жарық қалаға ендік те, одан бөліне алмадық. Қала той қарсаңында жаңаша жасаныпты. Оны бұрын көріп жүргендер де, жаңа келгендер де аңғарады. Оны өзің бұрын болған жермен салыстырып байқайсың. Уақыт әжептәуір болса да, қаланың көп жерінде құрылыс жұмыстары жүріп жатыр. Кеш батпағандай етіп көрсетіп тұрған да бір жағы солар. Қарбалас жұмыс жүріп жатқан соң кеш батпағандай көрінеді екен. Ал мұнда сол құрылыс жұмысының қай уақытта толастарын кесіп айту қиын шығар. Тойға дейін бітіретін шаруа көп ұқсайды.

	Қарсы алушылар біздің демалғанымызға құлықты. Жолдан шаршаған болар дейді. Сапаршылардың қаланы әлі де көргісі келеді.

	– Көргендеріңізді қалаймыз, бірақ алдағы жаяу жүрістеріңізге шаршап қалып жүрмеңіздер, – дейді қала әкімінің орынбасары Мұрат бауырымыз.

	– Ертең қалада боласыздар, елмен кездесесіздер, – деді ішкі саясат департаментінің директоры Кеңес те оны қостағандай болып.

	Түнгі Атырау бізге қонақжай, көпшіл қала болып көрінді. Күндізгі Атыраудан алған әсеріміз де аз болған жоқ. Бәл-

	кім, тойға әзірліктің арқасы шығар, қала айрықша ажарлы. Әңгіме еңселі үйлерде, асфальт көшелерде ғана емес. Кейде аспанмен таласқан ғимараты көп Батыс қалаларын аралағанда, онда әлдебір сұрғылт күш еңсеңді басып тұрғандай көрінетіні бар. Мұнда үйлер жайдары, ажарлы.

	Жалпы Атырау туралы, оның сонау Гурьев аталған кезі туралы көп еститінбіз. Бірде атақты Шәмші ағамыз Қалдаяқовтың мынадай бір әңгіме айтқаны бар:

	– Жолым түсіп бұл қалаға келе қалдым. Күзгі аласапыран кез еді. Әуежайдан қалаға таксимен жетіп, бір таныс табылар деп редакцияға соқтым. Такси есіктің алдына түсірді де кетті.

	Енді сол есікке жете алсамшы. Батпақты жалдап, ішке кіргенше, туфлиімді жоғалтып алдым. Жігіттерге рахмет. Туфлиімді де тауып, жуып берді, оған қоса, бір резеңке етік сыйлады. Онсыз мұнда күн жоқ екен, – деген Шәкең.

	Қазіргі ұрпақ оған сенбейтін шығар. Қаланың шетіне көп шыға қойғанымыз жоқ. Біраз жерін араласақ та, асфальтсіз жер кездеспеді. Бұл ретте ол еліміздің көп қалаларынан жоғары тұрғандай көрінді. Көшені жөндеу, қаланы жаңарту көшелері осында Иманғали Тасмағамбетов әкім болған кезде айрықша қолға алынғанын жұрт жыр ғып айтады. Одан кейін де біраз іс тындырылыпты. Әсіресе, ұлы Махамбеттің тойы қарсаңында қала ерекше ажарлана түскен.

	Сол күні біз атыраулықтардың біразымен кездестік. Ресми кездесулерді былай қойғанда, қарапайым тұрғындардың аузынан естіген әңгімелер жадымызда қалды. «Бізге бабаларымыз көп көмектесті, – дейді олар. – Қараңызшы, қаламызда оларға арналған қанша ескерткіш бар екен. Бәрі де қаланың көрнекті жеріне айналған. Бәрі қосылып, қаламызды көркейтті. Әр ауыздан шыққан сөз түрленіп айтылар, бірақ мазмұны осыған келіп саяды. Осы сөздерді айтады да, олар сол ұлы бабалардың атын тізеді: Бейбарыс, Құрманғазы, Дина, Қаныш Сәтбаев...

	Иә, Бейбарыс сұлтан ескерткіші... Онсыз қазір Атырауды көзге елестетуге болмайтындай. Ол қала көркі ғана емес, рухани құндылыққа айналған. Тарихты қастерлеу, өткенге құрмет осындай-ақ болар. Бәлкім, жергілікті өкімет адамдары өз мекемелеріне кірер сәтте айбынды бабаларының сесін аңғарар да, өзіне жауапкершілік арқалар. Осында Бейбарысқа алып ескерткіш орнатылғанын есіткен ұлтым дейтін қазақтың бойын мақтаныш сезімі билемегені жоқ шығар. Бұл ескерткіш байтақ қазақ даласының әр қиырынан көрініп тұрады.

	Құрманғазы ескерткіші, Құрманғазы алаңы. Ұлы күйшіге құрметтің шапағатын көріп отырмыз деген атыраулықтардың сөздері ып-рас. Мұнда келіп, әдемі алаңда серуен құрсаң, жаның жай тауып қана қоймайды, ұлы даланың күмбірлеген күйін естіп, көкірек көзің ашылар. Ұлы күйшімен сырласатындар да аз болмас. Сол күй атасы күркіреген күй шығарып қана қойған жоқ, ол: «Исатай мен Махамбет өкіне ме екен өлдім деп» деген сөзді де айтқан адам. Мұнда ешқашан болмаған адамның өзі Құрекеңдей ұлы тұлғаға Атырауда ескерткіш бар деп қуанады.

	Кемеңгерлік пен аналық мейірімді бір бойына сыйдырып тұрған Дина апамыздың ескерткіші алдында еріксіз ойға қаласың. Дәл осындай ескерткіш басқа қандай елде бар екен? Бізге тарихын ұқтырған солтүстіктегі көрші елде Дина апамыздай кайраткер-әйел бар ма екен және оған осындай ескерткіш орнатылған ба? Әйтпесе оңтүстігіміздегі бауырлас елдерде ше? Ал бізде бар. Ол – Атырауда. Мақтанарға тұрарлық.

	Әр сапар кезінде ұлы тұлғаларымыздың ел бірлігінің тұтқасы екеніне көзіміз жетті десек, оны осы Атырауда тағы да нақтырақ көрдік. Ғұлама ғалымымыз Қаныш Сәтбаевқа ескерткіш соны бізге түйсіндіргендей болған. Қанекеңнің ұлылығын дәлелдеп жатудың қажеті жоқ, ол халқымыздың ортақ ұлы перзенті екендігін көзі тірісінде ісімен дәлелдеп кеткен. Осыдан төрт жыл бұрын Ұлттық Ғылым академиясының негізін қалаушының 100 жылдық тойы кезінде оның туған жерінде жаяу сапарда болғанымыз бар. Халықтың қошеметін көргенбіз. Халықтың ұлы жерлестеріне ескерткіш орнатқанына сүйсінгенбіз. Оны заңды санағанбыз. Сондай еңселі ескерткішті Атыраудан көріп, біздің көңіліміз айрықша өрекпіді. Ел өзінің ұлы тұлғаларының төңірегіне осылайша топтасса болар дедік. Олар бүкіл қазаққа ардақты.

	Және қазақтың Исатай мен Махамбет дейтін ұлы тұлғаларына арналған мемориалдық кешен сол Сәтбаев атындағы көшенің бойында екен. Неткен үйлестік!

	Ал бұл мемориалдық кешен туралы әңгіме көп. Ол әлі көзден таса. Ұлы той күні ашылады. Ал Исатай мен Махамбет бейнеленген ескерткіш біз қалаға алғаш келген күні әлі жолда келе жатқан. Алға озып айтатын бір жай: біз ұлы Махаңның басына тәу етіп оралған кезде, ескерткіш орнатылып үлгерген екен. Бірақ әлі де жалпы халықтық назарға ұсынылмай, шымылдық ішінде тұрды. Сөйтсе де ол жайындағы мағлұматтан хабардармыз.

	Үлкен өмірде жұбы жазылмай өткен Исатай мен Махамбетті ажыратуға болмайтындай. Бұл да тарихи ерекшелік. Рас, тарихта екі үлкен тұлғаның достығы, ортақтас қызметі кездеседі. Бұл ретте құлағымызға сіңісті болған Маркс пен Энгельстің, Ленин мен Сталиннің жұптастығы оралады. Сөйтсе де олардың жұптастығы, дәл Исатай мен Махамбеттей емес. Оларға қаншама жеке ескерткіштер орнатылған. Ал Исатай мен Махамбетке олай етуге болмайтындай. Мерейтой Махамбеттің 200 жылдығына арналып жатса да, оған арналған ескерткішті Исатайдай серігінен бөліп орнатуды тарих кешпейтіндей. Ол тарихи шындыққа сыйыспайтындай көрінеді. Сірә, бұл да Махамбеттің найзағай жырындай тарихи феномен шығар.

	Сөйтіп, халық күткен, жақын уақытта көретін ескерткіштің кейбір көрсеткіштері бізге белгілі: ат үстіндегі бабалар ескерткішінің биіктігі 5 метр 20 см., олар мінген аттың ұзындығы да 5 метр болмақ. Ескерткіштің салмағы – 15 тонна. Осынау ескерткішті оның сыртындағы «Халық көтерілісі» деп аталатын барельефтік жобалар толықтырады. Олардың ұзындығы 12 метр, биіктігі – 3 метр 80 см., ал 16 монументтік тасқа Махамбет бабамыздың ұлы жырлары қашалып жазылған.

	Мемориалдық кешенді су бұрқақтары, гүлзарлар, әсем шыршалар толықтырмақ. Сондай-ақ енді 10 метрлік биіктікте теледидар экранын орнату көзделген. Сөйтіп бұл мемориалдық кешен өзінің сәулеткерлік келбетімен, қаладағы ең бір таңдаулы орынға айналады. Онда барған қала тұрғындары мен қонақтар басқасын былай қойғанда, Махамбеттің отты өлеңдерін оқып қайтқанның өзінде, үлкен рухани күш алатыны анық. Осынау ескерткіштен ұлы жыршы қазақтың ұлы даласына қарап тұратын болады, оның жыры бүкіл халыққа естілетін болады.

	Жаяу сапарға қатысушылар қаланы аралаған кездерінде біраз нәрсені өз көздерімен көрсе де, Махамбет бабаның ұлы тойына арналып жасалып жатқан шаралардың бәрін аралап көруге мүмкіндіктері жоқ еді. Оны әкімдікте болған әңгіме толықтырды. Сапаршылармен бұған дейін сырттай байланыста болып, үнемі жағдаймен хабардар етіп келген облыс әкімінің орынбасары Рәшила Қабиқызы Мұрсәлиева ханым осы үлкен той мәселелерімен Астанада сапарда болғандықтан, қонақтарға бұл жайындағы әңгімені облыс әкімі аппаратының жетекшісі Сәлімхан Нақбаев мырза айтып берді.

	Жалпы облыста Махамбет тойына бағытталған шаралар көп. Оның бәрін түгендеп айту да қиын. Әсіресе, ұлы ақынның шығармаларын насихаттауға байланысты көп шаруа тындырылған. Бұл ретте бүкіл облыс көлемінде дауылпаз ақын жырларын жаттап жүрген жас ұрпақты алдымен айтқың келеді. Әр мектеп, әр ауыл бұл жөнінде бәсекеге түскендей. Алдымен соған қуанасың. Ал сонау Алматы, Астанамен бірлесіп, ұлы ақынның төл туындыларын, ол жайында шығарылып жатқан кітаптарды санап шығу да оңай емес. Кинофильмдер түсірілген, әлі де түсіріліп жатыр, альбомдар шығарылып жатыр. Басқасын айтпағанда, «Махамбет елі» деп аталатын түрлі-түсті безендірілген кітаптың, 20 томдық «Махамбет кітапханасының» шығарылуының өзі неге тұрады!

	Көңілді өсіретін көп нәрсені жұрт үлкен тойға дейін көріп те үлгеріпті. Тіпті сонау көктемде Әбіш Кекілбайұлы, Фариза Оңғарсынова, Тұманбай Молдағалиевтер бас болып келіп, Махамбетке арналған «Поэзия күндерін» өткізгені жұрт аузында аңыз болып жүр. Ол жайында плакат-күнтізбе де шығарылыпты. Той әлдеқашан басталып кеткендей көрінеді. Халық соның ішінде жүр.

	Әкімдік алдымызға көп цифрды тосты. Ол жақсы істердің дәлелі. Оны ұлы ақынның халыққа жасаған шапағаты ретінде қабылдағың келеді. Ақынның: «Еділдің бойы ен тоғай, Ел қондырсам деп едім, Жағалай жатқан сол елге Мал толтырсам деп едім» дегені бар. Махамбет баба мұны бір жарым ғасыр бұрын айтқан. Махаң бүгін айтса, басқаша айтатын шығар, қала салдырсам, кең даланың байлығын халыққа берсем дер еді-ау дерсің. Бүгінгі Атырау сол арманның орындалғанындай көрінеді.

	Біздің сапарымыздан хабардар әріптестерімізбен де кездесуге тура келді. Мұндағы билік басындағылар журналист қауымға қамқорлық жасап, әсем «Атырау-ақпарат» баспасөз үйін салып берген екен. Әріптестеріміз бізді сонда шақырды.

	Сұрақ көп. Мақсаттарың не, дейді. Ұлы ақынның рухына тағзым ету екенін айттық. Сапарға катысушылардың құрамын сұрайды. Таныстырдық. Реті келіп тұрғанда оны оқырмандарға да айта кеткен жөн сияқты. Бұл өзі «Егемен Қазақстанның» дәстүрлі акциясы болғандықтан, оған жетекшілік ету бұған дейінгі алты сапарды басқарған Мамадияр Жақыпқа жүктелген. «Абай» қорының президенті Балтабек Ерсәлімұлы мен газетіміздің Семей өңірі бойынша тілшісі Дәулет Сейсенұлының бұл енді алтыншы сапары болмақ. Бұған дейін сапаршылардың «тұрақты» мүшесі болып келген Зейнолла Серікқалиұлының бұл жолы катыса алмағаны өкінішті-ақ. Оған басқа бір қауырт істер бөгет жасады. Оның есесіне жаңа мүшелер бар. Геолог, Исатай-Махамбет көтерілісінің картасын жасаған Молдияр Серікбаев пен ақын Сейфолла Оспанов Алматыдан еріп келсе, осы Атыраудан облыстық ішкі саясат департаментінің бөлім бастығы Абат Кенжеғали мен басылымның осы облыстағы тілшісі Жолдасбек Шөпеғұл қосылды.

	Біраз әріптестеріміз бірге жүргісі келетінін білдірді. Әрине, оларға қарсылық жоқ. Тек ертеңгісін сағат жетіге жетпей Исатай мен Сәтбаев даңғылындағы алаңға шақырғанбыз. Алдын орап айтайық, тілек айтқандардың біразы келе алған жоқ.

	Атырауда болғанда көлденең жатқан Жайықтан олай да бір, бұлай да бір талай өттік. Бірде Азияға, бірде Еуропаға шықтық. Өзгере қалған дүние жоқ. Екі әлемді бірдей құшып жатқан ұлы өзен құдіретті ме, жоқ екі жағаға да тамырын терең бойлатқан ел құдіретті ме, бұл маңда дүние бөлінбейді, адамдар бір, көңіл бір. «Айналайын Ақжайық, Ат салмай өтер күн қайда?» деп армандаған екен ғой найзагер ақын. Мынау жайдары ағып жатқан Жайықтан өткен сайын бұл да бір ақынның арманының орындалғаны шығар деген ой келеді.

	Әсіресе түнгі Ақжайық керемет сұлу. Тамыздың қапырықтау түнінде Жайықтың жағасына барып, ұзақ жүрдік. Бізден басқа да жұрт көп екен. Бұл өзен мейірленіп ағып жатыр. Біз ертең жолға шығамыз. Жайықты жағалай, ұлы бабаның жатқан жеріне бет аламыз.





II. ЖАЙЫҚТЫҢ БОЙЫ КӨК ШАЛҒЫН




	Бозала таңда тұрып, Атыраудағы Қаныш Сәтбаев және Исатай Тайманов даңғылдарының қиылысар тұсындағы алаңға келгенде, біраз адамның жиналып қалғандығын көрдік. Барлығына бас болғандай, биік тұғырдан Қанекең қарайды. Осыдан төрт жыл бұрын оның да туған жеріне тағзым ете барғанбыз. Енді, міне, қазақтың тағы бір ұлы перзентіне тағзым етуге сапарға шыққалы тұрғанда, Қанекең бізге көппен бірге сәт сапар тілейтіндей көрінді.

	Мынау тамыздың аптап күнінде ыстыққа ұрынбайық деп, ерте қамдансақ та, мұндағы жиналған жұрттың қарасы әжептәуір. Көпшілігі әріптестеріміз: біздің сапарымызды көрсетпек ойда болса керек. Ендігі бір топ жол бастаушыларымыз екен: Махамбет ауданы әкімінің бірінші орынбасары Қуат Ақкөзов, әлеуметтік даму бөлімінің меңгерушісі Асхат Қабдешов, «Хан ордасы Сарайшық» мемориалдық кешенінің директоры Молдаш Бердімұратовтар бұрыннан таныс-біліс адамдардай емен-жарқын әңгімеге араласты.

	Жол мұраты – жету, көп аялдамай Қаныш аға ескерткішінің түбінен Исатай баба даңғылына түсіп, Махамбет бабамыздың аруағына тағзым ету үшін оның атындағы ауданға бет түзедік. Қала енді оянды десек те, сірә көбі тойдың қамы болар, көшеде көлік көбейіп, тұрғындар да қара көрсетіп қалыпты. Таң атпай жолға шыққан жаяу жүргіншілерге тандана қарайды.

	– Анау Жайық өзені, – дейді Молдаш Бердімұратов назарымызды оң қапталға аударып. – Елді мекендердің бәрі өзен жағасында. Кезінде отаршыл орыстар мекендеген. Содан да атауларының көпшілігі орысша. Сол ауылдардың тұсына келгенде, қасқа жолдан бұрылып, ауылдарға соға жүреміз...

	Облыстық әкімдіктегі азаматтар жол картасын күні бұрын әзірлеп, қай күні, қай уақытта, қай ауылда болатынымызды сызып та қойыпты. Жайықты жағалайтын қасқа жол бар. «Жайықтың бойы көк шалғын, Күзерміз де жайлармыз» деп ұлы ақынның өзі жырына қосқан ұлы өзеннен алыстап кетпейміз, көзімізге үнемі көрінеді де тұрады.

	Иә, бұл Махамбеттің өміріне етене жақын, жырларына арқау болған Ақжайық. Барша қазаққа аяулы өзен. Кең байтақ қазақ даласының бір шетін көмкеріп жатқан ұлы өзен. Бұрынғы сапарларымыз кезінде шығысымызда Қарт Ертістен, оңтүстік батысымызда Дария Сырдан өткеніміз бар. Осы бір қасиетті үш су қазақ жерін қаусырып құшақтап жатқандай көрінуші еді. Бұл өзендер жаттарға бұйырмауға тиіс. Мұрат ақынның «Еділді тартып алғаны, Етекке қолды салғаны, Жайықты тартып алғаны, Жағаға қолды салғаны» деп күңіренуі содан.

	Жайық пен Махамбет егіз ұғым. Махамбеттің жырлары болмаса, Ақжайықтың бейнесі күңгірт тартар еді. Жайық болмаса, дауылпаз ақын талай тұйыққа тірелер еді-ау. Елін қайда жайлатар еді? Қаптап келген жаудан сан рет Жайықтан өтіп құтылғанына тарих куә.

	Сол қасиетті өзенді жағалаған жолмен келеміз. Облыс орталығынан 15 шақырымдай ұзағанда алдымыздан жол тосушылар қарасы көрінді. Бұл Алмалы ауылдық округінің әкімі Исатай Қысантаевтың тобы екен. Қасында ауыл қарттары бар. Дәм-сусындарын ұсынып тұрып, біздің ұлы бабаға тағзымдық ниетімізге ризашылықтарын білдірді. «Ауылымызға жүріп, қонақ болыңыздар» деп шылбырға оралғандай болады. «Бұрылуға мұршамыз жоқ» дейміз біз.

	Жолда кідіретін жеріміз бар – Чкалов ауылы. Ескі атаудан арыла алмай жүргені болмаса, қазақы жер. Берекесін қашырмаған, ынтымағы жарасқан ауыл деп естігенбіз. Сонда жұртпен де кездесуіміз керек.

	Ауыл иесі Гүлнәзира Жайлашова деген қарындасымыз екен. Мамандығы – дәрігер. Елдің жағдайын білесің деп әкімдікке тағайындапты. Әзірге жұрттың көңілін тапқан сыңайы бар. Үлкені бар, кішісі бар, оның сөзіне тоқтайтын сияқты. Өндірістің үлкен ұйымдастырушысы атпал азамат, осындағы «1 Мамыр» акционерлік қоғамының президенті Аманжол Есқариев те оған жол ұсынады екен. Оның есесіне әкім де ауыл тұрғындарының игілігі үшін жұмыс істеп жатқан сол қоғамның да, оның президентінің де жұмысын жоғары бағалады.

	– Халықтың тұрмысы да, табысы да басқа жердегілермен салыстырғанда әлдеқайда жоғары,– деді әкім. – Бұл «1 Мамыр» акционерлік қоғамының арқасы. Осы шаруашылықта ауылдың 400-дей адамы еңбек етіп, жалақы алады. Әлеуметтік мәселелерді шешуге осы коғам демеушілік етеді.

	Десе дегендей екен, мұнда мал да өсіріледі, егін де егіледі. Өндірілген өнімді өткізетін жер де бар. Өздерінен артылатынды қалаға береді. Әсіресе, мұнайшылар оны қуана алады. Алдымен сырттан, алыстан әкелгеннен ол көп арзан. Оның үстіне сапасы жақсы. Келісім жасалған, өнімдерімізді қайда өткіземіз деп бұлар бас қатырмайды екен.

	Махамбет бабамыздың «Еділ мен Жайық жер еді-ау, Мекен еткен шаруаға Жағасы қорған жай еді-ау» деп су бойының елге құт екенін айтып кеткені бар. Бұл ауылдың сол ата өсиетіне лайықты ісі бар екен. Тіпті кеше жаппай жекешелендірілген тұста біраз жұрт не істерін білмей абдырап, қиналып қалған кезде де бұл ауыл сол бірлігінің арқасында, араларынан Аманжолдай білгір азаматтың шыққаны арқасында тарыға қоймапты.

	Бұл ауылдан соң бет алысымыз – Сарайшық ауылы, атақты «Хан ордасы Сарайшық». Төте жолға түстік. Атырау – Орал трассасына қайта түсу үшін он шақырымдай жол жүру керек, Жайықты жағалай төте тартсақ, тиіп тұр. Бұл шешіміміз дұрыс болып шықты. Тоғайдың арасымен Жайықты жағалап, оның салқын лебіне кеудемізді тоса отырып, бір демде Сарайшыққа да жетіп қалдық.

	Көне қаланың орнына келгенде әңгіме бұрынғыдан да әсерлене түскен. Жай сөз емес, заттай дәлел. Айшықты әңгімеге мысал болып, хан сарайларының, үйлердің орындары жатыр. Ашық аспан астындағы мұражай. Әттең, ілуде бір әдейілеп барғандар болмаса, оған көп адамның жолы түсе бермейді. Шалғайда жатыр.

	Бұл – кезінде Ұлысу аталған Жайық өзенінің жағасына салынған қала. Оның қазақ елінің астанасы болғандығына да дәлел-деректер жеткілікті. Х-ХІ ғасырларда Саксин қаласының орнына бой көтерген Сарайшыққа аптасына 700-1200-дей керуен келгеніне қарағанда, бұл Ұлы Жібек жолы бойындағы ірі сауда орталығы болғанға ұқсайды. Және Сарайшықтың керемет қала болғандығы туралы араб саяхатшысы Ибн Батута сонау 1334 жылы жазба дерек қалдырған. Ол қалада жүзбелі көпір, әр үйде су құбыры болғанын айтқан. Мұнда жеті хан жерленген, соның бірі – айтулы Қасым хан.

	Тарих – тағлым. Сол тағлымға осы ауылдағы қала туралы мұражай кешенін көргенде де кезіктік. Бұл өзі тарихты құрметтеудің өнегесі деуге тұрарлық – Сәулет өнерінің үлгісіне жатқызуға болатын сұлу кесене өз алдына, ал осындағы шағын мұражайды аралаған, оның иесі Молдаш Бердімұратовтың әңгімесін тыңдаған адам рухани өсіп шыға келеді десе болғандай.

	Осы мұражайға кіре берісте көңілімізді селт еткізген бір экспонат болды, ол – Исатай-Махамбет бастаған көтерілістің тарих-картасы. Оның авторы – өз сапарымызға қатысушы Молдияр Серікбаев. Осыдан біз Махамбеттануға әріптесіміздің де үлесі барлығын көріп, мерейіміз көтерілгендей болды.

	Сарайшық қаласының бұл көтеріліске қатысына келсек, онда 1818-1819 жылдарда Исатай түрмеде жатқаны сол картада көрсетілген.

	Сарайшық талай тарихқа куә қала. Ол еліміздің астанасы болғандығы өз алдына, орыстардың озбырлық саясатына да куә. Бүкіл аймаққа өнеге болған әсем қаланы Иван Грозный тағылықпен талқандаған. Олар өздерімен өркениет жағынан қатар тұрғандарды қаламады.

	Исатай-Махамбет көтерілісі – тарихымыз, Махамбет жырлары – рухани мұрамыз. Сарайшық қаласы – мемлекетіміздің куәсі. Тарих бірін-бірі толықтырып жатады. Біреуінен аттап өтпей, оған түйсініп қарау – парыз. Сарайшыққа қонып, ертесіне одан рухтанып аттандық.

	Ендігі межелі жер – ақын атындағы ауданның орталығы. Атыраулық бір әріптесіміз Махамбет ауданында ақынның ізі жатыр, Индер ауданында өзі жатыр деп жазды. Бәрі де жөн. Сол ұлы тұлғаға қатысым бар, соны мақтаныш етемін, соған лайықты боламын дегендердің бәрін де қолдасаң ләзім-ау. Ал ақын атын иемдену – үлкен жауапкершілік. Махамбеттіктер сол жауапкершілікті айрықша сезінетінін аңғартты.

	Әңгіме – сапаршыларға көрсетілген ілтипатта ғана емес. Ауылдың бір топ жастары ақшағала киініп, алдымыздан шыққанда, оларға бас болып жүрген ауыл әкімі Нұрлыбек Ожаевтың майда қоңыр әдемі әңгімесін естігенде тебірендік. Көше бойында тұрған халық біздің осы жүрісімізге ризашылық білдіріп, қошемет көрсеткенде тебірендік. Дауылпаз ақын бабамызға көрсетілген құрмет үшін тебірендік.

	Осы сәтте бізді тебіренткен тағы бір жай болды: Махамбет атындағы ауданның орталығындағы ең басты көше Абай атында екен. Ұзындығы – 3,5 шақырым. Бұл да ақындықты құрметтеудің, сөз құдіретін бағалаудың, жалпы ұлыларымызды ұлықтай білудің тамаша көрінісі дер едік. Абай мен Махамбеттің табысуының, рухани шыңдарымыздың тоғысуының көріністері дер едік.

	Жақсылық қашанда адамға ой салады. Бізге Махамбет есімі еліміздің бас қалаларында аталған ба екен деген ой келеді. Атырауда Сәтбаев даңғылы бар, Павлодарда Махамбет көшесі бар ма? Білмейміз. Семейде ше? Алматыда, Астанада, бәлкім бар шығар, бірақ бас көшелер емес-ау, есте қалмапты. Бұрын болмаса, енді болатын жөні бар-ақ.

	Осы жерде Абай ауданының орталығы Қарауыл селосы да көңілге оралды. Онда Махамбет көшесі бар ма екен? Мұнда Махамбет ауданының орталығында селоның бүкіл халқының жартысы Абай көшесінде тұрып жатқанда, Қарауылда Махамбет көшесі болғаны жөн ғой. Осы сапарға қатысушылардың үш мүшесі – Абай ауданының құрметті азаматтары. Олар ресми түрде Абай елінің басшы орындарының алдына Қарауыл ауылындағы бір көшеге Махамбет есімін беру жөнінде ұсыныс жасауға тоқтамға келді.

	Махамбет ауданы жұртшылығының той құшағында жүргеніне көп болғандай. Сол Абай көшесін бойлай жүргенімізде оған көзіміз жетті. Ауылдағы барлық үйлер жөндеуден өтіп, ақталып, боялып дегендей, мерекелік сәнге бөленіпті. Бәлкім, мұнда үгіттеу сөзі де болған шығар, бірақ шаруаны бітірген тұрғындардың өздері екені анық.

	Әрине, той иесі болғандықтан, бұл ауданға біршама артықтау назар аударылатыны заңды ғой. Осы той қарсаңында ауданда бірнеше жаңа нысан бой көтеріпті. Алдымен жұрт бұл ретте мешітті ауызға алады. Бұрын оған үлкендеу үй бұйырмай келіпті. Енді сәнді ғимарат бой көтерген. Оған Махамбет есімі беріліп, ол рухани орталықтың біріне айналмақ.

	Тағы бір маңызды нысан – Махамбет атындағы мұражай. Мұражай бұған дейін ескі ғимаратта екен. Сөйтсе де ол жұрт айрықша бағалайтын рухани орталық болып келіпті. Онда ауданның ардақты азаматы, ақын, шежіреші Сембай Бердімұратов ағамыздың айрықша еңбегі бар екен. Жасы сексеннен асқанына қарамай, күні бүгінге дейін рухани өмірге белсене араласып жүрген Секең жинақтаған мұрағаттар жаңа ғимаратта халықтың рухани қажеттігін өтейтін болады.

	Ауданда тағы да екі нысан ақын тойына орай халықтың қажетін өтеуге қосылды. Барлық талап ескеріліп салынған сауда орталығы шағын және орта кәсіпкерліктің жандануына септігін тигізбек. Бұл дегеніңіз, аудан экономикасына үлкен демеу. Ал жақсы жабдықталған стадионның бой көтергені, әсіресе, жастар үшін үлкен қуаныш.

	Аудан әкімі Рысқали Сисатов сапаршылармен кездесу кезінде ақын тойының аудан өмірінде үлкен із қалдыратынына тағы да көптеген мысалдар келтірді. Оның бастысы ретінде рухани шараларға тоқталды.

	Бұл ауданда дауылпаз ақынның іздері сайрап жатыр. Тыныш кезде ақын баба Жайық бойындағы көк шалғынға халқын жайлатқан. Сын сағаттар туғанда осынау асау өзенді «тізесімен бұзып өткен». Бұл ретте аудан орталығымен іргелес жатқан Сарытоғай ауылында жұрт назарын аударатын тарихи жер бар.

	Жалпы бұл ауылдың ерекшелігі көп. Ең алдымен оның әкімі ерекше. Талшын Шапауова – тағайындалмаған, халық сайлаған әкім. Тек сайланып қана қоймай, осындағы халықтың шын мәніндегі құрметіне бөленген адам. Сол халыққа қызмет ету үшін өзінің айтарлықтай үлкен қызметін тастап, осында келіпті. Халық оған дән риза. Ауылдағыларға су керек, оны жеткізген, газ керек еді, қазір ол да бар. Бүгінгідей қаржы тапшылығы заманында мәдени мекемелерді ұстап тұру қиын. Сөйтсе де бұл ауылда әдемі клуб бар.

	Сол клубта сапаршылардың жұртшылықпен кездесуі өтті. Екі жақты ақжарқын әңгіме ауыл өнерпаздарының концертімен алма-кезек алмасып жатты. Ынтымағы жарасқан бұл ауылда 14 ұлттың өкілі бар екен. Барлығы да қазақша сөйлейді, Махамбеттің жырларын тыңдайды. Ағылшын тілінің мұғалімі Людмила Боброва «Сарыжайлауды» мүлтіксіз орындағанда, тебіренбей тұра алмайсың. Екі жарым сағат уақыттың қалай өткендігін аңғармай да қалыппыз.

	Бұл ауылда біздің көретініміз көп еді. Ауылда 36 гектар алма бағы болған екен, оны шашау шығармай сақтап қалыпты. Өнімін іске жаратып отыр. «Орал» деп аталатын серіктестік, оның директоры Жанар Кенжеахметов сол алмамен қоса, осы жерде қауын мен қарбыз да, сәбіз бен қызылша да өсіреді екен. Оның өңдейтін шағын зауыттары да бар.

	Ауыл әкімі бізге Исатай мен Махамбеттің өміріне қатысты үлкен бір оқиғаның ізін көрсетті. 1837 жылдың соңында көтерілісшілер қиын жағдайға душар болды.

	Соғыстағы сәтсіздіктерден кейін көтерілісшілерді біржола талқандауды көздеген Баймағамбет сұлтан патша әскеріне сүйеніп, олардың соңына түсті. Исатай мен Махамбетке Жайықтың сол жағына өтіп қана жан сақтауға мүмкіндік қалып еді. Мұны аңғарған патша әскері өзен бойын қатаң бақылауға алған. Оның үстіне Жайықтың суы әлі қалың қатып үлгермеген кез, мұзы атты адамды көтере алмайды. Ал көтерілісшілерге қалайда өту керек.

	Сонда олар осы Сарытоғайдың тұсын таңдайды. Оған себеп – осында, Жайықтың жағасына бой тасалап келетін өзен арнасы – сай бар екен. Және жол білетін Құрақ Маябасов деген Исатай мен Махамбеттің ескі танысы бар. Сөйтсе де мұның өзі аса қауіпті еді. Өзеннің мұзы әлі қалыңдай қоймағаны өз алдына, жау жағы барынша сақ. Соны алға тосып Құрақ:

	«Өзім жалғыз едім, балам жалғыз еді...» деп сөз бастағанда, Махамбет: «Қой, Исеке, бұл Құрақтың жаны аяулы екен. Біз жаннан безгелі қашан, кетелік» деп өкпе білдіргендей болады. Одан кейін Құрақ сөзге бармай, іске кіріседі. Мұз үстіне киіз төсейді. Аттың аяқтарына «байпақ» кигізеді. Солай Исатай мен Махамбеттің соңына ерген 41 адам өзеннен өтіп үлгереді. Бірақ бір аттың ойылған мұзға түсіп, кісінеген дауысынан казактар секем алып, қуғын ұйымдастырады. Ол арғы бетте де жалғасып, ақыры Баймағамбет сұлтан Исатайдың біраз жақын адамдарын, оның ішінде Несібелі бар, қолға түсіреді.

	Қауіп қылғандай, сол көтерілісшілерді Жайықтан өткізген Құрақ та кейін тұтқындалып, итжеккенге айдалып, содан қайтпайды. Жалпы бұл оқиға Исатай-Махамбет көтерілісінің тарихында айрықша орын алады. Ол көтерілісшілердің жағдайының айрықша қиын болғанын, патша жендеттері, оларға сүйенген Баймағамбет сұлтан тарапынан қуғындау шаралары барынша қатаң болғанын аңғартады.

	Жайықтан өту қазір қауіпсіз, пароммен өтеді жұрт. Сарытоғайдың азаматтары сапаршыларды құрметтеп Жайықтан өткізіп салды. Ұлы ақынға деген айрықша сүйіспеншілігі үшін ауыл азаматтарына, олардың жетекшісі Талшын Шапауоваға, оның іскерлігіне барынша риза болдық. Шіркін, ауылды, ауданды осындай азаматтар басқарса, көп шаруа оң шешімін тауып жатар еді-ау деген ой түйіп кеттік.

	Жайықтан өткенмен, біз әлі Махамбет ауданының жеріндеміз. Тек қана ауданның еуропалық бөлігінен азиялық бөлігіне ауыстық. Түске дейін, Индер ауданының жеріне жеткенше тағы да бірнеше елді мекендерден өтеміз.

	Осы тұстағы елді мекендер Ақжайық ауылдық округіне қарайды екен. Оның әкімі Ғарипжан Әбішев жол бастап жүрді. Жолай әулие саналатын Еламан атаның қорымы барын айтты. Оған бата жасау ниетімізді білгенде ол шын тебіренді. Тілеулес азаматтардың қазақы қалпына сүйсіндік.

	Махамбет ауданымен қоштасар сәтте «Дастан» шаруа қожалығының жұмысымен таныстық. Оның жетекшілері Қоныс, Ақтұрлан Ерлановтардың қазіргі тындырып жатқан істері басқаларға өнеге ретінде ұсынғандай десек, жоспарлары тіпті сүйсіндірді. Көзі ашық іскер азаматтар егін егіп, мал өсіріп қана қоймай, рухани істерге бас-көз болып жүр. Ертеңгі күнге сеніммен қарайды. Олар Махамбеттей ұлы бабаларының рухына бас исе, өз кезегінде ұлы бабаның рухы оларды қолдап жүргендей көрінген.





III. РУХЫҢМЕН ЖЕБЕЙ ЖҮР, ҰЛЫ БАБА!




	Иә, өзінің есімін иемденген аудан жерінде Махамбеттің ізі жатыр. Екі күнгі жаяу сапар кезінде ұлы ақынға деген оның ұрпағының үлкен құрметін де, сондай-ақ өнегелі істерін де көрдік. Іздегенге кемшілік те табылар. Сөйтсе де, ұлы жерлесіміздің атына лайықты іс тындырамыз деп құлшынып жатқан жандардың ынта-жігері сүйсіндірген. Шын мәнінде сол жақсы істер жалғасын тауып, етек алар болса, ертеңгі күннің жайдары келбеті көз алдыңа елестейді. Ең бастысы, бұл ауданда кісілігі жоғары, атпал азаматтардың барлығы.

	Индер ауданынан жол бастаушылар аудан әкімінің орынбасары Досжан Меңдігереев, ішкі саясат бөлімінің меңгерушісі Сүйеу Халықов ерте жетсе де, «Дастан» шаруа қожалығының жетекшісі Қоныс Ерманов бауырымыз бізді көрші аудандағы Жарсуат ауылының әкімі Қоныс Жаналысовқа табыстағанша қайтқан жоқ. Әрине, біз адаспаймыз да, шөлдеп қиналмаспыз да, азаматтың қамқор көңілі жанымызды жадыратқан. Осы жерде тағы бір кісілік әрекетке куә болдық – бізге Махамбет ауданының имамы Сұлтан бауырымыз қосылды. Махамбет бабамыздың басына бізбен бірге барып, бата жасау рәсімдерін атқармақты парыз санапты. Бағалап қабылдадық.

	Ұлы бабаның өзі жатқан өңірге аяқ бастық. Бұл жерге жеткенше де оңай соқпады. Тамыздың аптап ыстығы қалжыратқанын жасырсақ, онымыз шындыққа қиянат болар еді. Қатарымызға жаңа қосылғандардан байырғы геолог Молдияр Серікбаев басқалардан оза жүріп, осы өңірдің есімдіктерін де зерттегенді жөн көретіндей. Қойын кітапшасына, құлаш-құлаш карталарына талай қазақша атаулар жазылғаны анық. Оның республикамыздың қазақша карталарын жасауға атсалысып жүргені белгілі. Ақын Сейфолла Оспанов жаяу жүру өлең жазудан оңай еместігін ұққандай-ау. Алғашқы күні-ақ оның аяқтары сыр берген. Күлдіреп, табан ойылды деу тым жеңіл айтқандық болар еді. Бір қабат тері емес, ойылып ет түскендей. Мұны біз әсте де сапарға Сейфолланы дайындықсыз шықты деп сөккелі отырғанымыз жоқ, оның сапарға соңғы сәтте қосылғаны да шындық. Сол ауыртпалыққа қарамай, қайта қиындыққа төтеп беріп, тіпті бірауық көлікке мін дегенге көнбегенін атап айтқымыз келіп отыр.

	Осы жерде облыс әкімдігінің, жергілікті жердегі азаматтардың сапаршыларға қамқорлығын тағы да бір еске сала кеткен жөн сияқты. Осындай қиындықтың боларын сезгендей, олар бізге облыстық емхананың бас дәрігері, медицина ғылымының кандидаты Сейітбаттал Нәсіповті қосып бергені көрегендіктей болды. Күн сайын біраз адам оның «қабылдауынан» өтті. Ал Жарсуат ауылына келгенде, ол кішігірім медпункттің меңгерушісіне айналғандай еді. Ертең сапардың соңғы күні дегенде, оған сапаршылар да, қамқоршылар да әзірленді. Қамқоршы дегенде, алдымен осы Жарсуат ауылының әкімі Қоныс бауырымыз ауылға қас қарая жеткен сапаршыларды моншаға да түсіріп, салқын сусынмен шөлін де басып жатты. Сонымен бірге оларды ауыл жұртшылығымен кездестіруді ойға алған екен. Өзінің әкім болғанына ай толмаған. Бұрынғы өзі басшылық еткен мектепті де ұмытпапты. Оқушылармен кездесуді жоспарлаған.

	–Үлгермесек болмайды, – деді ауыл ағасы. – Қарой біздің округтің жерінде. Халық сіздерді көруі тиіс. Әйтпесе ертең өкпелейді...

	Жүріске түзету енгіздік. Тағы да бозала таңнан тұрып, таң-ертеңгілік асқа дейін біраз жерді жүріп тастап, жұртпен кездесуге көлікпен қайта оралуды жөн таптық.

	Мұрат ақын Мөңкеұлы осы ауылдың маңында жатыр. Махамбетті сыйлаған адам оны аттап өте алмаса керек. «Еділ-Жайық екі су, Бұл қазақтың жері еді. Исатай мен Махамбет, Аруақты туған ер еді», «Ердің соңы Исатай Ерліктің туын тіккен жер, Жауды басқа тепкен жер. Махамбетін ертіп ап, Жәңгірге шеп құрған жер» деп толғайтын Мұрат ақын. Біраз уақыт ұмытылып барып, ұлылар қатарына қайта қосылған, «Мен қауіп еткеннен айтамын» деп заманына налитын Мұрат ақын.

	Халық тұрғызған кесененің басына күн шықпай барып, бата бағыштадық. Махамбетті пір тұтқан үлкен ақынды халық қадірлейді екен. Сірә, алдағы уақытта Махамбет бабаның басына баратындардың бір соғатын жері осы Мұрат ақынның кесенесі болып қалатын шығар.

	Жарсуаттағы Махамбет атындағы мектеп, ұлы бабаны қастерлеуде, басқаларға есе бере қоймас. Мұнда кез келген оқушыны тоқтатып, Махамбеттің өлеңін білесің бе десең, ол ағылып кете беретіндей көрінеді. Біз мектептегі кездесу кезінде, марапат сөз естуден бас тарттық та, тек оқушылардың орындауында Махамбет жырларын тыңдадық. Медет Махметов, Нұрлан Сейфуллин, Руслан Батабиев, Асылай Сатымова, Қарлығаш Есқалиева, Перизат Әзербаева, Бекқайыр Жаңбырбаев әр мақаммен дауылпаз жырларды төкті дейсің. Сөз қадірін түсінетін осындай желкілдеген жас құрақтай ұрпақ өсіп келе жатқанына марқайдық.

	Соңғы сынға осындай серпілісті көңілмен шыққанбыз. Мөлшеріміз бойынша бүгінгі шаңқай түсте Қаройға, ұлы бабаның мәңгілік орнына жетпекпіз. Ұзақ жолдың негізін еңсергендіктен, мынау соңғы асу онша қиын соқпас дейміз. Ары кеткенде, одан соң демалуға мүмкіндік бар ғой. Бар назарымыз ұлы ақын өз өмірінің соңғы сәттерін өткізген осынау жазық далаға ауып келеді.

	Тарих талай жайды алдымызға жайып салады. Ақын бұл аймақты қоныстануды өз еркімен қалаған жоқ. Өзіне салса, бәлкім Жайықтың жағасын қалар ма еді. Бірақ бұл да малға құт болғандай жер екені даусыз ғой. Ал қазір мұнда неге тым-тырыс? Мал қайда? Көз ұшында қыбырлаған қара көрінбейді. Әлде жұрт ұлы баба жатқан жерді мазаламайық деді ме екен?

	Пәни өмірде де, бақи өмірде де ақынның тыныштық көрген кезі жоқ. Қуғын-сүргін өз алдына, көз жұмар сәтінде сатқындықпен келген қорқаулар оның әзиз басын денесінен ажыратып, бір қорласа, көп уақыт бойы қалың жұрт оның мәйіті қайда жатқанын да білмеген. Әйтеуір адамдар бірден бірге жеткізіп, ақыры Құрақ Бектұрғанов дейтін асыл азамат ұлы тұлғаның денесін халқына табыстырған. Одан кейін де оған тыныштық бермегенбіз. Бас сүйегіне қарап бет-пішінін кескіндейміз деп, жеті жыл сүйегін қалада сақтаппыз. Әрине, бізге ұлы бабамыздың бет-пішінін айқындауға көмектескен Ноэль Шаяхметовке қазақ халқы қарыздар десек те, соны анықтауға сонша жыл қажет пе еді дейсің.

	Осындай қорлыққа ақын аруағы бұрындары талай шамырқанып, жұрт жиналған кезде мынау Қарой өңірінің талай астаң-кестеңін шығарып, дауылға ұшыратқаны жөнінде аңыз әңгіме көп. Рас, бүгінгі халық қасиетті бабасын қастерлеп, оның аруағының тынышын алмас үшін біраз іс тындырды. Бұрынырақ басына белгі қойылса, кешегі 190 жылдығынан кейін басына көркем кесене тұрғызылды. Енді міне, оның 200 жылдығын бүкіл әлем болып тойлап жатыр. Атыраудағы Исатай-Махамбет кешені неге тұрады! Осының бәрі оның аруағына бас ию.

	Сөйтсе де көңіл күпті. Мынау аптап ыстықта, жел көтеріліп, анау ақ ұлпа май топырақ ақ боранға айналса, не болмақ? Бірақ ақын аруағының бізге шамырқанатынындай себеп жоқ қой деген ой ара түседі. Оның үстіне біздің алдымыздан шыққан аудандық мәдениет бөлімінің меңгерушісі Табыл Досымов бауырымыз сапаршыларды ақын аруағы ризашылықпен қарсы алады деп кесіп айтқаны бар.

	Осылай ой жетегімен арпалысып келе жатқанымызда, көз ұшынан ағараңдап кесене көрінді. Арақашықтық қысқарған сайын көңіл шіркін алабұртады. Күн де тас төбеден қадалып тұр. Ыстығы шекені тесетіндей.

	Бір сәт күте қоймаған жай болды. Кенет шақырайған күн көзін шарбы бұлт торлап, жаңбыр исі мұрынды қытықтады. Әп-сәтте жауын тамшылай жөнелді. Нөсер емес, бірде сіркіреп, бірде себезгілеп жауған жаңбыр жолдың шаңын басып, аптап ыстықты ысырды. Сірә, ауаның температурасы көп төмендей қойған жоқ шығар-ау, бірақ көңіліміздің қоңыр салқын дүниеге еніп кеткені анық еді. Ал күннің көзін көлегейлеген шарбы бұлт біз кесенеге жеткенше төбемізден кеткен жоқ. Мұны баба рухының қолдағаны-ау деген ой көңілімізден шықпағаны да рас.

	Қаройға жеткендегі, ұлы бабаның кесенесіне кіріп, оның аруағына тағзым еткен сәттегі көңіл күйді жеткізу қиын. Оны тек жүрекпен сезіну керек сияқты. «Ассалаумағалейкум, қасиетті баба! Өзіңізге деген тағзымымызды қабыл ал! Еліміздің әр бұрышынан келдік. Қазақ дейтін халықтың біраз өкілінің ыстық көңілін жеткізіп тұрмыз! Қабыл ал!» деп сәлем бердік. Махамбет ауданының имамы Сұлтан бауырымыз құран оқып, бата жасады. Бұл сәт біз үшін, сапаршылар үшін ешқашанда ұмытылмайды. Кім біледі, жол көлікпен келіп, қонақ болып кеткендердің сезімі басқалау болатын шығар. Ал бұл сәт біздің көңілімізге беріштей қатталып қалатыны анық.

	Тағы бір сәтті біз ұмытпаймыз, бәлкім куә болған басқалар да ұмытпас. Осы сапар алдында ұлы Абайдың Жидебайдағы кесенесінің қасынан бір уыс топырақ алып, соны осында жеткізген едік. Осында жиналған аудан өкілдерінің көзінше сол қасиетті жерден әкелінген топырақты Махамбет кесенесінің жанындағы қасиетті ағаштың түбіне салдық. Ұлылардың аруағы табысып жатсыншы деген ниет қой. Мұны да біз ұмытпаймыз.

	Қазақ халқы қашанда ұлылар жатқан жерді айрықша құрметтеген. Қарой – сондай жер. Ұлы Абай жатқан Жидебайдай қасиетті жер. Индер ауданының жұртшылығы, аудан басшылығы, оның ішінде аудан әкімі Сәбен Лұқпановтың өзі ұлы бабамыз Махамбеттің мәңгілік мекені болған Қаройдың сондай қасиетін айрықша сезінетіндіктерін аңғартты. Ұлы бабаға жаяу келіп, тағзым еткен сапаршыларды әкімнің осында келіп қарсы алғаны да соның бір көрінісіндей еді. Махамбет тойы қарсаңында оның кесенесі үлкен жөндеуден өтіпті. Ал оның алды, маңы, қайта өрнектеліп, гүлзар жасалып, ағаштар егіліп, түрленіпті. Бір сөзбен айтқанда, келген жұрт сүйсінгендей қалыпқа келтірілген.

	Иә, Қаройдың бұрын да халқымыз үшін қасиетті жер болғаны анық, енді, міне, Махамбеттің 200 жылдық тойынан кейін оның мәртебесі биіктей түсетіні сөзсіз. Оған той қарсаңындағы тындырылған көп шаруа да кепіл болғандай. Мынадай асқақ ғимаратқа жұрт келетін болады. Әрине, алдымен ұлы баба рухына тағзым ету үшін. Сөйтсе де, мынау кесененің көз тартар келбеті де жұрттың назарын аударатыны белгілі.

	Енді алдағы уақытта жұрт Қаройға қалай келіп-кетіп жүрмек деген сұрақ біздің ойымызға бірден келген. Жұрттың бәрі біз сияқты жаяу жүрмес. Ал көлікпен келуге жолдың қиындығын аңғардық. Бұл жол ақын тойының қарсаңында да жөнделе қоймапты.

	Әңгіме Қарой мен аудан орталығы Индербор кентінің арасы ғана емес, бұл да жөндеуді қажет ететіні анық. Көп халық алыстан, берісі Атыраудан келеді. Сонда аудан мен облыс арасындағы жол жақсы болса ғана, жұрттың Қаройға баруды ойлайтыны анық. Сол үлкен жол жөнделсе, одан Қаройға қарай бұрылатын жолды да ойластыруға болар еді.

	Осы жерде тағы да сонау алыстағы ұлы Абайдың жатқан жері Жидебай ойға оралады. Сол киелі жерге жұрт үздіксіз келіп жатады. Оның басты бір себебі – арқырап жатқан қасқа жол бар. Семейден шыққан жүрдек көлік 200 шақырымдай жолды екі-ақ сағатта өтеді. Содан да жұрт өмірдің бір үлкен белесіне аттар кезде Абайдың басына барып, тағзым етіп қайтады. Қарой да Жидебайдай тағзым етер жерге айналса екен дейсің. Ол үшін ең алдымен Атырау мен Индербордың арасындағы қасқа жол мүлтіксіз жөнделіп, қасқайып жатуы керек.

	Әзірге мұндай жол жоқ. Ұлы бабамыздың басына зиярат еткен соң, аудан орталығында болып, жұртшылықпен кездесуге тура келген. Бұл ауданның болашағының жарқындығына күмәніміз қалмаған. Мұнда қаншама кен байлығының көзі жатыр. Тіпті кейбір жеке облыстардың өзінде мұнша байлық жоқ шығар. Оған арнайы теміржол да тартылған. Осындай болашағы үлкен ауданның облыс орталығымен байланысы да жақсаруы керек қой дегеннің өзінде, қасқа жолдың қажеттігі өзінен өзі туындайды. Мұны біз Қаройдай киелі орынның тағдырына қатыстыра сөз етіп отырмыз.

	Аудан жұртшылығы өз жерінде ұлы ақын мәңгілік тыныс алып жатқанын мақтаныш етеді. Орынды мақтаныш. Өздері сол ұлы жерлестерінің атына лайықты болуға талпынатындарын айтады. Өздерінің жасампаз ісінде ұлы бабаның аруағы қолдайтынына сенімді. Жақсы күндерін дауылпаз жырдың құдіретіне жалғастырады. Ұлы бабаның қасиетті рухы, ұрпағыңның сенімін жебей жүр.

	* * *

	ТҮЙІН. Ұлыларымызды ұлықтай білуіміз керек. Бұл өзі сол ұлылар үшін ғана емес, қазіргі және болашақ ұрпағымыз үшін керек екеніне соңғы он жылдар бедеріндегі тойлар куә. Оған ең алдымен ұлы Абайдың 150 жылдық ғаламат мерей тойында көзіміз жетті. Ол бір барлық дүние қат, тіпті кәдімгі мәшинеге жанар май табудың өзі үлкен олжадай көрінетін қиын кез еді ғой. Тәуелсіздігімізге қолымыз жет кенмен, басқадай молшылық болатынына көңіліміз күмән сол шақта дүркіретіп той өткізу талайларға артық көрінген. Бірақ сол той орта құрсақ халықтың еңсесін көтерді. Ұлы Абайдың тойының өз елімізде ғана емес, ЮНЕСКО аясында өтуі, біздегі тойға дүние жүзінен қонақтардың келіп жат қаны халқымызды басқаларға танытты, өз халқымыздың ру хын биіктетті.

	Одан кейінгі Мұхтар Әуезов, Қаныш Сәтбаев және Ғабит Мүсіреповтердің 100 жылдық, Түркістан қаласының 1500 жылдық мерекесі де әлемдік деңгейде, яғни ЮНЕСКО аясында мерекеленгені де Елбасының, Үкіметтің арқасында жүзеге асқаны белгілі. Бұл шаралар ұлы тұлғаларымызды халқына жақындата түсті. Жалпы халқымыздың ауызбір шілігін нығайтуға үлкен үлес қосты деп нық сеніммен айтуға толық негіз бар. Ал мұндай ауызбіршілік тәуелсіздігімізге қол жеткен алғашқы жылдарда бізге айрықша қажет еді.

	«Ұлылыққа тағзым» жаяу сапарларына қатысушылар сол мерекелік шараларға белсене қатыса жүріп, оны көздерімен көріп, куә болды. Ұлы тұлғаларымызға деген сүйіспеншілік, олардың ұлы мұрасына деген адалдық тек қазақ халқының өкілдеріне ғана емес, барша республика жұртшылығына тән болғанын көрдік.

	Тәуелсіздігіміздің алғашқы жылдарындағыдай қиынқыс тау кезеңде ұлыларымызды ұлықтап, той тойлап жату ке рек пе еді деген сұрақпен қоса, оған қарсы әңгімені де талай естігеніміз бар. Бұл тойлардың керек болғанын халықтың өзі айтты. Ыстық ықыласымен, өзінің қатысуымен айт ты. Сол тойлар халықтың мерекесіне айналды. Сол тойлар қарсаңында ауқымды шаралар жүзеге асып, тұлғаларымыз дың асыл мұраларын рухани игерудің жаңа жолдары ашылды. Олардың шығармаларының жаңадан түрленіп, айшықталып басылып шығуы өз алдына, Абай, Жамбыл, Махамбеттердің жырларын жаппай жаттап алып, оны мәнерлеп оқу үрдісі қалыптасқаны да шындық. Бұл рухани сусындаудың бір кө рінісі еді.

	Ұлыларымызды ұлықтаудың жолы көп. Бұл әрі кетсе бір неше күнге созылар тоймен шектелмейді. Жоғарыда айт қандай, ең бастысы олардың асыл мұрасын меңгеру жолын дағы қыруар шаралар кешені – рухани сусындаудың қайнар көздеріне айналды. «Ұлылыққа тағзым» деп аталатын жа яу сапарын өткізуді де біз сол қайнарлардың қатарына қос қымыз келеді. Біздің бұл шарамызды халықтың жылы қар сы алғанын әркез айтып та, жазып та келеміз. Алғашқы са парымызды жоғары бағалаған Абай ауданының ресми орын дары оған қатысушыларға ауданның құрметті азаматтары атағын берді. Басқа жерлерде де күні бұрын хабардар халық ұлыларды ардақтап, жаяу жүріп келе жатқандарды жай қарсы алып қана қоймай, сол ұлыларға деген өз құрметтерін де көрсетіп баққаны біздің жадымызда, ұмытылмайды.

	Бұл жерде өз бастамамыз туралы айтып, өзімізді өзі міз марапаттағымыз келіп отырған жоқ. Сонымен бірге ха лықтың ықыласын атаусыз қалдырғымыз да келмейді. Өткен жеті сапарымызға 64 адам қатысқан екен, оның құрамын сонымен шектесек, ол шындыққа қиянат болар еді, бір күн, екі күн қосылып жүргендер көпақ. Жамбыл ауданының ор талығы Ұзынағашқа келіп, одан әрі Жәкеңнің мавзолейіне жол тартқанда бізге жиырма шақты адамның ергені бар. Жалпы біздің сапарларымызға толық қосылғысы келіп, ті лек айтқандар көп болды. Ешкімге салмақ салмай, жеңіл жү руді мақсат тұтқандықтан, негізгі сапаршылар құрамын барынша шектеуге тура келіп, біраз ағайынның өкпесін арқалағанымызды да мойындаймыз.

	Алда бұл шара жалғаса ма? Ұлттық деңгейде, ЮНЕСКО ның аясында өтетін Абай, Махамбет тойларындай үлкен мерекенің ауылы әзірге көрініп тұрған жоқ. Тағы да бір ұлттық деңгейдегі ұлы тұлғаларымызды ұлықтаудың жө ні келіп жатса да, «Ұлылыққа тағзым» жаяу сапарына қа тысушылардың қазіргі «тұрақты» құрамында өзгеріс болары анық. Оның «тұрақты» төрт мүшесінің үшеуінің жасы пай ғамбар жасынан әлдеқашан асып, жетпіске бет алып ба рады. Алда сапаршылар құрамы жаңарып, жастармен то лығар.

	Халқымыздың рухын көтерер, ұлттық мүдде қазығына топтастырар тойлар көп болғай. Ол болашағымыз үшін керек.





ЕКІНШІ БӨЛІМ


	АТЫҢ БАРДА ЕЛ ТАНЫ





ТАНЫС ТА БЕЙТАНЫС ГЕРМАНИЯ





1. Басқалар аңсаған ел




	Сірә, Германияны білмейтін адам жоқ шығар. Бұл ел әлем тарихының қашанда бел ортасында. Бұрынғысын былай қойып, ХХ ғасырдың өзін алсаң, осы кезеңдегі ең басты оқиғалар осы елге қатысты – дүниежүзілік екі соғыстың да ошағы болды. Енді оңалмайтындай болып жеңілсе де, уақыт өте, күлден пайда болған феникстей, қайта түлеп, әлемнің назарын өзіне қайта аударып отыр.

	Иә, несін жасарайық, Германияны көбіне осы соғыс еске салады. Көбіміз жастайымыздан сол елді фашизмнің бесігі санап, ол жерден әсте де игілік атаулы бастау алмаса керек деген нанымды санамызға сіңірген кезді де бастан кештік қой. Ал сәл тереңірек ойлансақ, осы елдің тарихынан адамзаттың ұлы игіліктері де жадыңа сап ете қалады: жазушылар, суретшілер, сәулетшілер, сазгерлер... ұлы есімдер түйдек-түйдек ойыңа орала береді.

	Сол елге барудың сәті түсті. Иә, қазір Германияға кетіп жатқандар көп. Оның ішінде біздің республикамыздан барушылар біраз. Сол Германияда сырттан келгендерді қабылдауда жүйелі іс те бар. Соны көрсек дейміз. Біздің елімізге де сырттан қандастарымыз келуде. Соларды басқалардан кем етпей, қабылдай білсек... ол үшін басқалардың ісін де көрген жөн. Сөйтсе де, мені ең алдымен осы елге жұрттың аңсары неге ауады деген ой қажай берген.

	Германияға іс-сапарға жолдама ұсынғанда, алғашында өзімізге таныс елге барғандай сезінгенбіз. Тарихтан танимыз ғой. Бірақ бейтаныс нәрсе көп екен.

	...Түн жарымынан ауған әлден уақыт болса да, алыстағы елге аттанар адам көп. Шығарып салғандар одан да көп. Қимас қоштасулар. Тіпті кейбіреулердің, өзін ұстай алмай, ебіл-дебіл жылағанын көріп, өзіңнің де көңілің босағандай. Екіұдай сезім билейді екен. Бар қызық пен қиындықты тең бөліскен отандасың басқа жақтан жаныңа жақын жер тауып біржола кетіп бара жаста, жүрегіңнің бір шетін өкпе-наз тыз еткізеді екен. Бізде не жамандық көріп едің, барымызды тең бөлісіп едік қой, басқа жақта тұрмыс жақсы екен деп, кешегі бір кешкен өмірді қиып кете бермекпісіңдер? – дейді өкпе-көңіл. Анау жасқа булыққан егде адамның жабырқау жүзі уәж айтады: тегіміз сонда жатыр ғой, өзің біздің орнымызда болсаң, қайтер ең, дейді: «Жат елде сұлтан болғанша, өз еліңде ұлтан бол» дегенді неміс емес, қазақтар айтқан жоқ па, дейді: жамандық көрдік дедік пе, жүрегіміздің түбінде атажұртқа деген сезімнің оты өшпесе, оған біз айыпты ма едік, дейді.

	Бәлкім, осынау сезім толқынына өз көңіліміздің иірімдері де қосылып кеткен шығар. Сол адамның жүзіндегі сезім иірімдерін өз жүрегімнің көзімен оқып жатқан шығармын. Бірақ бір нәрсе айқын: өзі өскен жерін қимайды, атажұртқа деген сезім одан да күштірек. Сол бір қасиетті сезім үшін қайтіп кінәларсың!

	Ұшағымыз Мәскеуге бір тоқтап, май құйып алып, енді Ганноверге бет алғанда ғана бірге ұшып келе жатқан жолаушыларға назар аудардым. Ішінде біз сияқты іс-сапармен жүрген некен-саяқтар болмаса, негізінен атажұртына біржола көшіп келе жатқандар. Әдеттегі жолаушылардай емес, сергек, иллюминаторға көп үңіледі. Әрине, дәл осындай кезде шешіліп не айта қояр дейсің, дегенмен көрші отырған адамдарды сөзге тарттық.

	– Бұрын Германияда болып па едіңіз?

	– Жоқ, әке-шешем де болмаған. Ата-бабаларымыз ерте кеткен ғой.

	– Жүрексінбейсіз бе?

	– Несі бар, 41-жылғы қиындықты да көрген адаммын. Одан қиын бола қоймас. Шыдармыз. Әйтеуір атажұртқа жеттік дегеннің өзі үлкен медеу.

	Осы неміс кемпірі қазақша ойлайтын сияқты көрінді. Бірақ қазақша білмейді екен.

	– Бөлек селода тұрдық, – деп ақталған болды.

	– Ал мен шамалы білем, – деді оның көршісі. –Біз алдымен Қорғалжын жағында болдық, қазақтармен араласып тұрдық. Сонан соң Шортанды жағына көшіп келдік.

	– Немісшелеріңіз қалай?

	– Үлкендер жағы бәрі біледі, ал жастар, балалар тек соңғы кезде ғана үйрене бастады. Осы жаққа көшеміз деген сөз шыққалы бері бәрі талпынып жатыр.

	– Өскен жерлеріңізді қалай қиып барасыздар...

	– Қалай дері бар... Сағынатын шығармыз. Адамбыз ғой. Жолдас-жора қалды, үй-жай қалды. Өз қолыңмен жасаған нәрсең. Шіркін, өзіңнің еліңде тұрып, сонда өлген қандай жақсы. Жалпы немістер көшіп-қонғанға құмар халық емес. Атажұртқа әйтеуір бір жету керек болған соң...

	– Сіздерді Германияға кетулеріңізге қудалау, мүйіздеу деген сияқты...

	– Ал енді бұл артық сөз. Тұрмысымыз жаман болған жоқ...

	– Несін жасырайық, қазақтардан да, орыстардан да тұрмысымыз жақсы болды. Жұрт көріп отырған нәрсе, облыс әкімі – неміс. Бірақ ол неміске ерекше жағдай жасады деп айта алмайсың. Қудалады дегенді шығарып жүргендердің өз есептері бар...

	Осы жерде сөйлескен адамдарыңның аты-жөні кім еді дегенді де айтатындар табылар. Осы сапарда талай адамның аты-жөні де қойын дәптерлерімізге түсті. Бір-ақ кейде жақсы сеніммен басталған әңгіменің жүйесін бұзбас үшін тергеушідей аты-жөндерін сұрап жатуды артық та көрдік. Несін жасырайық, кейде әлде бір нәрседен сақтанғандай, кейбіреулердің өзінің аты-жөнін айтқысы келмегендер де бар. Ал ақмолалық кәриялармен әңгімемізді «Ганноверге қонуға бет алдық» деген хабарландыру бөліп кетті.

	Менің ойым – мынау адамдардың өзінің атажұртына алғаш қадам басқандағы көңіл-күйін, тебіренісін көрсем деймін. Сірә, бұл немістер өзінің көңіл-күйін сыртқа тым шығара бермейтін халық-ау, үн-түнсіз. Ал қазақтар болса, әй шыдамас, бір-екі рет дауыстап, осы күнге дейін білдіріп те қалар еді. Бәрібір біз күткендей болмады. Әуежайдың ішіне жеткенше, одан жүгімізді күтіп тұрғанда, жұрттың көңіл-күйін аңғартуға уақыт болар дегенбіз. Бірақ бұл жақтың тәртібі оған мұрша бермейді. Ұшақтан, біздегідей арада тағы да автобусқа мінбей, бірден әуежайдың ішіне ендік. Жүгіміз де көп күттірмей, өзімізбен жарыса жетті. Сонан соң бізді қарсы алған баспасөз және ақпарат мекемесінің өкілі аяқ-қолымызды жерге тигізбей ала жөнелді.

	– Мынау біздің елден осында келгендерді қалай қарсы алып жатқанын көрсек пе деп едік...

	– Енді оны көретін несі бар, оларды да күтіп алатын адам бар, мен сияқты асықтырып ала қашады, – деп әзілдеді күтіп алушы. – Ал енді асықпасақ, пойыздан қалып қоямыз, билеттеріңіз мінеки.

	Асықтық, арнаулы автобуспен вокзалға жеттік. Пойызға мініп үлгердік. Жол бастаушымыз түсіп үлгерді. Перронда тұрып, аты-жөнін де біліп үлгермеген ол бізге қолын бұлғады.

	– Бір минөт кешіксек, қайтер едік?

	– Қалып қояр едік.

	– Жоқ, немістер кешікпейді, – деді бұрын осында талай келіп қайтқан, өзіміздің телерадиокомпаниямыздың неміс тілінде берілетін «Гутен абен» хабары редакциясының қызметкері Роза Генриховна Честнова-Штейнмарк.

	Ганновер елдің солтүстік жағында. Бағытымыз – Мюнхен. Оңтүстікте. Еуропадағы ең үлкен мемлекеттің солтүстігінен оңтүстігіне сапар шегу, Қазақстаннан келген іс-сапардағы уақыты тапшы адамның құлағына сәл түрпілеу естіледі. Бізде өлшем басқаша. Қостанайдан Алматыға дейін пойызбен қанша жүретініңізді еске алып көріңізші, төбе шашыңыз тік тұрар еді. Ал біз 4-5 сағаттай ғана жүрдік. Әрине, жер біздегідей шалғай емес. Германияның жер көлемі Қазақстаннан 7,5 еседей кем ғой. Бірақ әңгіме жолдың жақындығында ғана емес еді.

	Иә, бейтаныс Германияны алдымен осы пойыз үстінде кездестіргендей болдық. Пойыз қазақтарға таңсық емес. Құда-жекжаттықпен аз да жүрмейміз. Ал мұндағы пойыздың жөні бөлектеу. Сірә, оны жақсы серуен десе де болғандай. Әрине, бізді ең жақсы деген вагондарына мінгізген шығар. Әңгіме ондағы жұмсақ орын, жақсы жиһаз, аптаған ыстықтағы жанға жағымды қоңыржай ауа ғана емес, осындағы қалыптасқан тәртіпте.

	Немістің тәртібі жөнінде естіп те жүрміз ғой. Ал оны көзбен көргенде шын таңданасың. Пойызбен қанша жүрсек те, оның ішінде құлаққа қатқылдау тиген бір дауыс естілген жоқ. Тіпті үлкен қалалардың өзіне пойыздар бар-жоғы 2-3 минөт тоқтаса да, кіруге, түсуге таласқан ешкімді көрмедік. Оқтын-оқтын ірі қалалардан соң кіріп, билеттерді тексеретін адамдардың ешкімге қабақ түйіп қорқытпай, қайта, қайын атасын көргендей ізетпен амандасып, шығып кететіндері болмаса, сенің вагондарыңның үстінен екіншісіне өтіп, мазаны алатындар болмайды екен. Әркім өз вагонында.

	Мұндай пойыз сартылдап, сақырлап жүрмейді, сызады да отырады. Оның жүріп-тұрғанын, терезеге қарап білесің. Ал терезеден бүкіл жол бойы ұлтарақтай бос жатқан жері жоқ жасыл өлке жарысады да отырады. Германияның табиғаты жайлы, оның Атлант мұхитының жұмсақ климаты мен шығыстағы континенталды климат ұштасқан жердегі ерекше бір жайдары климаты жайында жұрт оқулықтан да біледі-ау. Әңгіме сол табиғаттың бергенін адамның барынша тиімділікпен пайдалана білуінде болып отыр. Бүкіл жер бір сүйеміне дейін адам игілігіне қызмет етеді. Табиғатқа да бір түйір қиянат жоқ. Темір жолдың рельстері көк шалғынның үстіне төселе салғандай әсерде қаласың.

	Германияның солтүстігінен оңтүстігіне 4-5 сағатта жетіп келгеніміздің бір сыры – жолдар бұралаңдамайды, тіп-тік. Жолда кездескен төбешік-таулардан пойыз жол ұзартып айналып өтпейді, тесіп өтеді. Жазықта жүйткіп келде жатқан пойыздың кенет туннельге кіріп кетіп, әлден соң барып шығатынына таңданасың. Метродағыдай. Жол қысқарары өз алдына, жер білінбейді. Мұнда бір нәрсені қолға алса, сірә, мәңгілік етіп тындыру заңға айналған-ау шамасы...

	Пойызда жүргеннің өзіне соншама тамсанғаны несі дер оқырман. Бірақ кейде бір сүйекке қарап отырып, бір жануардың толық сұлбасын жасап шығаруға болатын сияқты, сол алғашқы әсердің өзінен өзімізге бейтаныс Германияның келбетін көргендей болдық. Оның үстіне Германия жайлы оқулықта кездесетін нәрселерді қайталағымыз да келмеген. Тіпті оның халық саны жағынан Еуропада бірінші орында екені (80 миллион), жер жағынан үшінші орында екені де жұртты таңдандыра қоймайды ғой. Ондай көрсеткіші жағынан бұл елді екі орап алатындар көп-ақ. Әлемнің әр тарапынан андыздаған халық осы елге ұмтылғанда, оларды қызықтыратыны қанша мұнай, қанша болат өңделгені, қанша мәшине шығарғаны емес, адамды сыйлауға, жалпы тәртіпке негізделген өмірі ғой.

	Осы жерде бір цифр көңілге орала береді. Қазір жыл сайын Германияға 250 мың неміс келіп, орналасып жатса, ал саяси баспана сұрағандардың саны бұдан да көп. Бұрнағы жылы бүкіл Еуропада саяси баспана сұрағандардың 80 пайызын Германия қабылдапты. Олардың саны 1989 жылы 121.318 адам болса, 1991 жылы – 256,112, ал 1992 жылы 438 191 адам болыпты.

	Иә, жұрт Германияға асығады. Неге деген сұрақ үнемі көкейде жүреді. Осы сапарымыздың барысында, қайда барсақ та, нені көрсек те, соған жауап іздедік. Ұққан адамға жауап көп, көшеде көлденең бір тал шөп жатпайтын тазалық та, біреуінің де трубкасы жұлынбаған телефон автоматтар, қисалаңдаған мастардың кезікпеуі, біреуге екіншісінің дауыс көтергенін естімеуің – ізгілік іздеген адамның аңсайтыны емес пе?!

	Осында бір апта жүргенде, ресми адамдардан да, жай өзімізге жол бастаушы қызмет көрсеткен адамдардан да, «Осы сіздерде ұрлық бар ма?» деп сұрауға бата алмадым. Бәлкім, бар шығар, ондай сұрақ немістердің намысына тиетін сияқты көрінді.

	Қазір «керемет» деген ұғым пайда болды. Ол жай анықтауыш емес, бір болмыстың бейнесі. «Жапон кереметі», «Корей кереметі», «Сингапур кереметі» дегендер бар. Бір елдің бұрқ етіп, дәуірлеп шыға келуін аңғартады. Бірақ «Германия кереметі» деген айтылмайды. Бұл ел бірде көтеріліп, бірде бәсейіп отырған еместей. Ол қашанда биікте болған. Тіпті тарих тәлкегімен талай рет табанға түсіп, тапталған кезінде де, тектілігінен айрылмаған ел. Бірінші, екінші дүниежүзілік соғыстарда, бар игіліктерінен, жиған-тергендерінен айрылғандай болса, халық ең үлкен байлығын – өз дәстүрін, немістік ұқыптылығын, тәртіптілігін сақтап қалыпты. Оны оқ та, от та құрта алмаған. Мұнысын олар керемет деп айшықтап жатпайды. Оны заңдылық көреді. Мұны басқалар қалай ма, қаламай ма – олардың онда жұмысы жоқ.

	Осы сапарда бір аптаның ішінде елдің төрт бұрышын түгел аралағандай болдық. Ганновер – Мюнхен – Нюрнберг

	– Бонн – Кельн – Берлин – Франкфурт... Қайда барсаң да, сол бір дәстүр, сол тәртіп. Айтулы қонақ үйлерде аялдадық, жеке меншік шағын қонақжайға тоқтадық – бір тәртіп, бір талап. Талай мекеменің табалдырығын аттадық, талай дастарқанда болдық. Біз бұлаймыз деп шашылып, дарақылық көрсеткен де ешкім болған жоқ; үнемшілміз, әрнәрсе есепте деп, таршылық, сараңдық көрсеткен де ешкім болған жоқ. Менменсіп, шалқақтамайды, қошеметтеп, елпеңдемейді – бәрі де тектілік дәрежеде.

	Оқырманға, Германияны аралағанда біздің көзімізге осы елдің өнері, ұлы ескерткіштері түспегендей көрінбесін – көрдік. Тамсандық. Басқасын былай қойғанда, тек Кельндегі Соборды көргеннен кейін, сірә немістердің өнердегі ұлылығын мойындамасқа шараң жоқ. Потсдамдағы монархтардың мекен жайлары ше?

	Әлемдік өнердің шыңдары. Бірақ, оның бәрі баршамызға бұрыннан оқулықтардан, кітаптардан, кинолардан таныс. Германия ғой. Бір жолғы сапарда көруге қызықтыратын Германия ғой. Ал осында біржола қалуға, өмір сүруге қызықтыратын Германия басқа. Көзімізге бейтаныс Германия. Оны сол осында біржола келуді мақсат еткендердің көзімен көру керек.





2. Қалай орналастыңдар, отандастар?




	Несін жасырайық, осыдан біраз бұрын неміс ұлтының өкілі Германияға кетем десе, оны сатқындай қабылдайтынбыз. Ал, егер ГФР-на кетем десе, жаудай көретінбіз. Сонау алпысыншы жылдардың аяғында Семей облыстық партия комитетінің пленумында обкомның бірінші хатшысы Карпенконың шабынып сөйлеп, бір маманның – неміс ұлты өкілінің Германияға кеткісі келетінін, онда да біздің Германияға емес, ГФР-на кеткісі келетінін айтып, жерден алып, жерге салғаны есте қалыпты. Сол неміс жігітіне бәріміз де өкпелейтінбіз кезінде. Қазір өлшем басқа. Қазір немістер атажұртына көп кетіп жатыр. Оған түсіністікпен қараймыз. Атажұрт деген қасиетті ұғым бар. Арада талай ұрпақ өтсе де, қанмен жалғасып келіп, сонда тартады да тұрады. Ал, сол атажұрттың жай ғана көп елдің бірі емес, әлемдегі ең бай, дәстүрлі елдің бірі болса, бармасаңшы деп айтуға аузың бармайды-ау.

	Бірақ Отан деген де ұғым бар. Ол атажұрт деген ұғымның ауқымына сыя қоя ма? Мынау қазақ жері кезінде анау түріктердің де, анау мажарлардың да атажұрты болған ғой. Рас, тым ілгеріде. Сол түріктердің де, мажарлардың да қазір қаны сіңген өз отандары бар. Атажұртын ізгі көңілмен еске алар, бірақ біреу мүйіздеп жатпаса, сол отанын қиып, тастап кете ала ма? Қазақстан да тағдырдың жазуымен неміс халқының біраз өкіліне Отан болды. Қазіргі ұрпақ сол қазақ даласында дүниеге келіп, одан бұрынғы біраз буынға қазақ жерінің топырағы бұйырып, сонда мәңгі ұйқыда. Енді біраз адамдар сол Отанынан кетіп, осында Германияға келіп жатыр.

	Германия жеріне аяқ басқаннан сол Отан, атажұрт деген ұғымдар жадымнан шыққан емес. Осы төңірегіне түрлі ойлар тоғысып, мазалай берген. Осында көшкен немістер, олармен бірге кеткен басқа ұлт өкілдері де, қалай дегенде де, отандастарымыз ғой, қалай өмір сүріп жатыр екен дейсің. Өздерімен тілдескім келеді.

	Аяқ-қолымызды жерге тигізбей, бізді Ганноверден Мюнхенге жөнелткенде де мән бар екен. Германияның барлық жерлерінде де (мұнда бізде облысқа бөлінгендей мемлекет жерлерге бөлінеді, олардың саны – 16) сырттан келгендерді қабылдайтын мекемелері бар. Оларға арнайы қаржы бөлінген. Сөйтсе де әр жердің де өз мүмкіндігі бар екен. Сол мүмкіндігі мықтылардың бірі – Бавария. Немістердің айтулы аймағы. Өздерін басқалардан айрықша, кейде тіпті артықтау санайтын, өздерін неміс ұлтының қаймағы санайтын өлке. Өзінше саясат жүргізуге де тырысатын, әсіресе ұлт мәселесі өткірлеу қойылатын жер. Сірә, мұнда сол көшіп келгендерді қабылдау ісі де жолға қойылған-ау. Саясат үшін бізге ең жақсы жерін көрсетті деуге аузымыз бармайды, Боннда да, Берлинде де біз көрген жай шамалас екен, ал, басқа аймақтарда қандай деңгейде екенін айта алмаймыз.

	Шамалауымызша, осы Баварияға отандастарымыз көбірек келеді, мұнда мүмкіндік те молдау болса керек. Басқасын былай қойғанда, осындағы «Грундиг» компаниясы сыйға тартқан зәулім екі үй көшіп келушілерді алғаш қабылдайтын, олардың құжаттарын реттеп болғанша тұрақты мекен-жайлары екен. Бұл екі үйдің «қарны» толғанша, талай адамды жұтатын шығар-ау. Кез келген адаммен сөйлесіп, осындағы жалпы жағдаймен толық танысуымызға обалы не керек, бар мүмкіндік жасалды.

	Осы жерде өзіміз күтпеген бір жайға кезіктік. Бұл адамдар–жаңа келгендер, әлі мұндағы жағдайға үйренісе қоймаған, мағлұматтары бізден артықтығы шамалы сияқты. Содан да болар-ау, бір түрлі, отандасыңызбыз деп елпеңдеп барсаңыз да, әлденеден сескенгендей, әңгімеден қашқалақтай бергені бар. Бұрынғы отандастарыммен емен-жарқын сөйлесіп жатқанымыз мұндағыларға ұнамай қалар дейтін сияқты. Тіпті шал-кемпірлер жағы тіпті бізді қай жақтан екенімізді білген соң, қауқылдасып қалып ықылас көрсете бастаса, жастар жағы секемшілдік танытып, оларды тыйып тастағаны да болды.

	Біз осында жүргенде жаңа адамдарды жеткізген автобустар бірінен соң бірі келіп жатты. Әр жақтан: Ресейден де бар, Өзбекстаннан да бар, жерлестеріміз көптеу сияқты. Жөн сұрастыра бастасақ, ау, сендер қайдан жүрсіңдер, алдымыздан қалай шыға келдіңдер, деп ожырая қарағандары да болды. Байқаймыз, жаңа келгендер басқаша, салтанатпен қарсы алуды күткендей-ау. Насихат та бар, бір нәрсені дабырлатуға келгенде, алдына жан салмайтын советтік салтымыз да ұмытылмаған. Осы Германияда барша жұрт тек өздерін ғана күтіп отырғандай оймен келген кейбіреулердің жүзі сынық көрінген. Иә, бұл ұзақ аялдамайтын жер, екі аптадай уақыт ішінде еті тірі адамдар құжаттарын толтырып үлгереді. Тек құжат толтыруға соншама уақыт керек пе деп таңданғанбыз. Солай екен. Сірә, өзіміз жерден алып, жерге салатын бюрократияның жүрмейтін жері жоқ па деп қалдық-ау. Осы жерде Германияға сонау алғашқы лекпен келген, өзіміздің Алматыдағы неміс театры директорының орынбасары болған Яков Фишердің сөзі еске түседі. Мұнда оған театрдан орын табылмапты. Қазір көшіп келіп жатқан немістерді орналастыру мәселесімен айналысады. Сол Фишер: «Енді бір проблема қағазбастылық. Көптеген мекеменің табалдырығын аттау шаршатқан. Түрлі формулярды толтырып, немістің күрделі кеңсе тілінде арыз жазу бір азап» деп жазған.

	Мұнда әр адам өзінің қай жерге (аймаққа) баратынын айқындайды. Айта кететін бір жай: көшіп келетін адам тұрам десе, саясат үшін де, ұлттық намыстан да болар, әрбір жер оған келісім беруге міндетті. Және сырттан келген қандастарын орналастыруға бөлінген қыруар қаржының арқасында, көп шаруа да тындырылып жатыр. Бұл – шындық. Сөйтсе де әр аймақ сол келгендерді құшақ жая қарсы алады, бар жақсылықты алдарында тосып отыр, оған барынша құштар деген де шындыққа көп жанаспайды. Мұны өздері де жасырмайды. Ал, әлгіндей қағаз толтырумен діңкелетсе, бәлкім ол адам басқа жаққа (жерге) кетуі де мүмкін. Кетіп жатса, қуанып шығарып салады. Өйткені, ағылып келіп жатқандарға көмек көрсету, жұмыс тауып беру, үй тауып беру ешкімге оңай тиіп жатқан жоқ.

	Келгендерді қабылдауға, орналастыруға орасан қаржы жұмсалуда. Оған Германиядай экономикалық потенциалы бар елдің ғана мұршасы келеді. Бұл бірақ әсте де сол көшіп келгендердің қажеті, сұранысы толық болмаса да, орташа өтеліп жатыр деген де сөз емес. Бұл көмек аса зәру қажетті өтеуге ғана жетеді. Өтпелі кезеңге ғана арналған, тұрғын үй сияқты үлкен шығын көзін мемлекет мойнына алып тұрған жағдайға ғана арналған.

	Германияға келгендер жұмаққа кіріп кетеді дегенді насихат айтып та жатыр. Сол насихаттың жетегіндегі адамдардың аузынан да естиміз. Сырттан келген немістерге алғашқы тоғыз айда, тіл үйрену қажет болса, 15 айда ай сайын 600-800 марка мөлшерінде көмек беріледі. Соны теңгеге айналдырар болсақ, 18000-24000 теңге шамасы. Құлаққа әсерлі естілетін, таңдандыратын нәрсе. Бірақ соны шамалы нақтылай түссең, басқа жағдайды да ұғасың. Бұл елде автомәшине сияқты біздегі ерекше қымбат нәрселер салыстырмалы түрде онша қымбат болмағанмен, күнделікті қажетті заттар, әсіресе азық-түлік тым қымбат. Әрине, жұрттың бәрі рестораннан тамақтанбас (бірақ жай асханаларды көре алмадық), сөйтсе де басқа ішімдіксіз тек сырамен қанағаттанып, бір тамақтанғанда, 50-60 марка беріп кетесің. Жай сусын ішіп, кафелерден жүрек жалғауға біздікімен жүздеген теңгеден мыңдаған теңгеге дейін беріп жатсаң, әлгі 20 мыңдарың көп көріне қоймайды. Біздің республикамызда бір бөлке нан 1 теңге, әйтпесе немістердегідей 3 пфенинг деп бір немісті де иландыра алмайсың.

	Осы алғашқы қабылдау пунктінде біраз адаммен кездесіп, пікірлескенде, көңілге ұялаған бір жай: бізде айтып жүргендей, немістердің жаппай көшуінің негізгі себебі – экономикалық немесе саяси жағдай емес, ең алдымен этностық ортаға, тарихи отанға ықылас-ау деген ой келеді.

	– Несін түрткілектей бересіздер. Мен неміспін, балаларым да немістің салт-дәстүрінде өссін деп келіп отырмын, – деп талдықорғандық Эккерт шамданғандай кейіп көрсетті.

	– Онда тұрмысымыз жаман болған жоқ, әйтеуір қазақтардан да, орыстардан да жақсырақ тұрдық. Ал, мұнда басқалардан жақсы боламын деп айта алмаймын. Мен ұлтыма келіп қосылдым. Бұрын мүмкіндік болған жоқ. Болғанда, мен сонау жылдарда-ақ кетіп қалған болар едім.

	Бәрі де осы Эккерттей ойлайды деуден де аулақпыз. Оған сол алғашқы күні-ақ көзіміз жетті.

	– Мына бір жігіт қазақ сияқты ғой, Мәке, сөйлесіп көріңізші, – деді делегациямыздың жетекшісі Михаил Чирков.

	– Кәріспін, – деді ол өзін еркін ұстап. – Юрий Пак. Шуданмын. Мамандығым – электрик. Кейін кәсіпкерлікпен айналысып жүрмін. Мұнда тұрмыс жақсы. Мақсатым – сол. Әлі құжаттарымды реттеп болғаным жоқ. Басқалардан бұрынырақ реттеймін де. Кейін басқалардан көбірек ақша табудың жолын да табамын. Оған сенімім мол. Әйтпесе мұнда келмес ем ғой. Тек қана бұл жақтан Қазақстанға көп ақшамен жібермейтін көрінеді. – Ол кейінгіні де ойлап қойғандай. – Ал, мынау көмекке деп бергендері тойып тамақ ішкенге де жетпейді. Бір күнде 20 марканың талонын беріп еді, бір ішкенде 12 марка жұмсадым. Қалғанына екі рет тамақ іше аласың ба? Бір пашка темекің – 5 марка, яғни Қазақстанша 150 теңге, Есептей беріңіз. Ал, мен молдау табыс табу үшін келдім. Және табам да.

	Осы жігітті де барша көшіп келгендерге тән құбылыс деп айту қиын болар. Сол шығыс аймақтан осы батысқа қарай бет түзеген үлкен көштің (жылына 225 мың адам) ішінде немістерден басқа солармен туыстасқан (күйеуі, әйелі) басқа ұлт өкілдері де бар екен. Юрий Пак та соның бірі. Және еті тірісі. Мақсаты – жақсы тұрмыстың рахатын көру. Оған қолы жете ме, оны уақыт көрсетеді. Ал, моральдық жағынан екінші кезектегі адам болып қалатынын жасырмаған жөн. Германия азаматтығын алуы екі талай, ал, зейнетақы ала алмауы әбден мүмкін.

	Келгендердің екінші көбірек тұрақтайтын жері – жатақханалар. Ондағылардың өзі «лагерь» дейді.

	– Лагерь емес, жатақхана, – деді Фрау Мюллер. – Мұнда ешкімнің еркі шектеулі емес. Уақытша тұратын мекен ғана.

	Роза Иосифовна сол көшіп келгендерді орналастырумен айналысатын мекеменің қызметкері. Ғалым. Тәжік академиясында қызмет еткен. Орыс тілін де, неміс тілін де жетік біледі. Мұнда келгеніне бес жыл болыпты. Әбден жайғасқан, мұндағы өмірдің бар игілігіне қолы жеткен. Ерінің жалақысы – 8 мың марка. Үш айлығына жаңа мәшине ала алады. Фрау Мюллер мұндағы өмір жайында көп мағлұмат айтты. Сол сырттан келіп жатқандарға қамқор көңілмен жүретін адам екен.

	Иә, мұнда жұрт кәдімгі тұрғын үйлердегідей орналасқан. Тек тығыздау тұрады. Шағын семьяға – бір, көптеу болса – екі бөлме, жеке бастыларға да жеке бөлме тиіп қалады екен. Мұнда олар осындағы өмірден өз орындарын тапқанша тұрады десе де болғандай: біреу пәтер күтеді, бірі жұмыс күтеді. Жұмыс табылса – кетесің. Ол пәтер жалдауына да, шаруашылығыңды жүргізуіңе де мүмкіндік береді. Әйтеуір осында алатын көмектен жоғарылау табыс таба алсаң, мұнда жата бермей, әрекетке көшкен жөн.

	Көп адаммен сөйлестік. Қабылдауға бәрі риза. Бірақ алда қалай болары әлі жұмбақ. Осы жатақханада мәңгі тұрмауы анық. Көпшілігінің өз қалауындағы жұмысқа қолы жете ме, жоқ па бұл белгісіз. Бұрынғы мамандық мұнда жүрмейді. Мұғалімдік, оның ішінде гуманитарлық пәннің мұғалімдігі сияқты мамандықпен қош айтысасың, тіпті дәрігерлік мамандық та қайта дайындықтан өтпесең, кәдеге аспайды.

	Атажұрт деп аңсап келгендердің алдынан кездесер үлкен кедергі – осы. Екі қолға бір күрек табылар-ау, бірақ өзіңнің бұрынғы жұмысыңнан айрылсаң, ол да қиын. Орта жастан асқандардың ағаш ұстасы, слесарь, медбике, күтуші мамандықтарын игеру үшін оқып жатқандарын көрдік. Көбінің көңілі пәс.

	Нюрнбергтің түбіндегі жатақханада Алматының түбіндегі Жандосов совхозында отыз жыл механизатор болып істеген Яков Яковлевич Эрлихтің көңіл күйі жаман емес екен.

	– Баратын жер белгілі болып, пәтердің реті келсе, механизаторлықты игеріп кетерміз, – дейді ол. – Әзірге қабылдауы жақсы. Немісше үйреніп жатырмыз. Біздің үй-ішілік тіліміз жетпейді екен.

	Неміс тілін жай ғана емес, жақсы білмей, мұнда күн жоқ. Ол механизатор үшін де керек. Тіл білмегендерге алты айлық тегін оқу бар. Жақсы біліп шықпасаң – өз сорың: саған жоғарғы кәсіптік жұмысқа жол жабық. Онда күн көру қиындайды. Бұл жерде тілге байланысты адам құқы, еріктілік жөніндегі сөздерді ешкім құлағына ілмейді. Германияда екенсің, неміс тілін жетік білу – заң.

	Біздің елдегілерге бұл ерсі көрінер. Әсіресе, Қазақстанда туып, өлгенше қазақша нан сұрауды білмей кететіндерге тым ерсі көрінер. «Қазақтардың арасында тұрып неге қазақша білмейсің?» деп сұрағанға шамданатындарды немістердің арасына жіберіп алар ма еді деген ой келгені бар сонда.

	Германияға барған отандастарымыз сол неміс тілін білмеуден көп қиналып жүргенін көріп, жанымыз ашығандай болса да, бұл талапты артық көргеніміз жоқ. Осының өзінде Отанды сыйлау, ұлтты сыйлау деген ізгі ниет жатыр ғой. Бір елге келген екенсің, сол елдің салтын сыйла.

	Бұрын келіп, ендігі үлкен өмірге араласып кеткендермен кездесе алғанымыз жоқ. Жолыққандарымыз жаңа келіп, ендігі орнығып жатқандар болды. Соның өзінде олардың біразы жаңа өмірге икемделіп қалғандай. Келгендеріне әлі жыл толмаса да, сол жатақханада тұрып-ақ мәшине мініп жүргендер де аз емес екен. Рас, мұнда сол мәшине тым қымбат та емес. Біраз жүрген мәшинені арзанға да алуға болады.

	– 8 мың маркаға алдым, – деп риза көңілмен айтты Ақтөбеден келген Александр Вагнер деген жігіт. – Бар-жоғы он айлық жәрдемақының құны.

	– Сол уақытта тамақ ішу де керек емес пе?

	– Бұрыннан жиған-терген бар ғой...

	– Бұл жақта ақшаны қайдан алдың деп қазбалай бермейді, – деді Александр Полюг. – Мен «ауғандықпын». Соғысты да көргем. Енді бір-екі жылдан кейін келіп көріңіздер, менің мәшинем біреу ғана болмайды...

	Отандастарымыздың кейбіреулері жаман орналаспаған сияқты.





3. Туған жерді сағынбайсыздар ма, бауырлар?




	Бонндағы кәсіптік мамандық алатын мектепте «Ассалаумағалейкум!» деген сөзді естігенде, сасып қалғанымыз рас. Өзіміздің неміс жігіт – Виктор Герт. Жамбыл облысындағы «Далақайнар» совхозынан. Қазақша сөйлескенді сағынып қалғандай. Мұндайда ауылды сағындың ба деп сұрау да қиын, көңілін қимайсың. Дәл осындай елді сыйлаған азаматтар Қазақстанға да керек еді-ау, осы жерде өзіңе қажеттің бәрін таба алар ма екенсің, деген сұрақты да сыртқа шығара алмай кеттік. Дәл осы жерде сол Жамбыл облысының Шу ауданынан келген Данило Шифманның өтініші бұдан да қаттырақ әсер етті. «Президентке өтінішімізді жеткізіңіздерші, бізге Қазақстан азаматтығын қалдыруға көмектессін. Елге барып тұруға мүмкіндік болсын. Әйтпесе, енді Германия азаматтығын алғаннан кейін, Қазақстанға қайта бара алмаймыз ба деген ой келгенде, жаның шошиды...» Иә, жанын түсінесің. Өз тұрғысынан айтып тұр. Қос азаматтық дегеннің басқа жақтан келіп, Қазақстанға соққы болып тиетінін зерделемей айтып тұр. Арада өткен 3-4 айда туған жеріңді осылай сағынасың, арада жылдар өткенде қайтпексің, бауырым?!

	Сол мектепте кезіккен осы Алматы қаласында бульдозерист болып жұмыс істеген Алексей Александрович Мельниктің жабырқау жүзі көз алдымнан кетпейді. Жасы алпысқа жетіп қалған мосқал азамат. Тілді игерудің қиынға соғып тұрғанын айтты. «Менің жасымда мұнда жұмыс табу қиын екен» деп, бір қойды. Бәрінен де оның: «Орыстарға зейнетақы бермейді» деген сөз бар, сол рас па екен?» деген сұрағы қаттылау тиді. «Рас» деуге ауыз бармады. Басқадан-ақ естісін дедік. Бірақ бермейтінін және неміс болмағандықтан бермейтінін оның білмеуі мүмкін емес-ау, дейсің. Жәй, мұңын шаққандай сұрақ сияқты көрінген. Германияға әйеліне еріп барыпты...

	Сол Германияға барып, орналасып жатқан жерлестерімізбен кездескенімізді айтқанда, мына бір жайды аттап өтуге болмайтындай. Берлиндегі көшіп келушілер тұратын жатақханаларды аралап, көріп жүргенбіз. Кәдімгі көп қабатты үйлердегідей, жұрт есіктерінің алдына шығып, әңгіме-дүкен құрып отыр. Біздегіден ең басты айырмашылығы – мұнда барлық жер мұнтаздай таза. Асфальт жолдан басқа жерде көк шалғын өсіп тұрады. Адамдардың сөздері негізінен орысша. Оңтүстік Қазақстанның Жетісайынан, Мақтаралынан келген немістерге жолығып, ортақ таныс адамдардың атын атап, шұрқырасып қалдық. Бірақ әңгіменің шырқын қасымызға келген біреу бұзды. Біздің қайдан екенімізді білген соң, Қазақстанда немістерді кемсіткенін алға тосып, бізге арнап бір-екі ғайбат сөз айтып қалды. Оған қарсы басқалар дау айтты. Әрине, бұл жерде сөз жарыстырып, уәж айтудың жөні жоқ, еріксіз ығысқанбыз. Соңымыздан денелі, немістен гөрі, әлде орыс, әлде украинға ұқсас, таяқ ұстаған мұртты қарт ерді.

	– Әй, жігіттер, жаңағының сөзін көңілдеріңе алмаңдар, – деді ол. – Дәл осы құдай атқан Қазақстанда әжептәуір қызмет атқарып, басқамыздың көрмеген игілігін көрген бәле. Енді мұнда келіп, бұрынғысының бәрінен айырылып қалып, кімге тисерін білмей жүр. Бір халық қазақтардай-ақ болсын. Біз қазақтармен араласып тұрдық. Қостанайдың Наурызым ауданында. Тілеуов дейтін аудан басшысы болды, білетін шығарсыңдар...

	Біздің көңілімізді табамын деп біраз әңгіме айтты. Ниетіңізге рақмет, ақсақал. Жаңағыдай әңгімеден соң, сіздің аты-жөніңізді де сұрай алмадық. Тек әріптесіміз, журналист оператор Әліби Махатовтың объективіне бірнеше рет іліккеніңіз бар. Сәті түссе, сіздің жайдары жүзіңізді қазақстандықтар теледидардан көріп те қалар.

	Сыртта жүргенде өз еліңе, өз Отаныңа басқаша көзбен қарайтындайсың. Сірә, басқамен салыстыра қарағандықтан болар. Жақсылығы айдынданып, кемшілігі де тым қораштанып көрінетіндей. Өздерің жайлы айтылғанды да әсерлілеу қабылдайтындайсың. Әлгіндегі бір эпизод болмаса, сонда кеткен өз отандастарымызбен кезіккенімізде Қазақстан жайлы қаншама жылы сөз естідік. Көңілің жадырайды.

	Осы ретте сол Германиядағы өз елшімізде естіген әңгіме ерекше әсер қалдырды. Елшіміз Сағымбек Тұрсынов мырза сондағы отандастарымыздың бірнеше хатын көрсетті. Тебіренбей оқи алмайсың. «...Біздің жағдайымыз өте ауыр. Мұнда біздің туысқанымыз да бар, мүмкін мен қателесетін шығармын. Сөйтсе де елімізге, яғни Қазақстанға қайтсақ, жағдайымыз түзелер еді. Біздің республикамыздың қиындықты бастан кешіп жатқанын да білеміз. Осы кезде біздің еңбегіміз де оған керек болар еді» – дейді Владимир Гербер.

	«Германияға Қарағандыдан кетіп едім. Сол бұрын тұрған жеріме қайта оралуыма бола ма?» – деп сұрайды Иван Шварц елшіліктен.

	«Келгенімізге алты ай болды, көндіге алар емеспіз. Бір-ақ арманымыз бар – қайта Қазақстанымызға кетсек дейміз. Оған қалай қолымыз жетеді», – деп сұрайды төрт жанның атынан Владимир Геттель.

	Тамара Генш – орыс, күйеуі – неміс, тұрмыс құрғандарына қырық жыл болған. Қазақстанда зейнетақы алып келген екен, мұнда немістен басқаға зейнетақы бермейтін көрінеді. Күйеуінің зейнетақысымен ғана күн көру мүмкін емес.

	«Отаныма қайтуға көмектесіңіздер!» деген жан даусын екі бет қағазға жазып емес-ау, орап салып жібергендей.

	Осыны ойдан шығарып айтып отыр демесін деп, сол хаттардың көшірмесін де түсіріп алдық. Мекен-жайын толық көрсетіп жазған. Жеті емес-ау, жүз ойлап барып, енді одан әрі шыдай алмайтын болған соң жазған, елге қайтару шешіміне біржола тоқтаған соң жазған хаттар бұл. Бұрынырақ не ойладыңдар, бауырлар, деп қазір табалағандай болғың келмейді.

	Сол жақта жүріп өз еліңді ойласаң, салыстырасың. «Басқа ұлттансың, саған зейнетақы берілмейді» деген сөзді Қазақстанда естіген біреу бар ма екен? Германияда бұл – мемлекеттік саясат. Қайсысын қалайсың? Қайсысы адам құқығын сыйлағандық? Қайсысы демократияға жақын? Германияда неміс тілін білмесең, жұмыс таба алмайсың. Қазақстанда ондай талап бар ма? Қайсысы демократияға жақын?

	Германияда, сол елге біздің отандастарымыз ағылып барып жатса да, кейде біздің көңілімізге қона бермейтін жайлар да жеткілікті-ау. Әрине, ол – әлемдегі ең бай елдердің бірі.

	«Мұрны пұшық болса да, байдың баласы сөйлесін» дегенге жүгініп, олар бай екен, ондағының бәрі жақсы дейтіндер де табылады. Экономикадағы табыстарына дау жоқ. Ал саясатта, ұстанған бағыттарында әр елдің өз дәстүрі, өз түсінігі бар. Бұл жерде бәрін тек экономикамен өлшеуге болмас.

	Сол Германияда біздің ел жайында түсінік те үстірт. Бұрынғы Кеңес Одағында, әрине, оның ішінде Қазақстанда да, қазірге дейін неміс тіліне тыйым салынған деген пікір қалыптасқан. Ол ресми түрде айтылады. Оның шындыққа мүлдем жанаспайтынын біздің мектептерімізде бұл тілдің пән болып жүретінін айтса да жеткілікті емес пе? Бұл тілде сөйлесуге рұқсат етілмейді деген айып тіпті естіген құлаққа түрпідей тиеді. Басқа-басқа, Алматыда неміс театры болғанын, неміс тілінде газет шығатынын да біледі. Біле тұрып, неге солай дейді?

	Бұл жерде түрлі насихаттың, арандатушылықтың да үлкен әсері барлығын да мойындағанымыз жөн-ау. Ресейдің газеттері, өздерінде оңып тұрғандай, Қазақстандағы немістің жәйі туралы талай жалған жайды жазып, арандатуға барғаны бар. Өз ішімізде де республикамыздың жетістігіне қуанудан гөрі, оның өмірінен әлдебір кемшіліктер табуға құштарлар, шамасы келсе, кемшіліктің бояуын қалыңдатып көрсетуге тырысатындар, тіпті шімірікпей өтірік айтатындар да табылады-ау. Тіпті осы сапар кезінде бірге жүрген әріптесіміздің бірі бір әңгіме үстінде, соны айтпаса арманда кететіндей, Қазақстанда демократия деген мүлде жоқ, парламенттегілердің 90 пайызы қазақтар деп, беті бүлк етпей сөйлегеніне еріксіз таңдандық. Өз сөзіне дәлел іздеп, осы жақтан арқалап барған кітабын ақтарып арамтер болғаны бар. Әрине, таба алған жоқ, өйткені ол шындыққа жанаспайды. Мейлі, аузына келгенді айта берсін, онда тұрған не бар дегің де келеді. Бірақ сондай сөзді сандырақтай берген соң, ел туралы басқадай пікір қалыптасады. Тіпті әлгі республикамыздың Германиядағы елшісіне хат жазып, еліме қалай қайтам деп зар еңіреген отандастарымыздың біразы сондай сөздердің құрбаны да сияқты көрінеді маған.

	Бұл жерде әсте біздегі жағдай Германиядағыдан жақсы деп отырғанымыз жоқ. Әңгімеміздің бас жағында Германияның жетістіктерін тамсанып отырып айттық та. Сөйтсе де, басқа да өлшем бар. Германияның бізден он есе емес, жүз есе бай екенін мойындасақ болар. Бірақ сол Германияға ағылып барып жатқандардың іздегені тек сол экономикалық жағдай ғана ма? Әңгіме тек тамақтың тоқтығы ғана болса, олардың көбі бізде де басқалардан кем тұрған жоқ, аш болған жоқ. Тіпті көпшілігі жақсы тұрды. Дүние таластырған адам, әдетте, өзгеден жоғарылау болғанды қалайды. Ондайлар бай елдің кедейі болғаннан гөрі, кедей елдің байы болғанды құп көреді. Осы қисынға салсақ та, сондағы олармен әңгіменің желісін аңдасақ та, сол Германияға барып, орнығып жатқан отандастарымыздың көпшілігін алыс сапарға жетелеген ең алдымен атажұртқа деген аңсар ғой деймін.

	Отандастарымыз сол Германияға барғанда өз қалауын тапты ма? Олардың арасында ешкім бұл жөнінде зерттеу жүргізген жоқ. Содан да бұл сұраққа дәл жауап беру қиын. Сөйтсе де негізінен олардың көпшілігі барғанына риза болатыны анық – атажұрт, болашаққа сенімді. Алғашқы қиындыққа көндігетініне, оның өтпелі екеніне де көзі жетеді.

	Жоғарыдағы хат иелері ше? Олардың санын тек сол хат жазғандармен ғана шектеуге болмайды. Сол хатта айтылған қиындыққа көшіп барғандардың көпшілігі кезігіп отыр. Ол – объективті шындық. Біреу оған көндігер, екіншісі көндіге алмас. Біреу ақырын күтпей дереу хат жазып, жан айқайын білдіріп жатыр, екіншісі жанына қанша батса да, шыдайды. Бұрынғы өмірін сағынар, бірақ енді қайтар жол жоқтай. Ат құйрығын кесіскендей болып кеткен: мекен-жайларын, жиған-тергендерін сатып, пұлдап алған. Қайта келгенде, мынау, қиыншылық заманда (оны да көздері көрді) келіп қалыпсыңдар деп, алдарынан жүгіріп шығатын адамдар бар ма? Оның үстіне, бұл жерден басқа жер жақсы деп, жұрттың кетпеңдер дегеніне қарамай көшкенде, өзі су ішкен құдығына түкіргендей болған. Енді қайтіп келіп, сол құдықтан су ішу де оңай ма?

	Бұл жерде сол Германияға барғандар арасынан ондағы жағдайға көндіге алмай, Қазақстанға қайтқысы келетіндер көп деп кесіп те айта алмайсың. Дәл шындыққа жету де қиын. Ешкім де сол қайтудың жолы оңай еместігін біле отырып, сондай ойы барлығын айта да қоймайды. Сонда болып, біреу емес, ондаған, жүздеген отандастармен әңгімелесіп, ой жинақтағанда, көңілімізге қонақтаған пікір: сол адамдар қайта оралып, өздерінің бұрынғы жағдайына жете алса, олардың біразы сол орындарынан көтеріле қоймас еді-ау дейсің.

	Жоқ, Германия өздерінің көшіп келген қандастары үшін аз шаруа жасап жатқан жоқ. Ең алдымен өздерінің ұлттық дәстүрін олардың бойына сіңіруден еш нәрсе аямайды. Тілін оқытады, дінін уағыздайды. Тіпті аты-жөнін немісше қайта өзгертіп алуына жағдай жасайды. Жалпы сырттан келген ағайындарын қабылдауда Германиядан үйренетін нәрсе көп. Әсіресе, қандастарымыздың біразы сыртта жүрген біздер үшін ол ерекше маңызды. Сол Германиядағының бәрін демей-ақ, жарым-жартысын жасасақ та, сырттан келген қандастарымыздың дұрыс орнығып, жергілікті жағдайға көндігіп кетуіне көп мүмкіндік туар еді. Тіпті материалдық игіліктен бұрын, сырттан келгендерді орналастырар алдында Германиядағыдай олардың талап-тілектерін, мүмкіндіктерін зерттеудің, психологиялық факторларды есепке алудың өзі неге тұрады? Дәл осы жерде-ақ қазір республикамыздағы сырттан келген ағайындар кезігіп жүрген біраз мәселелер де шешіліп қалар еді ғой, дейсің.

	Әрине, бізде сырттан келгендерді қабылдау үшін Германиядағыдай жасалатын экономикалық мүмкіндіктің де жоқтығы белгілі. Сөйтсе де, бар нәрсені сол қаржыға апарып тірей берудің де жөні жоқ. Мәселені дұрыс ұйымдастыра біліп, сырттан келгендерді бірден еңбекке жұмылдыра алған күннің өзінде, Германиядағыдай тіл үйреніп, жаңа мамандық алып, одан жұмыс орнын күтіп, жылдап мемлекет мойнына мінбей, өз күнін өзі көріп кететіні де анық. Ең бастысы, осы жұмысты жақсы жүйеге түсіріп, қатаң бақылауға алуға келіп тіреледі.

	Германия өз қандастарын көшіріп әкелуге қыруар қаржы жұмсап, көзсіз жомарттық жасап жатыр деудің де жөні жоқ. Адам қашан да басты капитал. Германия күшті болса, сол күштілікті жасап жатқан да адамдар. Жаңа келгендермен сол жасампаз күш толыға түседі. Есепшіл неміс халқы, Германияның мемлекет басшылары соны біліп отыр. Кейде ел ішінде экономикалық қиындықтар бола қалған күнде, тұрғылықты халық оны кейін келіп жатқандардан көріп наразылық білдірген кезде, үкімет басшылары сол келіп жатқандар, әсіресе, өздерінің көп жанды отбасыларымен Германияға тиімді екенін анық та айтады. Оның үстінен бұл жақтан барғандар жансебіл, көнбіс. Сірә, жаман әсер қалдырмайтын дейтін де болар, барын салады.

	Жоғарыда Германияда бос жатқан бір тұтам жер жоқ дедік. Демек, ауыл шаруашылығы жаңа адам қолын қажет етіп жатпайтындай: өнеркәсіп, басқа салаларда да жұмыссыздық бар – соған қарамай, үкімет сол адамдардың келуін қалайды. Жаңа жұмыс орнын жасау үшін олар үнемі ізденіп жатады. Сонымен бірге ол жұмыс орны үшін күрес тудырады. Бұл өз кезегінде адамдардың кәсіптік деңгейін көтеруге жеткізеді. Сондықтан да олар сырттан ағайындарының келгеніне құштар-ақ.

	Біздің республикамыз үшін сырттағы ағайындарымыздың келуі ерекше маңызды. Жеріміз кең, ол бар қандастарымызды толық жинап алсақ та жетеді. 80 миллион адамды сыйдырып отырған Германиядан біздің жеріміз 7,5 еседей үлкен. Әңгіме сол ағайындарды жақсылап қабылдай білуіміз керек. Көші-қон мәселесін жәй сөзбен айтып қоймай, ұлттық бағдарлама жасап, оны жүзеге асыруды үкіметіміз елдің бірінші кезектегі міндеттерінің біріне айналдыруы керек.

	Көсегесі көгерген елдер, соның ішінде өзіміздің арамызда да нәсілдері бар таныс та бейтаныс Германия да солай істеп отыр.

	Алматы – Ганновер – Мюнхен – Нюрнберг – Бонн – Кельн – Берлин – Франкфурт – Алматы.

	1994 жыл.





ҰЛЫ ЕЛДЕН ҮЙРЕНЕТІН ЖАЙЛАР КӨП




	Қазақстан Республикасының Парламенті Мәжілісінің тө рағасы Марат ОСПАНОВ басқарған делегация Қытай Халық Республикасында болып қайтты.

	Қытай елі туралы айтылмай қалған әңгіме жоқтай-ау. Әлем халқының бестен бірін асырап отырған мемлекет екені, сол халықты тарықтырмай, тапшылыққа ұшыратпай отырғаны және оның осы елде жүргізіліп жатқан реформа арқасында ғана мүмкін болғаны, жалпы елдің тарихы, мәдениеті жайында көп айтылған, көп жазылған. Жаңа нәрсе тауып айту да қиын. Тек өзіңше көргеніңді ғана айта аласың. Онда да бір апта ішінде көп нәрсені көріп те үлгермейсің. Өйткені бұл ел тым алып. Сол аз көргеніңнің өзінің әсері үлкен.

	Осынау ұлы елмен көрші болу біздің тағдырымызға жазылған. Сол елмен қарым-қатынас жақсы болған кезде халқымыз сол тағдырына шүкіршілік еткен. «Темір ноқта» қаупі төнген шақта тағдырына налыған да. Бірақ ел басқарған көсемдердің көрегендігі ме, жоқ сол ұлы көршінің өзінің күші жетіп тұрған шағында басқалардың жерін басып алуға көп ұмтылмағаны ма, әйтеуір қазақ даласының қазіргі аумағына қытай өктемдігі орныққан жоқ. Ал сол елмен достық қарым-қатынаста болсаң, сол жақтан оны басып өтіп келетін саған қауіп-қатер де болмайтыны және анық.

	Қазіргі заманда көршімен қарым-қатынастың мәні тіпті артып отыр. Ол жай қауіпсіздікке ғана тірелмейді, елдің дамуына, өсіп-өркендеуіне айрықша әсер етеді. Ұлы елден керегіңді ала алсаң, өзіңдегіні бере алсаң, ол – өркендеуіңе өлшем. Бұл үшін қарым-қатынасыңды барынша дамыту қажет-ақ. Қытайға ресми сапарға шыққан Қазақстан Парламенті Мәжілісі делегациясының мақсаты да сол еді. Мәжіліс төрағасы Марат Тұрдыбекұлы Оспанов басқарған делегация мүшелерінен бәрінен пікір сұрағанымыз жоқ, бірақ олардың бәрінің де көңілінде сол сапарға бара жатқанда, арнайы ұшақпен тау құздарынан асып ұшып бара жатқан шақта осы елмен қарым-қатынасымыздың тереңдеуі жайында ой болғанына сенгің келеді.

	Тарихты сызып тастай алмайсың. Көрші болған соң жақсы ма, жаман ба – қарым-қатынас болатыны анық. Тіпті алысқа бармағанның өзінде, кешегі КСРО кезінде де Қытаймен бірде тату, бірде қату болғанбыз. Басқа жер өз алдына, біздің республикамызбен шекарада да қан төгілген қақтығысқа жұрт куә. Оны да ұмытпағанымыз жөн.

	Ал тәуелсіздікке қол жеткелі бергі жағдай, шүкіршілік, басқаша. Ынтымаққа ұмтылған әрекет баршылық. Басқасынан гөрі парламентаралық байланыс сәл кем соғып жатса, енді оның орнын толтыру – осы сапар мақсаты. Делегацияны Қытай мемлекетінің парламенті – Бүкілқытайлық халық өкілдері жиналысының Тұрақты комитеті шақырды. Шақырғаннан қалмау парыз – парламенттік делегация жан-жақты жасақталып аттанған: Мәжіліс төрағасының қасында Халықаралық істер, қорғаныс, қауіпсіздік жөніндегі комитеттің төрағасы Шәріп Омаров, республикамыздың ҚХР-дағы елшісі Қуаныш Сұлтанов, Мәжілістің әр сала жөніндегі комитеттеріне мүше депутаттар Мәди Артығалиев, Виктор Веснин, Мәрия Жүйріктаева, Валерьян Землянов, Ермек Келімсейіт, Қуандық Лекер, Альберт Шварцкопф, Мәжіліс аппаратының жетекшісі Мағзам Қасымовтар барды. Делегацияға еріп жүрген бір топ кәсіпкерлер және бар.

	Екі ел арасындағы қарым-қатынастың жаңа дәуірі басталғанына да көп өткен жоқ – небәрі бес-алты жыл. Дипломатиялық қарым-қатынас одан бес жыл бұрын – 1992 жылдың 6 қаңтарында орнықты. Сол жылғы ақпанда Алматыда Қытай елшілігі ашылса, желтоқсанда Пекинде Қазақстан елшілігі ашылды. Ұлы көршімен тәуелсіз қарым-қатынас жасауға асыққан республикамыз әлі КСРО құрамынан шықпай тұрып-ақ бұл елмен ынтымақтастықтың алғашқы қадамдарын жасап үлгерген болатын. Қазақ КСР мен ҚХР Шыңжаң-Ұйғыр автономиялық ауданы арасындағы үкіметаралық келісімге 1991 жылдың ортасында-ақ қол қойылған. Сол алғашқы ресми құжатта Қазақстан Республикасының тұңғыш Президенті Назарбаев пен қазіргі күнде Бүкілқытайлық халық өкілдері жиналысының Тұрақты комитеті төрағасының орынбасары Томур Дәуәметтің қолдары тұр.

	Республикамыздың тәуелсіздікке қолы жеткен соң-ақ байланыс жаңаша өрбіді. Кейде кішінің үлкенге ұмтылысын жұрт заңды санайды. Бұл жерде ұмтылыстың екі жақты болғанын айтқан жөн. Республикамызды алғашқы таныған елдің бірі ҚХР. Елшілігін де көп елден бұрын ашып, ықыласты көңіл танытты. Осындай көңіл екі ел арасындағы қарым-қатынасқа құнар құйды.

	Президент Нұрсұлтан Назарбаевтың Қытай Халық Республикасына 1993 жылғы қазандағы сапары кезінде екі ел қарым-қатынасының болашақ бағдарламасы белгіленді десек жөн. Екі ел арасындағы достық қарым-қатынас жөніндегі біріккен декларацияға қол қойылды. Келіс-барысқа жол ашылды, мәдени ынтымақтастық келісілді.

	Келесі жылы өз кезегінде Қытай Халық Республикасы мемлекеттік кеңесінің премьері Ли Пэн мырзаның келуі қарым-қатынастағы бір белес еді. Көптен бері үкімет тізгінін ұстап отырған қайраткердің Қытай еліндегі беделі бөлек. Ол айтса, сөз кесімді. Біраз құжаттарға қол қойылды. Әсіресе біраздан бері көңілді күпті етіп жүрген мәселе – шекара жайында келісім жасалды, несие беруге келісті. Бұл жас тәуелсіз елге мықты демеу еді.

	Содан бері ел басшыларының жыл сайын кездесіп, көп мәселені келісіп шешуі дәстүрге айналды десе де болғандай. 1995 жылдың қаңтарында Президент Н.Назарбаев өзінің екінші ресми сапарымен Қытайға барды. Жаңа декларацияға қол қойды. Ең бастысы, Тынық мұхитқа жол ашып қайтты – Қытайдың Лянь-Юньган порты Қазақстан жүгін қабылдайтын болды.

	Екі ел қарым-қатынасында өткен жылдың орны бөлек. Ең алдымен сәуір айында Шанхайда Қазақстан, Қырғызстан, Қытай, Ресей және Тәжікстан басшыларының шекара аймағында әскери сенім жөнінде бес жақты келісімге қол қоюы бұл мемлекеттер арасында ғана емес, бүкіл Азиядағы ахуалға әсер еткен оқиға болды. Тіпті мұны мемлекеттік қарым-қатынастағы өнеге ретінде әлемдік мәні бар оқиға қатарына қосса жөн еді. Осы жылы ҚХР төрағасы Цзян Цзэминь ресми сапармен республикамызға келді. Бұл екі ел қатынасының біржола жаңа арнаға көшкенінің, әдеттегі ресмиліктен қалтқысыз тату көршілік қарым-қатынастың орнығуының аймағы еді. Парламент делегациясы бұл елге осындай шуақты қарым-қатынас жақсы жемісін беріп жатқан кезде келді.

	Мұндай сапардың ресми жағы басымдау болатыны белгілі. Сөйтсе де сол рәсімдерден де ерекше ықыласты аңғарғандай боласың. Журналист қауымның кейде делегацияның шамалы алдын орап жүретіні бар. Бүкілқытайлық халық өкілдері жиналысы Тұрақты комитетінің төрағасы Цяо Ши мырзаның резиденциясына ертеректеу барып, Қазақстан делегациясын қалай қарсы алғанына куә болдық. Қонақты күтіп тұрған кезде ауыл иесі біздің де қонақ жақтан екенімізді біліп, жайдары көңілдерін білдіріп жатты. Ал делегация қабылдаған кезде қошеметтерін аямаған.

	Бәлкім, мұндай қошемет басқаға да көрсетілер, біз үшін алабөтен емес шығар дейсің де ғой. Бірақ, бізге деген ықылас-ынта өзгешелеу көрінген. Дәл сол кезде бұл елде төрт шетел делегациясы жүргенін көрдік. Бәрін де ел басшылары қабылдағанын естідік. Парламенттің бас қонақ үйінде – «Хуан-чэннің» алдындағы сырықта тек ҚХР және Қазақстан Республикасы жалаулары ғана желбіреп тұрды. Қай деңгейде әңгіме болса да – екі елді жақындастырар, ортақ мүддеге жүгіндірер негіздер алға тосылғанда, еріксіз көңілің өседі. Оның бастысы – жақын көршілік.

	Мәжіліс төрағасына Қытай парламентінің төрағасы Цяо Ши ел экономикасының жайын баяндап берді. Бәлкім, қонақтың экономист екенінен күні бұрын хабардар болар, Цяо Ши мырза мәміленің ішкі сырына тереңірек үңіле әңгімелеген. Соңғы жылдарда халық шаруашылығы ерекше қарқынмен дамып, өмірдің әлеуметтік саласынан «озыңқырап» кеткенін, үкімет тарапынан оны реттеудің қажет болғанын, секірмелі емес, қалыпты дамуға назар аударылатынын атап көрсетті.

	Әрине, Марат Оспановқа бұл тақырып ерекше жақын екені белгілі, сөйтсе де қонақ сол экономикаға парламенттің қалай қатысып отырғанын, реформаны заңдылық жағынан негіздеудегі тәжірибесіне көбірек назар аударды. Өз жұмыстарын да сараптап айтып берді. Ортақ жайлар да бар, ерекшелік те бар. Бізде парламент екі палаталы, Қытайда – біреу. Бұл – өзгешелік. Бір палаталық – біздің өткен жолымыз. Бәлкім, «кішінің» тәжірибесіне де «үлкеннің» зер салғаны да артық емес шығар. Ортақ нәрсе – реформаға заңдық негіз әзірлеу. Бұл жерде Қытай елінде қалыптасқан тәжірибе мол. Мәжіліс басшысы сол тәжірибені үйренуге келгенін, бұл алдағы тереңірек байланыстың басы екенін айтты.

	Шын мәнінде дәл қазір екі ел арасындағы қарым-қатынас көп салада айтарлықтай дамыған. Сауда-экономикалық байланыс, мәдени байланыс жөнінде де талай құжаттарға қол қойылып, ол жүзеге асып жатыр. Соған қоса парламенттік байланыс та тереңдей түссе, ол қарым-қатынастың мазмұнын байытады.

	Әңгіме тақырыбы – сан тарау. Сол әңгіме үстінде қандай тақырыпта болса да, Президент Назарбаевтың аты көбірек ауызға түскенін аңғардық. Мәжіліс төрағасы қытай жағына сапар алдында Президентпен жолыққанын, оның екі ел арасындағы сауда-экономикалық байланысты тереңдету қажеттілігін атап өткенін хабарлады. Оны нақтылай түскенде, Достық – Алашанькоу темір жолын кеңейту, мұнай құбырын тарту мәселесі сөз болды.

	Экономика жайындағы әңгіме мемлекеттік кеңес премьері Ли Пэнмен кездесу кезінде жаңаша мазмұнға көшетіні заңды. Үкімет елдегі экономикалық реформаның тізгінін ұстап отыр. Шын мәнінде ұстап отырғанын, жай нарық еркіне қоя бермегенін айтқан жөн. Қытай шетелдік инвестицияға есігін айқара ашса да, онда мемлекет мүддесі алдымен есепке алынды. Үкімет басшысы қазақстандық қонаққа өз елінде реформа мен қалыптылықты үйлестіруге ерекше назар аударылғанын айтты. Реформаны тым жеделдету де, тым баяу жүргізу де жақсылыққа апармайды, ол тұрақсыздыққа соқтырады.

	Осы пікірге Мәжіліс төрағасы М.Оспановтың кейінірек бірнеше рет оралғаны бар. Өз еліміздегі жағдай бұған айқын мысал болар еді. Сол қалыптылыққа жете назар аудармаудан талай адам бүгінде айлығын, талай адам зейнетақысын ала алмай жатады. Қытай елінде бұл жоқ. Бұған қалай қол жетіп отыр, оны ресми сапар кезінде толық меңгеру де қиын шығар. Арнайы мамандар жіберіп, тереңірек зерттеу керек-ау деген ой көңілге орала берген.

	Біздің республикамызда ұлы көршіміз араласар істер көп. Мәжіліс төрағасы жаңа астана құрылысына қытай инвесторлары араласса, одан опық жемейтінін еске салды. Жақында қабылданған шетел инвестициясына мемлекеттік қолдау көрсету туралы заңның оларға кепілдік беретінін мәлімдеді. Өз кезегінде Қытай премьері Ақмола құрылысына өз отандастарының қатысуына құлықтылығын аңғартып, темір жол мен мұнай құрылыстары әрқашанда өз назарларында болатынын айтты.

	Көп айтқаннан бір көрген жақсы деген қағида бар. Әрине, ел басшыларының, мамандардың, ғалымдардың айтқанына, жазғандарына шәк келтірудің жөні жоқ. Сөйтсе де көргеннің әсері бөлек. Қысқа уақыттың мүмкіндігіне қарай бұл елден біраз нәрсе көрдік.

	Таңдаулыларын көрсетті. Бұл жерде басқасы нашар болар деп күмән іздеп жатқан біз жоқпыз. Бұл елдің қарышты қадамы жайында цифрлар сөйлейді. Жалпы ішкі өнімнің өсімі өткен жылы 9,7 пайыз болған. Бәлкім, шағын елдерде кездесер, ал алыптардың былайша қарқындауы сирек. Бұл жерде инфляция дәрежесі айтарлықтай төмендегенін (6,1 пайыз) еске алған жөн. Тіпті 100 миллион тонна болат өндіру дәрежесіне Қытайдан кейін тек Жапония ғана жеткенін еске алсаң, біраз жайға қанығасың. Содан да жақсысын таңдап көрсетті деудің жөні жоқ.

	Барған жеріміз – Шэньси провинциясының орталығы Сиань қаласы. Қытайдың ежелгі астанасы. Мұнда таңдандыратын тарих та бар, бүгінгісі де таңдандырады. Тарих жайында сөз кейін, бүгінгісі – ел экономикасының қалыпты бір буыны. Елдегі ірі қалалардың бірі саналатын Сианьда тағы бір серік қала пайда болыпты – оны Жоғары технологияны игеру аймағы деп атайды. Ірге қалай бастағанына бар-жоғы алты-ақ жыл! 200 мың халқы бар жаңа тұрпатты қаланың жаңашыл келбеті өз алдына, ең алдымен ондағы жаңа жобамен салынған кәсіпорындар кешені таңдандырады.

	Бәрін аралап көруге уақыт жар бермейді, сол кәсіпорындар шығарған өнімдер көрмесін аралап шығу да біраз уақыт алады. Бұл өнімдердің негізі – компьютерлер. Елдің экономикасын жаңғыртуға керек жоғары технологияның соңғы сөзі бұл.

	– Мұндай технологияны шетелден сатып алу тым қымбатқа түседі. Оны өзіміз қолға алдық, – дейді аймақ басшылары. – Мемлекет қаржы аямай отыр. Шығын толық ақталды.

	Мұнда әлемдік ең үздік технология деңгейі есепке алынады. Жоғары сапалы компьютер, видеотелефон, шағын ұшақтар, сірә, қай елде де бәсекеге түсетін, жеңіп шығатын өнімдер.

	Бұл жерде жеке өнімдерге баға беріп жатудың жөні жоқ, әңгіме ел экономикасын үздік технология негізінде дамытуға бағыт ұстанғанын айтқан жөн. Әңгіме бір-екі, ондаған өнімді өндіруде емес, жоғары технологияны игеру жайында болып отыр. Бір кәсіпорын емес, үлкен бір аймақта игеріледі.

	Дәл осындай аймақты келесі күні елге қайтар жолда Үрімшіде көрдік. Онда да таңдандық. Таңданғанда жоғары технологияның кәдімгі сыра өндіру ісінде қолданылуын көріп таңдандық.

	Сианьдағы Жоғары технологияны игеру аймағын аралаған кезде мәжіліс делегациясының мүшелеріне ерекше әсер еткен жай – қала құрылысы. Мәжіліс төрағасы осынау қала салу тәжірибесін республикамыздың жаңа астанасын салуға пайдалану жайын сөз етті.

	Бұл елде көретін нәрсе көп. Жаңаны ғана емес, ескіні көріп те таңданасың. Мынадай сөз бар екен. «Қытай қорғанын көрмесең, Қытайда болдым деме, Императорлар сарайын көрмесең, Қытайда болдым деме. «Пекин үйрегін» жемесең, Қытайда болдым деме» дейтін көрінеді. Парламент делегациясы өзінің сапары кезіндегі ресми кездесулерінің арасында уақыт тауып жоғарыда аталған кереметтерді көріп, ұлы елде болғандарына «куәлік» алған.

	Ұлы Қытай қорғаны туралы айтып, жұртты таңдандыра алмайсың, жұрттың бәрі біледі. Оны сан ғасыр бойында салғанда, елді жаудан қорғауды мақсат еткен деген болжам айтылады. Бірақ, одан қалың қол жаудың өтуі онша қиын соқпаса керек. Оны ұлы халықтың мүмкіндігіне тұрғызылған ескерткіші десе де ләзім. «Ей, жат жұрттық, байқап қара, мынадай ғимаратты тұрғызған халықтың қайратын бағамда. Сен оны күшпен ала алмайсың. Жақсы ниетпен келсең, қақпа ашық» деп тұрғандай.

	Әлемдегі жеті таңғажайып деген бар. Соны тізгендер, сірә, Қытайдағы көп ескерткіштерді көрмегендер. Көрсе сол «жеті» саны көбейер еді, әйтпесе, кейбір қытайлық таңғажайыптарға басқалар орнын берер еді. Оның кейбірін қытайлықтардың өздері де жақында ғана ашқан. Бұдан ширек ғасыр бұрынғы анықтамалардан, энциклопедиялардан, айталық, Сианьдағы керемет музейді таба алмайсың. Бұл мұражай ешкімді де бейжай қалдырмады.

	Бұл өзі – кереметтің кереметі. Осыдан бар-жоғы жиырма жыл ғана бұрын табылған. Біреу емес, он емес, жүз емес, тіпті мың емес, бірнеше мың әскердің ескерткіші сапта тұрған қалпында жерден қазып алынған. Қазып алынғанда, топырақтан аршылған. Сол бәз-баяғы орнында тұр. Аты да, қару-жарақ, көліктері де өмірдегідей дәрежеде. Үлкен алаңда сап түзеген қалың қол тұр.

	Мұны ежіктеп айтып отырғанымыз: осынау үлкен стадиондай аймақты алып жатқан жердің үстінен үлкен ғимарат тұрғызылған. Жай жаппа емес, ғимарат! Осыны көріп таңданып қана қоймайсың, өз еліңдегі мұра-ескерткіштер еске түседі. Аршылып, ашық-шашық қалған Отырар еске түседі, жел мен күнге қағылған, сумен мүжілген басқа ескерткіштер еске түседі. Ұлы Қытай елінен мұраға ие болуды, тарихты қастерлеуді үйренетін жай көп.

	Қашанда сапар мақсаты – елді тану, сол елге жақындаудың жолын іздестіру ғой. Қазақстан Республикасының Парламенті Мәжілісінің делегациясының мүшелері Қытай Халық Республикасына сапары кезінде ел танып, жер танып қайтқаны анық. Оның біразын сөз еттік. Осымен ғана шектелсең, бұл елден алған әсерің олқы көрінер еді. Ең басты әсер – кәдімгі бұл елге аяғың тигеннен бастап көретін халық туралы әсер. Олармен бір апта бойғы сапарымызда ажыраған жоқпыз. Қарапайым еңбеккер халық. Бүкіл көшені кернеген, бірде жаяу, көбіне велосипед мінген жайдары жүзді халық. Көбінесе асығыс жүреді. Бір мәшине жүк болар затты велосипедіне-ақ артып алып, кетіп бара жатады. Бір велосипедке бір отбасы мініп бара жатқанын айтсаңшы!

	Көңіліңе шегеленіп қалатын бір әсер – сол адамдардың бір-бірімен ұрысып-керіспейтіні. Бәлкім, жайшылықта кезігер. Көшелерді тынбай кезгенімізде, біздің көзімізге ондай жағдай түсе қойған жоқ. Көше толған велосипедтің де бір-бірімен бір рет қақтығысып қалғанын да көрмедік.

	Тағы бір ерекше көңілде қалған көрініс – көшеде тізіліп тұрған «иесіз» велосипедтер. «Иесіз» дегенде, күзетсіз қалдырғанын айтып отырмыз. Оған ешкім тимейді. Тастап кете бересің. Орнында тұрады. Бұл да елді танытатын жәйт.

	Мас болған бір адам кезікпеді. Оған кезігуге құмартқанымыз жоқ, әрине. Ондайларға өмірімізде талай рет кезіккенбіз. Осындайда өз ауылың еріксіз еске түседі екен. Сәбит ағамыз Мұқановтың осы елге сапарынан кейін тым ұзын жылан жегенін айтқаны, оны қысқартқысы келмегені жайында аңыз бар. Бір елдің дәстүрін айтқаны ғой ол. Қытай дәмін біз де татып көрдік. Ақ көңілмен жайылған дастарқанға бірінен соң бірі қойылған дәмнің тіпті таусылмағанына да куә болдық. Әңгіме оның біреуге ұнаған-ұнамағанында емес, ең алдымен оның ақ көңілмен жайылғанында болды. Жоғарыда Қытайды көргенге куәлік ететін «Пекин үйректерін» Бүкілқытайлық халық өкілдері жиналысының Тұрақты комитеті төрағасының орынбасары Томур Дәуәметтің «Цяньмэн» мейрамханасында жайған дастарқанынан жесек, Үрімшідегі бай банкетте ұйғыр ағайындардың барлық дәмін татып көрдік десе те болады. Бұдан да елдің бір қырын танығандайсың.

	* * *

	Әрине, бұл сапардан әркім әртүрлі әсермен оралғаны белгілі. Жеке адамның әсерінен жоғарылау тұратын үлкен бір шаруаның тынғанын атап айтқанымыз жөн болар. Мәжіліс төрағасы Марат Оспанов мырзаның Қытай Халық Республикасына бастап барған Парламент делегациясы Қазақстан мен Қытай арасындағы қарым-қатынасты одан әрі тереңдету ісіне үлкен үлес қосып қайтқаны анық. Ол ертеңге қызмет етеді.

	Алматы – Пекин – Сиань – Үрімші – Алматы.

	1997 жыл.





АҢЫЗ БЕН ШЫНДЫҚ АСТАСҚАН ЕЛ




	Бұл елді кімнің де болса көргісі келеді. Миллиардтан астам халықтың жүрегін баураған ислам діні бастау алған ел. Бүгінгі таңда әлемдегі қоғамдық өмірге ықпал еткен ұлы тұлғалар тізімінің басында тұрған Мұхаммед пайғамбар өмір сүрген, Құран Кәрімдей қасиетті кітап дүниеге келген жер. Бүкіл әлемнің жүрегіндей болып, оны қозғалысқа түсіріп тұрған мұнайдың үштен бірі бөгіп жатқан бай елді көзбен көру – әркімге де арман.

	Сол елге сапардың сәті түсетінін білгенде, қуандық. Көп естігеннен өз көзіңмен көрген жақсы. Сауд Арабиясының Ақпарат министрлігі Қазақстанның бір топ журналистерін қонаққа шақырды. Мақсат белгілі – ел мен елдің арасындағы байланыс кеңісін, тереңдей түссін деген ниет. Журналистердің көргенін жұртқа айтатыны бар: өз елдері туралы отандастарына айтсын деген де шығар. Дос көңілді елдер бірін-бірі көбірек білсе, аралас көбейеді. Ай көрмесе, ағайынның өзі жат болады дейміз, ел мен ел араласса, бауырмалдық күшейеді.

	Әр елдің бір ерекшелігі бар. Мысырда – пирамидалар, Парижде – Эйфэль мұнарасы, Үндістанда Тадж Махал бар. Қытайға барғанда, Ұлы қорғанды, Императорлар сарайын, «Пекин үйректері» мейрамханасын көрмесең, бұл елді көрдім деме, дейді екен саяхатшылар. Сауд Арабиясына барғанда, Мекке мен Мәдинедегі Ұлы мешіттерді көрмесең, әрине, бұл елді көрдім деу бекершілік. Сондай-ақ, Даммамдағы «Сауди Арамко» компаниясының ғимаратын, ондағы араб мұнайының тарихын баяндайтын мұражай мен Сауд Арабиясы мен Бахрейн арасындағы 25 шақырымдық теңіз үстіне салынған көпірді, жалпы бұл елдегі автомобиль жолдарын көрмесең де, бұл елде болдым, оның ерекшелігін аңғардым деу қиын-ау.

	Біз соларды көрдік. Көрсетті. Біз дегенде, тележурналистер Алдан Смайыл, Серікхан Ахмет, Еркін Елубаев, радиожурналист Құдиярбек Ағыбаев, газет журналистері Қалдархан Қамбар мен осы жолдардың авторы екі аптаға жуық бұл елдің біраз жерін араладық. Әсері көп. Оның бәрін газеттік мақалаға сыйдыра да алмайсың. Осындайда кімге де болса, барып көрген жөн ғой дегің келеді. Ал бұл елдің мұсылман қауымға қашанда есігі ашық.





І. Әлем мұсылмандарының кіндігі байланған жер




	Бұл елге сапар шеккендердің көңіліне жатталып қалатын үш бейне бар. Қайда барсаң да, фирмалардың кеңсесіне кірсең де, мемлекеттік мекемелерде болсаң да, қоғамдық жерлерде де Сауд Арабиясының королі Фахд инб Абдуләзиз ас-Саудтың, премьер-министрінің бірінші орынбасары және Ұлттық гвардияның қолбасшысы мұрагер бекзада Абдулла ибн Абдуләзиздің, сондай-ақ премьер-министрдің орынбасары, қорғаныс және авиация министрі бекзада Сұлтан ибн Абдуләзиздің суреттерін көресің. Бұл жеке басқа табынуды айыптаған науқанды бастан кешкендерге басқашалау әсер етуі мүмкін-ау. Ал бұл елдің бүгінгі жеткен дәрежесін, қаласаң да, қаламасаң да осы тұлғалардың атымен байланыстыруға мәжбүрсің. Елдегі барлық шаруа әсіресе Фахд патшаның қалауымен, нұсқауымен жүзеге асып жатыр. Бұл елде патшаның дегені талқыға түспейді.

	Фахд патшаның бұл ел өмірінің барлық саласында қолтаңбасы бар. Сыртқы саясат та, ішкі экономикалық үрдістер, рухани өмір – бәрі патшаның бастамасымен, сол нұсқаған бағытпен дамиды. Бұл елде оппозицияға орын жоқ. Бүкіл әлем мұсылмандарының кіндігі саналатын қос киені – Меккедегі Алланың үйі – Қағба мен Мединедегі Мұхаммед пайғамбардың қабірханасын көргенде де Фахд патшаны еріксіз еске аласың. Өзін осынау қос киенің сақшысы санайтын патшаның басшылығымен екі мешіт те құрылысы жағынан, әлем мұсылмандарының қажетін өтеуге мүмкіндік тудыру жағынан да керемет өзгерістерге ұшырапты. Оны оқып та, естіп те, көріп те сезіндік.

	Саудияға жолы түскен мұсылманның ең алдымен ойлайтыны – осы екі киелі орынға бару екенін мұндағылар күні бұрын ескереді екен. Елмен танысуды біз де сол киелілерді көруден бастадық. Алматыдан Ыстамбұлға ұзақ ұшып жетіп, одан кейін келесі ұшуды біраз күтіп, Жидда қаласына шаршап жеткеннен соң, келесі күні жолымыз Меккеге түсті. Мұндағылар өздері шақырған соң да, елдің басты қаласының бірі саналатын Жидданың ең бір мәртебелі қонақ үйіне тоқтаумен қатар, қасиетті Қағбаға барудың барлық жағдайын жасады.

	Біздің сапарымыздың кезеңі кіші қажылыққа (Умраға) сай келді. Білмеген нәрсенің ой-шұқыры көп. Білмегенімізді бетімізге басқан ешкім жоқ. Ниетіміздің адалдығын бағалап, жөн-жосық көрсетті, кем-кетігімізді түзетті. Кіші қажылықтың барлық шарттарын орындап, мұсылмандықтың үлкен бір парызын өтегендей болдық.

	Меккедегі әл-Харам мешітіне кіру, ондағы Қағбаға тәу ету кезіндегі сезімді де баяндап жату қиын. Ол дағы әркімнің өзіне байланысты болса керек. Әсіресе кешегі өршіл атеистік тәрбиенің мектебінен өткен, материалистік танымды бойына сіңірген адамның, сондай-ақ басқа соқпаққа түспей, бірден діни танымның уызымен жетілген адамның сезінуінде өзгешеліктер бар шығар, кім біледі, сөйтсе де осы бір сәт, кімге де болса, ұмытылмастай әсер қалдырары анық. Еріксіз өткен өміріңді шоласың, әлдебір құдіретті күштің алдында таразыланғандай боласың. Бұл жерде де әркім өз өмірінің шырғалаңына орай, әртүрлі ой кешер. Кінәнің де, күнәнің да ауыр-жеңілі бар дегендей, әркімге өз өмірі айқын. Сірә, Аллаға жалбарыну да, рақымшылдық тілеу де әртүрлі болар дегенмен, Қағбаны айналған сәтте қара нөпір халықтың күні бойы толастамайтын ағысы Жаратушыға деген қалтқысыз сенімнің құдіретіндей көрінеді.

	Қағбаны жеті айналып шығу – шарт. Одан кейін журналистік дағдың еріксіз айналаңа барлап қаратады. Осынау халықтың арасында, құдайым-ау, кім жоқ дейсің! Қара түсті африкандықтар да, қоңырқай шығысазиялықтар да, ақ сары жүзді еуропалықтар да бір оймен, бір ниетпен араласып жүр. Туысып кеткендей. Сенім жақындастырған, сенім туыстырған. Бәлкім, басқа бір күш адамдарды дәл осылай табыстыра алмас.

	Күні кеше, сірә, бұлардың біразымен сонау Ыстамбұлдан ұшақпен бірге келген де шығармыз. Жолаушылардың көпшілігі осылар сияқты еді. Әсіресе, ақ сары түсті көз таныс еуропалықтарды мұнда кездестіреміз-ау демеп едік. Бұл енді олардың туа біткен, тұқым қуалай осындай реңдегі еуропалықтар екені анық. Кім біледі, бұрыннан осы исламда ма, оны жаңа қабылдады ма, имандылықты өзек еткен діннің өрісі, географиясы кең екенін осы Қағбаны айналып жүріп аңғарасың.

	Осынша адамдар тасқынында үлкен бар, кіші бар, сау бар, дімкәс бар – бәрі бір Жаратушыға жалбарынады. Біреу ауру – қасіреттен арылуды сұрайды, біреуге – перзент мұң, біреу күні кеше жасаған күнәсін кешіруді сұрайды. Ана алдындағы перзент парызын өтеу үшін оны Меккеге арқалап барған жөн деген сөз бар. Осы Қағбаны айналып жүргендер арасында қарттарды сүйемелдеп, арба-бесікпен алып жүрген де адам көп.

	Қажылық парызды өтедік. Сонымен бірге біздің журналистер екенімізді, осынау елді көруге келгенімізді де Ақпарат министрлігінің қызметкерлері ұмытпады. Ұлы мешіттің сыртын да біраз аралатты. Сірә, біздің қатардағы қажылық етушілерден осынымыз артықтау болған да шығар. Тіпті сыртқа біраз ұзап шығып, ертең халыққа толады деген, зиарат ете келгендерге арналған қалашықты да көрдік. Ауқымын топшылайсың да, таңданасың. Осынау қала бір мезгілде қозғалар болса, ол қайда барып сияды дейсің. Әлгінде өзіміз болған Қағба орналасқан әл-Харам мешітіне сияды. Жүз мың адам сиятын стадион бар деп таңырқаймыз. Мұнда қажылық кезінде, Ораза кезінде бір миллионнан астам адам намазға жығылады. Жәй сығылысып отырған емес, намаз оқиды. Үлкен бір қаланың халқы. Осынша халықты сыйдыратын әлемде басқадай ғимарат жоқ болса керек. Болуы да екіталай-ау.

	Оның негізін Ибрагим пайғамбар мен оның баласы Ысмайыл қалаған екен. Ислам діні пайда болған соң ол Алланың үйіне айналды. Мұсылман қауым намазға жығылғанда, осындағы Қағбаға бет бұрады. Солай болған соң да, оны құрметтеу, қадір тұту әр замандағы мұсылмандар үшін ең қасиетті парызға айналса керек.

	Аңызға қарағанда, сонау баста бұл онша үлкен де болмаған. Қағбаны жөндеуге тайпалар таласқанда, Мұхаммед пайғамбарымыз жұрттың басын біріктіріп, тас тасуға өзінің шапанын ұсынып, тастарды өзі қалап, жөндеуді тез бітіре қойғаны да біраз жайды аңғартады. Тарих сонау халиф Омардан бастап, мұсылмандарға билік жүргізген талай патша бұл киені кеңейтуге күш салған. Ақырында ол біздің заманымызға ұлы ғимарат болып жеткен.

	Сөйтсе де бүгінгі кейпіне қос кие араб елінің басын біріктіріп, үлкен мемлекет негізін қалаған Саудтар династиясы билік тізгінін ұстағаннан кейін келді деген ләзім. Алғашқы патша Абдуләзизден бастап, бұл қасиетті орындар бірнеше рет күрделі кеңейтуден өтті. 50-60 жылдарда Сауд патшаның кезінде бірнеше кезеңмен үлкен құрылыс жүріп, айтарлықтай шаруа тынғандай болса да, өзі таққа отырғаннан кейін Фахд патша, әлемдегі мұсылмандардың санының көбейгенін ескеріп, қажылыққа келушілерге жағдай жасаудың мүмкіндігін ескеріп, жаңаша бір ұлы құрылысты қолға алды.

	Бұл жерде оның ауқымын айтып жату ұзақтау әңгіме. Қысқарта айтқанда, бұған Фахд патша 11 миллиард АҚШ долларын жұмсады. Мешіттің сыйымдылығын 410 мыңның үстіне тағы да 773 мыңға арттырып, бір мезгілде 1183 мың адамның намаз оқуына мүмкіндік жасалды. Бұл жерде бұл үшін қаншама жер қосылып, мұнаралар салынғанын, жер асты жолдары, жаңа қақпалар, эскалаторлар, басқа да қажетті қондырғылар салынғанын тізіп шығу қиын-ақ.

	Әңгімеміз негізінен Меккедегі ұлы мешіт жайында болып жатыр. Ал шын мәнінде оны осы жерден 447 шақырым қашықтықтағы тағы бір қасиетті мекен – Мединедегі Мұхаммед пайғамбардың мешітінен бөліп қарау қиын. Сонау бастан қос киені бірге қараған, бірге қастерлеген. Халиф Омардан бастап, ондағы жөндеу жұмыстары Меккедегі әл-Хараммен бірдей жүргендіктен де болар, қос киенің көлемі де бір-бірімен шамалас көрінеді. Тіпті Пайғамбар мешітін соңғы кеңейтуге де 11 миллиард доллардай қаржы жұмсалғанына таңданасың.

	Қос киені бірінен соң бірін көргеннен кейін оны еріксіз салыстырасың. Екеуі де қасиетті. Бірінен бірін артық қою үшін емес, ерекшелігін білу үшін салыстырасың. Ал ерекшелік көп-ақ. Олар бірін-бірі толықтырып тұратын ерекшеліктер. Мәдинедегі мешітті Мұхаммед пайғамбар өзі салдырған, өзі де осында жерленген. Бұл рухани тұрғыдағы ерекшелік десек, ал ғимараттың сәулетіндегі ерекшелік өз алдына.

	Таңданарлық бір құбылыс: соңғы жөндеуге дейін пайғамбар мешітінде биіктігі 72 метрлік төрт минарет бар екен, оған тағы да биіктігі 104 метрлік алты минарет қосылған. Түнде көргенде қандай! Аспанмен астасқан ол минареттерден нұр төгіп тұрғандай көрінеді. Әйтпесе осындай әрқайсысының салмағы 80 тонналық бірде ашылып, бірде жабылып тұратын күмбездің өзі не тұрады! Оны өнер туындысы, техника туындысы десең де сыяды.

	Бұл мешіттің көлемі бір кездегі Медина қаласының көлемімен бірдей екен. Оған таңданбайсың. Өйткені бұған да қажылық пен ораза кезінде миллиондай халық сыйып кетеді. Қайнаған ыстықта бұл қасиетті ғимараттың іші қоңыр салқын тартып, ауасы таза болып тұрады.

	Қос кие туралы, олардың ұлылығы туралы қанша айтсаң да таусылмайтын көрінеді де тұрады. Оның өлшемі әдеттегі өлшемдерге сыймайтындай. Олардағы тұтынылар заттардың санын айтсаң, ол Гиннестер кітабына барып кіре беретіндей, бұл мешіттер теңдесі жоқ рухани орталық екендігі өз алдына, сонымен бірге сәулет өнерінің ғажайып ескерткіштері екені де даусыз.

	Әрине, ертеректе, әлемнің жеті кереметі аталған кезде, қазіргі көп нәрсе жоқ болатын. Енді бүгінгі күні кереметтер есепке алынып, оның жетеуі аталар болса, мұсылман әлемінің қос киесі алдыңғы қатардан орын алады-ау дейсің. Оған көз жеткізу үшін барып көру керек, Күндіз де, түнде де көру керек. Сонда көзің жетеді.

	Әңгіме осы елдегі мұсылмандық кіндік жайында болған соң, қазіргі өкімет қолға алып отырған тағы бір шаруаны айтпай кете алмайсың. Көрсін деп бізді қасиетті Құранды, оған қатысты кітаптарды шығаратын баспаға апарды. Оның дүниеге келгеніне 16 жыл болыпты. Жыл сайын 10 миллион кітап шығады екен. Бүгінге дейін 160 миллионы шыққан. Қасиетті Құранның аудармалары, түсіндірмелері әлемнің талай тілінде шығып, жер-жерге жөнелтіліп жатады. Халифа Алтай ақ-сақалымыздың аударған, қазіргі күндері талайдың қолында бар Құран Кәрім де осында басылған екен, Әлемдегі мұсылмандар саны миллиардтан асады. Барған сайын исламға кіргендер де көбейе түсуде деген тұжырым бар. Біреулер қаласын, қаламасын, сол барлық мұсылмандардың кіндігі – Сауд Арабиясында. Өзін мұсылманмын деген адам осы елге өмірінде бір келіп, Алланың үйі саналатын Қағбаға тағзым етуді парыз санайды. Саудия алдағы уақытта да ислам әлеміне өз ықпалын жүргізеді. Бұл факторды ешкім де ескермей тұра алмайды.





ІІ. Бұл елде таңданатын нәрсе көп




	Иә, бұл елде таңданатын нәрсе көп. Бұл елге күн ыстық деп келесің, бірақ суық тигізуден сақтанғаның жөн – дүниенің бәрі кондиционер: үйдің іші де, мәшиненің іші де. Терлеп келіп, бірден салқынға күмп ете қалсаң, тер қатып, түшкіре бастайсың. География пәнінен оқығандай, бұл ел үш жағынан теңіз қоршап жатқанмен, негізінен шөл далалы, батысын тасты тау көмкерген аумақта. Бірақ бұл елге аяқ тірегеннен кейін-ақ барлық жерде жасыл желектен ажырай қоймайсың. Рас, қаланың сыртына шыққанымызда сирек-сирек қара сора өскен құмды даланы да, арасын жол тіліп өтетін жадағай жақпар тасты тауды да көрдік.

	Бізді ерекше таңдандырған нәрсе жол болды. Ата-бабасы көшіп жүрген ел болған соң да, бұл ел жол қадірін бұрыннан-ақ білсе керек дейміз-ау. Бірақ жолға араб ағайындар қазіргі ғасыр өркениеті тұрғысынан қарайды. Қазіргі заманда уақыт қымбат, барар жерге тез жетуің керек – жақсы жол тез жеткізеді. Көлік көбейіп, әр адамның астында түйе емес, әр елден әкелінген арғымақ мәшинелер болған соң, олардың жәйлі жүрісіне де жол керек. Ал бұл елдегі жол ерекше.

	Оның ерекшелігін аяғымыз осы елге тигенде-ақ сезіндік. Жиддаға түнделетіп жетіп, қонақ үйге тарттық. Ара 20-25 шақырым деген. Сырттай естіп келгенбіз – 2 миллионнан астам халқы бар үлкен қала, кешкі апақ-сапақта көлік көп шығар, әр жерге тоқтап, біраз жүріп жететін болдық қой деп қауіп қылғанбыз. Үлкен көшемен үлкен қаланы жарып келе жатырмыз. Тоқтау деген жоқ. Кейбір өзіміздің әкімдеріміздің өзі келе жатқанда басқа көлікті тоқтатып қоятынындай емес, қарсы да, көлденең де мәшинелер ағылып жатыр. Рас, біз көлденең көшелердің бірде үстінен, бірде астынан өтеміз. Әйтеуір тоқтау жоқ. Мәшине сырғиды да отырады.

	Мұндай жағдайды елдің басқа да ірі Мекке, Медине, Даммам, Риад сияқты қалаларынан да көрдік. Тіпті мәшинелердің тоқтауы жоқ, бағдаршамдар болмайды десек, онымыз күпірлік болар еді, әрине. Әңгіме жүйе туралы болып отыр. Көлігі көп елдерде көліктің жүрісі проблема. Мәшинелердің тығын болып, кептеліп қалған жағдайын Мәскеуден де, Берлиннен де, Каирден де, Пекиннен де, сол елдерде болған кезде талай көргенбіз. Сірә, көлік қозғалысы, көшелерді соған қарай икемдеуді, жаңа өркениет, даму жолдарына түсті деген елдер ғана емес, тіпті мықты өркендеді деген елдер де саудтықтардан үйренер болар-ау дейсің.

	Ал енді сол жолдардың сапасы жөнінен бұлардан асып түсетіндер, бар болса да, аз шығар. Әрине, біз елдің статистикалық мәліметінде тіркелген 130 мың шақырымдық автомобиль жолының бәрімен де жүріп өткеніміз жоқ. Көрген жеріміздегі жолдардың оймақтай да ойылған жерін, бұзылған жерін көрмедік. Жөн сұрағандар айтады: барлық жерде де солай дейді. Жақсы жолдың ел экономикасына әсері барлығын ескертіп, оны салғанда да, жөндегенде де, пайдаланғанда да, оған мемлекеттік мәні бар мәселе ретінде қарайды екен. Ал бұл елде мемлекеттік мүлде алдында жұрттың бәрі бас иеді.

	Әрине, мұның бәрін істетіп жатқан бір жағы қаржы да шығар. Бірақ сол қаржы аспаннан тегін түсіп жатқан жоқ. Істің көзін тапқан соң, игілікке жұмсалып жатыр. Ал жұмыстың сапасын айтқанда, мұны енді тек қаржыға апарып тіреп қоюға болмайды. Бұл жерде жауапкершілік, тәжірибені айтқан жөн болар. Кім біледі, біз үшін аса маңызды болып табылатын жол салуда араб ағайындардан тәжірибе алсақ, тіпті үйренсек, артық болмайтын сияқты.

	Осы жолға байланысты тағы бір айтар жәй – бұл елде жол экономикалық мәні бар байланыс, қатынас объектісі ғана емес, адамға жан-жақты эстетикалық әсер ететін, сезімді тербейтін өнер туындысы іспетті. Әсіресе қала маңындағы күре жолдардың жағасына қас шебердің қолынан шыққан әсем бұйымға балағандайсың. Даммам қаласынан біраз жердегі әуежайдан атақты өнеркәсіп астанасына келе жатқан жеңіл шаңытқан әк ұлпа топырақты аңызақ даланы да, оны тіліп салған таспадай әсем жолды да көрдік. Бәлкім екі жағын пальма ағаштары көмкерген жолмен келе жатып, оның ар жағындағы белес-белес құм толқындарды, селдірлеу өскен әлде сексеуіл, әсіресе қоян сүйекке ұқсас бұта ағаштарды басқалар көрмесе де, қазақ баласының көзі шалады. Содан да мына жолдардың оңайлықпен келмегенін, оған қаржы ғана емес, адамдардың маңдай терімен қоса, рухани байлығы да жұмсалғанын ұққандай боласың.

	Сол жол бойындағы ағаштар, бұта, гүлдер, жамылғы шөптер оңай өсіп тұрған жоқ. Бір жерде қызыл шағыл құмды терең күреп алып тастап, әйтпесе темірдей қатты қызыл күрең тастарды ойып алып тастап, соған қара топырақ әкеп салып, оны шөлдетпей дамыл-дамыл суғарудың арқасында, мәпелеп күтудің арқасында өсіп тұр. Ал біз кей жерде жәй шыбық шаншып, оны өскенше малға жегізбеуге де ерінеміз. Соңғы кезде кей жерде бұрынғы ұрпақ егіп кеткен ағаштарды отынға деп кесіп алғандай кесепаттық әрекетке баратын имансыздар да табылып жүр. Арабияда ондай кісәпірлерге қандай шаралар қолданатынын сұрағанымыз жоқ, шамалауымызша жеңіл болмас-ау.

	Даммамға барғанда, бізге теңіз үстіне салынған Фахд патша атындағы ұзындығы 25 шақырымдық керемет көпір-жолды көрсетті. Мұны өнер туындысы демеске болмайды. Құрылықта осындай құрылыс салынса, бәлкім ол мұнша әсер етпеуі де мүмкін. Ұшына көз жетпейтін теңіз көкжиегіне қарай созылып жатқан бұл көпір адам құдіретінің бір көрінісіндей онымен жүрген адамның еңсесі бір көтеріліп қалады.

	Бұл көпір-кереметтің тағы бір адам сезімін баурайтын ерекшелігі – ол Сауд Арабиясын Бахрейнмен жалғастырады. Әу баста екі елдің патшалары соны ойлапты. Ортада шағын ғана арал бар екен. Бер жағынан Саудия, ар жағынан Бахрейн көпір-жол тартып, екі елдің достығына куә болғандай сол арада әсем қала-ескерткіш орнатқан. Сол кереметті осы маңға жолы түскен туристер де, қонақтар да, сірә, көрмей кетпейтін шығар. Бұл өзі жолдар адамдарды, елдерді жалғастырады деген тұжырымға әдемі мысал.

	Жол, әрине, барлық елдерде де бар. Бірақ Сауд Арабиясының ерекшелігін айқынырақ көрсету үшін оған арнайы тоқтадық. Мұндай ерекшелік ел өмірінің барлық саласында да, оның ішінде экономикасында да көп. Бұл жерде мұнайды сөз етпей кете алмайсың.

	Бізге дейін де бұл жайында көп айтылған. Жаңадан көп нәрсе қоса алмаспыз. Бірақ оны аттап кетсек, бұл ел жайындағы әңгіме бүтін болмайды. Мұнай Сауд Арабиясының тұмарындай. Бұл елде әлемдегі мұнай қорының үштен біріндейі, дәлірек айтқанда 29 пайызы бар. Мұнай державасы дейтін Ресейдің қорынан алты есе көп. Күн сайын 9 миллион баррельдей мұнай өндіріледі. Өткен жылы 400 миллион тоннадай өндірілді. Оны өндірумен негізінен (97 пайыз) мемлекеттік «Сауди Арамко» компаниясы айналысады. Мұнайдан келген табыс жылына 60 миллиард долларға дейін жетеді.

	Даммам қаласына келгенде, бізді сол «Сауди Арамкоға» апарды. Ел ішіндегі бір патшалықтай екен. Басқалар да соны көрсін дейді. Елімізді танысын дейді. Мұнай өндіруде онымен тайталасатын әлемде компания жоқ болар. Әлемдегі алыптардан асып тұрса, ол үшін араб ағайындардың мақтанарлығы да орынды ғой.

	Компаниядағы мұражайдан да, арнаулы түсірілген деректі фильмдерден де алдымен біз елдің тарихын көрдік. Бұл компанияның дәуірлеуі де, жалпы елдің дәуірлеуі де, шағын тайпалардың басы бірігіп, бір ел болуында деген ой айтылады. Асып-тасып жатқан мұнайдың билігі мемлекеттік компанияның, мемлекеттің қолында. Шетелдік компаниялар қол сұға алмайды. Өнімді сатып алған соң ғана иелік етеді. Бұл да айрықша саясат.

	Әдетте мұнайға «сұйық алтын», «қара алтын» деген теңеуді көп естиміз. Жаңа мұнай көзі ашылғанда, қуаныштары қойнына сыймаған жұрт беттеріне сол мұнайды, қара майды жағып жатады. Ал арабтардың мұнайының түсі ақ сарғыш екен. Бұл оның сапасын аңғартады. Жұрттың оған құмар болатынын, Сауд Арабиясының беделін жоғары қоятыны да содан болса керек. Мұнай араб ағайындарының абыройын асырып-ақ тұр.

	Осында келіп, елдің өмірімен танысқанда, өзімізше тағы да бір жаңалық ашқандай болдық – осы атышулы мұнай секторының Сауд Арабиясы экономикасында алатын үлесі 35 пайыз ғана екен! 65 пайызы басқа салалардың үлесінде.

	Бұл жаңалық біраз жайдың бетін ашты. Жасыратыны жоқ, көп адамның санасында, тіпті көптеген елдердің мемлекеттік деңгейінде де Сауд Арабиясы тағдыр жарылқай салған мұнайдың арқасында ғана дәуірлеп тұр деген пікір бар. Ал шын мәнінде оның экономикасының үштен екідейі басқа салалардың үлесінде. Бұл да таңданарлық жай. Әркімнің ескеретін, білуге тиісті жайы.

	Рас, сол салаларды дамытуда мұнайдың рөлі айрықша болыпты. Ел басшылығы мұнайдан келген байлықты тиімді пайдалана отырып, бесжылдық жоспарлар шеңберінде өнеркәсіптік дамудың жедел процестерін жүзеге асырған. Бұл процестер АҚШ-тың жетекші өнеркәсіптік және инженерлік-консультативтік компаниялардың тікелей қатысуымен жүзеге асырылды.

	Бұл елде кен өндіру өнеркәсібі, химикаттар, құрылыс материалдары, металл бұйымдары, пластмассалар, маталар, қағаз, азық-түлік өнімдері өндірісі мықтап дамып отырғаны біраз адамдар үшін жаңалық та болып көрінуі мүмкін. Шындық сондай. Бұл саладағы объектілер аралас капиталға салынған кәсіпорындарға кіреді. Бұл капиталдың жартысынан көбі, яғни акциялар пакетінің 51 пайызынан көбі саудиялықтардың қолында болуға тиіс. Қалғаны шетелдіктерге беріледі. Бұл да сабақ боларлық саясат. Демек, бұл елдің экономикасына шетелдіктердің өктемдігі жүрмейді.

	Елдің ауыл шаруашылығын, әсіресе, егін шаруашылығын ойлағанда, тағы география ойға оралады. Теңіз суы егін суаруға келмейді. Бұл елде ағып жатқан бірде-бір өзен жоқ. Шөлді өлке, жақпар тасты таулы аймақ саналатын елде 1,8 миллион гектар егістік бар дегенге еріксіз таңданасың. Жердің астынан су тартып, егін егіп, мемлекет негізінен өз халқын негізгі тамақ өнімдерімен қамтамасыз етеді. Оның ішінде 1,5 миллион тоннадай бидай өндіреді. Тіпті біршама өнімді сыртқа да шығарады. Бұған таңданбай көріңіз!

	Сауд Арабиясы әлемдегі ең ірі импортер елдердің арасында 15-інші орын алады. Байыптап бағамдағанда, аса зор көрсеткіш. Халқы бұл елден ондаған есе көп талай мемлекеттің көрсеткіші бұлардан көш кейін. Елдің негізгі сауда әріптестерінің қатарында АҚШ (сауд импортының 24 пайызы), Ұлыбритания (9,8 пайыз), Жапония (14,9 пайыз) сияқты елдер бар. Негізгі тауары – мұнай, мұнай өнімдері. Әлемнің түкпір-түкпіріне араб мұнайы жол тартып, ақша, игілік болып қайта оралады.

	Осы әңгімені жолдан бастап, автомобиль көлігінің жүрісін сөз етсек, бұл елде әуе және теңіз көлігінің орны бөлегірек. Елдегі 23 әуежайдан, оның үшеуі халықаралық, ұлттық «Саудия» авиакомпаниясының 120 әуе кемесі шартарапқа жол тартады. Ал, әрқайсысының сыйымдылығы ондаған мың тонналық 26 теңіз кемелері барған ел мұнайға қарық болып жатады.

	Көптеген елдер бұл елмен жақындасқысы келеді. Бұл елден жан-жаққа имандылық, ізгілік, қайырымдылық нұры тарайды.





ІІІ. Бұл ел басқа елдерден өзгерек




	Әлемде бай елдер көп. АҚШ, Жапония, Канада, Германия... қайсысы сол байлықтарынан басқаларға бөліп беріп жатыр. Сол бай елдер еңсесін көтере алмай жатқан елдерге азын-аулақ қарыз берсе де, онысын бұлдап жатады. Күні ертең қарызын сұрайды. Өсімін де шытырлатып санап алады. Сауд Арабиясында қайыр қылсаң, бүтін қыл деген қағида басшылыққа алынады.

	Фактіге жүгінейік. Сауд Арабиясы дамушы елдер деп аталатын аяғынан қаз тұра бастаған мемлекеттерге өз табысының немесе ішкі жалпы өнімінің 5,54 пайызын көмекке береді екен. 1995 жылдың аяғында гранттар мен жеңіл қарыздар ретінде бұл ел Африканың 38 мемлекетіне, Азияның 22 мемлекетіне, тағы да дамушы 10 мемлекетке, барлығы 70 елге 71 миллиард доллардан астам көмек көрсетіпті. Бұл, сірә, кейбір елдердің бюджетін мықтап-ақ толтырған болар.

	Әлемнің бай елдерінің барлығы да өз қалтасынан әлсіздерге осылай көмек жасаса, бүгінде көптеген елдердің еңсесі көтеріліп, қатарға қосылып та кетер еді. Бірақ БҰҰ басқаларға көмек көрсетуге арналған ортақ қазанға қосылатын қаржы көлемін елдердің ішкі жалпы өнімінің 0,07 пайызы мөлшерінде белгілеген. Мұнда бас халықаралық ұйым ортақ қазанға аз құйылсын демейтіні белгілі, қаржысы барлардың алақанының ашылғаны сондай-ақ.

	Елде Сауд даму қоры деген халықаралық көмек көрсететін ұйым бар. Сол қордың қайырымдылығын әлемнің талай елі көрді. Ол 63 елде белгіленген 300-ден астам жобаны қаржыландыру үшін 5710 миллион доллар бөлді. Өздері тікелей көмек көрсетумен қатар, Сауд Арабиясының халықаралық қаржылық көмек беретін ұйымының есебінен 20 миллиард доллардай қаржы құйғаны және бар. Әлемде әртүрлі апаттар болып, адамдар қиналса, кейде әлдебір қанқұйлылардың кесірінен халықтардың зардап шегуі болса, соларға алдымен баратындардың қатарында Саудия елі тұрады.

	Бұл елде қайырымдылық қорлар көп. Соның біразында болдық. Әсіресе Ислам елдеріне көмек беру орталығы айрықша әсер қалдырды. Сипаты біздің «Бөбек» қорымыз сияқты. Бірақ мүмкіндігі мол екен. Қаржының баршылығы ғой. Әлемдегі бес мың балаға материалдық көмек көрсетеді. Түрлі дертке ұшырағандар, өмірдің басқадай таршылығын көргендер осы қормен тікелей байланыс жасап, қаржылай, заттай көмек алады екен. Әсіресе, түрлі апат аймағындағыларға көп қамқорлық көрсетілетін көрінеді. Бірақ біздің Семей атом полигоны, Арал экологиялық апат аймағы әзірге бұл орталықпен байланыс жасамапты.

	Фахд патша билік тізгінін ұстағаннан кейін-ақ, 1983 жылдан бастап Ислам даму банкі жер жүзіндегі мұсылман қауымындағы мұқтаждықтарға көмек беруге бағыт ұстады. Жыл сайын қажылыққа келгендердің құрбандыққа шалған малының етін кәріптерге жеткізіп беру мемлекеттік бағдарламаға айналған.

	Иә, қайырымдылық бұл елде – мемлекеттік саясат. Бұл саясат қалай қалыптасты дегенде, еріксіз елдің тарихына, ислам тамырына үңілесің. Осы сапарымыз кезінде ел тарихынан біраз мағлұмат алдық.

	Саудтықтар ел тарихына, тарихи тұлғаларына айрықша құрмет көрсетеді екен. Мемлекеттің бас мұражайында ғана емес, басқа да мекемелерде сол тарихты алға тосып, елдің басын біріктірген тұлғалар ауызға көп алынады.

	Араб елінің тарихы әлемдік сабақ десе де болғандай. Өз алдына бір-бір патша болып, бытырап жатқан шағын тайпалар ислам дінінің төңірегіне топтасқанда, бұл ел күшейіп шыға келді. Кейін тағы да әртүрлі корольдіктер өз алдына шаңырақ көтергенде, ел тағы да күйзелді. Осы ғасырдың басында ұлы Абдуләзиз ибн Абдурахман әл-Фейсал әл-Сауд сол шағын тайпалық корольдіктердің басын қосып, Сауд Арабиясының негізін қалағаннан кейін бұл ел тағы да өркендеу жолына түсті. Сол бірігу де оңайға соқпаған. Абдуләзиз патша 31 жыл бойы күресіп, тек 1932 жылы ғана сол бірігудің аяқталғанын 23 қыркүйекте жария етті. Бұл күн – ұлттық мереке.

	Араб ағайындардың бағына қарай, ұлы Абдуләзиз патша елді тағы да 21 жыл басқарып, оның қабырғасын мықтап бекітіп, ұрпақтарына аманат етіп тапсырды. Елдің қазіргі жеткен биігіне қарап, ұлы патша аманатын ұрпағы ойдағыдай жүзеге асырды деуге әбден болады. Ел билігі тізгінін 1953 жылдан 1964 жылға дейін ұстаған Сауд патшаның, 1964 жылдан 1974 жылға дейін ұстаған Фейсал патшаның, 1975 жылдан 1982 жылға дейін ұстаған Халед патшаның тұсында да Сауд Арабиясы айтарлықтай табысқа жетті. Ал, міне, соңғы он сегіз жыл бойы Фахд патшаның басшылығымен бұл ел әлемдегі іргелі ел деңгейіне көтерілді.

	Өзінің бітімгершілікке, әділеттілікке бағытталған сыртқы саясатымен де, дамушы елдерге белсенді қайырымдылық көмегімен де, араб және исламдық ынтымақтастық пен бірлікті жақтайтын сара жолымен де Сауд Арабиясы халық-аралық қарым-қатынаста белсенді позиция ұстанып отыр. Таяу Шығыста палестина халқының заңды талаптарының жүзеге асырылуын қалайды. Әділдік – сыртқы саясаттағы басты ұстаным. Ирак Кувейтке зорлық жасағанда, агрессорды ауыздықтауға белсене қатысты. Өзі көршілерімен тату-тәтті өмір сүріп отыр. Кейбір елдермен нақты шекара да белгілемеген. Басқаға зорлығы жоқ, біреудің зорлығына көнбейді.

	Өркениет туралы көзқарас әлемде әртүрлі. Батыс демократияны өнеге тұтады. Ислам әлемінде Қасиетті Құран қағидаларына негізделген имандылық жол басшылыққа алынады. Таңдау әркімнің өз еркінде. Өркениетке әркім өз жолымен барады.

	Сауд Арабиясында болған кезімізде техниканың соңғы жетістіктерімен кездестік. Компьютерлер сөйлейді. Араб тілінде, ағылшын тілінде сөйлейді. Қызмет көрсету еуропалық деңгейде десек, араб ағайындардың көңіліне келер дейсің. Неге оны арабтық деңгейде демеске!

	Өзіміздің кәсібімізге байланысты газет редакцияларында, басқаларда, телерадио студияларында болдық. Жұмыс компьютерге жүктелген. Әріптестеріміздің телестудияға барғанда, өздерінің ескі телекамераларын алмағанын да түсіндік. Әлі де мұндай ескі құралды алып жүргендері үшін өздері ғана ұялмайық деп емес-ау, ұлттық телеканалды жаңа түсіру құралдарымен жабдықтауға назар аудармаған өз үкіметін ұятқа қалдырмайық дегенін де аңғарғандайсың.

	Иә, бұл ел басқа елдерден өзгерек. Оны біз бұл елге алғаш аяқ басқанда-ақ сезінгенбіз. Ұшақтан түскенде, қатаң тексеруге алды. Онысы, әрине, бізге ұнаған жоқ. Бірақ ол қажет екен. Ел мүддесі үшін қажет екен. Елде 19 миллиондай халық тұрса, оның 12.304.835 адамы төл тұрғындар да, 6 миллионнан астамы шетелдіктер. Бірақ шетелдіктердің бәрі есепте. Біреуі де мұнда тұрақтап қала алмайды. Жоғарыдағы қатаң тексеріс бір жағы соған да қатысты. Негізгі игілік тұрғылықты араб халқына арналған. Келімсектер қызметін істеп, тиісті ақысын алады да, уақыты біткенде еліне қайтады. Ертеңгі күні олардың кейбіреуі осында қалып қойып, тұрғылықты халықтың үлесіне ортақтасады деген қауіп жоқ. Өзіміз тексерудің қатаң талабынан біраз қиналып тұрсақ та, шіркін-ай біздің елімізде де келімсектерге осындай тосқауыл қойылар ма еді деп армандадық.

	Халықтың үштен біріндей келімсектер де араб тілінде сөйлейді. Сөйлемесең, саған жұмыс жоқ. Мен өз тілімде сөйлеймін деп міндет қыла алмайсың. Жұмыс істегің келсе, үйренесің. Біздегі келімсектердей үйрет деп кекіреймейді. Жылдамырақ үйренетін көрінеді. Үйренуге мәжбүр етеді. Араб ағайындардың осы өнегесі де бізге жұғысты болса, қанеки.

	Ел басшысы – патша. Абсолюттік монархия. Басқа кейбір жердегідей бар байлықты өзі иемденіп отырмай, халықтың мүддесіне жаратады екен. Араб ағайындардың бұл да бір бағы шығар. Жергілікті орындарға да соңғы кезде біршама еркіндік беріле бастағандай. Төрт жылға тағайындалатын Пікірлесу кеңесі парламентті еске түсіреді. Оның пікірімен патша да санасады екен. Сол кеңестің төрағасы Мұхаммед ибн Жубейр бүкіл елге қадірлі адам. Кезінде біздің елімізде де болыпты, бізді ескі танысындай қарсы алды. Кеңестің 60 мүшесі елдегі ең беделді де, білікті адамдардан іріктелген. Бұл ел тағдырына қатысты мәселелерді талқылап, шешім қабылдайтын органға, демократия деп, кездейсоқ біреулердің кіріп кетуіне жол бермейді дейді төраға. Бұл да елдің өзіндік ерекшелігінің бір көрінісі. Ал бізге өзіміздің демократиямыз ұнаса, бұл да өз ісіміз. Өзгешелік көп. Сөйтсе де бұл елде болған кезде екі елдің арасынан көп ұқсастық тапқандай да болдық. Халқының саны да, жерінің көлемі де шамалас. Рас, Ақпарат министрлігіндегі әжептәуір лауазымды шенеунік Қазақстанның жер көлемі Сауд Арабиясынан үлкендеу дегенге мүлдем сенгісі келмеді. Қатты таңданды. Еуропаның талай ірі мемлекеттерінің жерін қосқандағыдан да үлкен екендігімізді айтып, сендірмек болдық, Бірақ, көңілінде күмән қалды. Алда араласып жатсақ, бұл күмән сейілер.

	Ал бізге жақын араласу, тығыз байланыс керек-ақ сияқты. Деңгейлес елміз. Бірімізге біріміздің есеміз кетеді дейтіндей емес. Біздің де байлығымыз, құдайға шүкір баршылық. Мұнайдың көзін ашып жатқанымыз өз алдына, басқамыз да жетерлік. Сол байлықты қалай игеру керектігін, қалай игілікке жаратуға болатынын араб ағайындардан үйренсек, артықтығы бар ма?! Әрине, жоқ.

	Екі ел арасындағы қалыптасып отырған бүгінгі қарымқатынасты жақсы дейміз. Одан да жақсара берсе, әрине, құба-құп. Кешегі КСРО күйреп, еліміз тәуелсіздік алғанда, араб ағайындар бізді алғашқылардың бірі болып құттықтағандары бар. Нұрсұлтан Назарбаевтың 1994 жылғы бұл елге ресми сапары жан-жақты қарым-қатынасқа жол ашты. Қазақстан басшысы осы елде болғанда сирек кездесетін құбылыс – жаңбыр жауғанын жұрт ұмытпайды екен. Сол жылы екі ел арасында дипломатиялық байланыс орнап, барыс-келіс көбейді.

	Сол барыс-келістің үлкен тізіміне қарап-ақ, байланысымыз жаман емес екен деп шүкіршілік қылғандай боласың. Ел басшысынан кейін бұл елге парламенттің басшылары, үкіметтің басшы адамдары, министрлеріміз, мекеме, ұйым басшылары барып қайтыпты. Олардан да осындай деңгейдегі адамдар келіп жатыр. Сондай байланыстың айрықша мәні барлығын осы сапарымыз кезінде біз өз көзімізбен көргендей болдық. Дәл осы тұста Сауд Арабиясы корольдігі премьер-министрінің орынбасары, қорғаныс және авиация министрі бекзада Сұлтан ибн Абдуләзиздің Қазақстанға сапары өткен. Саудияның телеканалдары ертелі-кеш сол сапарды жан-жақты көрсетіп жатты. Біздің елімізді көрсетті десе де болғандай. Араб ағайындар осылайша Қазақстанды танып жатты.

	Экономикалық байланыстың ұшан-теңіз мүмкіндігі бар. Араб инвестициясына да Қазақстанда үлкен кеңістік барлығын айтып жатудың қажеті жоқ. Бұл елдің кәсіпкер қауымының өкілдері бізге келіп, жағдайды барлап жатқаны да қуантады. Ең бастысы – бұл елден алаяқтардың келмейтіні анық.

	Рухани байланыс жайында айтып жату да артықтау көрінеді. Мұсылмандардың киелі орындары тұрғанда, бұл байланысты дамытпай тұра алмайтын шығармыз.

	Содан да оған түбегейлі мән беріп, бұл байланысты жүйелі арнаға түсіру де халықтың қалауынан туатын қажеттілік екені даусыз.

	Алыс сапарға шығып, ел көрдік. Таңданарлық нәрсе көп екен. Сонымен бірге бұрыннан таныс жағдайға да көп кезіккендей болдық. Сірә, ол тарихымыздың тағдырлас, тамырластығынан да шығар. Бұл елмен өткен тарихымызда ұқсастық көп болса, енді барар бағытымызда да ұқсастық аз болмайтын сияқты. Өркениет биігіне бірге шығатын сияқтымыз. Сонда да қалай да осы екі елдің арасындағы байланыстың дамуы қажеттілік те, соған септік ету баршамызға борыш сияқты көрінді де тұрды.

	Алматы – Ыстамбұл – Жидда – Мекке – Медине – Даммам – Рияд – Алматы.

	2000 жыл.





ТҮРІК ӘЛЕМІНІҢ БІР ПҰШПАҒЫ




	Солтүстік Кипр Түрік республикасы үшін бәрінен де тәуелсіздік қымбат



	Тегін іздеу әр адамға тән. Түрік дүниесі, түрік әлемі дегенде, көңіліміз сонау Сібірдегі Саха елінен бастап, батыстағы Түрік еліне барып тіреледі. Мың-мыңдаған шақырым. Әлемдегі ең суық өңірден ең ыстық құрылық Африкаға жақындап барып қалады. Сонда осынау әлемнің бүгінде көшбастаушысы болып саналатын Түркия мемлекетінен де оңтүстікте жатқан Солтүстік Кипр Түрік республикасы ойымызға оралады.

	Иә, бұл – бүкіл әлемге түрік дүниесі деген үлкен ұғыммен әйгілі халықтар қауымдастығының бір пұшпағы. Онда да көптің біріндей емес, көңілге ұялар, географиялық тұрғыдан алып қарағанда да, ең оңтүстігінде орналасқан өңірі. Оның үстіне, тағдыры дауға айналып, жойылып кетуі шақ қалып, түрік ағайындардың үлкен батылдық, жанашырлық ат салысуының арқасында ғана аман қалған, сол амандығымен түрік әлемінің ауқымын біршама кеңейтіп тұрған өңір.

	Оның тұрған жерін де, тарихын да, бүгінгі саяси орнын да білуге тиіспіз. Бүкіл түрік әлемі білуге тиіс, осынау әлемге жататын елдер, олардың халқы білуге тиіс. Онсыз түрік әлемін білемін, танимын деу артық. Бұл елдің тарихы, қазіргі саяси өмірі бас біріктірудің, әлемдегі өз орныңды белгілеудің, сол жолдағы күрестің жақсы өнегесі.

	Солтүстік Кипрдің белсенді саясат нысанына айналғанына да жарты ғасырға жуықтады. Әртүрлі әңгіме еститінбіз. Заманына қарай әңгіме де өзгеріп жатты. Бір кезде, түркілік деген сөзге үрке қарайтын кезде ғайбат әңгімені көбірек естідік. Соңғы уақытта да ол біраз дауға арқау болған. Барып, өз көзіңмен көріп, өз құлағыңмен естісек деген тілек-ой көңілде жүретін. Соның да кенеттен сәті түсе кеткені бар. Алматыдағы Түрік республикасының елшілігінде баспасөз жөніндегі кеңесші, дос көңілді азамат Абдуллах Ұзын сол елдің жыл сайын өтетін дәстүрлі тәуелсіздік мерекесіне барып қайтуға қалай қарайтынымызды сұраған. Келістік. Бұл жөнінде хабар Солтүстік Кипрге жіберілді.

	Осы жерде айтатын бір жай: Солтүстік Кипр Түрік республикасының (СКТР) басқа елдермен қарым-қатынасы Түрік республикасының елшілігі арқылы жүргізіледі. Мұны да аға елдің жас республикаға қамқорлығы деп бағалаған жөн болар.

	Барар жеріңді алдын ала біліп барған жақсы. Сыртқы саясатқа құлақ түрер адам бұл ел жайында біраз жайды естіп жүретіні анық. Сөйтсе де оны көңілде жаңғыртып, жаңа мағлұматтармен толықтыра түскен жөн. Сол мақсатпен Түрік елі елшілігіндегі азаматтармен де пікірлесіп, онда жинақталған материалдармен танысып, Солтүстік Кипр Түрік республикасы туралы біраз мағлұматтарды ой елегінен өткіздік. Мұны оқырмандарға да ұсынғанды жөн санадық.

	Кипр аралының ұзақ тарихы бар. Біздің дәуірімізден бұрынғы 3 мыңыншы жылдарда-ақ ол тарихқа енген. Табиғаты керемет бұл жерге қызығушылар қашан да көп болған. Біздің дәуірімізге дейінгі 1451 жылы мысырлықтар жаулап алып, ел тарихында элладалық дәуір басталды. Сонда ол әжептәуір дәуірлеп, осындағы халық өзінің тәуелсіз мемлекетін де құрды. Тағы да көздің құртын жегендей, сұлу да жайлы табиғат басқыншыларды қызықтыра берді. Ассириялықтар, мысырлықтар, тіпті парсылар да мұнда кезекпен билік құрып, одан кейін Александр Македонскийдің шапқыншылығын да көрді. Біздің дәуірімізде ол Рим, Византия империяларының құрамына кірді. Арабтардың, кресшілердің шапқыншылықтарына да ұшырады. Ақыры ол 1571 жылдан бастап үш ғасырдан астам түріктердің билігінде болды. Ал XIX ғасырда ағылшындар келіп, өткен ғасырдың ортасына дейін отаршылдық езгісін жүргізді.

	Тәуелсіздікке Кипр мемлекетінің қолы 1960 жылы жеткендей еді. Отаршыл ел Англия және осындағы халықтардың шыққан тегі саналатын екі ел – Грекия мен Түркия болып, грек және түрік қауымдастықтарының басын қосып, екі қауымнан тұратын тәуелсіз Кипр республикасын құру жөнінде келісімге келген.

	Келісім болғанмен, біреулер өз ойларын іштей бүгіп қалғаны көп кешікпей айқындалды. Өздері айтарлықтай артықшылыққа ие болғанына қарамай, грек қауымы түрік қауымын ығыстыруды жүзеге асыра бастады. Әрине, оларды сырттан қолдаушылар да болды. Аралды Грекияға қосуды мақсат тұтқандар (бұл арам пиғыл «энозис» деп аталды) екі қауымды біріктіретін федералдық мемлекет құруды қаламай, ашық түрде түрік қауымдастығының өкілдерін қырып-жоюға кірісті. Белгілі аудандарда азшылық саналатын түріктер бас сауғалап, қашуға мәжбүр болды, бүкіл арал бойынша әр жерде топтасып, қорғанысқа көшті. Сөйтіп, өз елінде кипрлік түріктер қашқынға, тіпті тұтқынға айналды.

	Мұндай жағдай, әрине, халықаралық қауымдастық назарын аудармай қоймады. 1964 жылы БҰҰ Қауіпсіздік кеңесінің шешімімен аралға халықаралық бітімгершілік күш енгізілді. Бұл шара белгілі дәрежеде зорлықшылардың екпінін басқан. Сөйтсе де аралдағы түрік қауымының жағдайы мүшкіл күйде қала берді.

	Сол тұста Грекияда әскерилер билік тізгінін ұстағаны белгілі. Олар «энозис» саясатын жеделдете жүзеге асыру мақсатында Кипр республикасында әскери төңкеріс жасау әрекетіне кірісті. Аралдағы республиканың кепіл елінің бірі ретінде Түркия, бұл әрекеттің үш жақты келісімге қайшы келетінін ескертіп, Англиядан жағдайға жедел араласуды талап етті. Бірақ, ағылшындар, әлде гректермен астыртын сөзі болды ма, әйтеуір түріктердің ұсынысын қолдамады. Сонда кипрлік түріктерді қанды қырғыннан сақтап қалу мақсатында, Түркия аралдың өзіне жақын, туыс халықтар көбірек мекендейтін солтүстігіне өзінің әскерін түсіруге мәжбүр болды. Сөйтіп, түркі дүниесінің бір пұшпағы басқалардың иелігіне өтіп кетуден аман қалды.

	Бұл жайында шамалы тоқтала ой қозғаған жөн. Көп жағдайда содан бергі уақытта мұны Түрік мемлекетінің халық-аралық ережеге сыйыспайтын әрекеті деп айтып жатады. Тіпті халықаралық басқосуларда түрік елінің бетіне оны кінә ретінде тағатыны да бар. Кейбір ғылыми еңбектерде де оған сондай баға беріледі. Ресейде шығарылған бір географиялық энциклопедияда «1974 жылы аралдың бір бөлігін түрік әскерінің басып алуы салдарынан Кипр екі мемлекетке қақ жарылып қалды» деп жазылған.

	Рас, сонда арал екіге бөлінген. Ал түрік әскері келіп, осындағы кипрлік түріктерге ара түспегенде не болар еді? Тек гректерден тұратын біртұтас мемлекет орнауы әбден мүмкін еді. Грекияның белсенді қатысуымен ұйымдастырылған әскери төңкерістің мақсаты да сондай еді. Түріктердің бәрін қырып салады деу артық шығар (біраз жерде ондай фактілердің орын алғаны да шындық), бірақ мұнда түрік қауымының өмір сүруіне мүмкіндік берілмейтіні даусыз еді. Оларға бұл жерден кетіп қана жан сақтау жолы қалар еді.

	Кипрлік түріктерге үлкен ата жұрттан – Түрік елінен араша келді. Келгенде, өзінің күш-қуатын көрсете, қашан да қорған бола алатынын аңғарта келді. Соның арқасында Грекия әскерилерінің зұлымдық жоспарының күл талқаны шықты.

	Бұл оқиғаға әртүрлі баға берілгенде, ең алдымен, түрік дүниесі тұрғысынан берілетін бағаның маңызын ұққан жөн. Сонда Түрік мемлекеті бұл оқиғаға белсенді араласпағанда, түркі әлемінің өрісі қазіргіден әлде қайда тар болар еді, бір түркі мемлекеті кем болар еді.

	Осынау мемлекеттің пайда болып, оның қалыптасуында қайрат-жігер көрсеткен тұлғалар да бүгінгі күні ғана емес, алдағы ұрпақтардың да үнемі жадында жүрері анық. Бұл ретте алдымен ойға оралатын адам – Рауф Денкташ. Оған жұрт Солтүстік Кипр Түрік республикасының негізін қалаушы деген атақты сонау бастан-ақ беріп қойған.

	1975 жылдың тамызында ол БҰҰ-ның бақылауында грек-кипр әкімшілігінің лидері Глафкос Клеридеспен Венада келіссөз жүргізіп, аралдағы тұрғын халықтарды алмасу жөнінде келісімге қол қойды. Бұл да қажетті шара еді. Саны аздау түрік қауымы басқалардың арасында шашырап жүріп күн көруі екіталай еді. Көп нәрседен есесі кететіні анық-тын. Жерді бөліп алып, бас біріктірген соң, егемендігін жүзеге асыруға мүмкіндік туды.

	Сөйтсе де, аралдағы түрік ағайындар көптен бері бірге өмір сүріп келе жатқан гректермен біржола ірге бөліспей, бір мемлекет аясында болуды қалаған. Бұл ең алдымен сырт әлеммен қарым-қатынас жасағанға да қолайлы. Соны ескеріп, 1977 жылғы ақпанда Рауф Денкташ грек жағының басшысы Макариоспен келіссөз жүргізіп, аралда екі қауымдастық басын біріктіретін федералдық республика құруға келісім жасасқан, тіпті халықтың саны басымдығын ескеріп президенттің грек жағынан болғанына да келіскен. Бұндай тіл табысуды халық-аралық ұйымдар да жоғары бағалады.

	Бірақ өмір басқаны көрсетті. Грек қауымдастығының басшылығы қалай та түрік қауымдастығын билік құрылымынан да, экономикалық жүйеден де ығыстыруға тырысып бақты. Сонда түріктер өз мемлекеттігін айқындап алмай, іс бітпейтінін ұқты. Сөйтіп 1983 жылы дүниеге Солтүстік Кипр Түрік республикасы дейтін мемлекет келді. Оның бірінші президенті болып әлем таныған саяси қайраткер Рауф Денкташ сайланды.

	Әрине, өз жеріңде егемендігің болған жақсы. Бірақ қазіргі әлемдік қарым-қатынас заманында басқа елдермен байланыстың да маңызы үлкен. Осы жерде Кипрдегі жас Түрік республикасы тағы бір қиындыққа кезікті. Оңтүстік Кипрдің Грек әкімшілігі (ОКГӘ) оған дейін қалыптасқан халықаралық қауымдастықпен, сырт елдермен байланыс көздерін пайдаланып, үнемі жаңа Түрік мемлекетінің аяғынан шалып келеді. Кипрдің түрік жағымен өзара үн қатысуды тоқтатып, 1995 жылы Еуропалық одақ тарапынан осынау ұйымға мүше-үміткер мәртебесіне ие болғаннан кейін, оған жеке дара мүше болуға тырысып бақты.

	Халықаралық қауымдастықтан сырт қалу жас мемлекетке қай жағынан да қолайсыз. Соны ескеріп, СКТР президенті Рауф Денкташ ОКГӘ лидері Глафкост Клеридеспен 2002 жыл басынан бері келіссөз жүргізіп келді. Бұған БҰҰ бас хатшысы Кофи Аннанды қосты. Сөйтіп дүниеге «Аннан жоспары» деп аталатын «Кипр проблемасы жан-жақты шешудің негіздері» деген құжат та келді. Онда аралдағы екі елдің бірігіп, Еуроодаққа кіруіне жол ашылып еді. Бірақ грек жағы түріктердің ұсынысын қабылдамай, 2003 жылдың сәуірінде Еуроодаққа кіру туралы келісімге жеке дара қол қойды.

	Аралдағылардың өзара келісімге жете алмасын білген соң, мәселеге Түркия араласты. Тағы да оған БҰҰ бас хатшысы Кофи Аннан тартылды. 2004 жылдың көктемінде Швейцарияның Бургенсток қаласында БҰҰ аясында кипрлік түріктер мен гректер Түркия мен Грекияның қатысуымен келіссөзге отырды. Онда Аннан жоспарына соңғы рет толықтырулар енгізіп, бірігуге біржола жол ашу мақсат етілді. Оның да сәті түсетіндей болған. БҰҰ бас хатшысы ұсынған Кипрдегі жағдайды реттеу жоспары халықтың талқысына түсетін болды. 24 сәуірде аралдағы екі мемлекеттің халқы бір мезгілде жеке-жеке дауыс беріп, Еуропалық одаққа біріккен мемлекет болып мүшелікке өтудің тағдырын шешпекке келісті. Сөйтіп, кипрлік түріктердің 65 пайызы реттеу жоспарын және Еуроодаққа бір мемлекет болып кіруді жақтаса, кипрлік гректердің 76 пайызы оған қарсы болды.

	Кімнің реттеу жағында, кімнің оған қарсы екенін сонда жұрт анық көрген. Реттеу жоспары екі жақтан қолдау тапқанда, «Біріккен Кипр республикасы» дейтін бүкіл әлем мойындайтын мемлекет пайда болар еді. БҰҰ бас хатшысы Кофи Аннанның сөзімен айтқанда, кипрлік гректер «жоспарға ғана қарсы болған жоқ, жалпы реттеуге қарсы болды».

	Тағы бір таңдаларлық жағдай: арада бір апта өткенде Еуропалық одақ Оңтүстік Кипрді өзіне мүше етіп қабылдады. Әдетте бұл ұйым өзіне мүшелер қабылдағанда, үміткер мемлекеттерде өзіне қатысты ешқандай дау-дамайдың, ел тұтастығына байланысты тартыстың болмауын, болған күнде оны реттеп келуді талап етеді. Ал Оңтүстік Кипрдің сол дау-дамайға өзінің себепші болғанына қарамай, мүшелікке қабылдануы түрлі сұрақтар тудырады. Бүгінге дейін бұл ұйымның құрамына бірде-бір мұсылман елінің кірмегенін ескергенде, Кипр Түрік республикасына да есік ашылмауын қисын соған апарып тірегендей болады.

	Дегенмен, Солтүстік Кипр Түрік республикасы жалғыз қалған жоқ. Оларға ата жұрты – Түрік мемлекетінің есігі ашық тұрды. Аларын осы елден алды, берерін осы елге берді. Осы ел арқылы басқа елдермен араласты. Бұл елдегі игілікке ортақтасамын дегендердің келуіне де қиындық жоқ. Түрік мемлекетіне келген жұрт кедергісіз Солтүстік Кипр республикасына бара алады.

	Міне, сол елге біз де бет бұрдық. Билетімізде «Алматы-Ыстамбұл-Еркан» деген рейстер көрсетілген. Ыстамбұлды білмейтін адам жоқ, ал Еркан бізге жұмбақ. Оған бір сағаттан аса ұшатынымызды білдік. Түрік елін солтүстігінен оңтүстігіне қарай қиып өтіп, сонан соң Ақ теңіздің үстімен ұшып, атақты аралға бет алдық. Түрік еліне тиіп тұр екен. 65-ақ шақырым. Тіпті оның бір бөлігіндей көрінген.

	Еркан – елдің бас қаласы емес, жай әуежай ғана екен. Ірі қалалардан бөлектеу, бәріне де ортақ болсын деген шығар – елдің ортасында орналасқан. Ұшақтың есігінен шыққанда, аптап ыстық лап етті. Өзіміздің даламыздың, әсіресе құмды өлкеміздің ыстығы сияқты. Әнтек ауасы ауырлау көрінеді, сірә ол теңіздің алыс еместігінен болар. Мүмкін көңілімізге солай көрінген шығар.

	Аптап ыстық – Африка құрлығының жақындығы. Бірақ әуежай ғимаратына кірген соң-ақ, одан кейін көлікке мінгенде де бұл ыстықты ұмытасың. Оларда – кондиционер. Ал теңіздің жағасын жеткен соң, басқа дүние басталатындай.

	Сол теңізіңіз елдің ортасында орналасқан Ерканнан алыс та емес, төтелеп тартсаң, жарты сағатқа жетпейтін жер. Ал біз елдің солтүстігіндегі туризм мен бизнес орталығы Гирне қаласында тұратын болдық. Оған бір сағаттай жүріп жеттік-ау. Ал ел астанасы Лефкоша да сондай жерде. Біріншісі – солтүстікте, теңіз жағасында, ал астана – оңтүстік шекарада, аралдың ортасында.

	Жол дегеніңіз бұл елде керемет. Осында болған бір аптадай уақытта елді шыр айналдық десек болар, қаланы да, ауылын да араладық, сонда осы бір жолдан азын-аулақ ақау аңғарылмады. Бәлкім, жердің тастақтығы да әсер ететін шығар. Сөйтсе де жолға деген ұқыптылықты мұнда елдің бір сипатындай атаса жөн сияқты.

	Бұл елге дүйсенбіде келсек, мереке салтанаты аптаның аяғында. Оған дейін қонақтарға елді көрсетпек екен. Қонақ дегенде, әр жерден келген бір қауым журналистер Гирне қаласына орналассақ, ресми делегациялар – астанада, Лефкошада. Қонаққа құрмет әр елдің дәстүрінде бар ғой. Сөйтсе де, кипрлік түрік ағайындар сол құрметпен қатар, келген жұрт өздері жайында көбірек әсер де, мағлұматтар да алып кетсе екен дейтіндей. Өздерін әлем білсе екен, таныса екен, өздерінің тағдырына араласса екен деген тілек әр қадамнан аңғарылып тұрды.

	Сол көргендеріміздің бәрін ежіктеп айтар болсақ, сірә сөз таусылмас. Бұл елде тарих пен табиғат алдыңнан жарыса шығады екен. 5 мыңжылдық тарихтан сыр шертетін ескерткіштер ешкімді бейжай қалдырмайды және ескерткіш болғанда қандай! Бүгінгідей техника жоқ кезде осыншалық алып ғимараттарды қалай салған деп таңданасың. Бәрін тастан тіліп жасаған. Құрлықтағыдай мұнда халық та көп емес қой! Сонда оны кімдер салған?

	Ал табиғат ше? Бүкіл елді үлкен курорт десе болғандай. Әрине, сырттан келген жұртты алдымен теңіз қызықтырады. Сонымен қатар бұл елде тау да бар. Сол тау мен теңіздің арасындағы бірнеше шақырым жазық жер адамдардың өмір сүретін тұрағы ғана емес, тек демалуға арналған аймақтай көрінеді. Теңіз жағалаған жолдың өн бойы біріне бірі жалғасып жатқан елді мекендер.

	Сырт қарағанда, бұл елде халық көптей. Жолдардың көбі қаланың көшесіндей көрінеді. Көп қабатты болмағанымен, 2-3 қабатты коттедждер сән түзеп жалғаса береді. Тіпті жол таудан асып, жазыққа шыққан күннің өзінде әр жерде еңселі үйлердің шоғырын кездестіресің. Сірә, мұнда бір мекеме, оның қызметкерлері орналасса керек. Оңаша, жұмысқа тыныш. Қажет болса, қалаға бару да қиын емес.

	Сөйтіп, бүкіл республика жері үлкен бір қаладай әсер қалдырғанымен, шын мәнінде онда халық көп емес екен. Бары-жоғы 200 мыңнан шамалы ғана асады. Нақтырақ айтсақ – 213 491 адам. Халқы тығыз орналасқан елдерді айтпағанда, біздің еліміздің кейбір ірі аудандарында да осынша халық тұрады ғой. Бірақ сол халқы да, жері де шағын республикада талай айтулы елдермен бәсекеге түскендей мемлекеттік те, саяси-экономикалық та, мәдени-әлеуметтік те құрылымдар көп.

	Осы жерде ойға мынадай бір оқиға оралады. КСРО күйреп, одақтас республикалар тәуелсіздік алғаннан кейін, сол жаңа республиканың бірінде ТМД елдерінің басшылары бас қосады да, сонда оларды орналастыратын ең болмағанда төрт жұлдызды бір қонақүй болмапты. Ал біз орналасқан шағын Гирне қаласында бес жұлдызды 5 қонақүй, төрт жұлдызды 6 қонақүй бар екен.

	Әрине, елдің бейнесін қонақүймен ғана өлшеуге болмас, бірақ ол да бір өлшемдей. Әйтпесе, бұл елдегі мұражайлардың көптігіне де таңғалдық. Енді бұл рухани өмірдің көрінісі. Әр қалада 3-4-тен мұражай бар. Тіпті елді мекеннен сырт жерде жеке тұрған да мұражайларды көрдік.

	– Бұларды кім қаржыландырады? – деп сұрадық. Жауап қысқы болды:

	– Рухани байлыққа ел қаржы аямайды.

	Келген жұрттан қаржы түсетіні бар шығар, сөйтсе де олардың мемлекет тарапынан қолдаусыз күн көре алмасы және шындық.

	Тағы бір көңіл аударалық мәселе: мұнда ел тарихына қатысты мәселенің бәрі қастерлі. Солтүстік Кипр Түрік республикасындағы халықтың 99 пайызы түріктер, 99 пайыз халық – мұсылмандар. Қаншама христиандық ескерткіш нысандар музейге айналған, ел қамқорлығында. Жат діннің ескерткіші деп, сыртқа тебу жоқ. Мұны да рухани кемелдік деп бағалағың келеді. Тарих – ортақ құндылық.

	Журналистерді Беллепайс монастырына алып барды. Алып құрылыс екен. Іргесі 1187 жылы қаланған. Содан кейін елді билеген Византия, Рим империяларының да қолтаңбалары бар. Одан кейін XVI ғасыр мен XIX ғасыр аралығында, 300 жылдан астам уақыт түріктер билеген кезде ол христиан қауымының руханы орталығы болып қызмет атқарған. Кейбіреулердің түріктердің басқа дін өкілдеріне төзбессіздікпен қарайды деп қаралағысы келетініне бұл нақты жауап.

	Тағы бір ескерткіште болдық. Лала Мұстафа паша мешітінің тарихы алыста жатыр. Тарихта елдің билігіне біреу келіп, екіншілері кетіп жатады. Сонда діндарлардың да алмасатыны бар. Сірә, түріктер келген соң, христиандардың біразы мекен алмастырса керек. Жат діннің орны деп, түріктер христиандық соборларды күтусіз қалдырмай, тіпті кейбір тағылардай қиратып тастамай, мешіттерге айналдырған. Аспанмен таласқан заңғар ғимараттың тарихи ескерткіш ретінде жұрт назарын аударатыны өз алдына, Мұстафа паша мешіті қазір жұмыс істеп тұрған мұсылман қауымның құдайға құлшылық ететін орны. Сірә өзінің орасан аумағына қарағанда, мұндай ірі мешіт көптеген мұсылман елдерінде жоқ та шығар. Біз осында оны ескерткіш ретінде тамашалап жүрген кезде ертең мерекеге қатыспаққа келген Түрік мемлекетінің премьер-министрі Ережеп Тәйіп Ердоған мырзаның осында намазға жығылғанына куә болдық. Оны СКТР жұртшылығы үлкен саяси және рухани оқиға ретінде қабылдады.

	Ескерткіштердің түрі көп. Соның біразын көргенде жаның түршігеді. Ол 1974 жылдың оқиғаларына арналған. Грек әскерилерінің айтақтауымен осындағы гректер азшылық түріктерді жаппай қыруды қолға алған. Тағылар жас балаларды да аямапты. Бәрінің тізімі жазылған. «Шейіттік» деп аталатын мазар-ескерткіштердің жасалуы да, күтімі де айрықша. Аумақты жерді алып жатқан ескерткіш сапалы мәрмәрдан тұрғызылған, үлкен талғаммен жасалған. Жасыл аршамен қоршалғаны да осы бір қасиетті орынды қастерлеудің көрінісіндей. Қарауыл емес, күтушінің назарынан көлденең жатқан бір қылтанақ та қақас қалмайтындай. «Тағылықтан шейіт болған қандастарыңды ұмытпаңдар!» деген ұран сөз бүгінде әрбір түріктің жүрегінде. Жыл сайын осы уақытта тойланатын Бейбітшілік және тәуелсіздік мерекесі кезінде бұл республика адамдары алдымен соларды еске алады. Сонда қанша адам жауыздардың қолынан қаза тауып, жұрттың жүрегін қанжылатса, сонша ата жұрттағы түрік ағайындар келіп, азаттыққа қол жеткізгенін жұрт асқақтатады.

	Содан да кипрлік түріктер бұл мерекені екі ұдай сезіммен тойлайды. Қайғы жұтып тұрып қуанады. Қуанып тұрып қайғырады.

	Көретін нәрсе көп бұл елде. Табиғат сұлулығын ауызбен айтқаннан гөрі көзбен көрген жақсы. Шынар басына дейін шырша ағаштары көмкерген таулары бар, оның баурайындағы көк шалғын теңізге барып жалғасады. Тауын да, даласын да көрдік. Әрине, бізге теңіз таңсық. Республиканың экономика және туризм министрі Дервиш К.Дениз мырза Оңтүстік Кипрге қарағанда өз жағалауларын туризмге әлдеқайда қолайлы дегені бар. Сол сөздің шындығы басым болар. Өйткені бүкіл Түркияның курорты оңтүстігінде жатса, Кипрдің солтүстігі соған ұқсас. Аралдың оңтүстік жағалауы шынында Африканың ыстығына жақындау. Тым ыстық та жанға жайлы бола бермейді.

	Қалай дегенде де, теңіздің аты теңіз. Кемеге мінгізіп, серуендетуін серуендетті-ақ. Жағалауға теңізден қараған да қызық. Жаға толы тарих. Неше түрлі қорғандар бар. Талай шайқасқа куәлік етеді. Ал қазіргі өмір басқаша. Сол жағалаулар жұртты әсем ғимараттарымен, жаға жайларымен шақырады. Жақсы нәрсенің бәрі жағаға жақын. Мұнда келген жұрт теңізге жақын жүргенді қалайды.

	Халықты асырап отырған да сол теңіз. Балығымен ғана емес. Жаңға жайлы суымен. Әлемнің түкпір-түкпірінен ағылған жұрт осы судан жанына шипа тауып, өздеріне жасаған қызметі үшін осындағы халыққа ақы төлейді.

	Осында халық қаншалықты көп келсе, мұндағы адамдардың тұрмысы да жақсара түседі. Жоғарыда бір Гирне қаласында қанша жоғары дәрежелі қонақүй барлығын айттық. Ал бүкіл республика бойынша 120 қонақүй бар екен. Онда 12 мыңдай орын бар. Оған түрлі жалға берілетін жеке үйлерді, мекемелер жанындағы жатын орындарды, кемпингтерді қосыңыз. Елдің халқы демалысқа қолайлы кезеңдерде еселеніп кетуі де мүмкін.

	Елдің болашағы да сол теңізге байланысты. Әділетсіз жасалған экономикалық эмбарго алынатын болса, әлемнің талай елдерінен шыққан кемелер СКТР елінің жағалауына бағыт түзер еді. Сонда елдің экономикасы қазіргіден әлде қайда жоғары қарқынмен дамыр еді. Қазір ішкі жалпы өнім әр жан басына шаққанда 11 мың доллардан айналады екен. Кей елдер мұндай табысты арман көрер. Ал кипрлік түрік ағайындардың межесі одан биігірек. Ел президенті Мехмет Али Талат журналистермен арнайы бас қосқанда бұл үшін елден эмбаргоның алынуы керектігін, әлем елдерінің өздерін тануы керектігін айтқан. Алдымен мұнда түрік дүниесіне кіретін елдердің белсенділігі қажет. Ағайындықтың көрінер жері де осындайда. Мұндай белсенділікті әзірге ата жұрт – Түрік мемлекеті ғана көрсетіп отыр.

	Мұны кипрлік түрік халқы да жоғары бағалап келеді. Бұлар өз тағдырын ешқашанда Түрік мемлекетінен бөліп қарамайтынын өздерінің барлық іс-әрекеттерінен аңғартады. Алдымен ауызға атажұртын алмай, сөз айтпайтындай да көрінеді. Қай жаққа қарасаң да, екі жалау қатар тұрады: қызыл сызықшасы және қызыл ай-жұлдызы бар ақ жалау – СКТР-дікі, ақ ай-жұлдызды қызыл жалау – Түрік мемлекетінікі. Бұлар жеке ілінбейді, қай жерде де қатар тұрады.

	Осынау бөлінбейтін егіз тудың нөпірін біз мереке күні көрдік. Олар ілінетін жердің бәріне ілінген: үйлердің шатырында, бағаналарда, мәшинелерде, үлкеннің де, кішінің де қолында. Тіпті ұшақтан секірген спортшы-парашютист те сол қос туды құшақтап түсті. Трассаны кернеп жайылған да сол егіз ту. Тым көп емес пе? Көп емес. Бұл екі елдің бөлінбейтініндей, бұл тулар да бөлінбейтін сияқты.

	Лафкошаның бір көшесінің орта тұсы алаңға айналған. Расында, арнайы алаң жасап, оған трибуна орнатып не керегі бар? Көрсететін нәрсені осы жерде-ақ көрсетуге болады екен. Қайта жұрт жақыннан көреді. Қонақтарға арналған шағын трибунаның алдына үш қатар орындықтар қойылып, елдің бетке ұстары сол жерден орын алыпты. Екі-үш күнде көз таныс болып қалған адамдар: бас қонақ – Түркия елі үкіметінің басшысы Ережеп Тәйіп Ердоған, оған кішілік ілтипат көрсетіп жүрген СКТР президенті Мехмет Али Талат, парламент спикері Фатма Екеноғлу ханым, әрине, елдің ресми емес көсемі Рауф Денкташ...

	Осылардың алдынан елдің қарулы әлеуеті өтеді. Бұл елдің халқына оны әркез көріп отыру қажет сияқты. Осыдан көп те емес, ширек ғасырдан сәл артығырақ бұрын бейбіт халықты қанқұмар қорқаулар қатты қырған. Олар тіпті алыста емес, қорғаушың болмаса, олардың қазір де тайынары жоқтай. Бас көшенің екі жағын кернеп тұрған халық солардан қорғаушыларды көруге келген.

	Сонымен бірге халықтың дәл осы күні күтетін сөзі де бар. Оны әдетте аға елдің басшысы айтады, өз басшылары қоштайды. Сол сөздерге қарап, олар өз жағдайын аңғарады.

	Расында Ердоған мырзаның сөзі жиналғандарға қатты әсер етті. Мазмұнын еміс-еміс қана түсінсек те, оны аңғару қиын емес еді. Жазып, оқып бермей, айтарын көңіліне тоқып келген шешеннің сөзін көше бойын кернеген халық сілтідей тынып тыңдап, дүрілдетіп қол соғып отырды. Мақсаттың бір екенін, жас республиканың қиындықтарды жеңуіне барынша қолдау көрсететінін, қашан да қорған болатынын айтып жатқаны анық. Жұрт одан соны күтеді. Тіпті әңгіме сол сөздің мазмұнын дөп басып айтуда емес, жүректің бірлігінде. Ал СКТР президенті Мехмет Али Талаттың сөзінде ағажұртқа рахмет айту көбірек орын алғандай көрінген. Оны да жөн дер едік қой. Біздің өзіміз аға мен іні елдердің қарым-қатынасын көріп өскен ұрпақпыз. Бірақ бұл елдердің қарым-қатынасы бөлектеу екені даусыз. Никита Хрущевтің қолы тимеуден одақтас елдердің торқалы мерекелері бір жылға кейін шегеріліп жатар еді. Ал СКТР елінің бір мерекесінің 32 жылдығына үлкен елдің басшысы бар жұмысын сырып қойып, басынан аяғына дейін қатысады. Ол – ниеттің, көңілдің жақындығы.

	Халық күткен сөздерін естіді. Ал көргісі келгені ше? Шеруден ешкім құрлықаралық зымырандарды, ауыр техниканы, алысқа бомбаларды алып ұшатын ұшақтарды күтпейді. Бұл елдің алыстағы елдермен әскери тұрғыда есептесетін шаруасы жоқ. Бірақ жақын жердегілермен айқасқандай күн туса, біраз қажетті өтейтін нәрсенің барлығын да жұрт көрді. Аспанды жарып жібергендей дауыс шығарып, жойғыш ұшақтар ұшып өтті, ауыр танктерді, бронды мәшинелер, зымырандарды, өздігінен жүретін қондырғылардың сан түрін көріп, шағын республикаға осының бәрі болуы артық емес пе, оны ұстап тұрудың өзі айтарлықтай шығынды қажет етпей ме деген ойдың да келгенін жасырмайық.

	Мереке жақсы өтті. Соңғы күні кешкісін президент Мехмет Али Талат ресми қонақасы берді. Одан бір күн бұрын парламент спикері Фатма Екеноғлу ханымның қонақасында болғанбыз. Бәрі де теңіздің жағасында. Елдің ығайы мен сығайы сонда жиналған. Еркін әңгіме. Дастарқан иелері жұртты аралап жүріп, қонақтарға ықыластарын білдірді. Жұрт жегеніне емес, көңілге тояды.

	Әсіресе бізге ел ішіндегі ынтымақ ахуалы ұнаған. Соның бір көрінісін де осы қонақасы кезінде аңғарғандай болғанбыз. Президент Талат сияқты, елдің бейресми көсемі Рауф Денкташ та қонақтарды аралап, әңгімелесіп жүрді. Күні кеше бұлар президенттікке күрескен. Халық жастығын ескерген шығар, Талатқа көп дауыс берді. Қарсыласу сонымен біткендей. Денкташтың баласы Сердарды президент Талат вице-премьер және сыртқы істер министрі етіп тағайындады. Денкташтың өзі ұлттық басқосуларда төрде отырады.

	Сәті түскен соң, Денкташқа сәлем бердік, тілдесуге тура келді. Қазақстаннан екенімізді айтқанда, кәнігі саясаткер бірден президент Назарбаевтың атын атады. Шағын тілдесуге орысша мен ағылшыншаға судай иордандық журналист Маруан Судах пен оның жұбайы Елена Недогина аудармашылық қызмет етіп, бір қиындықтан құтқарғаны бар. Бұл елге барғанда, не түрікше, не ағылшынша біліп бару керек екен. Орысшаң түкке жарамайды.

	Бір қауым журналист бардық дедік қой. ТМД-дан екі-ақ елден – Қазақстан, Әзірбайжан. Ресейден жоқ. Жапондар, Африка, Араб елдерінен, Шығыс Еуропадан келгендер. Тілдесіп, пікірлесіп жүрдік. Бұл елге жақсы көңілдерін білдіреді. Жақсы жазамыз дейді. Әсіресе оларға СКТР мен Түрік мемлекеті арасындағы қарым-қатынас, туысқандық қарым-қатынас ерекше әсер еткендей. «Түркілер, бауырмал халық екенсіңдер ғой» дейді.

	Шындығында сондаймыз ба? Кипрлік достарға түркиялықтардың көңілі, көмегі белгілі. Басқамыз ше? Түркі әлеміне жататын елдер әжептәуір бармыз ғой. Қайсымыз өзінің тәуелсіздігі үшін жан беріп, жан алысып жүрген осынау елге, ең болмаса, көңіл жәрдемін ұсынып, құшағымызды аштық?

	Бұл сапардан көп әсер арқалап қайттық. Алыста түркі әлемін кеңейтіп тұрған туысқан ел бар екен. Әркімге құшағымызды ашып жатырмыз, соларға ашсақ, болмай ма? Әр елге барып, демалып жатырмыз, соларға барып демалсақ, болмай ма? Оу, бұл жұрт туыс іздемей ме, іздеп барсақ, болмай ма? Түбіміз бір – түркіміз ғой.





ҮШІНШІ БӨЛІМ


	ДҮБІРГЕ ТОЛЫ ДҮНИЕ





ОТПЕН ОЙНАМАС БОЛАР




	Ресейдің сыртқы істер министрі Андрей Козыревтің Стокгольмде өткен Еуропадағы қауіпсіздік және ынтымақтастық кеңесі (ЕҚЫК) елдері сыртқы істер министрлерінің кездесуіндегі «қалжыңы» үлкен саясаткерлер ғана емес, қарапайым адамдарды да ұйқыдан шошып оятатындай-ау. Қазақ қалжыңды түсінетін халық. Бірақ мұндай қалжыңды құптай қоймас. Әңгіме жай жеке бір адамдардың ғана емес, талай елдердің тағдырына байланысты болып отыр.

	«Қалжың» мынадай болды. Кездесуде Козырев мәлімдеме жасады. Жұрттың төбе шашын тік тұрғызатын мәлімдеме.

	«Мен ресейлік сыртқы саясат концепциясына өзгертулер енгізуге міндеттімін...» деп басталатын сол мәлімдемеден бір үзінді келтірейік. «...Екіншіден, бұрынғы Кеңес Одағының аймағы ЕҚЫК нормаларын орындауға болатын аймақ деп қарауға келмейді. Бұл шын мәнінде империядан кейінгі аймақ. Онда Ресейдің өзінің мүддесін барлық мүмкін болған құралдармен, оның ішінде әскери және экономикалық құралдармен де қорғауына тура келеді. Біз бұрынғы КСРО-ның республикаларынан жаңа федерацияға немесе конфедерацияға кіруді мықтап талап етеміз және бұл жайында қатаң әңгіме болады». Тағы да осындай біраз қоқан-лоқы пікірлер бар есерсоқтар аузынан шығатындай мәлімдеме жасайды да, Ресей министрі мінбеден түсіп кетеді.

	Ал түсініп көр! Жұрт аң-таң. Кейбіреулер өзінің ашу-ызасын да білдіріп үлгерген. Хабар әлемге тарап та кеткен. Кездесуге төрағалық еткен Швеция министрі Маргарита аф Углас ханым ЕҚЫК мемлекеттері Ресей министрі баяндаған концепциямен келіспейтінін айтып та салған. Біраз уақыт өткен соң Козырев қайтадан сөз алып, «әлгі айтқанының бәрі қазіргі Ресей саясатына қарсылардың ойы еді, соған басқалар қалай қарарын білейін деп едім» деп қарап тұр. Сонан соң барып Ресейдің көзқарасы былай еді деп, басқаша мазмұнда сөз сөйлеген.

	Дипломатия тарихында мұндай «қалжың» бұрын болмаған көрінеді. Шетел хабарларына қарағанда, біраз елдердің өкілдері мұндай «ойын» Ресей сияқты елдің өкіліне жараспайтынын да айтыпты. Ал бұрынғы кеңес республикаларының өкілдері естерінен тана жаздаған. Кейбіреулері сол кездесу кезінде Ресей империясының өктемдігінен қорғау жөнінде НАТО-ға үндеу әзірлеуді де қолға алған көрінеді. Ал Ресейдің өз делегациясы мүшелерінің сөзіне қарағанда, министрлердің көпшілігі бұл «қалжыңды» құптапты. Олардың өздері білсін, ал бізге мұндай «қалжың» ұнамайды.

	Басқа елдің ісіне араласпау керек деген жақсы талап бар. Оған дау жоқ. Бірақ соған қатыстыра орынсыз «қалжың» айтып жатса, ол сенің өміріңе қауіпті болса, оған қайтып бейжай қарайсың? Оның өзі жай ғана біреу емес, қолында үлкен өкілдігі бар адамның аузынан шықса, оған үндемей қалудың реті жоқ.

	Осы жерде ойнап айтса да, ойындағысын айтқан жоқ па екен, басқалардың тамырын басып көру емес пе бұл, деген ой да көңілге оралады. Министрдің «қалжыңым еді» дегеніне сенсек те, «ойнап айтса да, ойлап айтқаны» жөн шығар. Әйтпесе ойыннан өрт шығып кетуі мүмкін. Бір бұл емес, ресейлік ресми адамдардың аузынан әркез осындай жауапсыз сөз шығып жүр. Тіпті Ельциннің бір кезде басқа жердегі ресейліктердің көз жасына жауап талап етеміз деген қоқан-лоқысы, Горбачевтің шекара жайындағы сандырағы естен шыққан жоқ. Ол шынында да басқалардың делебесін қоздырған. Айталық, біздің республикамыздағы казачествоның өзінше бой көрсетуіне сондай жауапсыз сөздердің әсері болғаны сөзсіз.

	Осы әңгімені жағдайды ушықтырып, түймедейді түйедей етіп көрсету үшін айтып отырмағанымызды оқырман қауым толық түсінер деп ойлаймыз. Қазір республикамыздағы қалыптасып отырған халықтардың түсіністік ахуалы бізге оп-оңай келе қалған жоқ. Ол – сындарлы саясаттың, жүйелі жұмыстың жемісі. Кеше ғана Қазақстан халықтарының форумы да жай насихат үшін емес, халықтардың мүддесінен шығу үшін жасалып жатқан шаралар. Әлгіндей орынсыз «қалжыңдар» біздегі жағдайға әсер етуі мүмкін екенін ойлағанда, көңілің құлазиды.

	Жақында Минскіде ТМД елдері басшыларының кездесуі өтеді. Онда қандай позиция ұстайтынын Президентіміз Нұрсұлтан Назарбаев мәлімдеп те отыр. Барынша құптарлық позиция. Сонымен бірге, әзірге тағдырымыз тым жақын, шекарамыз ашық, әлі де ортақ ісіміз көп, әскери мәселелер, экономика жөнінде біршама ортақ саясат ұстанып отырған ел басшыларының ауа жайылғаны жөн емес-ау. Олар «қалжыңдап» өздерінің қолына беріп қойған, кейбіреуі біздің жерімізде тұрған атом қаруының тігіршегін басып қалса, әйтпесе әр жердегі әскерлеріне, байқап көрейік деп оспадар бұйрық беріп жатса, оның бізге зардабы тиетінін ескертіп қойсақ, артық емес. Отпен ойнамас болар. Одан өрт шығуы оп-оңай.

	1992 жыл, 19 желтоқсан.





БҮЙРЕКТЕН СИРАҚ ШЫҒАРЫП




	Демократия деген ұғымның да құны кетіп бара жатқандай-ау. Көпшіліктің қалауы сол деп, басқаның ісіне араласу, дүниесіне қол салу, құқын шектеу үйреншікті іске айналды. Әрине, шын демократия ол емес, демократия заңдылыққа сүйенсе керек-ті.

	Молдова республикасындағы өздерін «Приднестровье республикасы» деп атайтын аймақта да референдум өтгі. Сырт қарағанда, халықтың пікірін білуге арналған, демократиялық шара сияқты. Ал халықтың 60 проценті Ресейдің 14-ші армиясының осында қалуын қалап, дауыс берді.

	Енді осы демократия ма? Оған үш қайнаса сорпасы қосылмайды. Өзінің шекарасы бар, бүкіл әлем таныған Молдова сияқты тәуелсіз мемлекеттің бір бөлшегінде басқа бір елдің армиясының қалу-қалмауы жөнінде мәселе дауысқа қойылады және көпшілік дауыспен оның осында қалуы мақұлданады! Ал Молдова бұған қалай қарайды? Оны басқалар сұрамайды да.

	Бұл жағдайды қарапайым халық тіліне аударайықшы. Біреудің малын бір топ ұятсыздар уақытша пайдалануға алады да, кейінірек оны мүлдем иемденіп кетеді. Әлгі ұятсыздар мал иесін қоспай, оны иемдену мәселесін дауысқа салады да көпшілік дауыспен өзінің пайдасына шешеді.

	Приднестровьедегі жағдай осыған ұқсас. Осынау саяси ойын, бүйректен сирақ шығару кімге керек еді? Ресейдің 14-ші армиясының тағдыры әлдеқашан-ақ шешілген емес пе? Молдова мен Ресей арасында келісім болған. Сол бойынша бұл армия үш жыл ішінде Молдова аумағынан, яғни «Приднестровье республикасынан» әкетілуі керек еді. Бұл жерде басқа біреулердің оны дауысқа салып жатуының мүлде қажеті жоқ болатын.

	Иә, мұның бәрі де – үй ішінен үй тігіп отырған сеператистердің әрекеті. Кеңірек айтар болсақ, оларға дем беруші сыртқы күштердің әрекеті. Бір жағынан, тәуелсіз егеменді елдің ішінде саяси тұрақсыздықты қалыптастырып, оны басқаларға тәуелді еткісі келеді, екіншіден басқа елдің ішінен өзіне қажетті күш қалыптастыруды қалайды.

	Кишинев сол референдум жайында сөз шығысымен-ақ оны заңсыз деп санап, өз көзқарасын айқын көрсеткен. Әңгіме өзінің 14-ші армиясы жайлы болғандықтан да, Ресей де шешімді түрде бұл армияның тағдыры ешкімге тәуелді емес, оны Ресей өзі шешеді, оған байланысты референдум өткізу бос әурешілік, оның үстіне, Ресейдей ұлы державаның ішкі ісіне араласу екенін ескертсе, сеператистердің расында «әуреленбесі» анық еді. Бірақ мұндай ескерту де, баға беру де болмады.

	Приднестровьеде өткізілген референдум ешнәрсені шешпейді. Оның нәтижесі заңсыз. Сонымен қатар бұл саяси арандату шарасы Молдова мен Ресейдің қарым-қатынасына тек қана зиянын тигізеді, бір-біріне деген сенімсіздікті күшейтеді.

	Ал енді осыдан кім не ұтады? Әйтеуір екі елдің арасына сына қаққысы келетін арандатушылар мақсатына жетіп жатыр деген жөн. Ал, қай елдің де болсын ішінде тыныштық орнасын дейтіндер мұндай саяси арандатуды қолдамаса керек.





ҚЫРЫМ ҚЫРСЫҚҚА АЙНАЛМАСЫН




	Қазір Қырым республикасы төңірегінде әңгіме көп. Ол Украина мен Ресей арасындағы мәселе ғана емес. Бүгінде Еуропадағы, тіпті әлемдегі халықаралық ұйымдардың да назарын аударып отыр. Жақында ғана Еуропадагы қауіпсіздік және ынтымақтастық ұйымының (ЕКЫҰ) Украинадағы миссиясы мәлімдеме жасап, Украина мен Қырым автономиялық республикасы арасындағы қарым-қатынас ЕКЫҰ принциптерін құрметтеу негізінде жүргізілуі керек деп атап көрсетті. Бұл саяси қарым-қатынасты реттеуге көмектесу мақсатында ЕКЫҰ-ның ұлттық азшылық істері жөніндегі жоғарғы комиссары Макс ван дер Стул Киев пен Симферопольға бармақ болып отыр. Онан соң Швейцария астанасында сол ел үкіметінің демеушілігімен мамыр айының басында Украина «дөнгелек үстелін» өткізу ойластырылуда.

	Әрине, халықаралық ұйым жайдан-жай мұншалықты әбігерленбейтіні белгілі. Бір елдің ішіндегі жағдай болса, ол өз ісі деп әліптің артын бағар еді. Тіпті Чешенстандағы қантөгіске де көп ел, көптеген ұйымдар «өкініш білдіруден» ары аса қойған жоқ. Ал Қырымдағы қазір болып жатқан оқиғалардың екі елге – Украина мен Ресейге қатысы болуы алаңдатпай қоймайды. Ресейдің Мемлекеттік Думасында, оның депутаттары арасында бұл мәселенің қайта-қайта сөз болуы, ресейлік басылымдардың отқа май кұйғандай материалдары жағдайды шиеленістіріп бара жатқандай. Айтқан жерден аулақ, іс насырға шабар болса, бір ұлы державаның теніз флоты орналасқан аймақтағы қақтығыстың салдары тіпті қиынға соғуы ықтимал.

	Ал қазір Қырымдағы жағдайды одан әрі шиеленістірмей, қалыпты күйге түсіруге бола ма? Талай адамның басын қатырған бұл мәселені былай шешу керек деп оп-оңай жол айта салудан аулақпыз. Бірақ басы ашық-бір жәй бар: қалайда оны өршітпей, барынша салқынқандылықпен әрекет жасап, келісім жолын іздеу керек.

	Ең алдымен Қырымның Украинаның бір бөлшегі екенін бірінші кезекке қойып, барлық мәселені осы бағытта шешер болса, алып бара жатқан да еш нәрсе жоқ. Ал оны, біраз басылымдардың жазып жүргеніндей, бұрынғы: Ресейдің жері еді, Украинаға орынсыз берілген дейтін болса, мәселені осы бағытта шешпек болса, іс насырға шабары анық.

	Әзірге мәселе Қырымдағы билік құрылымдары жайында болып отыр. Украина басшылығының пікірінше, Қырымда президенттік институтты енгізу жан-жақты ойластырылмаған шара болған, енді оны жою Украинаның унитарлық мемлекет ретіндегі кұрылымына сай келеді. Осыған орай шешім қабылданды: автономиялы республиканың конституциясы тоқтатылды, енді атқарушы орындарды Украина үкіметі тағайындайды. Бұл жөнінде Украина үкіметінде мәселе талқыланып, оған Қырым автономиясының басшылары қатыстырылды. Аткарушы үкіметтің сабақтастығы жөнінде арнаулы құжат та дайындалып жатыр. Қырымды қаржыландыру Украина бюджетінен болмақ.

	Бәрі жөн дейсің. Қырым өзінің өнеркәсіп өнімінің 75 процентін, электр энергиясының 85 процентін Украинадан алады. Мұнай, газ да – Украинадан. Мұнда халық Украинаның басқа облыстарындағыдай: негізінен орыстар мен украиндардан тұрады. Бұған дейін олардың арасында ұлттық негізде қақтығыс болған емес. Көп ретте жағдайды ушықтырып жатқан саясаткерлер. Ю.Мешков президент болған соң-ақ кадрларды Мәскеуден іздеген соң, жергілікті жұрттың оны ұнатпағаны да бар.

	Иә, қазір Қырымда әжептәуір шиеленісті жағдай қалыптасып отыр. Тіпті әңгіме онда билік басында кімнің отырғаны, билік құрылымы қандай екенінде емес. Мұндай жағдай әр облыста да болуы мүмкін. Әңгіме оған сыртқы күштердің қатысына байланысты. Әсіресе отқа май құйғыш арандатушылардың араласпауында болып отыр. Олар ел басшыларының жаза басқан қадамдарын аңдиды. Мұндайда парасатты әрекет керек.





СОҒЫСТЫ АҚТАУ ҚИЫН




	Туысқан Түркияның 35 мың адамдық армиясы Ирактың солтүстік аймағына ендеп кіріп, ондағы курд жұмысшы партиясы деп аталатын сепаратистердің әскери базаларын талқандап жатыр. Кісі өлімі, әрине, соғыс болған соң, болмай қоймайды. Ол жөніндегі түрік жағының ресми мәліметі мен курдтардан түскен мәліметтер қарама-қайшы. Алғашқы он күн шамасында әскерилердің айтуынша, 269 курд бүлікшілері жойылып, өз жағынан 17 адам қаза тапты десе, курд жұмысшы партиясы түрік армиясының 515 адамы өлтіріліп, курдтардың бар-жоғы 21 адамы шығын болған дейді. Әсіресе курдтардың мәліметіне сену қиындау. Мұздай құрсанған әскер жасаған шабуылдың салдары былай болмаса керек.

	Біз бұл жерде соғыста кімнің қанша адамы шығын болғанын анықтайық деп отырғанымыз жоқ. Ең алдымен онда соғыс болып жатқаны, оған Түркия сияқты туысқан елдің қатысы барлығы көңілге қаяу түсіреді. Жоқ, біз әсте де курдтық сепаратистердің әрекетін ақтағымыз жоқ. Түркия жерінің бөлінбейтіндігін қалаймыз, ел тынышын алған сепаратистердің әрекетін айыптаймыз. Бірақ сепаратистерге қарсы күрес жолы осы ғана ма еді? Бір жақтан көп, екіншісінен аз демейік, осы бір қақтығыстан адамдар құрбан болып жатыр ғой. Сол жанға батады.

	Бұл айтып отырған пікірдің әсте де ресмилік сипаты жоқ. Түрік дейтін туысқан халықтың қазақ халқына тәуелдік алған кезде алғаш құшағын айқара ашқан халықтың іс-әрекеті бізге ерекше. Оны қашан да қолдағымыз келеді. Бірге болғымыз келеді. Дәл осы жолғы әрекетін де сырттай жазғырғымыз жоқ. Ел президенті Сүлеймен Демирелдің, үкімет басшысы Тансу Чиллердің мәлімдемелерін де естіп, оған түсіністікпен қарадық. Бірақ соғыс созылып барады, адам құрбаны көбейіп барады. Курдтар да Түркия дейтін туысқан мемлекеттің бір халқы еді ғой, діні бір халық еді ғой деген ой көңілге орала береді. Өз халқының бір бөлігін күшпен бағындырмай, пәтуа жолымен тіл тауып,елдің ынтымағын арттырса дейсің.

	Әрине туысқан түрік халқына қаны қастар бұл қақтығыста Түркияны айыптап, даңғаза көтеріп жатқаны белгілі. Сөйтсе де, соғыстың созылып бар жатқанына бұрын бұл елге іш тарта жүретін біршама мемлекеттер де айыптағандай пікір айтуда. Араб мемлекеттерінің лигасы да Түркия әрекетін жақтамайтынын мәлімдеп, олардың өз әскерлерін Ирак аумағынан әкетуге шақырды.

	Еуропа елдері ішінде, басқаларға қарағанда, тығыз ынтымақта болып келген Германия Федерациялық Республикасы да бұл соғыстың ұзаққа созылуын құптамай отыр. Бұрын олар Түркияға әскери көмек көрсетсе, енді оны тоқтатуға шешім қабылдады және әскерін көп кешіктірмей Ирак жерінен алып кеткенін қалайтынын да білдірді. Сондай-ақ курдтарға мәдени автономия беру талабын құптағанмен, Түркия жерінен аумақтық үлес алу талабын құптамайтынын да мәлімдеді.

	Біреу құптап, біреу айыптағанмен, адам құрбандығына соқтырған соғыс жүріп жатыр. Құптаушылардың да, айыптаушылардың да алға тосар себеп, уәждері бар. Қайсы б і р і көңілге де қонғандай. Сөйтсе де, сол соғыста адам өмірі қиылып жатқанда оны ақтау да қиын.

	1995 жыл, 7 сәуір.





ӘР ЕЛ ӨЗ ҚАДІРІН ОЙЛАҒАНЫ ЖӨН




	Соңғы кезде Украинаның белсенді сыртқы саясатын кейбіреулер ұнатпайтын сияқты. Өз кезегінде кейбір елдердің Украинаға ынтасын Ресей ақпарат құралдары тіпті Мәскеуге қарсы әрекет деп те бағалауға әзір.

	Жақында Британия премьер-министрі Джон Мейджордың Мәскеудегі «жеті мықтының» кездесуі алдында Киевке соқпақтығы және одан сәл кейінірек онда Британия мен Германия сыртқы істер министрлері Малькольм Рифкинд пен Клаус Кинкелдің келуі жөніндегі хабарды ресейліктер неге тыжырынып қарсы алды? Әрине, ең алдымен Украинаның өзіндік саясат жүргізуін қаламайды. Осыған байланысты әртүрлі болжам айтылып, фактілерді өңін айналдырып көрсетуге, тіпті, оқиғаға басқаша баға беруге де құмар-ақ.

	Украинаға соңғы кезде АҚШ тарапынан да, басқа жетекші елдер тарапынан да айрықша назар аударылып отырғаны анық. Мұны Украина басшылығының үлкен табысы, байсалды саясатының, ұстамды әрекеттерінің нәтижесі деп бағаласа жөн. Украина–халқының саны жағынан да, экономикалық потенциалы жағынан да Еуропадағы қуатты да ірі мемлекеттердің бірі. Салыстырып қарайықшы, халқының саны жөнінен ол Ресейдей ұлы державаның үштен біріндей. Аз емес, Франция, Англия, Италиялармен деңгейлес. Онымен тек Ресей ғана емес, бүкіл әлем санасуға тиіс. Тек қана бұл ірі мемлекет бұрынғы КСРО заманынан қалған «Ресейдей ағасының» көлеңкесінен әлі шыға алмай жүр, шығармай жүр.

	Жай сөз жүзінде теңбіз дегенімен, сол «ағаның» рөлінен Ресейдің өзі де шыға алмай жүргені де белгілі. Кеше сәуірдің басында Украинаға әне-міне барамын деп, президент Б.Ельциннің ақыры айтқанға көнбедіңдер деп бармай қалуы соны айғақтайтындай. Бұл оның «ағалыққа» басқаны. Әйтпесе осы Украина деңгейіндегі Еуропаның бір елінің басшысына екі-үш күн бұрын баратынын телефонмен мықтап айтып, кейін бармай қалса, ол елмен арадағы қатынас сөзсіз нашарлар еді. Тіпті, Б. Ельцин ондай әрекетке бармас та еді.

	Украина тағы да «інілік» ізет көрсетті. Өкпелеген жоқ. Кім біледі, өкпелесе де оны байқатпаған шығар. Ал парасаттылық танытып, артық әңгімеге бармағаны анық. Тіпті президент Л. Кучма Оңтүстік-Шығыс Азия елдерін аралап жүрген кезінде, бәлкім сұраған соң да айтқан щығар, Ресеймен қарым-қатынасын тереңдетуге тырысатынын, Б. Ельцин Киевке қалай да баратынын айтып, белгілі бір дәрежеде Ресей президентінің беделін де қорғағандай болды. Украина басшыларының Ресей жайындағы пікірлері, қарым-қатынастағы ұмтылысын әділіне жүгінер адам жоғары бағалаған болар еді.

	Ең бір қиын нәрсе – кейбір саясатшылар осы Украинаның белсенді саясатын, басқалардың тарапынан, әсіресе, ұлы державалар тарапынан Украинаға назар аударылуын, онымен байланыстарын тереңдетуге ұмтылыстарын Ресейге қарсы әрекеттей санайтыны бар. Мұның өзі сол баяғы «ағалықтың» әсерінен, туралап айтар болсақ, империялық пиғылдың әсерінен босана алмай жүрген ауру.

	Украина мен Ресей арасындағы қарым-қатынасты айтқанда, көңілде басқа да елдер тұрады. Шығыс және Орталық Еуропадағы елдердің өзіндік саясат ұстануын былай қойғанда, Орталық Азия республикаларының экономикалық кеңістікке бірігуі, осындағы елдердің Түркиямен байланыстары, Балтика жағалауындағы елдердің өзіндік сыртқы саясаты біраз саясатшыларға ұнамайды. Ұнамай ғана қоймайды емес, оны «ағаның» қамқорлығына рахмет айтпау, тіпті, жақсылыққа жамандық деп бағалайды.

	Дегенде, әр елдің өз қадірін өзі ойлағаны жөн ғой. Сыйламай жатса, оны басқадан емес, өзіңнен көргенің жөн.

	1996 жыл, 13 сәуір.





НАТО-ға КІРУ ҮШІН ЕШКІМ РЕСЕЙДЕН РҰҚСАТ СҰРАМАЙДЫ




	Жақында Вашингтонда АҚШ, Латвия, Литва және Эстония президенттерінің, осы елдердің серіктестігі туралы Хартияға қол қоюына байланысты Ресей ақпарат құралдары Балтық елдері үшін аса маңызы бар осы құжаттың маңызын төмендетіп көрсетуге асықты. Сол құжаттың мәтінімен танысқан кезде біз басқаша жағдайды аңғардық;

	Айтарлықтай көлемді бұл құжаттың толық мәтінін жарияламай-ақ, одан үзінді келтіргеннің өзінде де, оқырман көп жайға қанығары даусыз.

	«Әрбір мемлекет: Эстония, Латвия және Литва – еуропалық және трансатлантикалық институттарға, оның ішінде Еуропалық Одақ пен НАТО-ға да, толыққанды мүше болуды мақсат тұтатынын тағы да қуаттайды».

	«Америка Құрама Штаттары Эстонияның, Латвияның және Литваның НАТО-ға қосылуға талпынысын құттықтайды және олардың осы бағыттағы күш-жігерін қолдайды».

	«Америка Құрама Штаттары НАТО-ның кеңеюі ашық процесс деген позициясын тағы да атап көрсетеді. Америка Құрама Штаттары НАТО болашақта да кеңейеді деп сенеді және НАТО-ға мүше болуға шақырылған елдер соңғы елдер болып қалмайтынына да сенімді. НАТО-ға мүше емес ешбір елдің альянстың шешіміне байланысты вето құқығы жоқ».

	Бұдан кейін Ресей ақпарат құралдарының «бұл құжат күткендегідей болмады, АҚШ Балтық елдеріне НАТО-ға қабылдану жөнінде кепілдік бермеді, АҚШ-тың ондай шешімге бармауы Мәскеуге жалтақтады» дегендері күлкі тудырады.

	Әсіресе, халықаралық қарым-қатынаста, дипломатиялық тілде әдептілік сақтау деген болады. «...Эстония, Латвия және Литваның НАТО-ға қосылуға талпынысын құттықтайтын» елдің қандай әрекеттерге баратынын, олардың НАТО-ға кіретініне кепілдік береміз демесе де, зердесі барлар ұғуға тиіс қой. Онан соң, НАТО-ға кіру үшін оған ұмтылатын елдерге қойылатын қатаң талаптардың барлығын да ұмытпау керек. Сондықтан да АҚШ кепілдік беремін деп жар сала алмайды.

	Осы жерде осыдан тура жарты жыл бұрын РФ сыртқы істер министрінің орынбасарының: «Прибалтиканы НАТО-ға жібермес үшін Ресей ешнәрседен тайынбайды» деген сөзі еске түседі. Дәл қазір мұндай сөзге жұрт күлер еді. Күліп те жүр. Олар басқалардың да өздерінше әдеп сақтамай, бір нәрсені қойып қалғанын қалайды. Ал, өркениетті елдер ондай дөрекі мәлімдемелерге бармайды. Сол Хартияға қол қойғаннан кейін Эстония, Латвия және Литва президенттері өздерінің журналистермен өткізген мәслихатында да бұл құжатқа жоғары баға бергені бар, бірақ бүл жайында Ресей ақпарат құралдары айтқысы келмейтіні таңдандырады.

	АҚШ пен Балтық елдері президенттері қол қойған серіктестік туралы хартия Латвия, Литва және Эстонияның Еуропамен, жалпы Батыспен кірігуіне жол ашатын, бұл елдер үшін тағдырлық мәні бар аса маңызды құжат болып табылады. Оны ұқпау, оны жете бағаламау кейбір елдердің саясатының деңгейін де аңғартады.

	1998 жыл, 24 қаңтар.





АРААҒАЙЫНДЫҚҚА АДАЛ НИЕТТІЛЕР ЖҮРСЕ ЖАҚСЫ




	КСРО-ның күйреуімен бірге Грузияға мұра болып абхаз мәселесі қалды. Оны шешу қиынға соғып тұр. Бұрынғыдай белден басып, күшпен шешетін заман жоқ. Оның үстіне араағайындыққа жүрген Ресей жағы, грузиндердің пікірінше, сол шиеленісті шешуден гөрі оны шиеленістіріп отырғандай. Бәтуаға келмей отырған абхаздар сол солтүстіктегі ұлы көршіні арқаланатындай. Шиеленісті шешудің ұшы көрінбей отыр.

	Отбасының ішінде жанжал шықса, оны отбасының ішінде тындырған жақсы, әрине. Оның сәті түспесе, араағайындыққа жүрген адамның адалдығын тіле. Ол жанжалдың бір жағына шықса, – құдайдың ұрғаны сол. Грузин – абхаз жанжалы сондай болып тұр. Әрине, Ресей әділмін дегенді айтудан жалықпайды. Бірақ сөз бар да, іс бар. Бұл шиеленістің шешілер түрі жоқ.

	Әдетте мұндай шиеленісте кішкентай ұлт үлкен ұлттан зәбір көріп жатады. Ал мұнда керісінше болып тұр. Абхаздар грузиндерді тұрғылықты жерінен қуып шығып, қайта оралуына мүмкіңдік бермей отыр. Орындалмайтын шарттар қояды. Арандатушылық әрекеттер жиі жасалады.

	Бұл шиеленісті бейбіт жолмен реттеу аз айтылып жүрген жоқ. Алдымен, ТМД басшыларының басқосуында сөз болып, грузиндер Ресейге қатты өкпесін айтты. Шешім қабылданды, бірақ ол орындала қоймады. Бұдан кейін мәселе халықаралық сипат алып, Женевадағы келіссөзде Үйлестіру кеңесі құрылып, мәселелер сол кеңестің сессиясында талқыланып, шешуге тиіс болған шиеленіс БҰҰ мен ЕКЫҰ-ның назарына алынып, Грузия жөнінде БҰҰ бас хатшысының арнайы тобы кұрылды.

	Мұның да нәтижесі көздегендей болмай отыр. Келіп түскен хабарларға қарағанда, жақында абхаз жағының талап етуімен. құпия жағдайда Үйлестіру кеңесінің сессиясы өткен көрінеді. Ресей ақпарат құралдары абхаз жағының пікірін жариялап, олардың аузымен грузин жағын жазғырып отыр. Сол кеңеске қатысқан абхаз делегациясының басшысы Тамаз Кецба грузиндер Абхазияның Галь ауданында бүлдірушілік әрекеттер жасап жүр дегенді айтады. Оған назар аударылмайды деп БҰҰ-ны, ЕҚЫҰ-ны кінәлайды. Мұның қаншалықты негізді екенін ажырату қиын. Ал оның Грузия президенті Э.Шеварднадзенің мемлекеттің теңіздегі шекарасын өздері бақылауға алмақ болғанына қарсылық білдіруі қисынға келмейді. Әзірге бұл шекараның билігі Ресейдің қолында. Абхаздардың солай болып қала берсін деуі Грузияның тәуелсіздігімен үйлеспейді.

	Бұл ұзаққа созылған шиеленіс халықаралық ұйымдардың белсене араласуынсыз бітпейтін сыңайлы. Бұл жерде Босния мен Герцеговинадағы жағдай көңілге оралады. Шиеленісуші жақтардың біріне іштартатындардың араағайындыққа жүрмей, төрелікке бейтарап халықаралық ұйым жүрсе ғана бәтуаға қол жетпек.

	1998 жыл, 31 қаңтар.





САДДАМ ХУСЕЙН МЕН ОНЫ ҚОЛДАУШЫАРАНДАТУШЫЛАРДЫҢ ИРАК ХАЛҚЫНА ЖАСАҒАН ҚИЯНАТЫ ҰШАН-ТЕҢІЗ




	Ирак аспанында соғыс өртінің бұлты уақытша сейілгендей – Бағдат режимі БҰҰ-ның арнаулы комиссиясының Ирактағы жаппай қырып-жоятын қаруларды құртуға байланысты жұмысына кедергі жасамайтынын мәлімдеген соң, АҚШ президенті Б.Клинтон өзінің Иракқа соққы беру жөніндегі бұйрығын тоқтату жөнінде шешім қабылдады. Мүмкін болғандай бір алапат соғыс тоқтатылды. Әлемдегі үлкен бір дағдарыс уақытша шешімін тапқандай.

	Қазір барлық жерде бұған баға беріліп жатыр. Көп жердегі пікір әлемдік жанжалдың уақытша болса да бітіммен аяқталғаны үлкен жеңіс дегенге саяды. Осы жерде БҰҰ Бас хатшысы Кофи Аннанның пікірін келтірген жөн болар. Ол Иракты зымыранмен атқылаудан бас тартқаны үшін АҚШ президентіне ризашылығын білдіре келіп, «бұл БҰҰ Қауіпсіздік кеңесі шешімі орындалуға тиіс деп есептейтіндердің үлкен жеңісі» деп атап көрсетті.

	Бүкіл әлем халқын алаңдатып отырған Ирак мәселесі көптен бері шешілмей келеді. Бұл жайында айтылған және айтылатын сөз де көп. Тек Ирактың өзі ғана емес, бұл шиеленіске АҚШ және Ресей сияқты державалар да белсене қатысып, ол осы екі елдің сыртқы саясатындағы басты бір бағыттарына айналды. Осы мәселеге байланысты Ресей өз дипломатиясы үлкен жеңіске жетіп жүр деп талай мақтанғаны да бар.

	Бұл шиеленістің бірде шиыршық атқан кездері де көп болды. Әдетте ол Бағдаттың БҰҰ шешімін орындағысы келмей, мінез көрсететін кездеріне сай келеді. Сонда АҚШ өз одақтастарына берген уәделеріне және өзінің әлем алдындағы міндетім дейтін біраз астамдық та араласқан саясатына сай, БҰҰ шешімін орындауға Иракты күшпен көндіргісі келеді. Әрине, шиеленістің дипломатиялық жолмен шешілгені жөн. Осы жерде Ресей АҚШ-тың күш қолдану саясатына қарсы пікір айтып, Иракты жақтап, біраз ұпай жинап келгені де бар. Сырттай қарағанда, АҚШ соғысты жақсы көретін сияқты, ал Ресей бейбітшілікті қалайтындай көрінеді. Ал шындығы қандай?

	Бұл сұраққа жауап беру үшін, шиеленістің мәніне үңілейік. Ирак Кувейтке шабуыл жасап, оны басып алмақ болғанда, біршама араб елдерімен одақ болған АҚШ өзінің қуатты қаруымен Иракты тәубеге келтірді. Бүған дейін де Иранмен соғысып, агрессиялық пиғыл көрсеткен Ирактың бұдан былай көршілеріне, жалпы әлемге тыныштық беруі үшін БҰҰ Қауіпсіздік кеңесі оны жаппай қырып-жоятын қарудан айыруды көздеп, сондай қаруларға жол бермеуді бақылайтын арнаулы комиссия құрды. Сонымен бірге өткендегі ауыр әскери қылмысы үшін бұл елге экономикалық санкция енгізді. Бұл шешімді орындамаса, оған қарулы күшпен шара қолдану, ал орындаған күнде одан экономикалық санкцияны алып тастау көзделген.

	Ирак тарапынан аталған шешім ойдағыдай орындалған күнде экономикалық санкция да әлдеқашан алынатындай мерзім өтті. Бірақ Бағдат режимі түрлі айлаға басып, БҰҰ шешімін орындаудан жалтарумен келеді. Түрлі желеуді алға тосып, арнаулы комиссияның жұмысына бөгет жасады. Оның мұндай әрекеттеріне Ресейдің кең қолдау көрсетуі Саддам Хусейнді жаңа қисынсыз әрекеттерге арандатып отырды.

	Сонау баста бүкіл әлем Иракты айыптады. Оған БҰҰ Қауіпсіздік кеңесінің шешімі куә. Енді шешімді орындауға келгенде, кейбір елдердің, ең алдымен Ресейдің өзінің жеке мүддесін көздеп Бағдат режіміне қолдау көрсетуі, сол шешімнің жүзеге асуына үлкен нұқсан келтірді. Барлық елдер түгелдей дерлік сол шешімнің орындалуына күш біріктіріп, қатаң талап қойғанда, Ирак шиеленісі әлдеқашан-ақ шешімін тауып, ирак халқы қазіргі экономикалық қысымнан құтылған болар еді.

	Ресейдің осы мәселе жөніндегі саясатын қолдайтын ақпарат құралдары көбіне шындықтың өңін айналдырып көрсетіп келеді. Осы жылғы ақпандағы Ирак шиеленісінің ширығып, күш қолдануы әупірім тәңірмен әзер тоқтатылғанын Ресей дипломатиясының жеңісі деп даңғаза көтергені де бар. Ал шын мәнінде шиеленістің сол ширығуына себепші болған да Саддам Хусейнге жел берген Ресей болатын. Саддам Хусейннің бүгінгі соңғы желігін де қолдаушылар арасында ресейліктер болды. Мемлекеттік думада Бағдат диктаторына ара түсу жөнінде мәселе де көтерілді. Бұл көпшілік депутаттардан қолдау таппай, әйтеуір Ресейдің абыройы онша көп төгіле қойған жоқ. Сөйтсе де бұл елдің ақпарат құралдары бүкіл әлем Саддам Хусейнді айыптап жатқанынан жұртты кең хабардар ете қойған жоқ. Өкінішке қарай, біз де халықаралық хабарларды көбіне сол Ресей ақпарат құралдарынан аламыз. Тіпті, Ресейдің кейбір жетекші газеттері Саддам Хусейннің райынан қайтуға мәжбүр болғанын хабарлауды артық көрді. Ал бұл осы күндердегі әлемдік оқиғалардың ең маңыздысы болатын. Бұдан біраз бұрын олар араб елдері Иракты қолдайды деп жамырай хабарласа, бүгін бүкіл араб дүниесі Саддам Хусейнді айыптап, бүгінгі шиеленіске оның кінәлі екенін айтып, енді БҰҰ шешімін орындауға кедергі келтірсе, оған жеке жауап беретінін мәлімдеп отырғаны белгілі болды. Бұл жағдайдың барлығы да Ресейдің бүгінге дейін диктатор Саддам Хусейннің қолтығына су бүріккен саясатының масқара болғанына айғақ.

	Ирак аспанында соғыс өртінің бұлты сейілді деп тұжырымдау ертерек. Саддам Хусейн бұрынғысынша есерлік танытып, БҰҰ шешімін орындамауға әрекет жасайтын болса, әдеттегідей оны талқыға салып, айыптап жатпай, соғыс басталып кетеді. Бұл АҚШ-тың ғана қалауы емес. Енді айылын жимай жүрген диктаторды ауыздықтау қажеттігіне көзі жеткен халықаралық қауымдастық шешімі де сондай. Осындайда жүгенсіз диктаторды арандатушылар болмасын дейік.

	1998 жыл, 20 қараша.





ӘР ЕЛДІҢ ӨЗ МҮДДЕСІ БӘРІНЕН ДЕ ЖОҒАРЫ




	Ресей Федерациясы мен Америка Құрама Штаттарының Орта Азия аймағындағы мүдделері туралы әңгіме көптен бері айтылып келеді. Бірде үдеп, бірде бәсеңдейді. Терроршылардың АҚШ-тағы әрекеті, одан соң АҚШ-тың Ауғанстандағы терроршылар мен оны қолдаған талибтерге қарсы әскери күш қолдануынан кейін сол мүдде жайлы әңгіме тағы да үдей түсті.

	Сонда таңданатын бір жай бар: саясатшылар, ресми қайраткерлер, тіпті мемлекет басшылары сол екі державаның мүдделері туралы айтып, ал бірінші кезекте сөз болуға тиіс Орта Азиядағы мемлекеттердің мүддесі туралы айтуды ұмытып кетеді. АҚШ Ресейдің мүддесін ескермеді деп жатады. Сонда сол Орта Азиядағы елдердің, тәуелсіз мемлекеттердің өз мүдделері жоқ сияқты. Оу, алдымен сол елдер нені қалайтыны, олардың мүддесі қандай деген жай әңгіме болуға тиіс емес пе? Кеше терроршылар АҚШ-қа қарсы қанқұйлы әрекет жасағанда, әлемнің көп елдері, оның ішінде Ресей де, Қазақстан да оларға көңіл білдіріп, террорға қарсы коалицияға қосылатындарын мәлімдеді. Мәлімдеп қана қоймай, нақты іске көшті. Ресей талибтерге қарсы соғысып жатқан Солтүстік одаққа үлкен техникалық көмек көрсетті. Қазақстан АҚШ ұшақтарына өз әуе кеңістігін ашты. Қажет болған жағдайда басқадай да қолдау көрсетуге әзірлігін айтты. Өзбекстан мен Қырғызстан да әуежайларын пайдалануға берді.

	Осының бәрі басқаның мүддесі үшін бе? Жоқ. Ең алдымен, осы елдердің өз мүддесі үшін! Қазақстан да, Өзбекстан да, Қырғызстан да халықаралық терроризмді айыптайтын елдер екенін, сол террорға ұшыраған мемлекеттердің қандайына да көмек беруге әзірлігін білдіретін ел екенін көрсетіп, әлем алдында өзінің бет-бейнесін танытты. Өз мүддесі үшін. Терроризмге тоқтау жасалса, әсіресе, жақындағы Ауғанстанда тыныштық орнаса, бұл ең алдымен Орта Азиядағы мемлекеттердің мүддесіне сай. Неге осының бәрін басқа елдердің мүддесіне апарып қатыстыру керек?!

	Міне, Ауғанстандағы жағдай өзгеріп, онда біршама тұрақтылық орнаған кезде, енді АҚШ-тың әскерінің Орта Азия аймағынан кеткені жөн, оның мұнда қалғаны Ресейдің мүддесіне қайшы келеді дегенді Мәскеу жақ шулап айтып жатыр. Олардың осындағы елдердің пікірлері қаңдай дегенде ісі жоқ. Тіпгі сол АҚШ-қа неге есік аштыңдар деп осындағы елдерге өкпе де айтады. Жақында Орта Азияға сапар шеккен РФ Мемлекеттік думасының спикері Г.Селезнев бізден рұқсат сұрауларыңыз керек еді ғой деген емеурін де аңғартты.

	Ал сол аймақтағы елдердің мүдделері нені талап етеді? Сірә, ол Ресейдің өктемдігіне тәуелді болғанды қаламайтын шығар? Кремльдің көкірек қағып, менсіз күндерің жоқ, менің ыңғайыммен жүр дейтін империялық саясатынан құтылғысы келетін шығар? Күні кеше өзара қырқысып жатқан талибтер Орта Азияға басып кіреді, мені паналамасаңдар олар сендерді талқандап өтеді деген қауесет таратып, Кремльдің өз ықпалын асырғысы келгені де жұрттың есінде. Талибтерді Вашингтон талқандады. Сол Вашингтон өз күштерін осында орнықтырса, біраз елдің басқалардың қоқан-лоққысынан құтылуы да әбден мүмкін. Демек, бұл олардың мүддесіне сай келеді. Сонда олар неге Ресейдің «ұлттық мүддесіне» ыңғайлануға тиіс?

	Мүдде дегеннен шығады, осыдан біраз бұрын Ресей НАТО шығысқа қарай жылжымасын, яғни Шығыс Еуропаның елдері оның құрамына кірмесін, ол Ресейдің мүддесіне қайшы келеді деп байбалам салғаны бар. Ол Польшаның, Чехияның, Венгрияның мүддесін тіпті ескергісі келмеді. Бұл өзі жұмсарта айтқанда, ешқандай әдепке сыймайтын жай еді. Аталған елдер өз мүддесі үшін күресіп, НАТО-ға кірді, өздерінің толық қауіпсіздігін қамтамасыз етті.

	Каспий мұнайы туралы да түрлі елдердің мүдделері сөз болып жатады. Әрине, алдымен АҚШ-тың, Ресейдің мүдделері айтылады. Ал біз үшін өз мүддемізден артық ешнәрсе жоқ. Біздің, еліміз Ресейдің де, АҚШ-тың да мүддесінен бұрын өзімізге ненің тиімді болатынын ойлауға тиіс. Қазір мұнайымызды Ресей арқылы тасымалдап жатырмыз. Көбірек өндірген кезде, бұл Ресейге ұнасын-ұнамасын, Баку-Жейхан құбырын да пайдаланарымыз сөзсіз. Қолайлы жағдай туса, Иран бағытын пайдалануға құштарлығымызды да мәлімдедік. Бұл Вашингтонға ұнамаған да болуы керек. Бірақ АҚШ пен Иран өмір бақи дұшпан болып кетпеуі мүмкін ғой. Біз өз мүддемізге қолайлы нәрсені қалаймыз.

	2002 жыл, 1 ақпан.





ФАШИЗМ ДЕМОКРАТИЯ ЖОЛЫМЕН БИЛІККЕ ҰМТЫЛАДЫ




	Өткен аптада Францияда болған президент сайлауы алғашқы турының қорытындысы туралы жұрттың бәрі хабардар. Бірақ бұл оқиға әлі талай уақыт жұрт назарын аударатын болады. Оған тарихшылар да әлі талай жүгінеді. Оны фашизмнің демократиялық жолмен үлкен табысқа жеткеніне мысал ретінде де айтып жүретін болады.

	Иә, күтпеген жағдай болды. Демократияның бесігі саналатын Франция сайлаушылардың айтарлықтай бөлігі әсіре ұлтшылдардың көсемі, Ұлттық майданның жетекшісі Жан-Мари Ле Пенге дауыс беріп, ол елдің қазіргі президенті Жак Ширакпен бірге сайлаудың екінші турына қатысатын болып отыр. Жак Ширакқа сайлаушылардың 19,67 пайызы дауыс берсе, Ле Пенге 17,02 пайызы, ал бүгінге дейін басты үміткердің бірі саналып келген Лионель Жоспенге 16,07 пайызы дауыс берді.

	Бұл ұлтшылдардың соңғы жарты ғасырдағы ең қомақгы жеңісі болса, сондай-ақ солшылдардың естен тана жеңілісінің бір көрінісі екені даусыз. Бұл күтпеген жағдай президенттік орын үшін күрестің тағдырын шешкендей. Егер екінші турға Жоспен шыққанда, онда президенттің кім болатыны әлі де таразыға салынар еді. Ал енді қазіргі президенттің жеңетінінде ешқандай күмән жоқ – Жак Ширактың билік тізгінін ұстауы шешілген мәселе десе де болғандай. Тек Жоспеннің ғана емес, басқалардың да дауысы қазіргі президентке тиетіні күмәнсіз.

	Сірә, әсіреұлтшылдар екінші турда Ширакпен тайталаса алмайтынын жақсы біледі. Бұларға бүгінгі табысы да жетерлік жеңіс. Бәлкім екінші турда тағы да біраз дауыс қосар. Қалай болғанда да, Франциядай дәстүрлі демократиялық елде саяси күштердің ара салмағы айқындалып отыр. Солшылдардың арасындағы алауыздық оларға қатты соққы болып тиді. Ұлтшылдық фашистік күштердің белең алып келе жатқаны франция халқын ғана емес, бүкіл Еуропаны, тіпті әлем жұртшылығын алаңдатып отырғаны шындық.

	Алғашқы турдың нәтижесін француздардың басым көпшілігі өз елінің әлем алдында масқара болуы деп қабылдағаны олардың фашизмге көзқарасын аңғартқаңдай. Көптеген қалаларда фашизмнің жаңа көрінісіне қарсылық акциялары өтіп жатыр. Мұның өзі сайлаудың екінші турына айтарлықтай ықлал ететіні сөзсіз.

	Басқа елдерде сайлау қорытындысы осындай болып жатса, көп адам оған оншалықты мән бермес еді. Франция қашанда демократия, адам құкығының сақталуы жолындағы күрестің басында жүрген ел. Енді онда ұлтшылдардың, яғни сол демократияны белден басушылардың айтарлықтай табысқа жетуі біреулерді алаңдатып жатса, екінші біреулердің көңілін көншіткеңдей. Айталық, Ресейде айтулы Жириновскийдің айызы қанып қуанғаны заңды десек, басқа орнықтылау деген саясаткерлер де Франция енді біздің Чешенстандағы саясатымыз үшін көзімізді шұқи алмайды деп, ризашылық білдіріп отыр. Тіпті Ле Пенге рахметін жаудырып жатқандары да бар.

	Ле Пен басқарған Ұлттық майдан өз бағдарламасында «Франция – француздар үшін» деген ұранды негізге алды. Олар иммигранттарға қарсы күреске шығып отыр. Бұл белгілі дәрежеде жұмыссыз сайлаушылардың, зейнеткерлердің көңілінен шығады. Шетелдіктерді өздерінің несібесіне ортақтасқандай көріп, ұлтшылдардың соңынан ереді. Иммигранттардың басым көпшілігі арабтар, мұсылмандар екені, қазіргі кезде терроризмге қарсы көңіл-күйдің көтеріліп отырғаны Франция ұлтшылдарына айтарлықтай ұпай қосты.

	Қазір көп жерде фашизм, оның шовинистік патриотизм түрі белең алып келеді. Оны қолдаушылар да бар. Өз ұлтын сүю идеясын жалау еткен олар белгілі бір топтарға өктемдік жүргізуді, адамдардың құқын таптауды мақсат тұтады. Жұртты айрықша алаңдататын жай – оларға ел үкіметтері тосқауыл жасамай отыр. Тіпті бір жерлерде ресми орындардың қолдауын да көріп отыр. Мәскеуде скинхедтердін фашистік ұйымдары ашық жұмыс істеп отырса, Ресейдің Краснодар өлкесінде үкімет орындары басқа ұлт өкілдерін күшпен аластауды қолға алған. Ал үкімет тарапынан оларға тоқтау жасалмайды.

	Кезінде гитлерлік неміс фашизмі де басым көпшіліктің қолдауына ие болғаны белгілі. Фашистер түрлі кастерлі идеялармен көпшілікті баурап алып, оны өз мүдделеріне пайдаланғанына тарих куә. «Франция – француздар үшін», «Ресей – орыстар үшін» ұрандары да талай адамның жүрегін баурайтыны анық. Бұл идея миллиондаған адамдарға қасірет әкелетіндері де шындық. Белгілі чех қайраткері Юлиус Фучиктің «Адамдар, абай болындар» деп фашизмнен сақтандырғаны дәл бүгіндері айырықша естіледі.

	2002 жыл, 26 сәуір.





ЖАУЛАСУДЫ ҚОЙҒАН СОҢ ҒАНА ТҮСІНІСТІККЕ ЖОЛ АШЫЛАДЫ




	Сейсенбі күні әлемдік үлкен оқиға болды. Италияның астанасында НАТО елдерінің басшылары мен Ресей президенті Владимир Путин тарихқа Рим декларациясы деген атпен кіретін құжатқа қол қойды. Еуропадағы, соған орай бүкіл дүние жүзіндегі қарым-қатынасқа жаңа бетбұрыс жасайтын бұл қадамның маңызын көп адам әлі жете ұғына қоймағандай.

	Тіпті Ресейдің басты газеттерінің өздері сол құжатгың мазмұнын сөз етудің орнына Римге жиырма елдің басшылары жауын-шашындатып қалай келгенін, делегациялар қанша мәшинемен жүргенін сөз етіп кеткені бар. Шын мәнінде Италия астанасының маңындағы Пратика-ди-Маре әскери базасында бас қосқан кезінде Еуропа елдерінің басшылары АҚШ пен Ресей президенттерімен бірге тарихи қадам жасады: бұрын бір-біріне қарсы болып келген екі күш ынтымаққа тоқтады. Тіпті сезімге беріле сөйлесек, осы құрлықтағы саяси өмірде жаңа дәуір басталды деп тұжырымдауға болады.

	Күні кеше, жарты ғасыр бойы «темір шымылдықпен» бөлінген екі күш ешқашанда тіл табыса алмастай көрінген. НАТО мен Варшава шарты өздері екі әскери одаққа бөлініп қарулану жөнінен бәсекеге түскен кезде күндердің күнінде оның адамзат апатына апаратыны сөзсіздей еді. Әлемде тек ядролық қарудың ғана ғаламат қоры жинақталып қалып, одан құтылудың өзі мүмкін еместей жағдай қалыптасты.

	Тағдырдың рақымшылығы болар, тайталасқан екі күштің бір жағы өзінен өзі күйреді. Оған кірген күштер ыдырап, бас-басына кетті. Сонда бұрынғы қарсыластардың бір жағы күшейіп, екінші жағы әлсірегенмен, жылдар бойы қордаланған қарудың күйретуші күші сақталған еді. Әлсіреген жақ сол қаруына қол созар болса, ол мына дүниені астан-кестен жасауға қабілетті еді. Әлі де тайталасты күшпен шешудің ауылы алыс-тын. Жаралы жолбарыстан қауіптенбесе болмайтын. Содан да күшті жақтың өзі қашанда келісім жолын іздеуге мәжбүр-тін.

	Коммунистік жүйенің мұрагері болып қалған Ресей жаралы жолбарыстың күйін кешті. Ол өзінің барынша әлсірегенін мойындағысы келмеген. Айбат шегіп бақты. Менімен санас деді. НАТО-ның өзіне жақындамауын талап етті. Басқа емес, оны Ресейдің кешегі достары да тыңдаған жоқ. Польша, Чехия және Венгрияның НАТО-ға кіруі, саяси да, әскери де жағдайды мүлдем өзгертті. Осынау шындықты мойындамасқа Ресейдің шамасы жоқ еді.

	Бірақ дүниеге парасат биігінен қарайтындар жағдайды ушықтырғысы келмеді, жаралы жолбарысты ызаландыруды жөн санамаған. Сенімен санасамыз, ынтымаққа келейік деген ұсыныс айтты. Мәскеу біраз қарсыласты, өзінің әлсіз еместігін алға тоса берген. Мүсіркемеңдер, шын шамырқансам, менде де біраз дүниені бүлдірерлік қауқар бар деп, көпке дейін қасарысты. Күшті жақ «көнген» болды. 19 ел бір жақ болып, Ресей бір жақ болып, ынтымақтастыққа тоқтады.

	Сөйтіп, НАТО – Ресей кеңесі (Ресей ақпаратында «Ресей – НАТО») құрылды. Бұл жауласуды қойғандықты ресмилендірудің көрінісі еді. Бұрынғыдай бұл күштер бір-біріне қарсы әрекет ойластырмай, енді ортақ қауіпсіздік мәселесін бірігіп шешуге келісті. Осы жерде АҚШ президенті Джордж Буштың сол басқосуда сөйлеген сөзінен үзінді келтірген орынды: «Бүгін біз ұлы Одақ пен еуропалық ұлы ел үшін тарихи жетістікті атап өтіп отырмыз,– деді ол. – Бұрынғы екі қарсылас қазір серіктес болып бірігіп отыр. Олар елу жылдай бөлшектенудің, он жылдай белгісіздіктің кедергісінен өтті. Осынау серіктестік әлемде алғаш рет ең үлкен мақсатқа, ортақ қауымдастыққа, ерікті де бейбіткер Еуропаға жақындатады».

	Декларацияда мынадай сөздер бар: «...Біз НАТО – Ресей кеңесін құрып отырмыз. НАТО – Ресей кеңесі шеңберінде НАТО-ға мүше елдер мен Ресей ортақ мүдделі салада тең серіктестер ретінде әрекет етеді. НАТО – Ресей кеңесі НАТО-ға мүше елдер мен Ресей үшін еуроатлантикалық аймақтағы қауіпсіздіктің кең ауқымды мәселелері бойынша кеңесудің, ортақ пікір табысудың, ынтымақтастықтың, ортақ шешім мен ортақ әрекеттің тұтқасы қызметін атқарады.

	Кешегі қарсыластар бүгін одақтасқа айналды. Енді Еуропада бұл одақтың ықпалынан тыс үлкен қақтығысқа апаратын күш жоқ. Енді Балкан оқиғалары сияқтыларға жол берілмейді. Ресей НАТО-ның өзіне жақындағанын енді айыптамайды. Оның өзінің де НАТО-ға кіргісі бар. Бірақ әзірге өркениеттілік өресі жетпейді. Ең бастысы – НАТО енді жау емес.

	Қашанда әлемдік үлкен дау (дүниежүзілік екі соғыс та) Еуропадан шығатын. Соған тосқауыл қойылды. Еуропадағы тыныштық әлемдік тыныштықтың кепілі деп шешіп айтпағанмен, оған шешуші ықпал ететіні даусыз. Еуропада түсіністік дәуірі басталды. Ол әлемдік түсіністікке ұласар ма екен деген үміт жұрттың көңілінде жүр.

	2002 жыл, 31 мамыр.





	Америка Құрама Штаттарының Қазақстандағы Төтенше және өкілетті елшісі Ларии Нэппер:





БІЗДІҢ ЕЛДЕРІМІЗДІҢ АРАСЫНДАҒЫ ҚАРЫМ-ҚАТЫНАСТЫҢ БОЛАШАҒЫ ЗОР




	Америка Құрама Штаттары елшілігінің маңы әдеттегідей тыныш. Көшемен өтіп бара жатқан жұрт та бұл жерден әлдеқандай ерекшелік күтпейтіндей, қалыпты өмір. Сонау алыстағы Иракта болып жатқан соғысқа қатысы бар елдің елшілігіне жұрт назар аудармайтын да сияқгы. Ал осы сәтте Мәскеуде АҚШ елшілігінің маңында үлкен шеру өтіп жатқан. Сонда бұл біздің адамдарымыздың белсенділігінің бәсеңдігі ме, жоқ қандай да болсын оқиғаға сабырмен, парасаттылықпен қарайтындығы ма деген ой келеді екен.

	Елші Лэрри Нэппер мырза да әдеттегісіндей қимылы ширақ, жарқын көңілді күйде, әңгімеге ықыластығын білдіріп жатыр. Негізгі әңгімеден бұрын газетіміз туралы біраз анықтама да сұрады. Жалпы республикадағы ақпарат құралдары жайында біраз хабардар екенін аңғартқан. Осынау кәнігі дипломат бойынан да өзгеріс көрмейсің. Бұрынғы жайшылық кездегідей сергек қалпы. Әңгіме біршама ұзақка созылды, оны ықшамдап беруге тура келіп отыр.

	– Қазір саясатқа қатысты адаммен сөйлескенде, Ирактағы соғысты аттап өте алмайсың. Ал оған тікелей қатысы бар Америка Құрама Штаттарының өкілімен сөйлескенде, әңгімені содан бастау міндет те сияқты көрінеді. Құрметті елші мырза, біз де әңгімені содан бастайық. Бұл соғысқа әртүрлі көзқарас бар. Жасырмайық, оны айыптаушылар көп. Олардың ішінде біздің де оқырмандарымыздың барлығы анық. АҚШ елшісі оған қандай уәж айтады?

	– Бұл соғыстың жұрттың назарында болатыны заңды. Оған біздің еліміз де құмар болған жоқ. Соғысқа қалай барғанымыз жайлы президент Джордж Буш та, басқа да ресми адамдарымыз талай рет айтты. Біз бұл соғысқа амалсыз бардық, басқа жол қалмаған соң бардық. Саддам Хусейн режимі он екі жыл бойы БҰҰ Қауіпсіздік Кеңесінің қарарларын орындамай келді. Өзіндегі жаппай қырып жоятын қаруларын жоюдан бас тартты. Бұл қаруларды тіпті Ирактың өзі қолданбаған күннің өзінде, ол лаңкестердің қолына түсіп кету қаупі де бар еді. Сөйтіп, тек Таяу Шығысқа ғана емес, басқа елдерге де, бүкіл әлемге қауіп төнгендей жағдай қалыптасты. Осыны ескеріп, біздің еліміз бұл шиеленісті бейбіт жолмен шешудің жолын көп іздестірді. Біз ұзақ шыдадық. Саддам Хусейн режиміне өзіндегі жаппай қырып-жоятын қарудан ашық түрде бас тартуға талай рет мүмкіндік берілді. Бірақ ол оны пайдаланған жоқ.

	Енді соғысты халықаралық қауымдастықтың ұйғарымынсыз бастады дегенге келсек, біздің еліміз БҰҰ Қауіпсіздік Кеңесінің 1441 қарарына сүйенді. Бұл құжат Қауіпсіздік Кеңесі мүшелерінің бірауыздан дауыс беруімен қабылданған. Ол қарарда «Иракқа соңғы мүмкіндік берілді». Қауіпсіздік Кеңесі Иракты қарарды орындамаған күнде оның айтарлықтай салдары болатынын айтып, талай рет ескерткен. Еңді, міне, Ирак соңғы мүмкіндікті пайдаланбай, халықаралық бас қауымдастықтың шешімін орындамағаны үшін оған қарсы қарулы күш қолдануға тура келді. Ондағы мақсат – әлемге қауіп төндіріп отырған режимді жою, оның орнына демократиялық үкіметтің орнауына жағдай жасау. Бұл үкімет халыққа қызмет ететін болады, халық өзіне қажетті демократиялық таңдау жасауға мүмкіндік алады.

	– Ирактағы соғысқа байланысты Қазақстан Республикасы Сыртқы істер министрлігінің мәлімдемесі жарияланды. Ол мәселенің БҰҰ-ның аясында шешілгенін жақтады. Саддам Хусейннің режимін айыптайды, бірақ, АҚШ-тың әрекетін де ақтамайды. Қысқаша айтқанда, Қазақстан АҚШ-ты ашық қолдаған отыз елдің қатарында болған жоқ. Осындай позицияны АҚШ мемлекетінің өкілі ретінде калай бағалайсыз?

	– Қазақстан Республикасы Сыртқы істер министрлігінің мәлімдемесін біз барынша түсіністікпен қабылдадық. Байқасаңыз, онда Саддам Хусейн режимінің саясаты айыпталған. Шиеленісті бейбіт жолмен БҰҰ аясында шешу жөніндегі пікір де әбден қолдайтын көзқарас. Біз де сол жолды қалағанбыз, бірақ Саддам Хусейн режимі оған мүмкіндік бермеді.

	Соғыстан кейін Иракта жаңа өмір орнықтыруға Қазақстан белсенді араласатын болады деп ойлаймын. Бұған Қазақстанның ұстанып отырған бейбітшілік саясаты айқын көз жеткізеді. Соғыстан кейін де Иракта жүзеге асыратын жұмыс көп болады. Демократиялық үкіметті орнықтыру үшін оған әлемнің көптеген елдері араласуы керек. Оған Қазақстан да шақырылады. Сонда ол өзінің бітімгерлік ұстанымымен оған үлкен үлес қосады деп ойлаймын. Бүл істе біз Қазақстан Республикасымен тығыз қарым-қатынаста жұмыс істейтін боламыз.

	– Соғыс туралы әңгіме аз айтылып жатқан жоқ, Енді бейбіт өмір туралы әңгімеге ауыссақ. Бұл ретте республика жұртшылығы айрықща жылы қабылдаған Президент Нұрсұлтан Назарбаевтың ішкі және сыртқы саясаттың 2004 жылға арналған Негізгі бағыттары туралыҚазақстан халқына Жолдауы ойға оралады. Онда айтылған жайлар, меніңше, елші мырза, сіздерді де бей-жай қалдырмаған шығар. Пікіріңізді естісек.

	– Президент Назарбаевтың Жолдауы бізге айрықша әсер қалдырды. Мен оны республикада табысты жүргізіліп жатқан реформаларды одан әрі тереңдете түсу деп айтар едім. Реформаларды жүзеге асыру үшін көптеген жаңа мүмкіндіктер ашылып отыр. Сіздердің еліңізде экономиканы дамытуда қол жеткен табыс жұртқа белгілі. Ал Президенттің Жолдауында демократиялық қоғам кұруға байланысты да көптеген міндеттер қойылып отыр. Олар елде, ізгілікті қоғамға деген ұмтылыстың одан әрі дамуына, ықпал ететін болады. Мұндай мәселелердің сөз болуы біз үшін өте маңызды. Елде демократияның өркен жаюы Қазақстан үшін маңызды болумен қатар, біздің елдеріміздің арасындағы қарым-қатынасты одан әрі дамытуға да жағдай жасайды.

	Әлеуметтік даму мәселелеріндегі нақты міндеттер халықтың әл-ауқатын күрт көтеретіні сөзсіз. Қазақстан Президентінің Жолдауы республика өмірінің барлық саласында дамудың жаңа арналарын ашады.

	– Сіздің Қазақстанға елші болып келгеніңізге де біраз уақыт болып қалды. Елмен, жермен танысқан шығарсыз. Осы уақытта біздің республикамыз туралы өзіңізде қандай пікір қалыптасты?

	– Мен осы қызметке жаңа келген кезде 2001 жылғы 11 қыркүйектегі оқиға болды. Әрине, ол бізге қатты әсер етті. Оны бізге ешқашанда ұмыттырмайтын тағы бір жай бар: ол – қазақстандықтардың бізге көрсеткен көңілі. Елшіліктің алдына көңілін білдірген халық үздіксіз келіп жатты. Көше гүлге толды. Мұндай жай ұмытылмайды. Қазақстанның халқы өте қайырымды, қонақжай екенін кейін де талай рет өз көзімізбен көрдік. Қызметіме байланысты талай елді, талай жерді көрген адаммын. Салыстыруға мүмкіндік бар. Қазақстан, оның халқы маған өте жоғары әсер қалдырды. Сіздердің елдің халқы әлемдік дүниеде өз орнын ойып алып отыр. Ол Орта Азияда ғана емес, бүкіл әлемде айрықша рөл атқаратын болады.

	– Қазақстанның белсенді сыртқы саясат жүргізіп отырғанын жұрт біледі. Біздің республикамыз бен АҚШ арасындағы қарым-қатынастың қазіргі жайы және болашағы жайлы не айтар едіңіз?

	– Екі елдің қарым-қатынасы туралы көп нәрсе айтуға болады. Ел президенттерінің кездесуі кезіндегі келісімде бұл қарым-қатынастың жарқын болашағы көрсетілген. Онжылдық ынтымақтастық кезінде Қазақстан өзінің өте сенімді әріптес екенін талай рет дәлелдеді. Ол үшін оған біздің еліміз барынша риза. Бұл жерде көптеген мысалдар келтіруге болады.

	11 қыркүйек оқиғасынан кейін лаңкестікке қарсы күресте Қазақстан үлкен белсенділік көрсетті. Лаңкестікке қарсы коалицияға қосыла отырып, сол күреске ол нақты үлес те қосты. Ауғанстандағы лаңкестерді жою, оларды қолдаған талибтерге қарсы күресте Қазақстанның АҚШ әскери-әуе күштеріне өзінің әуе кеңістігін пайдалануға рұқсат еткені, әуежайын ұсынуы екі ел арасындағы ынтымақтастықтың жақсы көрінісі деуге болады.

	Жаппай қырып-жоятын қаруды жою жөніндегі Қазақстан Республикасының өнегесі әрқашан үлгі ретінде айтуға барынша лайық. Ол өзінің ядролық қаруынан бас тарту жөнінде шешім қабылдағаннан кейін оны жүзеге асыруды әлем халқының көз алдында ашық жүргізді. Қазір бұл жайында ешқандай күдік жоқ. Ол жұмысты екі ел тығыз қарым-қатынаста атқарды.

	Экономикалық ынтымақтастықта екі ел арасында өте жақсы қарым-қатынас қалыптасқан. Қазақстанда көптеген ірі америкалық компаниялар табысты жұмыс істеп жатыр. Жақында «Шеврон» мұнай-газ компаниясының Қазақстанға келіп, жұмыс істей бастағанының он жылдығы атап өтілді. Оны ынтымақтастық мерекесі десе де болғандай.

	Екі ел басшысы Қазақстанда шағын және орта бизнесті дамыту жөнінде Хьюстон келісіміне қол қойған еді. Оны жүзеге асыру Қазақстан үшін аса маңызды болмақ. Ол ең алдымен жаңа жұмыс орындарын ашуға көмектеседі.

	Қазақстанда демократиялық қоғам құрудағы қадамдардың бәрі де біздің елімізден қолдау табатыны белгілі. Адам құқы жөніндегі бастамалар да бізге жақын. Осыған байланысты екі ел арасында әрқашанда түсіністікті қарым-қатынас болады деп ойлаймын.

	Мәдени байланыстың одан әрі дамуына барлық жағдай жасалып отыр. Әсіресе екі елдің адамдарының бір-біріне барып, өмірлерімен танысуы оларды рухани тұрғыда жақындастыра түседі. Дәл кеше сондай бір топ сапарға аттанды.

	Елшілігіміздің Алматыдан Астанаға көшуі екі жақты қарым-қатынастың тереңдей түсуіне қызмет етеді. Қазақстан Парламентінің Мәжілісі АҚШ елшілігіне жер бөлу жөнінде шешім қабылдады. Оны біз жоғары бағалаймыз.

	Біздің еліміздің арасындағы қарым-қатынастың болашағы зор. Өйткені ол екі жаққа да тиімділікке негізделген.

	2003 жыл, 12 сәуір.





СЕУЛ МЕН ВАШИНГТОН БӘРІБІР БІР-БІРІНЕН КЕТІСПЕЙДІ




	Әлемдегі Иракқа қарсы айқай-шудың тасасында біраз халықаралық оқиғаларға жеткілікті мән берілмеді. Сондай оқиғалардың бірі Оңтүстік Кореядағы президент сайлауы еді. Оны біреу естіп, біреу естімеді. Ал шын мәнінде бұл Шығыс Азиядағы бір тұтқалы мемлекеттегі билік тізгінінің ауысуы ғана емес, осы аймақтағы қарым-қатынасқа әсер ететін саяси оқиға болатын.

	«Жаңа мыңжылдықтағы демократиялық партия» деп аталатын реформистік бағыттағы партияның өкілі Но Му Хеннің жеңісі оңай болған жоқ. Ол оппозициядағы консервативтік партияның көсемі Ли Хве Чханнан 1,5 пайыз ғана дауысты көп жинады. Жалпы жұртшылық осынау елдегі дәстүрлі саясаттан өзгешелеу пікірі бар қайраткердің жеңісіне таңданыспен қарағанын да айтқан жөн болар.

	Сайлау қарсаңындағы насихатқа қарағанда, ол Солтүстік Кореямен жақындасуды мықтап жақтады. Бұл мәселеде АҚШ-тың көзқарасын біле тұрып, Вашингтонның КХДР-ді «зұлымдық діңгегіне» қосатынына қарамай, Но Му Хен Сеулдің Пхеньянмен тіл табысуды мақсат ететінін, өзінің бұған дейінгі Солтүстік Кореямен жасасқан келісімдеріне адал болатынын талай рет мәлімдеді. Ал Солтүстік Корея өз көзқарасын басқаша көрсетті. Көршілеріндегі сайлау науқанын жіті қадағалап отырған және ондағы саяси күштердің ара салмағын аңғарып отырған Пхеньян Корея Республикасындағы сайлау қарсаңында, дәлірек айтқанда оған тура бір күн қалғанда өздерінің АҚШ-тың жүргізіп отырған саясатымен келіспейтіндігін білдіріп, Ядролық қаруды таратпау шартынан (ЯҚТШ) шығатынын мәлімдеді. Сірә, бұл Но Му Хенге 1,5 пайыз ғана емес, одан әлдеқайда көп дауыс әкелді деп тұжырым жасауға мүмкіндік береді.

	Мұндай оқиға жаңа президенттің қызметіне кірісу рәсімі қарсаңында да болды. Салтанат өтетін күнге қараған түнде Солтүстік Корея кемелерге қарсы зымырандар ұшырып, сынақтан өткізді. Ол енді тым алысқа ұшпаса да, осындай қарулардың барлығын, қажет болған жағдайда оны пайдалана алатынын көрсеткен. Бұл да пәрменді насихат.

	Президенттің қызметіне кірісу салтанатына АҚШ мемлекеттік хатшысы Колин Пауэлл де қатысып, екі ел арасындағы одақтық қарым-қатынастың мызғымайтынына тоқталды. Жұрт көп сөз етіп жатқан АҚШ-қа қарсы пікірлерге онша мән бермегендей ыңғай танытты. Тіпті Пхеньянның зымыран ұшырғанын көңілге алатындай да, таңданатындай да оқиға емес деп сипаттады. Қайта өз елінің КХДР-ға азық-түлік жіберуді жалғастыратынын мәлімдеді.

	Сонда шын мәнінде Оңтүстік Корея мен АҚШ арасындағы одаққа сызат түсіп отыр ма? Жаңа президенттің алдағы саясаты сол одақты әлсірете ме? Олай деп тұжырым жасауға ешқандай негіз жоқ. Ең алдымен бұл одақ Сеулге керек. Тек жай саясат үшін емес, экономикасын қалыпты дамыту үшін керек. Ал одан Оңтүстік Корея да, оның басшысы да бас тарта алмайды.

	Сайлау кезіндегі АҚШ-тың атына айтылған сын ше? Оны да АҚШ-қа қарсылық деп тұжырымдау артықтау. Солтүстік Кореяға қатты қатал шара қолдануға Вашингтон бармауы керек деген пікір АҚШ-тың саясатын айыптаудан бұрын Оңтүстік Кореяның мүддесін қорғағандық. Ең алдымен Солтүстік Кореяның күйзелген халқына көмек беру ортақ міндет. Оны Оңтүстік Кореяның күшімен ғана жүзеге асыру мүмкін емес. Сонымен қатар екіге бөлінген бір халықтың қайта қосылуы алдағы ұлы мақсат болып отырғанда Солтүстік Кореяға бүйрек бұру заңдылық. Ол – бүкіл халықтың қалауы, арман-мүддесі. Тағы бір айрықша ескеретін жай: сайлау науқанының өз заңы бар. Бұл жерде әсіресе тактикалық қадамдар айрықша маңызды. Соны Но Му Хен өте шеберлікпен пайдаланды. Осы кезде Оңтүстік Кореяда орналасқан АҚШ әскерінің екі кәріс қызын өздерінің көліктерімен басып кеткен екі солдатын соттың ақтағаны бұл елде үлкен наразылық тудырған еді. Сол наразылықты жаңа президент те қолдап, америкалық әскерилерді айыптаған. Бұл сайлаушыларға ұнады. Сол үшін үміткерге біраз даусын берді.

	Жеке бір мәселелерде пікір алшақтығы бола жатар. Өзекті мәселелерде, тағдырлық мәселелерде АҚШ пен Корея Республикасының арасында қазіргі заманда кең мағынада пікір алшақтығы болмайтыны заңдылық, қажеттілік. Бұл заңдылықгы, қажеттілікті жаңа президент Но Му Хен көп адамнан жақсы біледі.

	2003 жыл, 7 наурыз.





ҮЙ ІШІНЕН ҮЙ ТІККЕННЕН САҚТАН




	Бір отбасында ынтымақ болмаса, береке кететінін әркім-ақ күнделікті өмірден біледі. Тіпті өз үйінде болмағанмен, көршілерінің өмірінен көреді. Мемлекеттер де сондай: елде сепаратистер пайда болса, бұл елден береке кетеді. Бұған мысал көп. Соның бірі – ешкім мойындай қоймаған Приднестровье Молдавия республикасы деп аталатын құрылым.

	Ол Молдавия Республикасының жерінде. Бірақ оған бағынбайды. Бағынбаған соң, Молдавиянікі деп айтуға да ауыз бармайды. Әкенің тентек баланы қамшының астына алып, тәубесіне келтіргеніндей күш қолданайын десе, шынын айту керек, Молдавияның оған күші жетпейді. Тіпті күші жеткен күннің өзінде, өз үйінде соғыс ашып жатқан жөн емес. Ал қиқар бала сырттағыларға арқа сүйеп, қайта әкеге күш көрсетеді.

	Жақында сол Приднестровьенің орталығы, өздері астана дейді, Тирасполь қаласында халықаралық футбол жарысы өтетін болды. Молдавияның құрамасы мен Голландия құрамасы ойнамақ еді. Мұндай жарысқа ел басшылары, тіпті жанкүйер болмағанның өзінде, әдеп үшін қатысатыны бар. Сол әдепті сақтады ма, жоқ шын мәнінде футбол жанкүйері ме, әйтеуір Молдавия президенті Владимир Воронин де кездесуді көрмек болған. Бірақ оған Приднестровье басшылары рұқсат етпеді.

	Бұл енді әдепсіздіктің сорақы түрі екені даусыз, сонымен бірге бассыз басынғандық. Көптен бері осынау заңсыз құрылым мен Молдавия арасын бітімгершілік жолмен жалғастыру туралы әңгіме айтылып келеді. Оған үлкен екі держава – Ресей мен Украина, сондай-ақ Еуропадағы қауіпсіздік және ынтымақтастық ұйымы қатысып, келіссөз де жүргізіліп жатыр. Ең болмаса, Приднестровьенің жетесіз басшылары әлем алдында өздерінің абыройын ойласа керек екен-ау дейсің.

	Мұны Мәскеуге арқа сүйейтін Тирасполь басшылары біраз елдердің өздеріне оларды жібермей отырғанына жауап деп түсіндіреді. Жібермесе, бір елдің ішінен жөнсіз шатақ шығарып отырған олардың ісі жөн емес, соны айыптағаны. Бұл жерде Молдавияның қазіргі басшыларына қояр кінә жоқ.

	Кінә, сірә, бұрынғы басшыларға айтылғаны жөн шығар. Сонау кезде КСРО күйреп, әр ел өз тәуелсіздігін жариялап жатқан кезде Молдова басшыларының көрегендігінің жетімсіздігінен сепаратистер бас көтеріп, ақырында күш алып кетті. Сөйтіп Молдавияның бір бөлігі атамзаманғы отарлаушылардың бүгінгі ұрпағының қолында қалды. Оларды сырттан қолдаушылар да табылды.

	Сол қолдау болмаса, сепаратистердің мұншалықты басынбасы анық. Приднестровьеде Ресейдің атақты 14-армиясы тұрды. Сепаратистер соған арқа сүйеді. Ресей де сол армияны, түрлі желеулерді алға тосып, әкетуге асықпады. Оның командирі болған генерал Александр Лебедь еліне қайтып келген соң, талай үлкен қызметтерді атқарып, атын тарихта қалдырғандай іс тындырып үлгеріп, дүниеден де озды. Ал ол басқарған армияны өз еліне алып кетуге Ресейдің шамасы келмейтіндей.

	Жұрт айтып жүргендей, РФ сыртқы істер министрлігіндегілердің «әрине, Ресейге Молдавияның біріккені, біздің шекарамыздағы тыныштық керек» дегені сырт көз үшін ғана айтылған әңгіме. Мақсат сол болса, Приднестровьенің жосықсыз басшысы Игорь Смирновқа «қой» деген бір сөз жетіп жатыр. Оның орнына Мәскеу олармен жақсы экономикалық, саяси байланыс орнатқан. Олардың жетекші кәсіп-орындарын сатып алып, саяси-әскери тұрғыдағы келіссөздер үнемі жүргізіліп жатады. Қазір Тирасполь Москваға «Ресей әскерінің әскери-кепілдік операциясын» Приднестровьеде өткізу жөнінде ұсыныс жасап отыр.

	Молдавияның қазіргі президенті Владимир Воронин сайланған кезде елді біріктірем деп уәде берген. Уәдесін орындай алмады. Бірігуге Смирнов көнбеді. Содан кейін Воронин елді унитарлық жүйеден федералдық жүйеге айналдыру идеясын ұсынуға мәжбүр болды. Бұл елді бөлшектеу, оның жалпы тұтастығына қауіп. Сепаратистердің дегені де осы. Сонда Приднестровье жұрт таныған Молдавияның деңгейіне көтеріледі. Молдавия Федерацияға айналар болса, ол Кишинев, Приднестровье, Гагаузия және украиндық Молдавияға бөлінуі мүмкін.

	Үй ішінен үй тіккісі келетіндер сепаратистік пиғылдардан ешқашанда үміттерін үзбейді. Олар сәтті кезеңдерді, саяси ахуалдың қалыптасуын, әсіресе сыртқы жағдайдың әсерін күтіп отырады. Содан да олардан әрқашан сақтанған жөн. Ең алдымен саяси қырағылық керек.

	2003 жыл, 25 сәуір.





ӘР ЕЛДІҢ ӨЗ ЗАҢЫ БАР. ОЛ ҚҰРМЕТТЕЛУІ ТИІС




	Күні кеше туысқан болған, бүгін жақын саналатын елдер туралы пікір айту қиын. Жақыныңды жамандап, жақсы атанбасың өз алдына, өзіне оғаш көрінгенді айтып, оларды кінәлағың келмейді. Бірақ айту да қажет. Әсіресе өктемдіктің көрінісі болса, оны айтпай тұра алмайсың. Мәскеу түрікмендерге сондай өктемдік аңғартты.

	Өткен жұма күні РФ Мемлекеттік думасы «Түркіменстанда РФ азаматтарының құқын сақтау туралы» деген мәлімдеме қабылдады. Оны 411 депутат қолдады. Тек екі адам ғана қарсы болды. Депутаттар Түркіменстан басшыларынан қос азаматтық жөніндегі келісімді тоқтату туралы шешімнен бас тартуды талап етті. Яғни, қос азаматтық қалатын болсын деді.

	Олай болмаса ше? Сол мәлімдемеде «Ресей Түркіменстанға мүмкін болған бар ықпалын жасайды және жасауға міндетті» делінген. Осындай мәлімдеме жасар алдыңда сол Парламенттің басшылары депутаттарды оған мықтап дайындады. Мемдуманың халықаралық істер жөніндегі комитетінің төрағасы, қашанда ресейлік империялық пиғылдың туын көтеріп жүретін Дмиртий Рогозин: «Ресей, халықаралық нормаларға сәйкес, отандастарға қатысты нақты проблемаларды, сондай-ақ жалпы адам құқын қамтамасыз ету проблемаларын шешу үшін Түркіменстанға ықпал ету тұтқаларының бәрін пайдаланады және солай етуге міндетті» десе, ТМД істері жөніндегі комитеттің төрағасы Андрей Кокошин одан да асыңқырап: «...барынша қатаң шаралар қолдану қажет. Өйткені бұл біздің жоғары ұлттық мүддемізге қатысты» деп түйіндеді.

	Мұңдай өктем сөз, жосықсыз айқай Ресей ақпарат құралдарында біраздан бері орын алып келеді. Оған Түркіменстанда да назар аударып отыр. Ең алдымен ел президенті Сапармұрад Ниязовтың өзі қарсылық та білдірді. «Осынау шылғи өтірік акцияға кейбір ресейлік саясаткерлер де, атап айтқанда мемлекеттік дума өкілдері де қатысып отыр,– деді ол. – ...Ресей телевизиясы Түркіменстанға талай құсығын төкті. Бұл дұрыс емес. Мен Ресей президентіне мұндайды тоқтатуды өтіндім. Ол маған уәде де берді, бірақ мұндай әрекеттер қайтадан пайда болады».

	Еңді Ресейдің саяси қауымын ашындырған Түркіменстан жағының әрекетіне келейік. Екі ел арасында 1993 жылы қос азаматтық туралы келісімге қол қойылған болатын. Ол да уақыттың талабы болған шығар. Енді, міне, биылғы жылғы 10 сәуірде президенттер В.Путин мен С.Ниязов сол келісімді тоқтату жөнінде хаттамаға қол қойды. Мұның бастамашысы кім болғаны белгісіз. Ал сол хаттамадан кейін В.Путин былай деген: «Біз қос азаматтық жөніндегі келісім өз мақсатын орындады деген қорытындыға келдік. Сөйтіп, оның қолданылуын тоқтатуға келістік. Ресей Федерациясына өткісі келген адамдар негізінен өз проблемаларын жүзеге асырып үлгерді». Мұндай мәлімдеме жасауға оны ешкім зорлаған жоқ. Өз президентінің сөзіне депутаттар неге құлақ аспайды?

	Ал 22 сәуірде С.Ниязов жарлық шығарып, енді екі айдан кейін қос азаматтық тоқтатылатынын, өз еліндегілер тек бір азаматтықты ғана таңдауы керектігін жария етті. Түркіменстан басшылығының қос азаматтық институтын жоюға шешім қабылдауы әбден негізді. Оған басты негіз – екі ел президенттерінің келісімі. Ал сол келісімнің Мемдумада әлі мақұлданбауын Түркіменстанның қауіпсіздігіне қарсы әрекет деп те бағалауға болғандай.

	Әр ел өз мүддесін көздейтін, халықаралық тәртіп ауқымына сыятын заң шығара алады. Түркіменстанның қос азаматтық институтынан бас тартуы да өз мүддесі үшін қажеттілік. Бұл әсіресе шағын елдер үшін айрықша маңызды. Ол екінші бір алып елдердің орынсыз ықпалынан, өктемдігінен сақтайды.

	Түркіменстандағы орыс диаспорасының жағдайына келер болсақ, бұл елде 100 мындай ғана орыс тілділер бар екен. Кететіндер кетіп тынған, қалғандарға бір ғана талап бар – бір елдің ғана азаматтығың алу. Таңдау ерікті. Оны қаламасаң, тарихи отаныңа қайтуыңа болады. Біраз адамның қайтқысы жоқ – онда Түркіменстан елінің заңын сыйла.

	Осы жерде айтатын бір жай: қос азаматтық, басқа елдің азаматтарына Ресейдің азаматтығын беріп, көршілерінде шиеленіс тудыру Мәскеудің арандатушылық саясатына айналып отырғаны белгілі. Оған Абхазия, Оңтүстік Осетияның көпшілік тұрғындарына Ресей азаматтығын беру нақты мысал. Осындай жосықсыз саясатқа тосқауыл қою көп елдер үшін ұлттық мүддеге қатысты мәселеге айналды. Бұл – шындық. Оған көз жұмып қарауға болмайды.





ХАЛЫҚТАР ДА БІРІН-БІРІ КЕШІРЕ АЛАДЫ




	Жақында Хорватияның президенті Стипе Месичтің бұрынғы Югославияның, қазір Сербия және Черногория деп аталатын мемлекеттің астанасы Белградқа баруын шын мәнінде тарихи оқиға десе болғандай. Бұл сапар осыдан он екі жыл бұрын араздасқан екі халық – сербтер мен хорваттарды қайта табыстыруы мүмкін. Соған қол жетсе – президенттер Стипе Месич пен Светозар Маровичтің аттары тарихта қалары анық.

	Бұл жерде азырақ тарихқа жүгіну қажет-ақ. 1991 жылы Югославия Социалистік Федерациялық Республикасы ыдырап, одан Хорватия бөлініп шықпақ болғанда, басқаларға аға іспетті Сербия оларды мықтап жазалауды қолға алған. Тек жазалап қана қоймай, осы республика есебінен Ұлы Сербияның аумағына жер қоспақ та ойда бар еді. Сыртқы күшке сүйенген жергілікті сербтер өздерінің Сербская Краина республикасын құрып қана қойған жоқ, хорваттардың қанын да аямай төккен. Дүние кезек деген бар, сонан соң Сербияның жауыздық істеріне басқалар да қарсы тұрып, ол жеңіліс таба бастағанда, хорваттар да кек қайтарып, өлтіргенін өлтіріп, қалған сербтерді елден қуып шыққан.

	Осы бір қанды қырғынды ешкім ұмыта қойған жоқ. Қылмыскерлердің біреулері халықтан жаза алып, кезінде жер құшса, тірі қалғандарының біразы қазір халықаралық соттың алдында, жазасын күтіп отыр. Оның ішінде Сербияның қанқұйлы басшысы Милошевич те бар. Тиісті жазасын алатынына ешқандай күмән жоқ.

	Көп ретте орасан қан төгілген мемлекеттер арасындағы соғыста халықтардың кінәсі жоқ, олардың басшылары кінәлі дегенді көп айтамыз. Тереңірек ойласақ, шынында да солай. Тіпті бір халыққа екінші халықтың өкілдері қаны қарайып қарсы тұрғанына тарих куә болса да, оларды сол дәрежеге жеткізген олардың басшылары екені де даусыз. Кезінде неміс халқын фашизммен тең санаған да кез болған. Бір ұлтты екіншісіне қарсы қойған да сонда билік басындағылар еді.

	Хорватия жерінде де сондай жағдай туды. Тегі бір сербтер мен хорваттарды қарсы қойған да билік басындағылар, оның ішінде шовинизм идеясымен уланған Сербия басшылары еді. Олардың тағы бір әрекеттері хорваттар тарапынан қарсылық тудырып қана қойған жоқ, оларды ашындырып, кек қайтару сезімін қайраған. Сөйтіп екі халық өкілдері қатыгездіктің адам жанын түршіктірерлік талай түрін көрсеткені бар. Кезінде туыс саналған екі халық енді бітіспестей тарихты бастан кешірді.

	Жоқ, халықтар мәңгі жау болып қалмауға тиіс. Қайта табысуы керек. Кезінде оларды жауластырған билік басындағылар болса, енді де оларды татуластыратын сол билік басындағылар болуға тиіс. Ол да кез келгеннің қолынан келе бермейді. Осы жерде Хорватия мен Сербия жөне Черногория басшылары Стипе Месич пен Светозар Маровичтің бұл әрекеттерін ерлікке пара-пар деп бағалауымыз керек. Халықтың ішінде әлі де кешегі қасіретті ұмытпаған, жаны жаралы адамдар көп. Солардың қарсылығына қарамай, екі ел басшылары халық атынан халықтан кешірім сұрады. Тарихта тағлым боларлық әрекет.

	Сол кездегі жауыздықта сербтердің айыбы көптеу еді, соны ескерген болар, алдымен Марович сөз алды: «Мен соңғы соғыс кезінде Сербия және Черногорияның азаматы тарапынан хорваттарға жасалған зұлымдық үшін кешірім сұрағым келеді»,– деді ол. «Мен де өз кезегімде Хорватия азаматтарының жосықсыз әрекеттерінен жапа шеккендерден кешірім сұраймын»,– деді Месич.

	Біреулер жауыздық жасайды, олар үшін бұлар кешірім сұрайды. Көп адамның қолынан келмейтін әрекет.

	Бұлар кешірім сұрады екен деп халықтың жүрегінде шемен болып қатып қалған кек-жара тез жазыла қояды деуге болмас. Бірақ ұлы істің бастамасы жасалды. Ертең оның жалғасы болары анық. Сол игілікті іс одан әрі жалғаса берсе, уақыт жараны да жазар.





КӨП ЕЛ НАТО-ға КІРУГЕ НЕГЕ ҚҰШТАР?




	Вашингтонда Еуропадағы жеті ел – Болгария, Латвия, Литва, Румыния, Словакия, Словения және Эстония үкіметтерінің басшылары өздерінің НАТО-ға қосылатыны жөніндегі құжаттарын АҚШ-тың мемлекеттік хатшысы Колин Пауэллге тапсырды. Сөйтіп олар Солтүстікатлантикалық шарт ұйымының толық та тең құқықты мүшелері болып шықты.

	Бұл оқиғаға көзқарас әр түрлі. Осы оқиға туралы Ресей ақпарат құралдарының хабарларына, ресми адамдарының пікірлеріне қарасақ, бұл өзі жақсылық емес сияқты. НАТО-ның барынша ұлғайып келе жатқанынан сақтанған жөн дейді. Тіпті оған жауап ретінде Ресейдің ғана емес, онымен одақтас елдердің қарулы күштерін нығайту керек, дейді. Бір сөзбен айтқанда, олардың пікірінше, НАТО – жаман.

	Ал сол НАТО-ға кірген елдердің қуанышында шек жоқ. Бұл өзі жалпыхалықтық референдумға салынып, НАТО-ға өтуді сол елдердің тұрғындары мақұлдаған. Ал үкіметтері бұл ұйымға өту үшін талай жылдан бері барын салып күресіп келеді. Енді соған қол жеткенде, қуанбағанда қайтсін!

	Өздерінің қатары кеңейгенге НАТО-ның бұрынғы мүшелері де қуанышты. Оның басты мүшесі АҚШ жаңа мүшелердің құжаттарын сақтауға ала отырып (өздерінің келісімі солай) жүрекжарды сөзін айтты. «Бүгінгі күн – ұлы күн,– деді Колин Пауэлл. – Бұл дегеніңіз ұлы жетістік. 1 мамырда болатын Еуропалық одақтың кеңеюімен қоса, НАТО-ның кеңеюі бірегей, азат та бейбіт Еуропа идеясы сияқты біз үшін аса маңызды идеяны жүзеге асыруға жақындата түседі».

	Сол қабылдау ресімінде жаңа мүшелердің атынан Словакия Республикасының премьер-министрі Микулаш Дзуринда сөйледі. «Біздің халықтарымыз үшін НАТО-ға мүше болу қосымша кауіпсіздік, – деді ол. – Қауіпсіздік үшін қызмет ету – біздің борышымыз, міндетіміз... НАТО-ға кіре отырып, біз өз еліміздің, өз халқымыздың игілігі үшін дұрыс қадам жасадық деп ойлаймыз».

	Әртүрлі пікір НАТО-дан алыстау жатқан біздің а д а м д а р ы м ы з д ы ң арасында да бар. Осыдан біраз бұрын кеудесі орден мен медальға толы бір қазақ қартының теледидардан: «НАТО жойылсын! Бізге қарай жақындамасын!» деген айқайын да естіп, оның ашулы жүзін көргенбіз. Содан соң бір ардагеріміз редакцияға келіп, біздің НАТО туралы оң пікір айтқанымызға реніш білдіргені бар. Біразға созылған әңгімеден кейін райынан қайтқандай болған.

	Көңіл күй сезіміне берілмей, байсалдылықпен ой сабақтайықшы. Неге осы ұйымға кіруге басқа елдер құштар? Бұрынырақ Польша, Чехия жөне Венгрия кірді. Енді тағы да социалистік блокта, кешегі КСРО-ның ықпалында болған жеті ел кіріп отыр. Тағы да үш ел – Албания, Хорватия және Македония кезекке түрып қойды. НАТО жаман болса, оған жұрт қызығатын ба еді?

	4 сәуірде НАТО-ның құрылғанына 55 жыл толады. Алғашында оған 12 ел мүше болды. Енді 26-ға жетіп отыр. Өзінің осынау тарихында ол жаман болатындай не істеді? Оны жамандайтындар алдымен 1999 жылы НАТО күштерінің Белградты бомбалағанын, зымыранмен атқылағанын айтады. Ал сонда Милошевичті райынан қайтармағанда не болар еді? Косоводағы 2 миллион албандардың жартысына жуығы сонда босып кеткені белгілі, қалғанының қаншасы қырыларын кім білген. НАТО өзінің батыл әрекетімен, алдында келісімге шақыра отырып, Югославия басшылығының озбырлығын тоқтатты. Оның алдында Босния мен Герцеговинада да серб қанішерлерінің қолынан 250 мындай мұсылман қаза тапқан соң, сол қанқұйлы әрекетті тоқтатқан да НАТО күштері болды.

	НАТО бұдан басқа қандай жерде күш қолданды? Ал Варшава шартының қарулы күштері Венгрия мен Чехославакияны қанға бөктіргені белгілі. Оның есесіне НАТО-ға кірген елдерге ешкім қолын сұққан емес, олардың қауіпсіздігіне кепілдік болды. Оған мүше елдер өздерін басқалармен тең санайды. Көп елдердің НАТО-ға кіргісі келетіні де содан.

	НАТО-ға кіруге жұрт құштар. Осыдан бұрынырақ Молдавия, Грузия сияқты елдер оған мүше болып үлгергенде, олардағы бүгінгі бөлшектену болмас еді. НАТО өзіне мүше елдердің еркін дамуына, тәуелсіздігіне мүмкіндік береді. Бұл — барлық елдердің арманы.





ХИМИЯЛЫҚ ҚАРУДЫҢ ЖАЙ ЖАТҚАНЫ ДА ҚАУІП




	Алдағы аптаның аяғында Мәскеуде химиялық, қаруды жою жөнінде халықаралық форум өтпек. Жиынның осында өтуі де заңды. Әлемдегі химиялық қарудың жинақталып қалған жері де осында және оны жоюдың жайы да мәз емес. Сірә, оған Ресейдің жалғыз өзінің шамасы да келмейді.

	Химиялық қаруға тыйым салу жөніндегі Конвенцияның қабылданғанына да біраз жыл болды. Оны дүние жүзіндегі көптеген елдер де мақұлдап, заңдар да қабылдады. Бұл қарумен жеңіске жету де мүмкін емес. Және ол, ең алдымен – бейбіт халықты қырып-жоятын қару. Сондықтан да оған тыйым салуды қолдамау да қиын.

	Оның үстіне бұл қаруды жайдан-жай қоймада сақтау қауіп. Азғантай ғана салақтықтан бұл қару сыртқа шығып кетер болса, ол – үлкен апат. Көп нәрсені жіті қадағалап отыру да қиын. Ал бұл қару дегеніңіз Ресейге де апат. Тентек шоқпар жинайды дегендей, кешегі Кеңестік дәуірде Америкамен жарысамыз деп сол химиялық қаруды жинай берген, жинай берген.

	Сол «мұра» енді Ресейдің үлесіне тиіп отыр. 40 мың тонна! Бір килограмм химиялық қару орта көлемдегі бір қаладағы барлық тіршілік иесін зақымдайды екен. Демек, Ресейдегі бұл қарумен 40 миллион қаланың тіршілігін жоюға болады. Әлемде мұнша қала түгілі мұнша ауыл да жоқ.

	Сонда мұнша қаруды жасаудың қаншалықты қажеті болды екен деген сұрақты алға тосып та керегі жоқ. Керек емес дүние жасалып жатты ғой. АҚШ-та да бұл қару аз емес екен – 32 мың тонна. Әйтеуір бұл ел қуатты. Сол қуатына сүйеніп, оның кесепат қарудан құтылуға мүмкіндігі бар. Ал қару десе әлі де аузынан жырып, соған қаржы жұмсайтын Ресейдің сол химиялық карудан құтылуға қауқары жетпейді. Көмектес деп басқаларға қарайды. Қарап та қоймайды, басқаны кінәлап, көз алартады.

	1997 жылы Ресей Федерациясы Конвенцияға қол қойғаннан кейін оны 15 жылда, яғни 2012 жылға дейін жоямыз деп уәде берген. Жеті жылда, яғни көрсетілген мерзімнің жартысына жуық уақытта 40 мың тоннаның бар-жоғы 700 тоннасы ғана жойылыпты. Мұндай қарқынмен жайдан-жай жатып қауіп төндіретін қарудан құтылу оңай болмас.

	Рас, бұл қарудан құтылу қиын. Сірә, ядролық қарудан да қиын болар. Басқа қарулардай оны домна пештерінде балқытып, немесе кесіп тастап, әйтпесе жарып жібере де салмайсың. Химиялық қаруды жою үшін арнаулы зауыттар салынады. Ресей үшін жеті зауыт салу керек болса (бұл қару сонша жерде сақталады), қазір тек бір ғана зауыт жұмыс істейді. Басқаларының қашан қатарға қосылары белгісіз.

	Химиялық қаруды қалайда тез жоюдың маңызы барған сайын арта түседі. Ол жай жатып та қауіпті болуы өз алдына, лаңкестердің қолына түспесін деңіз. Табылса, алып жүру де оншалықты қиын соқпайды. Оның бір килограмын ғана жұмсаудың зардабы Нью-Йорктегі 11 қыркүйектегі зұлматтан әлдеқайда асып түсуі мүмкін. Демек, сол қаруды жай сақтап қана қоймай, лаңкестерден қорғау да біраз күш болмақ.

	Алдағы үлкен жиында Ресейдің осынау кесепат қарудан құтылуына көмек беру жайы да сөз болар. Осыдан он жыл бұрын Батыс елдері Ресейді Конвенцияға қол қоюға көндіргенде, қаржылай көп көмек береміз деп уәде еткен болатын. Көп болмай тұр. Әзірге соған жұмсалған қаржының тек жартысын ғана беріп отыр. Әрине, бұл қарудан құтылу алдымен Ресейдің өзіне керек. Бірақ, оған шамасы келмей жатса, қолұшын берген жөн.

	Алапат қару бізде жоқ деп арқаны кеңге салып, бұл мәселеге немқұрайды қарауға әсте болмайды. Көршідегінің саған да қатысы болатыны заңды. Ондағы жақсы нәрсенің шапағаты тиер болса, жаман нәрсенің кесепаты да тиюі мүмкін. Әсіресе, бүгінгі лаңкестердің құтырған заманында сол қаруды біреулердің шекарадан алып өтпеуіне қырағы болған жөн. Шама келіп жатса, сол көрші елге кесепат қарудан құтылуға қолұшын берген де артық емес.

	2004 жыл, 6 қараша.





ӘБУ МӘЗЕН ПАЛЕСТИНАЛЫҚТАРДЫ ҚАЙ ЖОЛҒА БАСТАЙДЫ




	Ясир Арафат ауырып жатқанда да, ол өмірден озған соң да оның орнын кім басар екен, палестиналықтар тәуелсіздік жолындагы күресін қалай жүргізер екен деген сұрақ, көпшіліктің көңілінде болған. Тіпті біреулер өз көсемінен айырылған арабтар абдырап қалар деп те ойлаған. Тірі тіршілігін жасайды деген бар, өмір жалғасып жатыр.

	Қазір палестиналықтардың көңіліне тоқ санар бір жайт – онда басқа жерлердегідей билік үшін қырқысқан күрес жоқ, байсалдылық жағдай қалыптасқан. Жаңа жылдың басында, нақты айтқанда 9 қаңтарда, бұл елде президент сайлауы өтіп, мемлекет басшысы сайланады. Жақында Палестинаны азат ету ұйымның (ПАҰ) негізін құрайтын «Фатх» қозғалысының революциялық кеңесі сол ПАҰ-ның жаңа төрағасы Махмуд Аббасты, халық оны Әбу Мәзен деп атайды, президенттікке үміткер етіп сайлағаннан кейін, жұрт көңілі соған тоқтағандай.

	Не жасыратыны бар, Арафат ауырып жатқанда, оның орнына таласушылар көптеу көрінген, талайлардың аттары аталған. Қазіргі премьер-министр Ахмед Курейи де беделді адам, сол беделін салып, күреске түсуіне де болар еді. Бірақ ол ортақ істің мүддесін бірінші кезекке қойып, жолды танымал қайраткер Әбу Мәзенге ұсынғанға ұқсайды. Осы бір өтпелі кезеңде де олардың тіл табысуы аңғарылғандай. Қазіргі премьер-министр қаржы, шаруашылық, қауіпсіздік мәселелерімен айналысса, Махмуд Аббас жалпы саяси бағытқа басшылық жасайды.

	Мүлде тартыс жоқ демейік, сол «Фахт» қозғалысының Иордан өзенінің сол жағалауындағы бөлімінің жетекшісі саналатын, сондай-ақ бүкіл автономияда белгілі саясаткер саналатын Марван Баргутидің президенттікке сайланбақ ойы бар деген сөз шықты. Бұл жайында әзірге оның адвокаты Хадер Шейрат мәлімдеген. Әңгіме мынада. Экстремистік бағытты ұстанатын Баргути лаңкестік әрекеттерімен айыпталып, Израиль түрмесінде бес өмірлік мерзімді өтеп жатыр. Саяси есеппен Израильдің оны босата салуы екіталай. Дегенде, өзін ұсынса, оның «Фатх» беделімен біраз дауыс алатыны белгілі. Сөйтсе де, оның жақындарының өзі Палестинаға түрмеде жататын президент керек емес дегенді айтады.

	Бұл елде ХАМАС және Ислам жихады дейтін діни-экстремистік бағыттағы ұйымдардың да беделі айтарлықтай.

	Олар өз өкілдерін президенттікке ұсынбауы тактикалық тұрғыдан деуге болады. Олар өз үміткерлерінің Әбу Мәзен сияқты қайраткерге ойсырай жеңілетінін жақсы біледі. Бұл олардың беделін мықтап түсірер еді. Сондықтан да олар мұндай тәуекелге бармай, ықтимал президентке, оның партиясына өз талаптарын айтып, саяси сауда жүргізіп отыр. Бұл да білгендік.

	Осылай талдау жасағанда, Махмуд Аббасты бірегей үміткер санауға болғандай. Бұл әсте де кездейсоқтық, уақыттың жағдайымен келген сәттілік емес, ұзақ жылғы саяси күрестің, мол тәжірибенің (қазір ол 69 жаста) нәтижесі деу керек. Ол Арафатпен бір жүрді, оны қолдады да, қолдауын да көрді. Сонымен қатар, Палестина көсеміне пікірін де, көзқарасын да білдіріп жүрді. Ашығын айтайық, оған Арафат бірде құлақ асса, бірде құлақ асқан жоқ.

	Махмуд Аббас – әлем мойындаған қайраткер. Қашан да ол шиеленісті саяси жолмен, келіссөз жолымен шешуді жақтап келді. Ол 1993 жылы Ослода өткен Израиль-Палестина келіссөздерінің бастамашыларының да бірі болды. Сондай-ақ 1995 жылы израильдік қайраткер Иоси Бейлин екеуі ресми емес келісімнің жобасын ұсынғаны бар. Бірақ ол қолдау таппаған.

	Қазіргі бас үміткердің Ясир Арафаттың көлеңкесінен шығып, үлкен саясаттың түтқасын ұстаған кезі Ахмед Курейиден бұрын премьер-министрлік қызметті атқарғаны еді. Екі жақты келіссөз үнемі тұйыққа тіреліп, алға баспай қойғаннан кейін, АҚШ-тың, халықаралық қауымдастықтардың қысымымен Махмуд Аббас үкімет төрағасы болып тағайындалды да, Израильмен арадағы келіссөзге қатыстырылған. Рас, оның нәтижесі онша бола қоймады. Арафат премьер-министрдің қолын байлап отырды. Содан да ол қызметтен кетуге мәжбүр болды. Бірақ ол өзінің қабілетін де, ұстанымын да білдіріп кетті.

	Иә, Әбу Мәзен билік тізгінін толық ұстаған кезде өзінің азап шеккен халқын ел тәуелсіздігіне қарай қай жолмен бастайды деген үлкен сұрақ алдан кес-кестейді.





ЕУРООДАҚ ТҮРКИЯҒА ЕСІК АША МА?




	Әлемнің, әсіресе Еуропаның ақпарат құралдары Түркия республикасын Еуропалық одаққа қабылдау жөнінде келіссөз жүргізуді бастауға байланысты шешім қабылданғанына айрықша мән берді. Айталық, «Еуроньюс» ақпараттық телеарнасы басқа хабарларын жиып қойып, сол кезде өз уақытын тек осы оқиғаға арнады. Шын мәнінде бұл айрықша оқиға еді.

	Бұл мәселе маңызды болатыны – оның күн тәртібіне қойылғанына ондаған жылдар болды, бірақ ол шешілмей келеді. Сол мәселе шешілуге бет бұрса, әрине бұл маңызды оқиға. Бұл Еуропаның тағдырына, оның даму сипатына әсер етеді. Бұл өзі ерте ме, кеш пе, әйтеуір бір шешілетін мәселе болғандықтан, оның қолға алынуы екі жаққа да қажет.

	Түркия, қай жағынан алып қарағанда да, жай қатардағы мемлекет емес, ол – құрлық пен құрлықты – Азия мен Еуропаны жалғастырып тұрған, бір өркениет пен екінші өркениетті – Батыс пен Шығысты жалғастырып тұрған мемлекет. Ол еуропалық қауымдастыққа ену арқылы оның біртұтастығын қалыптастырып қана қоймайды, соңғы уақыттың сипатына айналған бүкіләлемдік кірігуге де қызмет етеді.

	Түркияның Еуропамен кірігуге бағыт ұстауы сонау Мұстафа Кемал Ататүрік заманынан басталған. Сонда жүзеге асырылған мемлекеттік реформалар Түркияны Еуропаға жақындатып қана қоймай, елді экономикалық, саяси жағынан да, рухани салада да жаңа биікке көтерді. Бұл жерде түрік халқының ғасырлар бойғы жинақтаған рухани байлығынан бас тарту емес, әңгіме оны екінші өркениеттің құндылықтарымен байыту жайында болды.

	Түркия мемлекеті қашанда әлемдік кірігуге көңіл бөліп келеді. Ең алдымен, бұл Түркияның өзіне тиімді. Ол БҰҰ-ны құрушы елдердің бірі болды. Сондай-ақ Солтүстік Атлантика одағына (НАТО-ға) кіріп, өзінің қауіпсіздігін баянды етті. Қара теңіз экономикалық ынтымақтастығының бастамашыларының да бірі болып отыр. Енді біраз жылдан бері Еуропалық одаққа кіруді мақсат тұтып келеді.

	Еуропалық экономикалық бірлестікке кіру Түркия елінің алдына жаңа экономикалық даму арналарын ашады. Содан да ел басшылары оны жүзеге асыруға әркез күш салып келеді. Әсіресе елдің қазіргі премьер-министрі Ережеп Тәйіп Ердоғанның бұл жолдағы батыл қадамдарын, дипломатиялық бастамаларын атап айтқан жөн болар. Өзінің осынау үлкен қызмет тізгінін ұстаған күнінен бастап ол еуропалық біраз ел басшыларымен кездесулерінде осы мәселені аттап өтпеді. Соның нәтижесінде осы желтоқсанның 17-сі күні Брюссельдегі басқосуда Еуроодаққа мүше 25 ел басшылары Түркия мемлекетін осы одаққа қабылдауға байланысты келіссөз жүргізуді бастау жөнінде шешім қабылдады. Бұл – Түркия үшін ғана емес, жалпы Еуропа бірлігі жолындағы үлкен жеңіс деп қабылдауға болатын оқиға.

	Келіссөзді бастау келесі жылдың күзінде жүзеге асады. Ол әсте де Түркияға Еуроодаққа кіруге толық жол ашылды деген сөз емес. Сөйтсе де үлкен қадам жасалды деп нық сеніммен айтуға әбден болады. Әдетте мұндай кадамдардың аяғы жемісті болатынына тарих, осы Еуроодақгың тарихы да куә. Содан да, оны ақ ниетті жұртшылық, оның ішінде Түркиядағы жұртшылық құптап қарсы алды.

	Осы жерде Түркияның Еуроодаққа кіруіне қарсы күштер барлығын жоғарыда айтсақ, енді олардың біразы белсенді әрекетке көшетінін де ескерген жөн болар. Армениядағы біраз қауым осыдан бір ғасыр бұрынғы оқиғаны еске алып, Түркияны айыптаған талап қойып отыр. Мұндай жолмен көптеген елдер, оның ішінде сол Еуроодаққа кіретін елдер де бір-біріне талаптар қоя алар еді.

	Қандайда бір игі ниетпен жақындасу, ынтымақтасу, тіл табысу жақсылыққа бастайды. Түркия елі сондай игі бір бетбұрысқа қадам жасады.

	2004 жыл, 21 желтоқсан.





«ҚАЗАҚ БАСШЫЛАРЫ ДҰРЫС ТАҢДАУ ЖАСАДЫ»




	Осыдан он жыл бұрын, 1995 жылдың сәуірінде Қазақстан Үкіметі ең соңғы ядролық оқтұмсықты өз аумағынан Ресей Федерациясының аумағына өткізді. Бұл тарихта, үлкен саясатта сирек кездесетін аса маңызды қадам болды.

	Әр кез еліміздің тәуелсіздік алғаннан бергі жолы, оның жүргізіп отырған саясаты туралы айтқанда, оны еске алатынымыз бар. Президент Нұрсұлтан Назарбаев бұл жайында орынды айтып жүр. Дегенде, біз бұл қадамның маңызын ұлттық деңгейге көтеріп, зерделей қойғанымыз жоқ сияқты көрінеді де тұрады. Тіпті кейбір жетесіздеу саясаткерлер ел басшылығының бұл қадамын қателік болды дегенді де айтып қалады. Сондай жойқын қаруымыз болса, басқалар бізбен санасар еді дейді.

	Соғысатын жауың көрініп тұрса, әйтпесе ойыңда біреуге өктемдік жүргізсем дейтін жаман ниет жүрсе, бәлкім ондай қару керек те шығар. Бізде мұның ешқайсысы да жоқ. Бейбіт елміз, бейбіт саясат жүргіземіз. Сондықтан орасан зор көлемде қаржы жұмсауды талап ететін, сонымен бірге үлкен қауіп те туғызатын (оған қарсы қару көзделетіні занды) мұндай қарудың қажеті болмайтынын жан-жақты зерделеген ел басшылығы одан бас тартуды жөн санады. Бұл жерде елдің қауіпсіздігі де жан-жақты есепке алынды. Игі қадамымызды қолдап, біздің еліміздің қауіпсіздігіне әлемнің ядролық державалары кепілдік беріп, міндеттеме де қабылдады. Өзгеге өнеге болғандай, осынау қадамымызды өзіміз жете бағаласақ, соны көпшілікке жеткізе білсек, ол ең алдымен ел беделін көтерер еді. Бұл шын мәнінде мақтаныш ететіндей қадам екеніне жақында АҚШ Сенаты қабылдаған шешім де айқын дәлел бола алады.

	Әрине, АҚШ айтса, бәрі жөн деп қабылдауға болмас, бір-ақ Сенат та ерігіп отырған жоқ. 25 сәуірде Сенаттың Шет елдер ісі жөніндегі комитетінің төрағасы Ричард Лугардың ұсынысымен АҚШ парламентінің палатасы Қазақстанға оның өз аумағынан ядролық қаруды аластау жөніндегі тарихи шешіміне байланысты ризашылық білдіру туралы 122-шешім қабылдады. Шешім бір ауыздан мақұлданды.

	Ресми «Конгрэшнл рекорд» жариялаған Сенаттың №122 шешімі мен Лугардың мәлімдемесінде Қазақстанның ядролық қарудан бас тартуының саяси да тарихи мәні жан-жақты көрсетілген. Олар бұл оқиғаның он жылдығын мерекеге балап отыр.

	Сенаттың шешімінде Қазақстан Республикасының бұл қадамға барған жолдағы іс-әрекеттері тізіп айтылып, ядролық қару көлемі жөнінен әлемдегі төртінші держава болған (1410 ядролық оқтұмсық) Қазақстанның одан бас тартуын былай тұжырымдайды: «Жоғарыда айтылғандар есепке алынып, қаулы етілсін:

	Қазақстан аумағынан соңғы ядролық оқтұмсықты алып тастаудың он жылдық мерекесіне байланысты Сенат Қазақстан халқына және үкіметіне Қазақстанды ядролық қарудан тазарту жөніндегі тарихи шешімдері үшін ризашылық білдірілсін».

	Комитет төрағасы Лугардың сөзінің кез келген тұсын алып, дәйексөз етуге болғандай. Қазір әлемдегі кейбір елдердің осы қаруға қол жеткізу үшін арпалысып жүргенін айыптай келіп, ол былай дейді: «Осы оқиғаларды айта отырып, біз Қазақстан туралы еске алуға міндеттіміз. Халықаралық тәртіпті бұза отырып, өзінде ядролық қаруды сақтап қалу орнына қазақ басшылары дұрыс таңдау жасады. Халықаралық қауымдастық табыс тарихтарын іздер болса, өз назарын Қазақстанға аударғаны абзал».

	Еліміздегі игі істерді сырттағылар жоғары бағалап жатқанда, оны өзіміз де мақтан етсек, оның артықтығы жоқ. Республикамыздағы атом полигонын жабу да мемлекеттік деңгейдегі ерлік қадам болғаны анық. Басқа да өзгеге өнеге болғандай жақсы істеріміз баршылық. Барымызды бағамдай біліп, жақсымызды жұртқа жариялай білсек, басқалар елдігімізді таниды.

	2005 жыл, 11 мамыр.





БУШ ТОЙЛАП ТА, БІРАЗ ЖАЙДЫ ОЙЛАП ТА ҚАЙТТЫ




	Жеңістің 60 жылдығын тойлауға басқа елдердің басшылығының Мәскеуге келуі де үлкен саясатқа айналды. АҚШ президенті Джордж Буш келмей қалғанда, бұл қадамды жұрт әр саққа жүгіртер еді. Буш келді, тойдың төрінде, президент Владимир Путиннің қасында отырды.

	Енді көп адамның көңілінде Буштың тойға қатысқанынан гөрі президент Путинмен не жайында сөйлескендігі жайындағы әңгіме жүр. Келіссөз Мәскеуде 8 мамыр күні өткен. АҚШ президентінің ұлттық қауіпсіздік жөніндегі кеңесшісі Стивен Хэдлидің мәлімдеуінше, келіссөз «ашық, кең ауқымды, аракідік көңілді және барынша жылы шырайлы жағдайда» өткен көрінеді.

	Хэдлидің айтуына қарағанда, екі президенттің жеке әңгімесі 40 минөттей уакытқа созылып, негізінен олар Балтия мен Грузия жайында, Буштың Латвиядағы сөйлеген сөзі туралы болыпты. Одан кейін келіссөз кеңірек көлемде, АҚШ жағынан Кондолиза Райс және Хэдли, ал Ресей жағынан сыртқы істер министрі Сергей Лавров пен президенттің қауіпсіздік жөніндегі кеңесшісі Игорь Иванов қатысып, ол 45 минөтке созылыпты. Одан кейінгі 1,5 сағатқа созылған кешкі ас кезінде де әңгіме жалғасқан.

	Әңгіменің өзі той қарсаңында өтсе, екі жақтың да бір-бірінің жүйкесіне тигісі келмегені анық. Бірақ сөйтсе де біраз мәселеде пікір айырмашылығы барлығы аңғарылады. Хэдли екі президенттің Ресейдегі демократия жайында біраз әңгімелескенін айтса, бір-біріне олардың бас шұлғымағаны да белгілі. Путинге Буштың Ригадағы сөзі де ұнамағандай.

	Жалпы, осы тойдан бұрын АҚШ президентінің жолай басқа елдерге де соғатынын Мәскеудің ұнатпағаны жайында біраз әңгіме болған.

	Қалайда, Буштың бұл тойға келіп, Ресей басшысымен біраз әңгіменің басын қайырғанын жақсылық деп қабылдаған жөн. Сонымен бірге біраз ел үшін айрықша маңызы бар Ұлы Жеңіс туралы әртүрлі пікір, анықтаманың болғаны және айтылғаны да, оны жұрттың естігенін де құп көрген жөн шығар. Буштың: «Тарихтың тынышын ала бермей, екінші дүниежүзілік соғыстың аяқталуы мен коммунизмнің құлауынан жаңа Еуропаның – демократия, еркіндік, адам құқы және басқа да құндылықтар тән Еуропаның пайда болғанын мойындау керек», деген сөзінде де көп мән жатыр. Ресей көп жайды мойындауға мәжбүр. «Орыстар барған сайын біздің Ирактағы қызметімізді, сол елдегі сайлауды және оның үкіметінің құрылуын қолдай бастады» дейді Хэдли.

	«Шаруаны да тындырайын, апамды да көріп қайтайын», дегендей, Буш осы тойға сапары кезінде Латвияда, Нидерландияда және Грузияда болды. Сол сапарлар кезіндегі біраз әңгіме Мәскеуге ұнамағаны анық. Вашингтон оған қараған жоқ. Біздің көзқарасымыз осы, қаласаң да, қаламасаң да өзің біл дегенді ол ашық аңғартты. Әсіресе, жұрт Буштың Грузияға сапарын осылайша жорыды.

	Грузия президенті Михаил Саакашвили тіпті Мәскеуге бармай да қойды. Бұл, әрине, соншалықты құптайтын да қадам болған жоқ. Оқиғаға қаншалықты саяси астар бергенмен Грузия басшысының грузиндердің де үлесі бар Ұлы Жеңістен үлкен емес екені түсінікті. Ұлы Отан соғысында Кеңес мемлекетінің басшысы, оның Жоғарғы Бас қолбасшысы өзінің тумасы болғанын ұмытқаны ма? М.Саакашвилидің мұнысы Ресей өз әскерін алып кетпейінше Мәскеуге бармаймын дегенін меңзегені. Ол бұл мінезін кейінірек көрсетсе де болатын еді. Сонда сенгені АҚШ, Буш екені анық. Мәскеудегі тойдан кейін-ақ жеткен АҚШ президенті Грузияға да, оның жұрттың бәрін революциямен қорқытып жүрген президентіне де қолпаш сөзді аяған жоқ. «Аймақтағы және әлемдегі азаттықтың шамшырағы» деген анықтамаға соңғы кезде ешкім де ие бола қойған жоқ шығар-ау. Ақ үйдің баспасөз хатшысы Макклеллан «Құрама Штаттар Грузиядағы экономикалық және демократиялық реформаларды мықтап қолдайтынын» мәлімдеді.

	Осы жерде аңғарылатын бір жәйт – Мәскеудің АҚШ-қа ұнамайтын нәрсені қолдайтыны сияқты, АҚШ та Ресейге ұнамайтын нәрсені қолдауға қашан да әзір тұрады. Оған Латвиядағы, осы Грузиядағы кездесулер, Украинаға деген ықылас айқын мысал.

	Джордж Буш тойға келіп, қызық көрумен қатар, өзінің ойындағы біраз шаруасын тындырып та үлгерді. Бұл біреуге ұнар, біреуге ұнамас. Саясат деген осындай.

	2005 жыл, 14 мамыр.





ЧЕШЕНСТАНДА ҚҰРБАН бОЛҒАНДАР САНЫ ҚАНША?




	Республиканың Мемлекеттік кеңесінің басшысы Таус Жабраиловтың мәлімдеуінше, соңғы 15 жылда Чешенстанда 160 мың адам құрбан болған. Біреулер мұны асырып айтқандық дейді, біреулер шындыққа сай дейді. Даусыз бір нәрсе бар – Мәскеудің жосықсыз саясатынан республикада қантөгісті тоқтатудың жолы табылмағаны анық.

	Жалпы, 160 мың адамның құрбан болғаны көп пе, аз ба деп сұрақ қоюдың өзі артықтау көрінеді. Тіпті сол санның жартысы ғана шындыққа сай келеді дегеннің өзі жантүршігерлік жәйт қой. Бұл Ресей тарихына ғана емес, жалпы барша халықтардың тарихына қатысты да жүрек тітіркенер қасірет ретінде алға тосылар фактілер қатарына жатады. Оны адамзат ұрпағы бір халыққа жасалған өктемдіктің мысалы ретінде айтатын болады.

	Баспасөзге берген түсіндірмесінде Чешенстан Мемкеңесі басшысы бұл санды түрлі құрылымдардың: әскерилердің, ішкі істер министрлігінің, аудандардың жариялаған мәліметтерін жинақтаудан алғанын айтады. Ал сол мәліметтердің шындығына келсек, көп жағдайда біреулер асырып, біреулер жасырып көрсетуі мүмкін. Айталық, әскерилер өз құрбандықтарын үнемі жасырып көрсетеді, олардың мәліметтері Қаза болған солдаттар аналары комитетінің мәліметінен кем шығып жатады. Жасақшылар да өз шығындарын азайтып көрсетуге құштар. Мұның есесіне екі жақ та қарсыластарының кінәсін ауырлату мақсатында бейбіт адамдар құрбандығын асырып көрсетуі мүмкін. Сондықтан да бірі асырып, бірі жасырған күнде алу мен қосудың арасында аталған сан шындықты төңіректесе керек.

	Осы жерде Ресей құқық қорғаушыларының пікіріне тоқтала кеткен де жөн болар. Ресейдің Адам құқы жөніндегі өкілі аппараты басшысының орынбасары Георгий Кунадзе сол Чешенстандағы екі соғыста қаза болғандар тізімін жасау ойластырылса да, оның аяқсыз қалғанын айтып, олардың есебі бойынша қаза болғандар санын 90 мыңға тірейді.

	Тіпті осыны негізге алғанда да касіреттің көлемі аз емес. Қасірет туралы айтқанда, көңіл-күй факторын да ескерген жөн болар. Бұдан біраз бұрын РФ парламентінің спикері болған Руслан Хасбулатов чешен соғысында 200 мыңдай адам құрбан болды дегені бар. Оның қандай деректерге сүйенгені белгісіз. Осы жерде мына бір жәйтті да айта кеткен орынды сияқты. Алғашқы чешен соғысы кезінде-ақ республиканың астанасы – Грозный қаласының астан-кестең болғанын көбіміз теледидардан талай көргеніміз бар. Сол қираған үйлердің астында қанша адам қалмады!

	Ресми Ресейдің өзін ақтағысы келгенде тал қармағандай алға тосар бір желеуі бар – бұл қантөгісті олар терроризмге қарсы күрес деп дәлелдегісі келеді. Ал сол терроризмді тудырған РФ-ның өз саясаты екенін, өздерінің ұлтаралық саясатының дәрменсіздігінің салдары екенін мойындағысы келмейді. Бұл ел басшылары аузынан әркез естілетін соғыс бір чешен жасақшысы қалғанша жүргізіледі деген сөз оның саяси астарын айқын аңғартады.

	Біраз ақпарат құралдары Чешенстандағы қантөгіс құрбандарының саны туралы Жабраиловтың мәлімдемесі жарияланғаннан кейін осы құрбандықты әлемдегі қандай соғыстармен салыстыруға болады деген сұраққа жауап іздейді. Вьетнамдағы, Югославиядағы соғыстарды еске алады. Сонда бір әріптесіміздің Ресейде адам өмірі тым арзандап кеткені туралы ойы сол сұраққа жауаптың мәнін ашатындай көрінеді. Ал адам өміріне жаны ашымастық, қатыгездік етек алған жерде қантөгіс тоқтамайды.

	2005 жыл, 19 тамыз.





БІЗГЕ БІРІККЕН ҰЛТТАР ҰЙЫМЫ КЕРЕК




	БҰҰ Бас хатшысы Кофи Аннан осынау халықаралық бас ұйымның 60 жылдығына арналған үш күндік мерекелік басқосуда сөйлеген сөзінде осылай деді. Бұл пікірге мән бере айтудың да жөні бар. Көп адам осы басқосуда біраз жаңалық болар, өзгеріс болар деп күткен. Үміт ақталмады, назар аударарлық жаңалық болған жоқ.

	Сірә, осынау халықаралық ұйымның беделіне нұқсан келтіргісі келетіндер бар болар, тіпті Бас Ассамблеяның сессиясы басталмай жатып оның атына айтылған сын көп болды. Америкалық ақпарат құралдары бас болып, ресейлік құралдар қоштап дегендей, «БҰҰның күні таусылды», «Кофи Аннанның соңғы сағаттары қалды», «Саммитте айтылар ешнәрсе жоқ» деген сияқты бағалармен басталған саммит жұмысын бітірген соң да, сол сарынды баға оншалықты бәсеңдей қоймаған.

	Бірақ мұның бәрі де бас ұйымның күні бітті деген сөз емес, керісінше, біршама сын оның рөлі арта түсу керек деген талаптан туындайды. Халықаралық үлкен саясаттың осы 60 жылдық тарихына қарасақ, оның орасан зор ықпалын аңғарамыз. Барлық халықаралық ірі мәселелер БҰҰ аясында талқыланып, шешімін тауып жатады. Егер бұл беделді ұйымның ықпалы болмаса, әлемдегі көптеген шиеленістердің қалай өрбуін көз алдыңа елестетудің өзі қиын. Сонымен бірге туындауы мүмкін көптеген қақгығыстардың алдын алу да осы ұйымға тіреліп жатады...

	Қазіргі күнде бүкіл әлем шешімін мойындайтын бірден-бір бас ұйымның дүниежүзілік тәртіпті реттеудегі орны арта түсу үшін шын мәнінде оның жұмысын жетілдіре түсу керек, нақтырақ айтқанда, реформалау керек. Бұл ұйым барлық елдердің басын қосып, олардың еркін дамуын. біреулерге тәуелді болмауын, ең бастысы, бейбітшіліктің сақталуын қамтамасыз етуге тиіс. Әзірге планетамызда қайыршылық пен кедейшілік етек алған, жұқпалы аурулар кең тараған, жаппай қырып-жоятын қарулар көп, адамдарды кемсітушілік пен лаңкестіктен қаншама жұрт жапа шегіп отыр.

	Егер БҰҰ, оның түрлі салалық, аумақтық бөлімдері пәрменді жұмыс істер болса, сол кесапаттар азаяр еді.Соған жеткізетін реформа қалай жүруге тиіс? Мерекелік сессияға келген 170-тей ел басшылары соған жауап ала алмады. Талқыланар бас құжат күні бұрын жан-жақты әзірленбей, жұрттың әртүрлі пікірін туғызады дегендей, өзекті мәселелер одан алынып тасталды. Көптен бері сөз болып келе жатқан БҰҰ Қауіпсіздік Кеңесінің құрамын кеңейту де шешімін таппады. Әрине, барлық мәселеде бірауыздылық болу мүмкін емес. Дегенмен Бас Ассамблеяның мүшелді сессиясында біраз мәселенің талқылауға түспегені өкінішті жай болды. Халықаралық бас ұйымның жұмысына біршама елдің көңілі толмауы да осындай жұмыстағы жүйеліліктің жетіспеуінен орын алды десек, қателесе қоймаспыз.

	Әрине, кемшілікті айту бар да, қаралау бар. Біраз елдердің, біраз топтардың БҰҰ қызметіне баға бергенде оны қаралауға ойысыңқырайтыны бар. Ал бұл ұйым бүкіләлемдік өркениеттің, адамзаттық ортақ мүдделердің тоқайласатын орны болып қалуға тиіс. Ол адамзат тағдырына қатысты мәселелерді сол жаһандық деңгейде шешетін жер. Оның қажеттігіне күмән келтіру өте ұшқары пікір. Тіпті біраз жұрттың көңілі толмаған осы сессияның өзінде қаншама құнды шешімдер қабылданды.

	БҰҰ, әсіресе, дамушы елдерге, тәуелсіздікке енді қолы жеткен елдерге, әскери қақтығыстан күйзелген елдерге, кедейшіліктің, жоқшылықтың тауқыметін көп шеккен елдерге керек. Жалпы, бейбіт өмір аңсаған жұрт БҰҰ-ға үміт артады. Содан да осы ұйымның Бас хатшысы Кофи Аннанның бұл ұйымның керектігі жөніндегі сөзі әлем халқының аузынан шыққандай естіледі.

	2005 жыл, 24 қыркүйек.





КӨРЕГЕН БАСШЫ ХАЛЫҚҚА ҚАЖЕТТІНІ ІСТЕТЕДІ




	Жұртшылықтың назарын айрықша аударған Жапониядағы парламент сайлауы премьер-министр Дзюнъитиро Коидзумидің партиясы – Либералдық-демократиялық партиясының үлкен жеңісімен аяқталды. Ол парламенттің төменгі палатасындагы 480 орынның 296-сына ие болды. Енді бұл елде экономикалық реформалар жаңа қарқынмен жүргізілетін болады.

	Шын мәнінде экономикалық тұрғыдан алып қарағанда, Жапониядай алып елде бұл сайлау жаңа бір бетбұрыс болар десек те, үкімет басындағылардың дәл осыншалық халық қолдауына ие болуына көңіліміз сене қоймаған. Белгілі дәрежеде Коидзумидің әрекеттерінде үлкен тәуекел де бар еді.

	Ел экономикасында айтарлықтай орны бар пошта жүйесін реформалау жөніндегі жобаны парламенттің жоғарғы палатасы құптамады. Сонда өз беделдерін таразыға салып, премьер-министр парламенттің жаңа сайлауын өткізуді ұсынды. Іс-әрекеттерімізді халық қолдамаса, басым көпшілік дауысқа ие болмасақ, биліктен кетеміз дегенді айтқан. Ал сенім артатын болса, шешуші реформалар жасауға мүмкіндік берілсін, деді.

	Ел үкіметі жаңа реформаға неге құмар болды? Онсыз да экономикада тұрақтылық бар. Халықтың әлеуметтік жағдайы да жақсы. Бұл елдегі озық технологияға әлем бас иеді. Тағы бір шындық бар – экономика тұрақты болғанмен, оның өсу қарқыны баяу екен. 15 жылдан бері бір орында десе де болғандай. Жеделдету керек. Оның жолы – реформа. Коидзумидің кабинеті соны қалады.

	Жақсылыққа көзі жетіп отырған соң, ел мүддесі үшін Коидзуми реформаға баруды парыз санады. Бәлкім, өзінен кейін басқалардың оған жүрегі дауалай қоймас та, қалайда ерте ме, кеш пе бір қолға алынатын шаруаны өзі бастағанды жөн көрген. Әңгіме – поштаны реформалау. Жапонияда пошта жинақ банкісі қызметін де атқарады. Ал қазір сол поштада жинақталған қаржының көлемі 3 триллион доллардан асады екен! Сол қаржы инвестиция ретінде экономиканы дамытуға қосылу үшін пошта жүйесі жекешелендірілуі керек. Қазіргі үкімет ұсынған жоба бойынша ол төрт компанияға бөлініп, жекеменшік банкке айналуға тиіс. Аталған қаржы айналымға енсе, ол бүкіл экономиканы қозғалысқа түсіреді.

	Жапондар – дәстүршіл халық, оларды бұрынғы қалыптасқан нәрседен бас тартқызу қиын. Содан, әрине, мықтап сескену керек еді. Көп адам соны ойлап, либерал-демократтар, яғни консерваторлар халықтан үлкен қолдау таппас деген. Тіпті демократиялық партия өздерінің жеңіске жететінін мәлімдеп те жіберген, олардың көсемі Кацуя Окада олай болмағанда, отставкаға кететінін де айтты. Ал Коидзуми мен оның партиясы қалайда көпшілік дауыс алуды мақсат тұтты – бұл дегеніңіз 241 орын алу. Жоғарыда айтқандай, олар мақсатына үлкен абыроймен жетті – 296 орын алды.

	Енді либерал-демократтар парламентте барлық мәселені өз қалауынша шеше алады. Ал өз одақтастары буддистік бағыттағы «Комэйто» партиясымен біріккенде 320 орынға ие болып, бүкіл мандаттың үштен екісін құрайды. Мұның өзі оларға жоғарғы палатаның пікіріне құлақ аспауға мүмкіндік беріп қана қоймай, сонымен бірге конституцияны да өзгерте алады.

	Көреген де білікті басшының болғаны – халықтың бақыты. Жапония премьер-министрі Коидзуми сондай қайраткерлер сапынан.

	2005 жыл, 17 қыркүйек.





ӘЛЕМГЕ ЖАЙЫЛҒАН ҚҰШАҚ




	Қазақта «Жүзі жылыдан түңілме» деген жақсы сөз бар. Жадырап келген адамнан жақсылық күтесің. Жадыраған көңілмен жолыққан адамдар бір-біріне жақсылық ойлайды. Мынау бүгінгі қарым-қатынас күшейген заманда адамдардың кездесулері жиі. Бірінің-бірінсіз күні жоқ. Елдер де сондай. Жақсы көрші – құт. Соғысып жатқан елдер де көп. Құдай сондайдан сақтасын дейсің. Бірақ ол да өзіңе байланысты. Жақсы болсаң, басқалар құшақ жайып келеді.

	Жыл мәреге таянғанда, осы біздің басқа елдермен қарым-қатынасымыз қандай болды деген сұрақ еріксіз көңілге оралады. Кім келді? Қайда бардық? Қалай қарсы алдық? Қалай қарсы алды? Бәрі есепте, бәрі көз алдымызда.

	2005 жыл жаңа басталған кезде солтүстіктегі үлкен көршіміздің басшысы келген. Владимир Путинді Алматыда жайдары қарсы алып, құрметтеп күттік. Нұрсұлтан Назарбаевтың жүзінде ризашылық көңіл көрініп тұрды. Сонда екі ел басшылары стратегиялық әріптестіктің бірқатар мәселелері бойынша келіссөз жүргізді деген қысқа тұжырымның ар жағында біраз жайдың барлығы аңғарылып тұрған. Әңгіме шекара жайында екені белгілі еді, бірақ келіссөздің әлі де жалғасы бар болатын.

	Ол ұзаққа созылмады. Араға аптаға жетпейтін уақыт салып, Президент Нұрсұлтан Назарбаев Мәскеуге барды. Алғашқы күні Путинмен емес, жұртшылықпен жүздесті. Мұндайда кейбір саясатшысымақтар Ресей президенті бірден қабылдамады, араларында бір кінәрат бар деп сәуегейлік жасар еді. Ал Қазақстан басшысының жадыраған жүзі басқаны аңғартқан. Оны жұрт келесі күні түсінді. 2005 жылғы 18 қаңтарда тарихи сәт туды – Қазақстан Республикасының Президенті Нұрсұлтан Назарбаев пен Ресей Федерациясының Президенті Владимир Путин Қазақстан – Ресей Мемлекеттік шекарасы туралы шартқа қол қойды.

	Осынау тарихи оқиғаны біреу бағамдай білді, біреудің оған өресі жеткен жоқ. Ол Қазақ мемлекеттігін шын мәнінде халық-аралық құқық деңгейінде құжаттаудың көрінісі еді. Енді еліміздің ешкім күдік келтірмейтін шекарасы бар. Оның ең ұзақ бөлігі – Ресей Федерациясы сияқты алып елмен арасындағы 7591 шақырым жері нақтыланып, оны екі ел басшысы растап қол қойды.

	Сол екі ел басшысының осы жолғы жүздесуін, сондағы шартқа қол қоюын жыл жүздесуі емес, ғасыр жүздесуі десе де артық емес еді. Дүние жүзіндегі құрғақтағы ең ұзақ Қазақстан – Ресей шекарасын айқындаған шартты ғасыр шарты десе ләзім. Бұл жайында В.Путин былай деді: «Бұл – Ресейдің Қазақстан егемендігіне құрмет көрсетуінің айғағы. Шынайы достықтың үлгісін көрсететін бүл шартқа ұзақ жылғы қажырлы еңбектің арқасында қол жеткізілді». Ал Н.Назарбаев былай деді: «Біз бүгін аса үлкен тарихи оқиғаның куәсі болып отырмыз. Өйткені қадым замандардан қазақ-орыс елдері арасында шекара бірінші рет занды түрде тартылып отыр. Жаңа қадам халықтарымызды ұйыстыратын және тату көршілікті нығайтатын белгі болып табылады».

	Рас, екі ел басшысы қол қойған шарт екі ел парламентінің мақұлдауынан кейін күшіне енетін еді. Кейін мақұлданды да, Қазақстан Республикасының Парламенті оны бір ауыздан бекітсе, Ресей Мемлекеттік думасында кейбіреулердің қарсылық көрсеткеніне де куә болдық. Бұл шарттың маңызының бір жағы осында. Енді ешкім біздің еліміздің тұтастығына күмән келтіре алмайды. Өтіп бара жатқан жылдың басындағы Назарбаев пен Путиннің кездесуі, жүздесуі, бірден көңілімізге оралатыны да содан.

	Өтіп бара жатқан жылдың өн бойында кездесулер, жүздесулер көп болды. Бәрі де маңызды. Бәріне де түсіністік, шынайы көңіл негіз болған. Жоғарыда Ресейдей көршімізбен арадағы шекара жайын біраз әңгіме етсек, мұндай шекара мәселесін шығыстағы Қытайдай алып елмен бұрын шешіп қойғанбыз. Бірақ арада келісетін мәселелер әлі көп екен. Сол үшін бұл елдің басшысы Ху Цзиньтао шілденің басында арнайы сапармен бізге келді.

	Қытай секілді алып ел басшысы уақытының әр минөті есепте. Соған қарамай, екі күнін біздің елге сапарға арнады. Президент Назарбаевпен ұзақ әңгімелесті, келіссөз жүргізді. Еліміздің атына көп жылы сөз айтты. «Біздің елдеріміз тәуелсіздік, егемендік, аумақтық тұтастық, ұлттық қауіпсіздік мәселелерінде бір-біріне қолдау көрсетеді» деді. Дос көңілден шыққан сөз, көңілді жадыратар сөз.

	Сегіз құжатқа қол қойылды. Оның ішінде ҚР мен ҚХР арасындағы стратегиялық әріптестікті қалыптастыру және дамыту жөніндегі бірлескен декларация да бар. Оған Нұрсұлтан Назарбаев пен Ху Цзиньтао қол қойды.

	Сол жүздесу кезінде Қытайға Қазақстан мұнайын жеткізу, мұнай құбыры құрылысын қарқындату мәселесі де сөз болған. Жақында Қазақстан Республикасы Тәуелсіздік күнін тойлау қарсаңында, 15 желтоқсан күні Президент Н.Назарбаев салтанатты түрде «Атасу – Алашанқай» магистралдық мұнай құбырын қосты.

	Шынайы, достық көңілді жүздесулердің, іскерлік келіс-сөздер нәтижесінің бұл да бір жақсы мысалы.

	Жүздесулер әртүрлі. Біреу достық көңіл іздеп келеді. Тапқаны жақсы, әрине. Әсіресе мұндай көңіл қиындыққа кезіккен кезде айрықша мәнді. Грузин, украин, қырғыз халықтары сондай бір кезеңді бастан кешіп жатыр. Михаил Саакашвили, Виктор Ющенко, Құрманбек Бакиев өз елдерінің жағдайын айта келген. Қазақстандықтар оларға түсіністікпен қарады. Көңілде сызат қалмасын деп сол елдерге Президент Назарбаевтың өзі де барып қайтты. Елдің абыройы көтерілді.

	Назарбаев жүздескен ел басшыларының, қайраткерлердің бәрін айтар болсақ, тізім ұзаққа созылар еді: Буш, Ширак, Шредер, Берлускони, Квасневски, Ердоған ... Кейде сол бір кездескеннің өзі аздай көрініп, қайта кездесуге уақыт таппаған кезде, жұрттың хат та жазатыны бар. АҚШ Президенті сондай хат жазып, еліміздің бағыт-бағдарына қолдау да көрсеткен: «Мен Сізді мамырда Мәскеуде көргеніме соншалықты қуандым... Сіздің еліңіздің тұрақтылығы мен өркендеуі өңірдегі басқа елдер үшін үлгі болады»,– деді АҚШ басшысы сәлем хатында. Біле білген адамға бұл үлкен құрметтің белгісі.

	Тағы бір жүздесуді аттап кете алмайсың. АҚШ Мемхатшысы Кондолиза Райс келгенде оппозиция өкілдері алдынан жүгіріп шығып, мұңдарын шаққаны бар. Қонақ Қазақстан Президентімен көбірек пікір алысқанды, еліміздің қолы жеткен табыстарын атап айтқанды жөн көрген...

	Кездесулер, жүздесулер көп болды.

	Жаңа жылда да жақсы жүздесулер көп болғай!

	2005 жыл, 31 желтоқсан.





ЧЕРНОГОРИЯ – СЕРБИЯДАН ҚАШЫП ҚҰТЫЛҒАН СОҢҒЫ ЕЛ




	Жексенбі күнгі референдумда Черногорияның халқы өз елін тәуелсіз республика деп жариялауды қалайтынын білдірді. Дауыс беруге оған құқы барлардың 86 пайызы қатысып, олардың 55,4 пайызы тәуелсіздікті жақтады.

	Сөйтіп бір кезде Еуропадағы айтарлықтай қуатты Югославия елдерінің одағы деп аталған құрылым толық күйреп тынды. Сол одақтың тірегі болған Сербия мен Черногория ажырасып, соңғысы тәуелсіз ел мәртебесін иемденді.

	КСРО-ның күйреуіндей емес, Югославияның күйреуі қан-құйлы болды. Бұл құрылымға біріккен елдердің тәуелсіздігі көп жағдайда қантөгіспен келді. Сірә, ол бұл одаққа біріккен елдердің күш-қуаты біршама деңгейлес болғанынан да шығар. Бірі екіншісінің күшінен ықпай, қасқайып қарсылық көрсетті. Ақыры қан төксе де, тәуелсіздіктеріне жетті.

	Югославияның негізгі тірегі саналған Сербия басқа елдерді өз ықпалынан шығарғысы келмеген. Тіпті олар кеткен күнде де, біраз нәрсені алып қалып, өз жерін кеңейткісі келгені бар. Сол мақсатына босниялықтардың, хорваттардың қандарын да төкті, өздерінің де қырылғаны аз болмады. Сол үшін диктатор Слободан Милошевич халықаралық сотта жауап та берді.

	Қанша күш қолданып, қан төгілсе де, Югославияның күйреуін тоқтатуға болмады. Бұл күнде Словения, Македония, Босния мен Герцеговина және Хорватия өз алдына жеке мемлекеттер болып, тәуелсіз елдер қатарына қосылды. Енді, міне, сол Югославия құрамында болған одақтас республикалардың ең әлжуазы саналатын Черногория да тәуелсіздікке қол жеткізді. Сербия оны да ұстап тұра алмады.

	Референдум Черногорияда өтті. Мұнда халықтың 62 пайызы – черногорлықтар. Сербтер – 9,3 пайыз. Басқалары – албандар, босниялық мұсылмандар. Дауыс берудің нәтижесі қазіргіден әлдеқайда жоғары болуға тиіс еді. Белград бөлінуге қарсы дауыс жинауға барын салды. Сербиядағы черногорлар қарсы дауыс беру үшін Подгорницаға ағылып келді. Бәрібір қарсылар өз дегендеріне жете алмады.

	Югославияның бөлшектенуіне қарсылықта Белград жалғыз болған жоқ. Оны Мәскеу, Минск, бұрынырақ Киев жандарын сала қолдады. Ресейлік саясаткерлер Черногориянын бөлінуі бұл ел үшін үлкен қателік, олар ездігінен күн көре алмайды дегенді дамылсыз дәлелдеп бақты. Олар енді де өз райларынан қайтпай, Черногорияның таңдауына қарсы пікірлерін тоқтатпай отыр. Күндердің күнінде олар қайта қосылады дегенді де айтады.

	Жақсы болса, Черногорияның Сербиядан кетіп несі бар! Черногорлар әрқашан Белград тарапынан кемсітушілік көріп келді. Көп жағдайда олар, Мило Джуканович атап айтқандай, Сербияның саясатына қосылмайтын. Біреулер черногорлар Сербиясыз күн көре алмайды десе, бұл ел әлдеқашан Белградқа жалтақтамай, өзінше өмір сүріп келді: Сербияда динар қолданылса, Черногорияда еуро есепке жүрді. Олардың кедені де бөлек, мектепте әртүрлі оқулықтар оқытылды.

	Черногорлар тәуелсіздікті ең соңынан алды. Олардың көсемі, ел үкіметін басқарушы Мило Джукановичтің бұл саясаты жөн де болған шығар. Ең бастысы – қан төгілмеді. Бейбіт жолмен жетті. Халқы бар-жоғы 620 мың ғана. Құрбандыққа қиятын адамы жоқ. Сол аз халықтың баршасы тәуелсіздіктің игілігін бірге көруі мақсат етілді. Оның баянды болатынына бұл ел күмәнсіз.

	Өздігінен бұл ел күн көре алмайды дегенге келсек, ол негізсіз. Ең алдымен шағын елдің географиялық орны айрықша. Теңіз қатынасы оны көп елмен жақындастырады. Ғажайып жағалауы онда туризмді дамытуға мүмкіндік береді. Басқаға беруге де, басқадан алуға да мүмкіндігі мол, Қазіргі таңдағы қол жеткен ең үлкен игілігі – тәуелсіздік. Ол халықтың еңсесін көтерді.

	2006 жыл, 30 мамыр.





МЫҚТЫЛАРҒА ЖҮКТЕЛГЕН ЖАУАПКЕРШІЛІК ТЕ ҮЛКЕН




	Осы сенбіде Санкт-Петербургте өтетін «Үлкен сегіздік» басшыларының саммиті әдеттегіден көбірек сөз тудырды. Оның басты себебі – басқосудың Ресейде өтуі және жалпы осы елдің сол мықтылар қатарында болуы еді. Сондай-ак, біз үшін де бұл басқосуға біздің еліміздің бақылаушы ретінде қатысуы айрықша маңызды.

	Әдетте бұл мықтылар ұйымын өнеркәсібі жағынан жоғары дамыған елдер клубы деп те атайды. Соған орай, оған мүше болу үшін елдің экономикалық әлуетінің жоғары болуы басты талап ретінде қаралады. Басында «Үлкен жетілік» деп келген елдер сондай талаппен іріктелген. Енді оған сегізінші болып Ресей Федерациясының қосылуы біраз жұртты таңдандырғаны да рас.

	Экономикалық жағынан алып қарағанда, Ресейді екі орап алатын біраз елдер де бұл «мықтылар клубына» мүше емес, бірақ бүкіл әлемдік ахуалға ықпалын күшейтуді ойлағандықтан да «Үлкен жетілік» клубына мүше елдер өз қатарына Ресейді қосып алуды жөн көрген.

	Мұның да қисыны бар. Әлемдік саясатты Ресейдің қатысынсыз шешу мүмкін еместей. Тіпті НАТО сияқты алып әскери одақ та өз саясатын сол Ресеймен қарым-қатынасқа апарып тірейді. Күні кеше КСРО дейтін әлемдік бір жүйеге негіз болған елдің тікелей мұрагері саналатын Ресейдің басқа біраз елге ықпалы күшті. Сонан соң, әлемдік саясатта әскери әлуеттің айтарлықтай орны бар десек, бұл жерде Ресейді аттап өту мүмкін емес. Сонан да мықтылар қатарында оның болғаны сірә беделді арттырмаса, кемітпек емес.

	Ресейдің оған мүше болғандығына күмән келтірушілер ең алдымен бұл ел басшылығының өзіндік саясат жүргізгенімен келіспейді, оларға ықпал жасау, дәлірек айтқанда, қысым жасау мақсатында осындай әңгіме шығарып, түрлі қауесетті өрбітті. Ресей Батыстың ыңғайына жығылмаса, атап айтқанда, батыстық демократия дейтінге бой ұсынбаса, Батыс елдерінің басшылары бұл елді мойындамай, қырын қарайды дегенді де айтты.

	Мақсат Ресейге ықпал ету болса, бұл елдің өздерімен бір клубта болғаны тиімді. Ел тағдыры жауапкершілігін арқалаған қайраткерлер майда әрекеттен жоғары тұратыны белгілі. Петербургтің Константинов залында, Джордж Буш, Ангела Мэркель, Тони Блэр, Дзюнъитиро Коидзуми, Жак Ширак, Романо Проди, Стивен Харпер және Владимир Путин өздеріне парыз санайды, әлемдік мәселелерді талқылаудан шет қала алмайды.

	Мұнда болатын әңгіменің тақырыбы әлдеқашан белгілі болған. Ең алдымен жаһандық энергетикалық қауіпсіздік жұрттың бәрін толғандырады, білім мәселесі де көп жерде күн тәртібінде тұр, аймақтық шиеленістерді шешу мәселесін ешкім де аттап кете алмайды, қоршаған ортаны қорғау – толғағы жеткен мәселе, жұқпалы аурулар, лаңкестікпен күрес, қырып-жоятын қаруларды шектеу барлық елдер үшін маңызды.

	Әлемдегі ең әлеуетті елдер басшылары тек өздерінің мүддесін ойлаумен шектелмей, басқалардың, ең алдымен күйзелген, кедейлік тақсіретін шеккен елдер мүддесін ойлау жауапкершілігін де арқалап жүргенін айтқан әділдік болар. Бұған дейін мықтылар мәжілістерінде әсіресе африкалық елдердегі ашаршылық зардабын жоюға, асқынған жұқпалы ауруларға тоскауыл қоюға қомақты қаржы бөлінгені белгілі. Сондай-ақ бай елдер кедей елдердің қарыздарын да кешіріп жатты. Жұрт Петербургтегі басқосудан да сондай жомарт шешімдер күтеді.

	Әрине, Петербургтегі саммитке бақылаушы болып қатысу да біздің елімізге үлкен абырой. Жай біреудің көңіл ауғаны үшін емес, онда лайықты тірлігіміз үшін шақырғаны да анық. Мұны әлемдік мойындау деп қабылдасақ та артық емес. Біз жұрт бағалайтын жолмен келе жатырмыз. Басқаның назарын аударатын байлығымыз да бар, өнеге тұтқандай ісіміз де бар. Әлем таныған елдерге байлығымызды да, ісімізді де көрсетеміз. Ондай елдермен істес болу жауапкершілігін де арқалаймыз.

	Мықты болу әсте де оңай емес.

	2006 жыл, 14 шілде.





ҚАРУ ЖИНАҒАНДАР ҚАЛАЙ ДА СОҒЫСҚА КЕЗІГЕДІ




	Венесуэланың президенті Уго Чавес айқайлы сапарда жүр. Барған жерінде достар, пікірлестер тапқанын айқайлап хабарлайды. Оны басқалар естісін, біреулер қуанып, біреулер сескенсін дейтіндей. Кімнің қуанып, кімнің сескенерін кім білсін, латынамерикалық қайраткердің антиамерикалық сапарына жұрттың назар аударып отырғаны анық.

	Бұл жерде Венесуэланың достары қай ел дегеннен гөрі АҚШ-қа кімдер қарсы екен дегенді дәл аңғаруға болатындай. Чавес АҚШ-қа қарсыларды іздейтіндей. Сондықтан осы бір қайраткермен біраз елдің басшылары тым жақын қарым-қатынаста болғанға тәуекел ете бермес.

	Бұл сапарда Чавестің алғаш кездескені Белоруссия басшысы болды. Олардың тіл табысатындарына ешқандай күмән жоқ еді. Лукашенкомен қоштасар сәтте Чавестің: «Мен мұнда тағы бір дос таптым және біз команда құрамыз. Ал бұл мықты жауынгер команда болады» деген сөзі сәл кештеу айтылғандай көрінген. Өйткені, олар антиамерикалық саясатта әлдеқашан табысып қойған.

	Қандай ел болсын, кіммен қарым-қатынас жасауды, қандай саясат жүргізуді өзі белгілейді. Барынша құптайтын саясат. Венесуэланың да АҚШ-тай суперкөршісінің ықпалында кетпей, өз саясатын жүргізгеніне құрметпен қарағың келеді. Бірақ айқайы ұнамайды. Сол айқайға басқалардың да қосылатыны бар. Белоруссия президенті Александр Лукашенко сондайлардың бірі болды.

	Оны да түсінуге болар, соңғы кезде Белоруссия жүргізіп отырған саясатқа АҚШ пен Батыс елдері қырын қарап, бұл елдің біршама оқшауланып қалғаны бар. Осы кезде Венесуэла сияқты қалтасы қалың мұнайлы елмен сауда-саттық жасап, өзіндегі біраз нәрсені өткізген жөн-ақ. Бірақ сол үшін Чавестің хорына қосылып, айқайлау керек пе еді? Чавестей бір дос тапсаң, ұстамды, парасатты екі достан айырылуың мүмкін.

	Чавестің Ресейге айқайлап келгені де заңды. Бұл ел өз бәсекелесі АҚШ-қа қарсылардың бәрін құшақ жайып қарсы алады. Венесуэла президентіне ұнайтын бұл елде біраз нәрселер бар. Әсіресе олардың қаруды жалаңдатқаны, тіпті сол қаруды жастанып ұйықтайтын казактары қатты ұнаған. Осыдан бес жыл бұрын келіп, казактардың қатарына енсе, осы келісінде казактар оны қатарларына тағы да қосып алды. Жалпы, Чавестің бұл елдегі көп әңгімесі қару-жарақ жайында болды.

	Бұған дейін де Чавес Ресейден біраз қару алып үлгерген еді.

	«Тәуелсіз Венесуэланың аспанында СУ ұшақтары пайда болғанда, халқымыздың қуанғанын айтсаңшы!» деп тебіренді алыстан келген қонақ. Тағы да жаңа СУ жойғыш ұшақтары, тік-ұшақтар мұхит асып барып, венесуэлалықтарды қуантатын болады. Әсіресе Уго мырза Калашников автоматтарын ерекше ұнатады екен. Бұған дейін 100 мың автомат алған болса, енді оны азырқанып, сондай қару шығаратын зауыт салуға лицензия сатып алмақ ойын білдірді. Сірә, ол әрбір отандастарының үйінде бір-бір автомат болғанын қалайтын сияқты.

	Чавес Ресейде еркін жүрді. Президент Путинді «қымбатты досым» деп арқасынан қақты. Соған апарған, сірә, мұнай ақшасының буы болар. Ақпарат құралдарының мәліметтеріне қарағанда, ол қаруға деп Ресейде 3 миллиард доллар қалдырып кетіпті. Бұл қару еліне жеткізілгенде, кімге қарсы жұмсалмақ? Жалпы, қарудың соғыс іздейтін жаман қасиеті бар. Жау табылмаса, ол жақынға да көзделуі мүмкін.

	Венесуэла президентінің сапары одан әрі Иранға, Вьетнамға, одан соң Малиға қарай жалғаспақ. Онда да айқай аз болмайтын сыңайлы. Жетпей жатып: «Біз Иранмен біргеміз, біз иран халқын, парсы халқын қолдаймыз, біз президент Махмуд Ахмединежадты қолдаймыз» деп Чавес айқайлап жүр. Барған соң не айтарын өзі біледі.

	Бұл жерде біз АҚШ-қа сын айтқан екен, соған ара түсейік деп отырғанымыз жоқ. Бір елді екіншісіне қарсы қойғандай әңгіменің айтылғанын артық санайсың. Жұрттың ажырағаны емес, бір-біріне жақындағаны керек қой.

	2006 жыл, 4 тамыз.





ОРЫСТАР ҮШІН АРАҚ СОҒЫСТАН ДА СОЙҚАН




	Қазіргі Ресей газеттерін ашсаң, ішінен арақтан улану туралы материал табасың. Өйткені, бұл жайында елде әңгіме көп. Оны жай халық қана емес, үкімет басшылары, депутаттар, әр деңгейдегі шенеуніктер, бір сөзбен айтқанда, ерінбегендердің бәрі айтады.

	Бұған таңданбауға да болар, таңдануға да болғандай. Таңданбайтының – бұл өзі ресейліктерге тән, ұлттық сипатындай нәрсе. Оны басқалар емес, олардың өздері айтады. Ал таңданатының – белгілі жайға бұл күндері соншалықты маңыз беріліп отырғаны.

	Чешенстанда он жылға жуық созылған соғыс болды, онда қаза тапқан чешендердің есебі жоқ, ал федералдық әскердің он мыңға жуық адамы өлді деген айтылады. Ал Солдат аналары сияқты бейресми ұйымның мәліметі одан әлдеқайда көптеу. Соған қарамай, бәрібір қанша болса да, ол Ресейде арақтан өлгендердің ширегіне келмейді. Бір ақпарат құралдары былтыр ғана 40 мың адам арақтан уланып өліпті дегенді айтса, Мемдума спикері Борис Грызлов тек уланғандар саны 30 мыңдай болды дейді. Биыл азайыңқыраған көрінеді. Сонда неге шу жылдағыдан көбірек дейсің.

	Қалай болғанда да, арақтан уланғандар өмірі қатерде. Алғашында уланғандар дәрігерлердің көмегімен тірі қалғанымен, ол міндетті түрде дегендей, ертеңгі күні бүйрек циррозын тудырып, күндердің күнінде дертке ұшырағандарды ана дүниеге алып кететіні даусыз. Сонда бұл елдегі улы арақтың салдарын соғыстың зардабынан әлдекайда күшті деп сипаттауға болар.

	Бұған тағы қосып айтар нәрсе, тіпті уланбаған, «таза» деген арақтың өзі де талай адамды ана дүниеге мерзімінен бұрын жетектеп алып кететіні анық. Ресми түрде сол Ресейде дәрігерлер «алкоголизм» деген диагноз қойғандардың саны үш миллиондай екен. Ал нағыз ішкіштердің көпшілігі дәрігерге бармайды. Сонда бұл арақ деген бәлекет бұл елге ұлттық қасіреттей болып отырғаны даусыз.

	Енді бұл жұрт улы арақты (суррогат) неге ішеді, ол қайдан пайда болады дегенге келейікші. Арақ спирттен жасалады. Оның техникалық және тамақтық таза спирт деген түрлері бар. Улы арақ сол техникалық спирттен жасалады. Ал бұл спирт таза спирттен әлдеқайда арзан көрінеді. Өйткені, таза спирттің бағасына акциздік қосылады да, ол удай қымбат. Содан да пайда үшін адам өмірін тиынға санамайтын кәсіпкерлер біле тұрып, улы спирттен арақ жасап сатудан тайынбайды.

	Улы арақты жұрт таза арақтан әлдеқайда арзан болған соң ішетін көрінеді. Ресей стандартына сай таза арақтың бір бөтелкесі 30 доллар болса, оны жай адамның қалтасы көтермейді. Жаман арақты қалталы орыстар, шенеуніктер ішпейтіні белгілі. Ал араққа құмар халық өзінің құмарын басу үшін өлгеніне пейіл.

	Арақтан улануды шын мәнінде ұлттық қасірет санау орынды. Ол адамдардың өмірін кысқартуы өз алдына, ондай дертті адамнан туған ұрпақ та дертті. Соны ескеріп, бұл мәселенің Ресейде кең сөз болуы заңды да. Бұл мәселені шешудің жолы қайсы дегенде, айтылып жатқан пікірлердің көңілге қонатыны да бар, кейбірі күмән тудырады.

	Ақшасы аздар улы арақты ішпес үшін таза арақты арзандатып сату қажет деу де негізсіз. Бүкіл арақ өндіру мен оны сатуды мемлекеттің үлесіне беру бәлкім белгілі дәрежеде мемлекетке тиімді болар, бірақ ол нарықтық экономиканың негізіне қайшы. Араққа тыйым салу да одан құтылудың жолы емес. Оны Горбачев заманында бастан кешкен. Улы арақты ішуді жұрт сол кезде үйренген.

	Сірә, бұрынғы спирттік ішімдікті, оның ішінде улысын қолдан жасап сатуға қатаң шара қолдану, маскүнемдердің жартысын түзеп шығаратын емдеу-еңбек профилакторийлерін қайта ашу жөніндегі ұсыныстардың жаны бар сияқты. Әрине, халықты бұл жаман әдеттен арылтуға бүкіл ел болып, қоғам болып атсалысуға шақырғандардың жанайқайы жұрттың құлағына жетсе екен дейсің.

	Көрші елдегі осынау қасірет туралы әңгімеге біздің де құлақ түргеніміз жөн. Ол бізде де бар. Ендеп кетпес үшін онымен күрес әрқашан жүруі керек. Бұл ретте көршілеріміздің күрес тәжірибесін ескеру артық етпейді.

	2006 жыл, 3 қараша.





САЯСИ ДАҒДАРЫСТАР ЕТЕК АЛЫП БАРАДЫ




	«Еуропаны бір елес кезіп жүр, ол – коммунизм елесі» деген сөз тіркесінің қайдан шыққанын жұрт жақсы біледі. Сол тіркесті сәл түрлендіріп, дәл қазір «Шығыс Еуропаны дағдарыс елесі кезіп жүр» деуге де болғандай. Кеше ғана тұрақты ел саналатын Венгриядағы оқиғалар таңдандырса, бүгін Польшадағы үкімет дағдарысы да жұрт күтпеген жәйт.

	Үкімет қайда ауыспай жатады, көп ретте ол қалыпты жағдай. Әңгіме оның қалай ауысуында. Келіспеушілікпен, саяси тартыспен ауысып жатса, оның үстіне, тұрақтылық орныққан жерде ауысып жатса, жұрт оған назар аударады. Польшадағы жағдайды да соған жатқызуға болады.

	Өткен аптаның аяғында Польша үкіметінің төрағасы Ярослав Качиньскидің өтінішімен ел президенті Лех Качиньски вице-премьер Анджей Лепперді қызметінен босатты. Ол «Өзін-өзі қорғау» партиясының көсемі болатын. Өткен жылғы сайлаудан кейін билеуші «Құқық және әділдік» партиясымен коалицияға кіріп, үкіметті жасақтауға қатысқан. Лепперге төрағаның орынбасарлығы тиген.

	Үкімет басшысының өз орынбасарына қоятын кінәсі – ол жұмыс істеу орнына өсек-аяңмен айналысатын көрінеді. Әрине, Анджей Леппердін де өз пікірі бар. Орнынан алынған соң телеарналардың бірінде сөйлеп, «өзіне қиянат жасалғанын» айтып, Ярослав Качиньскиге мінездеме беруді де ұмытпаған. Оның пікірінше, үкімет басшысының саяси да, жеке адами да мәдениеті кемшін, «ешкіммен келіспей, үкіметте жұмысты бытыстырып жататын» көрінеді. Қуылған орынбасар, сонымен қатар, Яросдав Качиньски басқаратын «Құқық және әділдік» партиясындағы және министрлер кабинетіндегі жемқорлықты анықтау үшін арнаулы комиссия құруға шақырған.

	Осы жерде ағайынды егіздер: Ярослав және Лех Качиньскилердің билік тізгінін қалай ұстағанына тоқтала кеткен жөн. Өткен парламент және президент сайлауына олардың екеуі де белсене қатысты. Ярослав Качиньски жетекшілік ететін «Құқық және әділдік» партиясы парламент сайлауында жеңіске жетіп, оның көсемі үкіметті басқару құқына ие болса, Варшава қаласының әкімі Лех Качиньски президент сайлауында жеңіске жетті. Сол сайлау алдында Ярослав мәлімдеме жасап, егер өзінің туысы Лех президент болып сайланса, өзі үкіметті басқарудан бас тартатынын айтқан. Ол сөзінде тұрды. Алғашында үкімет басшылығына басқа адам тағайындалды. Бірақ көп уақыт өтпей, партияның және парламенттің талап етуімен ол үкіметті басқаруға келісімін берген. Осылайша ел басшылығы мен үкімет басшылығын егіздер атқарып, бұл да бір бұрын кездеспеген оқиға болды. Көп адамның көңілінде мұндай жағдайда билікте қайшылық болмас деген пікір қалыптасып еді. Уақыт басқаны көрсетті. Үкіметтен Леппердің кетуімен үкіметті құрған коалиция да ыдырады. Енді коалицияны қайтадан құру қажеттігі туындайды. Премьер-министр Ярослав Качиньскидің пікірі басқаша көрінеді. Оның баспасөз қызметі үкімет басшысы сеймге (парламенттің төменгі палатасы) үкіметке сенім туралы ұсынысты жақындағы отырыста дауысқа қоюды ұсынбақ. Егер депутаттар сенім көрсетпесе, парламентте көп орны бар «Құқық және әділдік» партиясы парламенттің өзін-өзі таратуы туралы ұсыныс енгізбек. Мұндай ұсынысты «Азаматтық платформа», «Өзін-өзі қорғау» партиялары да қолдап отыр. Саясатшылардың пікірінше, Польшада жаңа парламент сайлауы өтетін түрі бар. Бұл – саяси дағдарыстың бір көрінісі. Онда оппозициялық партиялар жеңіске жетер болса, елде саяси күштер қайта жіктеліп, ол өз кезегінде біраз өзгерістерге апарады.

	Шығыс Еуропа елдеріндегі саяси дағдарыстың әсіресе еуропалық ұйымдардың назарын аударуы да заңды. Еурокомиссияның төрағасы Жозе Баррозудың Еуроодақты кеңейте беруді тоқтатуға шақыруы жайдан жай емес.

	2007 жыл, 29 қыркүйек.





ШЫНДЫҚТЫ АЙТСАҢ, ЖАҚЫНЫҢА ДА ЖАҚПАЙСЫҢ




	Саясатқа жақын адамдар Ресей Федерациясы президентінің экономика жөніндегі кеңесшісі болған Андрей Илларионовтың атын жақсы біледі. Путиннің оны қызметінен босатқанын да біледі. Міне, сол адам жақында отанын тастап, АҚШ-қа жұмысқа ауысты.

	Оның бұл қадамын қазір көп адам сатқындық деп атамайды. Мұндай адамдарға қай жерден де орын табылады. Илларионов өзінің білімін де, біліктілігін де, идеяларын да нағыз патриот ретінде өз еліне ұсынды. Басқасын былай қойғанда, ел басшысына кеңесші бола жүріп, оның өз елінің мүддесі үшін айтарлықтай іс те атқарғаны анық.

	Бірақ, кейін өз пікірін қорықпай еркін айтатын, сол пікірлері үшін жоғары лауазымын құрбандыққа шалудан да тайсалмайтын маманның, ғалымның, сарапшының идеялары қажет болмай қалғанда, Андрей Илларионов оны қорғауға көшті. Оның бір жолы бұл идеялар пайдаланылмаған жүйені сынау екені өзінен-өзі түсінікті.

	Илларионовтың сынаған нәрсесі көп. Ең бастысы – ол экономиканың өз заңдылығымен ерікті дамуын, оны қолдан қыспаққа алынбауын талап етті. Бұл жерде ол ешкімнің бет-жүзіне қараған жоқ, сынның садағы үкіметке, экономикалық бағдарламаны негіздеген ғалымдарға ғана емес, тікелей Путиннің өзіне де тиіп жатты. Дәл осы жерде оның өз елінің беделін түсіруді ойламағанына, өзінің жеке бастың мүддесін ойламағанына анық сенуге болады.

	Жеке бастың мүддесін ойласа, ол президенттікке кеңесші қызметінен кетпеудің қамын ойлар еді ғой. Оның үстіне ол жай кеңесші ғана емес, аса үлкен жауапкершілік жүктелген жұмысты да атқарды. Айталық, Ресей Федерациясы үшін аса маңызды болған «Үлкен сегіздіктің» шараларында ол Путиннің жеке өкілі қызметін де атқарды.

	Осы жерде Илларионовтың бір идеясы біздің елге де қатысты болды. Өз басшыларына ол Қазақстан Республикасындағы экономикалық реформадан үйренуді ұсынды және оның тиімділігін жан-жақты дәлелдеді. Сірә, аға болып қалған ел басшылығы өздерінен кіші елден үйренуді ашық мойындағысы келмеген. Ал Илларионов ондай тоңмойындықтың жөнсіздігін ашық айтты. Өз идеялары қолдау таппаған кезде адамның оны қолдайтындарды іздейтіні белгілі. Андрей Илларионовты Вашингтондағы Катон институты жанындағы Жаһандық еркіндік пен өркендеу орталығы қызметке шақырды. Бұрынғы президент кеңесшісі оны қабыл алды. Бұған Ресей ақпарат құралдары шулап үн қатып жатыр. Біреулер оны сатқындық көреді. Тіпті, елдің қарсыластарына жақтасқандықтай көреді. Бұл жерде оның өз пікірлерін Ресейде жүріп-ақ айтқанын еске алған жөн.

	Кейбіреулердің Илларионов АҚШ-қа өз елінде қуғынға ұшыраудан қорқып кетті дегендеріне де жауап ретінде осыны айтуға болатындай. Ол қашқан жоқ, тіпті, Ресейде жүрсе де оған ешкім тиісе қоймас еді. Ол айтарлықтай ірі тұлға, әлемдік деңгейде ауызға ілінген адам. Оған билік тарапынан орынсыз тиісуге жол берілмейді. Оның үстіне Катон институтына да жылына тоғыз ай ғана жұмыс істеп, қалғанын өз елінде өткізетінін айтып та отыр.

	Катон институтының президенті Эд Крейн оған «мен білетіндердің ішіндегі ең батылдардың бірі» деп баға берді. Илларионов бұл институтқа экономикалық өсім, Ресей экономикасы, посткоммунистік экономика жөніндегі сарапшы болмақ. Бұл мәселелер жөнінде ол жағдайды, шындықты жетік білетініне ешкімнің күмәні жоқ. Бірақ сол шындықты айтқандар кейбіреулерге ұнамайды. Ақпарат құралдарының Илларионовтың АҚШ-қа кетуіне айрықша мән беруі де содан.

	2006 жыл, 20 қазан.





«ТЕЖЕГІШСІЗ ИРАН ПОЙЫЗЫ» СОҒЫСҚА СОҚТЫРУЫ МҮМКІН




	БҰҰ Қауіпсіздік Кеңесінің тұрақты мүшелері АҚШ, Қытай, Ресей, Ұлыбритания және Франция, сондай-ақ Германия өкілдері Лондонда бас қосып, Иранға қарсы санкция белгілеу жөніндегі Қауіпсіздік кеңесі қарарының жаңа нұсқасы жөнінде ойлағандай келісімге жете алмады.

	Жұрт осылай болады-ау деп қауіптенген. Иранның ядролық бағдарламасы адамзатқа шын қауіп болса, оны ауыздықтау қажет-ақ. Атом энергетикасы жөніндегі халықаралық агенттік (МАГАТЭ) төрағасы Мохаммад әл-Барадейдің баяндамасынан кейін Қауіпсіздік кеңесі, өзінің бұрынғы қарарларына Иран құлақ аспаса да, қатқыл шара қолданбай, жаңа қарардың жобасын әзірлеуді тұрақты мүшелер мен Германия өкілдеріне тапсырды.

	Иран сыртқы істер министрінің орынбасары Манучехр Махаммадидің «ешқандай да санкциялар, соғыс операциясымен қорқыту да, тіпті сол операцияның өзі де Ислам Республикасының ядролық бағдарлама жөніндегі жұмыстарын тоқтата алмайды» дегені Иран басшылығының пікірі екені анық және ол өздеріне қатаң шара қолданылмайтындығына сенімділіктен туған. Осы жерде соңғы кезде қанатты сөзге айналған Иран президенті Махмуд Ахмединежадтың бұл мәселеде Иран «тежегіші жоқ және кейін қарай жүрмейтін пойызға ұқсас» дегенін аттап кете алмайсың. Олар алған беттен қайтпақ емес.

	Бұл «пойыз» тоқтамаса, қайда барады? Соғысқа барып соқтығысуы әбден мүмкін. Қазір әлемнің ақпарат құралдарында АҚШ немесе Израиль Иранға қарсы соғысты жақын уақытта ашады-мыс деген әңгімелер көбірек айтылатын болды. «Иран соғысқа әзір» дегенді Иран басшыларының сөзінен де айқын аңғарасың.

	НАТО басшылығы Түркиядан әуе кеңістігін, сондай-ақ Иранмен шекарадағы құрғақтағы жолды пайдалануға рұқсат сұрапты деген сөз, Араб мемлекеттері лигасының бас хатшысы Әмір Мұсаның «АҚШ Иран Ислам Республикасына қарсы соғыс әрекеттерін жүргізу жөнінде шешім қабылдаған күнде араб елдері Иранға соққы беру үшін Израильге өз әуе кеңістігін пайдалануға бермейтіндігін» мәлімдеуі де соғыс қаупін аңғартқандай көрінеді.

	Салдарын болжап болмайтын сол соғыстың алдын алудың жолы қандай еді? Әрине, БҰҰ Қауіпсіздік Кеңесінің қатаң шаралары көңілге оралады. Бұл шараға қарсы болғандарды да сол соғыс қаупін тудырушылардың қатарына қосқың келеді. Осы жерде Ирак соғысының басталуы еске түседі. Осы Қауіпсіздік Кеңесі Иракқа қарсы екі қарар қабылдап, одан нәтиже шықпай, одан да қатаң қарар қабылдауға Мәскеу қарсы болған. Өзінің вето құқығын пайдаланатынын аңғартқан. Соған сенген Саддам Хусейн арандап қалды. Сонда БҰҰ тарапынан қарулы күш қолданылатынын ескерткен қарар қабылданғанда, қазірге дейін созылып жатқан Ирактағы қантөгіс болмауы да мүмкін еді. Бұл жерде АҚШ-тың Иракқа соғысын ақтайын деп отырғанымыз жоқ. Соғыстың алдын алу мүмкіндігі пайдаланылмады. Сондай қауіп тағы туып отыр.

	Соғысты болдырмау керек. Иранның «тежегішсіз пойызы» соғысқа апарып соқтыратындай болса, оны қалайда тоқтатқан жөн. Бүкіл әлем жабылса да.

	2007 жыл, 13 наурыз.





ЖАҚСЫНЫ ЖАМАН ЕТІП КӨРСЕТКІСІ КЕЛЕДІ




	Тәжікстан Республикасының президенті Эмомали Рахмонов өз тегінен славяндық «ов» қосымшасын алып тастап, аты-жөнін жазуда парсылық халықтық дәстүрге көшу жөнінде шешім қабылдағанын мәлімдеді. Бұл бастаманы тәжік қауымы қуана қарсы алғаны анық.

	Бірақ оны ресми Мәскеу, орыс тілді қауым барынша айыптады. Бұл жерде Ресейдің ақпарат құралдары ғана емес, біздің республикамыздағы оппозициясы бар, басқасы бар, орыс тілді басылымдар да мұны Тәжікстан президентінің жөнсіз қадамы деп шибөрідей шулады. Тіпті оны Ресейге қарсы жасалған әрекет ретінде көрсетуге тырысып жатыр.

	Өз шешімін Эмомали Рахмон (енді барлығымыз да осылай жазғанымыз жөн) наурыз мерекесінің қарсаңында республиканың зиялы қауымының алдында айтты. «Өзіміздің мәдени тамырымызға оралғанымыз және ұлттық топонимикамызға оралғанымыз жөн», деді президент. Ел басшысы зиялы қауымды өз тектеріндегі жатжұрттық қосымшаны алып тастауға ғана емес, тарихи орындардың, сондай-ақ ұлттық мәдениет ескерткіштерінің атауларын өзгертуге де атсалысуға шақырды.

	Ал Мәскеудің, қала берді барша орыс тілді ақпарат құралдарының айқай-шуына келсек, ол ең алдымен ресейлік империялық астамшылық пен оның шашбауын көтерушілердің нақұрыстылығы. Сонау алыста, арасын талай мемлекет бөліп жатқан, талай мыңдаған шақырым қашықтықтағы елдегі парсы тектес тәжік тілінің атауы орыс тілінің заңдылығына бағынуға тиіс сияқты. Дарақылықтың да қисынға шамалы жақындауы тиіс қой.

	Мәдени саладағы мұндай ұлтшылдық үрдіс Рахмоновқа өз билігін күшейту үшін керек болды деп біреуі тұжырым жасаса, жұртқа белгілі орыс саясатшысы Михаил Леонтьев бұл Рахмоновтың Ресейден қашықтағысы келгендігінің көрінісі дегенді айтады. «Ол бізге қашанда тәуелді адам еді... Есірткіге кедергі жасағаны үшін оларға біздің шекарашыларымыз да керек болмай қалды», деп көңірсітеді сол білгір.

	Рас, бұрын бұл ел тек Мәскеудің айтқанымен жүрді, тіпті тәуелсіздіктің алғашқы жылдарында да олардан көмек сұрап, алақан жайғаны бар. Ал Мәскеу тек жетекпен жүруді талап етті. Тәуелсіздікке бет бұрған Тәжікстан оған көнгісі келмейтінін аңғартты. Сонда Ресей қысым жасаудың біраз түріне жүгінді. Соның бірі – Рогун ГЭС-і, Вахш каскадындағы бұл алтыншы станса Тәжікстан үшін аса маңызды. Оның жобасы 1976 жылы әзірленіп, 1987, 1993, 2004 жылдары кұрылысын жүргізу туралы Ресеймен келісім жасалса да, іс мандымай отыр. Енді Тәжікстан басқа инвесторлар іздеп, құрылысшылар табуы керек болды. Әрине, табылады. АҚШ, Қытай, Үндістан, Пәкстан сияқты елдер қолұшын беруі әбден мүмкін. Бірақ олар Мәскеу сияқты жазуыңды бізше жаз, дәстүріңе оралма, менің айтқаныммен жүр деп шарт қоймайды. Тәжікстан – тәуелсіз ел. Оған тәуелсіз саясат керек. Қазір Душанбенің әуежайында Францияның әуе күшінің шағын бөлімшесі тұр. Сонда болуға рұқсат бергені үшін француздар сол әуежайды қайта жөндеуге көмектеспек. Сол Душанбенің маңындағы «Айни» авиабазасында Үндістанның біраз ұшақтары орналасқан. Тегін емес, әрине. Ресейдің де бетін қайтарған жоқ, осы «Айниді» бірге пайдаланайық деді. Тәжікстан жұрттың бәрімен ашық әріптестік қатынаста болғанды қалайды.

	Ал бұл біреулерге ұнамайды. Өз еліңнің мүддесіне қызмет ететін қадамдарыңды жазғырады. Өз айтқандары, көңіліне жаққандары болсын дейді. Бұл – ауру. Сол астамшылық ауруынан айыққанша олар әлі біраз азаптанады.

	2007жыл, 6 сәуір.





ОРЫСТЫҢ АЯҒЫ ТИГЕН ЖЕР ОРЫСТІКІ БОЛА МА?




	Тамыздың басында, ғылыми тұрғыдан алып қарағанда, атап айтарлықтай бір оқиға болды – Солтүстік полюсте ресейлік «Мир-1» және «Мир-2» терең суда жұмыс істейтін сүңгуір аппараттары (батискафтар) төрт мың метрден аса тереңдікте болып, онда Ресей туын қалдырды.

	Бұл оқиғаның екі жағы болып тұр. Біріншісі – Арктикада, Солтүстік мұзды мұхитта қалың мұзды ойып, аса терең су түбіне ғылыми аппарат жіберу, шынында да таңданарлық, ғылыми ерлік оқиға. Екіншісі – енді осы оқиғаның саясатқа, даудамайға айналуы. Ресейліктер осында алғаш рет өз адамдары су түбіне түсіп, жерге жетті, енді осы аймақ Ресейдің аумағына қосылуы керек дегенді айтады. Осынау пікір әлемде дау-дамай тудырды.

	Халықаралық конвенцияға сәйкес өзінің шекарасы Солтүстік мұзды мұхитқа тірелетін елдердің осынау аумақта 300 шақырымға дейін экономикалық аймақтық құқы бар, ал одан арғысы халықаралық аумақ.

	Солтүстік полюске қарай бес елдің шекарасы бар. Олар – АҚШ, Дания, Канада, Норвегия және Ресей. Олардың Солтүстік полюстік шеңберде жерлері бар.

	Жоғарыда айтылғандай, содан әрі 300 шақырымды былай қойғанда, одан да арғысын біреу өзімдікі деп жатса, қаны қозатыны анық. Сол Ресейден басқа елдер орыс ғалымдарының айтарлықтай жеңісіне қуанудан бұрын, орыстарға дау айта бастауы содан.

	Бұған ең алдымен Ресейдің өзі кінәлі. Олар ғылыми зерттеуді мақсат етіп жатырмыз дегеннен бұрын бұл жердің Ресейге тиісті болатынын дәлелдеуге көбірек назар аударып, мәлімдемелер де жасап жатты. Сонда олардың айтатыны – теңіз астындағы жерлер Ресейдегі тау жоталарының жалғасы болуы мүмкін, одан соң сол жерге орыс адамы алғаш рет барып, туларын тікті, демек, ол жерлер Ресейдікі болуы керек.

	Жалпы, осынау әрекетті қолға алғанда Ресейдің түпкі мақсаты да сондай болғаны шүбә келтірмейтіндей көрінеді. Сол экспедицияны жасақтағанда оның құрамына мемдума төрағасының орынбасары Артур Чилингаров пен мемдума комитеті төрағасының орынбасары Владимир Грузевтің енгізілуі жайдан-жай емес еді. Сол екеуімен бірге «Мир-1» батискафын профессор Анатолий Сагалевич басқарса, екінші батискафта да үш адам: жетекшісі Евгений Черняев, 3 миллион доллар төлеп, «саяхатқа» шыққан швециялық миллионер Фредерих Паулсен және австриялық Майк Мандауэлл болды. Шетелдіктерді бір жағы куәлікке алғандай.

	4261 метр тереңдікке түсу де оңай болмапты, ал одан шығудың өзі тіпті қиынға соққан. Қалың мұзды тесіп түскенде, ол ағып жүрген мұз болып шығып, кейін қайтарда 19 километрге ығып кеткен мұздағы жолды табу оңай болмаған. Мұны қалай дегенде де, үлкен ғылыми ерлік деп бағалаған ләзім. Тек оны саясатқа айналдыру осынау ерлікке айтарлықтай көлеңке түсірді.

	Экспедицияға шығар алдында вице-спикер Чилингаров: «Біз солтүстіктегі Ресей су асты жерінің шекарасын белгілеуіміз керек», – десе, су бетіне шыққан соң: «Енді жүз немесе мың жыл өткен соң, біреулер осы жерге түсетін болса, олар Ресей туын көретін болады», – деді. Ал бас дипломат Сергей Лавровтың сөзі былай: «Экспедиция мақсаты – біздің су асты жеріміз солтүстік полюске дейін созылатынын дәлелдеу»». Ал ол дәлелденетін болса, Ресейдің жері 1,2 миллион шаршы шақырымға ұлғаяды!

	Бірақ басқалар осынша жерді оларға беріп қоя салмайтын сияқты...

	Бәсекелесіп, жаппай қарулануды «қырғи-қабақ соғыс», дәлме-дәл аударса, «суық соғыс» дер еді, ал мынау әрекет «мұз соғысына» айналмаса екен дейсің.

	2007 жыл, 10 тамыз.





КЕЛІСІМГЕ ҚАРАЙ БЕТ БҰРДЫ




	Өткен аптада Солтүстік Кореяның, яғни Корея Халық-Демократиялық Республикасының президенті Ким Чен Ир мен Оңтүстік Кореяның, яғни Корея Республикасының президенті Но Му Хен «Бейбітшілік және бірге көркею туралы декларацияға» қол қойды.

	Әлем жұртшылығы, жетекші сарапшылар бұл қадамды үлкен жетістік деп бағалап отыр. Аталмыш құжат екі ел арасындағы 1953 жылы уақытша тоқтатылған соғысты біржола аяқтауға апаратын қадам. Екі ел әлі соғыс жағдайында деп есептеледі. Сондықтан сол соғысты толық тоқтатуға бағытталған әрекеттердің бәрі маңызды.

	Бір халықтың қалай екіге бөлінгенін бұрын талай айтқанбыз. Ендігі әңгіме сол халықтың бірігуге бағытталған қадамдары жайында. Осы кездесуге қол жеткен келісімді табысты деудің өзі бұған дейінгі әрекеттердің сәтсіздігіне де байланысты. Бұрынғыларға қарағанда мына қадам әлдеқайда сәтті екені даусыз.

	Бұл екі ел арасында түрлі-түрлі кішігірім кездесулер болып жатады, ал ел басшыларының кездесуі бұдан жеті жыл бұрын өткен. Сонда құрғақтау ниет білдіруден арыға бармаса, осы жолы қол қойған декларацияда айтарлықтай нақтылық бар. Солтүстік Корея белгілі дәрежеде ыңғайға бетбұрыс жасағандай.

	Сөйтсе де сенімсіздік аңғартқаны анық. Оны Но Му Хен анық айтты. «Солтүстіктегілердің Оңтүстікке күдігі көп, сенімсіздік қабырғасын құлату үшін біраз күш-жігер жұмсауымыз керек», – деді. Сол сенімсіздіктің бір ұшы Оңтүстік Кореяда биылғы жылдың аяғында өтетін президент сайлауына барып тіреледі. Пхеньян сонда сайланатын жаңа президент бүгінгі келісімді толық қабылдамауы мүмкін-ау дейді.

	Ал, Но Му Хеннің мақсаты өзгерек. Өзі кеткенше, корей халқының бірігуіне өзінше үлес қосып кеткісі бар. Қазір, декларацияға қол қойылғаннан кейін, ол бұған белгілі дәрежеде жетті деп айтуға болады. Оңтүстік Кореяда оның жұмсақтығын сынайтындар жеткілікті. Солтүстіктегілермен қатқыл сөйлес, дейді.

	Но Му Хен сеңнің бұзылғанына риза. Декларацияға байланысты Солтүстік жақта біршама экономикалық шаралар жүзеге асады. Айлақтық қала Хэджудін маңында жаңа экономикалық аймақ құрылып, оны Оңтүстік Корея дамытады. Оған жақындау жерде бұрынырақ қолға алынған Кэсондағы индустриялық кешен де Оңтүстіктің қаржысымен жүзеге асса, мұндағы зауыттарда солтүстік корейлер жұмыс істейді.

	Бұрын екі жақ Сары теңізде балық аулайтын су айдынына таласатын, енді онда ынтымақтаса жұмыс істемек. Солтүстікте темір жол да қайта жөндеуді күтіп тұр екен, оны Оңтүстік қолға алмақ. Тіпті өздерінен бастап, Қытайға дейінгі жолды жөндеп бермек. Нампо қаласында кеме жөндеу кешенін салуды да Сеул мойнына алып отыр.

	Көп нәрсе Оңтүстікке жүктеледі. Ал сонда сол Оңтүстіктің ұтатыны не? Ең алдымен, келісімге бетбұрыстың өзі – табыс, дейді олар. Ерте ме кеш пе, екі елдің шекарасы ашылып, халық қайта табысады. Соған ертерек жеткен жөн. Оған дейін екі жақтың арасындағы қазір салыстыруға келмейтін алшақтықты бірте-бірте азайта беру керек. Оңтүстік жақтың өз мойнына көп нәрсе алуының бір сыры осында.

	Екі жақтың жақындасуының экономикалық тиімділігі әсіресе Солтүстік жақтағыларға айтарлықтай игілігі болатынына даусыз. Бірақ бәрінен бұрын бұл қадамның маңызы оның корей халқын табыстыруында, осы аймақтағы күрделі жағдайды сауықтыруында.





ТӨРТІНШІ БӨЛІМ


	ӨМІР-САПАР КЕЗІКТІРГЕН





ТАҒДЫРМЕН ТАЙТАЛАС




	Осынау бір талдырмаш денелі, қазақша айтқанда, шүйкедей ғана кейуанаға қарап отырып, адамның да осыншалық қайсар болатынына еріксіз қайран қаласың. Не көрмеген бұл адам!

	– Мен өмірдің қызығын да көрген адаммын, – дейді Халида апай. – Әзімбаймен бірге өткізген алты жыл ғасырмен тең шығар. Балаларымның, немерелерімнің ер жеткенін көрдім, шөберелерім өсіп келеді. Бәлкім, кейбіреулерге мұндай қуаныш бұйырмаған болар. Рас, ешкімнің басына бермесін, дейтін қиындықты да көрдік қой...

	Қазір жасы тоқсанға таяп қалса да, ойы зерек, әңгімені жүйелеп айтатын Халида апайдың өмірге деген жасампаздық құштарлығы қазақтың үлкен қайраткер перзенті, жазықсыз жапа шеккен Әзімбай Лекеровтей ғажап адаммен бірге өмір сүрген кезде қалыптасқан-ау дейсің. Иә, олар бір жыл таныс болып жүріп, алты-ақ жыл бірге өмір сүрді. Сол алты жыл Халида Рахматоллақызының бүкіл өміріне қуат бергендей көрінеді.

	– Әзімбаймен он бес жасымда таныстым. Шешемнің ке лісімімен он алты жасымда оған тұрмысқа шықтым. Мен өзім бақуатты отбасында өстім. Әкем Рахматолла Минғалиұлы Елкібаев Семей қаласындағы көзі ашық азамат еді. Қаладағы бес сыныптық училищенің директоры (бұл училищеде ұлы Мұхтар Әуезов оқыған), қала думасының депутаты болған. Мен төртке толғанда дүниеден өтіпті. Шешем Нәфиса Хасанқызы және атаанам асырап алған ағаларым Әміржан Ситдықов пен Насыр Миршанов мен өскенше өмірдің таршылығын көрсетпеген.

	Халида апай өз өмірі туралы тартымды әңгіме айтады. Онымен қосылып құжаттар да сөйлейді. Еріксіз оған да сөз бересің.

	Халидамен танысқан кезде отыз жастағы Әзімбай Лекеров үлкен қайраткер дәрежесіне көтерілген азамат еді. Семей облысындағы Қызылшілік ауылында қарапайым қазақ отбасында дүниеге келген ол алғашында молданың алдын көріп хат танып, онан соң Семейдегі ерлер гимназиясында алты жыл оқыды. Одан кейін-ақ ол саяси өмірге араласып кетті. 1920 жылы Семей губревкомында Мұхтар Әуезов басқарған түркі халықтары бөліміне нұсқаушы болып орналасқан. Араға бір жыл салып, Әзімбайдың өзі де экономикалық, әлеуметтік саланы басқаруға ауысады. Осында жүргенде М.Әуезов, Ж.Аймауытов, Ә.Ермеков, Ә.Бөкейханов, Ә.Досов, Ж.Шанин сияқты талай алыптармен жақын араласып, рухани да нәр алған, азаматтық үлкен тәлім-тәрбиесін көрген.

	1921 жылы Қарқаралы уездік атқару комитетіне төрағалыққа жіберілгенде Әзімбай Лекеров жиырма жастағы ғана жігіт еді. Кейінгі қалыптасқан тілмен айтсақ, осынау жұмыста өзін көрсете білген жас коммунисті арада үш жыл өткенде Орда, Ақтөбе қалаларына губерниялық атқару комитетінің төрағасы қызметіне жоғарылатады. Ал 1926 жылы оны Қазақ республикалық Халық шаруашылығы Орталық кеңесінің төрағасы етіп тағайындағанда ол бар-жоғы жиырма алты жаста ғана еді.

	Қашанда көңілінде білімін толықтыру жүретін Әзімбай осынау үлкен қызметті екі жыл атқарған соң Мәскеудегі коммунистік университеттің лекторлық курсына барады. Бұл қысқа оқу еді, тағы да білімін толықтыру мақсатымен атақты Қызыл профессураға түседі. Онда төрт жыл оқып, тиянақты білім алды. Халидамен сонда оқып жүргенде, Семейге келгенде танысқан. Арада бір жыл бойы хат жүріп, онан соң он алты жасар періштедей сұлуды да, оның шешесін де өз дегеніне көндіріп, Халиданы алып кеткен.

	– Арадағы он бес жас айырмашылық та, үлкен қайраткер бо лып қалыптасқан азамат пен жеті сыныптық қана білімі бар жас қыз арасындағы өмір тәжірибесінің алшақтығы да тіл табысуға бөгет болмады. Сірә, бұл алдымен Әзімбайдың кемең герлігінің арқасы шығар. Мен бақытты өмір кештім. Ол өмір бақи таусылмайтындай көрінетін. Әзімбай маған жар болумен қатар, өмірдегі ұстазым да болды. Қызметтен қолы көп боса маса да, мен үшін уақыт табатын. Өмірге үйрететін, алғашын да оқуға түспесем де, мен Әзімбайдың үлкен университетінен өттім. Ол жинаған бай кітапхана маған білім бұлағынан сусындатты.

	Расында да бұл жылдарда Әзімбай Лекеров жұмыстан қолы босамайтындай қауырт өмір кешкен еді. Қызыл профессураны үздік бітіріп келген соң, оны 1932 жылы республика Мемлекеттік жоспарлау комитеті төрағасының бірінші орынбасары етіп тағайындады. Сол үлкен қызметті атқара жүріп, ол Қазақтың Абай атындағы педагогика институтында саяси экономика және кеңестік шаруашылық теориясы кафедрасын басқарды. Сонда оның шәкірті болған, кейін белгілі экономист-ғалымға айналған академик Серғали Толыбековтің оны «қазақтың алғашқы экономист-жоспарлаушысы» деп бағалауы Әзімбайдың сол кездегі қызметіне қатысты. Одан кейін Лекеровке үлкен саяси қызмет тапсырылды: 1934 жылы Одақтық институттың филиалы ретінде Марксизм-Ленинизм ғылыми-зерттеу институтын құрып, оның директоры болды.

	– Отасқан соң екі жылдан кейін алғашқы перзентіміз Айсе дора дүниеге келді. Бұл да отбасылық бақыттың шүпілдеп ке нересінен асқан кез еді ғой! Өзіңді дүниенің бәрінен артық көре тін жарың бар, перзент құштың. Сонда шын бақыттың жет пей тұрған бір ұшы білім еді. Әзімбай «оқисың» деді. Мен ҚазМУдің дайындық курсына бардым. Шын білімім жеті сыныптық болса да, «Әзімбайдың университетінен» өткенім бар, тиісті бағдарлама бойынша емтиханды ойдағыдай тапсырып, биоло гия факультетінің бірінші курсына қабылдандым. Кезінде елмен бірге ашаршылықты да бастан өткізсек те, сол кезде мен өмір дің басқадай да қиындығы болатынын тіпті ойламаған екем...

	Сол сойқанды күндер 1937 жылдың 20 шілдесінде басталған – біреудің ала жібін аттамайтын, періштедей таза жүретін күйеуін тапа-тал түсте ұстап әкетті. Үйін де, саяжайын да тас-талқан етіп тінтеді. Жұмыс орнын да солай етіпті. Түк қалдырмаған: қолжазбаларды, Әзімбайдың дайын тұрған диссертациясын, аудармаларын, тіпті екеуінің бір-біріне жазған хаттарын да, барлық фотосуреттерді түгел әкетті. Сонымен бірге өзінің қызықты күндері бірге кеткенін Халида Рахматоллақызы сонда аңғара да қойған жоқ еді.

	Бұл соққы өмірдің тауқыметін көп көрмеген, екінші перзентіне күні толып отырған жас анаға қатты тиді. Басқа амалы жоқ, көнген. Бір қызын жетектеп, екінші перзентін құрсағында сақтап, жұрт сияқты Әзімбайына тамақ апаратын. Үш айдан кейін Әлфия дүниеге келді. Бірақ оны әкесі көрген жоқ. Әзімбай балаларын түрме есігіне әкелуге тыйым салды. Ол өзінің ақталып шығатынына хақ сенетін.

	Бірақ Халиданы күмән биледі. Тергеушілер бірінен соң бірі өзгеріп жатты. Әзімбайдың да түрі өзгерді. Күні кеше қайрат күші бетіне шығып тұрған отыз алты жастағы орда бұзғандай жігіт араға алты ай салғанда бүкірейген шалға айналып, соңғы бір кездесуде Халиданың өзі де оны танымай қалған.

	Тағы бір күдік желтоқсанның қақаған аязында бір сағаттың ішіңде бар дүниелерін тәркілеп, үйден далаға қуып шыққанда көңілге берік ұялады. Әйтеуір өзі үш айлық нәрестесінің жаялық-жейделерін, төрт жасар қызының сырт киімін алып қалғаны бар. Ал шешесі де қолына іліккен азын-аулақ нәрсені қарманып қалыпты. Оларды бір жатақхананың бір төлесіне апарып тастады.

	«Халық жауының» әйеліне ешкім жұмыс бермеді. Ал өмір сүру керек. Кішкентай екі балапаны аузын ашады. Соған бір нәрсе табу үшін үстіндегі киімді де базарға апаруға тура келген. Университеттен бірден қуған. Сонда қолына биология факультетінің үш курсын аяқтады деген анықтама бергеніне кейінірек қуанды. Соның арқасында мұғалімдік жұмыс тапқаны бар.

	Бірақ сол жұмысқа дейін азаптың талай түрін көрді. Тоңды да, тапқанын балаларының аузына тосып, өзі ашқұрсақ та жүрді. Семей жаққа кетуге, онда да оны кім күтіп тұр. Оның үстіне Әзімбайын қалай тастап кетпек! Бірақ түрлі сылтау айтып, тергеушілер оған да жолықтырмайды. Ақыры келесі жылдың наурыз айында бір барғанда, тергеуші шығып:

	«Ә.Л.Лекеровке сот болғанын, ол 58-бап бойынша айыпталып, он жылға сотталып, хат жазу құқығынан айырылып, шалғайдағы лагерьге жіберілгенін» хабарлады.

	– Мен сонда күйеуімнің атылып кеткенін, өзімнің жесір қал ғанымды, балаларымның жетім қалғанын, Әзімбайды бұдан кейін көрмейтінімді білгенім жоқ. Тағдыр жазса, он жылдан ке йін болса да, көрермін деген бір үміттің оты жүрегімнің түк пірінде қалған еді. Соған аманесен жетуді, балаларымды аман есен жеткізуді, әкелерін көрсетуді армандағам.

	Бұл тағдыр деген қызық қой. Сонда Сталиннің жазықсыз жандарды қынадай қырған Ежов дейтін қанды шеңгелі болған. Халида жеті айлық Әлфияны көтеріп, төрт жасар Айседорасын жетелеп, шешесі Нәфисаны ертіп алып, сол Ежов атындағы колхозға барған. Қайда баруға да көнген еді. Облыстық оқу бөлімінде сол колхоздағы мектепке жолдама бергенге қуанған. Енді балаларым аштан өлмес деген.

	Ауыл өмірін алғаш көруі. Күркедей үйге әкеп кіргізді. Төрт жанға бір кереует, екі көрпе. Кереуетке балаларды жатқызды. Төсейтін сабанда табылды әйтеуір.

	Мектеп дегені бес-алты бөлмелі үй. Әр сыныпта 7-8 баладан. Жастары да әрқилы. Біреу кеш келіп оқыған. Жас мұғалімге таңдана, тосырқай қарайды. «Халық жауының» әйелі екенінен бәрі де құлақтанған. Жастардан гөрі үлкендердің сезіктене қарағаны қиын. Өзі биология және химия пәнінен сабақ берсе де, осы не айтып қояр екен дегендей, мектеп директоры да қатаң қадағалайды.

	Баланың аты – бала, мейіріміңді сыйласаң, көңілін бұрады. Жас мұғалімнің өздеріне білім беру үшін бар ынта-жігерін жұмсап жатқанын бағалап, арадағы тоң жібіген.

	Бірақ мектептің сыртында да өмір бар еді. Колхозда жұрт еңбек етіп табыс тауып жарытпағаны белгілі, әркім өздерінің азын-аулақ жеріне еккенімен, азын-аулақ малымен күн көреді. Жері жоқ, малы жоқ сырттан келгендерге қиын. Өздерінің «халық жауының» туыстары екенін біліп, сырттай үрейленіп, жолағысы да, жолатқысы да келмейді. Бұларға ешнәрсе сатпайды. Өзі сабақта жүргенде, әлі жасқа толмаған Әлфияны бес жасар Асяға бақтырып, шешесі біраз жердегі Ұзынағаш стансасына, әйтпесе Қаскелеңге азық-түлік әкелуге кететін. «Құдай бір айналдырса, шыр айналдырады» деген бар, Халидаға мектеп директоры да бәле болып жабысты. Қорғансыз жас әйелді өзінің дегеніне көндіру үшін ол не жасамады дейсің! Сонда Халида өзіне құдайдың жұрт назарын аударғандай көрік бергеніне де назаланған. Кезінде сол көркі Әзімбайдай азаматты баураса, бүгін Ғазиз деген сұмпайының сұғына душар етті. Оу, тағдыр, не деген қатыгез едің!? Мектеп директоры оны тиісті орындарға жамандап жеткіземін деп қорқытады.

	Бірақ онсыз да олар тыныш жатқан жоқ болатын. 1938 жылдың маусымның оны күні колхозға НКВД адамы келіп, Қаскелеңге алып кетті. Өзіне де айып тағылды. Әзімбайға тағылған атақты 58-баптың айыбы – «халық жауларының тапсырмасымен, елдің күш-қуатын әлсіретуге және Кеңес өкіметін құлатуға бағытталған белсенді террорлық-көтерілісшіл, шпиондық-бүлікшіл іс-қимыл жүргізген» күйеуі Әзімбай Лекеровтің Кеңес өкіметіне қарсы жүргізген ісін білген және жасырып жүрген деді. Оған №11888 тергеу ісі бұдан бұрын-ақ ашылған екен.

	Емізулі баласымен оны НКВД-нің Қаскелең бөлімшесінде екі апта ұстады. Күні-түні тергеу, бопса. Айыбын мойындамады, қасқайып тұрып алды – сондағы ойы: бұған Әзімбайға мысқалдай да болса жеңілдік келер деген. Ақыры колхоздан ешқайда кетпеу туралы тілхат алып үйіне жіберді.

	Үйіне ауыр оймен оралды. Айыбын мойындамады, бірақ кезінде болмаған іске Әзімбайды да мойындатты ғой бұлар, өзін аман қалдыра ма? Өзінің басын сауғалап, Әзімбайды айыптап құтылу керек пе еді? Оған тіріде бармас! Сонда өзі кетсе, мынау шиеттей балаларды, қарт ананы кім асырайды? Ой көп.

	Жараланған жануарларға шабуыл жасайтын қорқау қасқырлар сияқты, пасықтар да адамның қиындыққа ұшыраған кезін аңдиды екен. Тағы да мектеп директоры иттігіне басты. Жұмыс істеуіне де, өмір сүруіне де, аяқтан шалып, мүмкіндік бермей қойды. Бала-шағасына аштыққа ұшырау қаупі төнді. Сонда бір күні түн жамылып Халида Алматыға тартқан. Бүгінгідей даңғыл жол жоқ. Әлжуаз әйел емес, үлкен ер адам да мұндай түнге қарсы жалғызілікті бұл жолға шығуға қорқатын кез. Жыртқыш аң, ұры-қарылар бар. Халида аңнан емес, адамнан қорықты. Таңертең келіп, НКВД-дегі бұрын Әзімбайды тергеген тергеушіге телефон соғып, өзінің колхоздан шықпау тәртібін бұзып келгенін, оның себебін баяндады. Өзіне іс қозғалғанын біледі екен, бәлкім оған қатысы да болған шығар. Ісін Алматыға алдыртудан басқа қолынан еш нәрсе келмейтінін айтты.

	Жұмысын біржақты етпей, үйіне оралудың мәні жоқ еді. Облыстық оқу бөліміне барды. Мәселені тікесінен қойды: егер басқа жерге ауыстырмасаңдар, өзінің ғана емес, бүкіл отбасының өміріне қауіпті әрекетке барамын, басқадай жол жоқ, деді. Ондағылар жағдайды түсінді. Осы Алматы облысындағы Қарғалы поселкесіндегі Мемлекеттік шұға комбинатының орта мектебіне ауыстыруға бұйрық берді.

	– Ашаршылықта жеген құйқаның ауыздан дәмі кетпейді, деген бар. Сол шұға комбинатында бізге берілген каркас үйдің екі бөлмесі бір жылдан аса бастан кешкен азаптан кейін жұмақтай көрінген. Тіпті мектеп директоры Хорошиловтың: күйеуіңіздің халық жауы екенін білгенмен, өзіңіздің тергеуде екеніңізді айтпайақ қойыңыз, әлі ақталып кетесіз, деп кеңес бергені, түсіністік білдіргені бұл өмірде жақсы адамдар да бар екенін, жалпы үмітсіз болмауды ұқтырғандай еді.

	Қанағатшыл, өмірге құштар адамның сөзі ғой бұл. Әйтпесе, ісі НКВД-де жатқан, үнемі шақырып, жауап алып, ақиретті төндіріп жүрген кезде, аракідік қуана да білу кімнің қолынан келе қояр дейсің. Сол әр шақырудан кейін тықыр таянғандай көрінетін. Әр жолы қайтып оралам ба, балаларымды қайта көрер ме екенмін деп жолға шығатын.

	Сол 38-дің желтоқсанындағы бір шақыру қатты қорқытып еді. Бұл ай өзі бұларға жайсыз. Былтыр осы желтоқсанда өздерін қақаған аязда далаға шығарып тастаған. Түн баласы шешесі екеуі де көз ілмеді. Алдағы өмірді ойлады. Балқаштағы немере апайы Бануға хат жазып, қалайда балалар мен шешесін қолына алуды тапсырды. Шешесіне де, Банудан хабар болмаса, балаларды балалар үйіне өткізіп, өзіңе туыстардың біріне бар деп мықтап айтты. Өзі жолға дайындалды. Қайда жіберерін кім біледі, шамаларына қалай жылы киінді. Азын-аулақ ақша да алды.

	Өзіне таныс НКВД үйі. Талай жауап берген жері. Екінші қабатқа көтерілді. Осы жермен Әзімбай да жүрген. Бұл өзі еркіндіктің соңғы сәттері шығар деп ойлады. Келесі бір есікке кірген соң, одан еркіндіктен айырылып шығатын болар. Иә, мынау ашылған есік өзінің тағдырын шешетін есік. Ішіндегі адам: «Жолдас Елкібаева-Лекерова, кіріңіз» деді. Жаңсақ естіген жоқ па? Соңғы бір жарым жыл бойы «жолдас» деген сөз емес, үнемі «азаматша» дейтін сөзді еститін. Кабинет иесі қателесіп айтып тұр ма, жоқ өзі қателесіп естіп тұр ма? Бұрын көрмеген адамы өзіне бір-екі парақ қағазды ұсынып, бала-шаға, жұмыс жайын сұрады. Халида қағазды қолына алып оқыса да, ешнәрсе түсінген жоқ. Тергеуші соны аңғарды білем: «Сізді ақтады, тергеу тоқтатылып, іс архивке өткізілді» деді. Көзінен жас бұрқ етті. Жылап отырып, сол бұрын таныс емес тергеушіге бәрін ақтарып салды. Осынау өзіне жақсылық хабарды жеткізген адамнан ешнәрсе жасырғысы келмегендей, күйеуі туралы, өзі туралы, балалары туралы, жұмысы туралы, өзіне жасалған қиянат туралы айтты. Тергеуші де оның сөзін бұзбай тыңдады. Тек сөзін аяқтаған соң ғана: «Сізге өзіңізге келу үшін үш күн берем.

	Жұмысыңызды ойламаңыз, онда хабарлаймыз. Үйіңізге жеделхат салыңыз, өзіңіз осыңда екі-үш күн жүріп, киноға барып дегендей, демалыңыз» деді.

	– Шыға салып, шешеме жеделхат салдым. «Сырқаттан то лық айықтым, қалада бірекі күн кідірем. Халида». Шаштаразға барып, шашымды бұйралаттым. Магазинге кіріп, шешеме, ба лаларға сыйлық алдым. Бұл да өмірде естен кетпес сәт еді, ғой. Енді жаңа бір арманға жол ашылғандай еді. Он жылдан кейін Әзімбай келгенде балаларын алдынан аманесен алып шығуға мүмкіндік туып отыр. Әлі де Әзімбаймен бірге өткізетін қы зықты өмір алда тұрғандай еді. Мен сонда әлі 25ке толғаным жоқ еді ғой. Үшінші күні кештетіп үйге келдім. Есік қағып:

	«Мама, бұл мен Халидамын ғой, есік аш» деймін. «Халида жоқ, Халида жоқ» дейді мамам. Ол кісі менің дауысымды танымай қалыпты. Әлде шынымен менің даусым өзгерген бе, кім білсін.

	Біз көрісіп жылап жатырмыз. Олар менің жеделхатымды ал мапты. Бануға да хатымыз жетпепті.

	Қиындық мұнымен біткен жоқ еді. Өзі ақталғанмен, «халық жауының әйелі» атағынан құтылмаған. Сен өз қалауыңмен өмір сүре алмайсың. Басқаның айтқанын екі етуге қақың жоқ. Сол шұға комбинатындағы мектепте өмірі өз арнасына түсе бастағандай еді. Шекаралық аудандағы Нарынқол ауылына барасың деген нұсқау алды. Тағы да бір жөнсіздікке кезікті. Мұнда өзін күтіп отырған ешкім болмай шықты.

	Директор мен оның туыстары сабақ беруді өзара бөлісіп алып, жаңа мұғалімге ешнәрсе қалдырмапты. Ал балаларға, қарт шешесіне тамақ керек, киім керек. Тағы да тағдырмен тайталас.

	Қиындық жүйке жұқартады. 1941 жылдың көктемінде қатты ауырды. Шалғайдағы ауылда дәрігер жоқ, дәрі жоқ. Ыстығы 40 градусқа дейін көтерілді. Алматыға ес-түссіз жеткізілген. Ауруханада үш айдай жатты. Шешесі қасында. Тағдырдың бір рахымшылдығы шығар, өкіл ағасы Әміржан келіп, балаларға сол ие болыпты. Өмір үшін, өзінен бұрын жас балалары үшін, солардың болашағы үшін аурумен арпалысып күресті. Басқасы аз болғандай, сол жылы соғыс басталды. Күнкөріс бұрынғыдан да қиындаған. Оқу бөлімі өзін Талғар станисасына ауыстырды. Көпшілік соғыстың қамымен жүрген кез. Өзін орта мектепте оқу ісінің меңгерушісі етіп тағайындады. Сол жылы Айседора да бірінші сыныпқа барған. Бәрі де қат-қабат. Өзі күні бойы мектепте, балалар үйде қалады. Жұмыс қиындығы емес, Халиданы уақыт қиындығы шаршататын. Сол соғыс жылдарында жұрттың бәрі ортақ қиындықпен арпалысып, біреулердің халық жауы болғанын, оның үрім-бұтақтары барлығын ұмытқандай кез еді ол. Жұртты ісіне қарай бағалады. Халиданың еңбегі де бағаланды сонда.

	Алматыға араға төрт жыл салып, бір адамның өміріне жетерлік азапты бастан кешіп оралды. Бұл соғыстың барынша қызған кезі, ел басына қауіп төнген кез еді. Ешкімнен тұрмыстық жағдай сұрай алмайсың, баспанасыз және де күн көре алмайсың. Жұмыстан соң, көше кезіп пәтер іздеді. Жұрттың үйі эвакуацияға келгендерге беріліп, пәтер табылмайды. Сондай бір пәтер іздеп шыққанда тағдыр оны бір қайырымды жанмен кезіктірді. Ол күйеуінен қара қағаз алып, бұл қалада бұдан әрі күн көре алмайтын болған соң, ауылға кетпек екен, Халиданың да күйеуінен айырылған адам екенін, шиеттей бала-шағасы бар екенін біліп, өз пәтерін оның атына реттеуге көмектесті. Қарапайым ғана қазақ әйелі өзінің осынау әрекетімен тағдырдың талай тәлкегін көрген адамның жүрегіндегі қатыгездіктен қатқан мұздың біразын ерітіп кеткен. Тағдырдың қатыгездігімен қатар, мейірімі де бар. Сол үйде Елкібаев-Лекеровтер 1960 жылға дейін өмір сүрді...

	– Қатыгездік пен қайырымдылық қатар жүреді. Сол қайы рымдылық болмаса, адам бірыңғай қатыгездікке шыдамас та еді ғой. Бұл қайырымдылық кейде біреудің қайғыңа ортақтасумен де көрінеді. Сөз демеу де көп көмек. Әзімбайдың жолдасы Асхат Сейдалиннің (ол да 1938 жылы атылған) әйелі Хадиша апайдың «Зингер» деп аталатын қол мәшинесі бар еді. Оны үнемі сұрап алып, балаларымның киімкешегін тігетінмін. Бір күні Хадиша апай оны бізге біржола сыйлады. Соғыс жылдарында сол мәшине көп көмектесті. Балаларымның киімін тігіп отырып, адамдардың сол қайырымдылығын ойлайтынмын.

	Сол соғыс кезінде қатарынан үш жерде жұмыс істеген де күні болды. Бір мектептен екіншісіне жібере беретін. Мұғалімдердің көпшілігі майданға аттанған. Бір мектепте химия немесе биология пәнінен мұғалім болмай қалса, сонда қосымша сабақ өткізуге жұмсайды. Ол кезде бас тартуға болмайтын. Қаладағы №55, 15, 12, 9, 33, 18 мектептердің оқушыларына Халида Рахматоллақызы химиядан дәріс берді. Алматыға көшіп келген Севастополь кеме жасау техникумының студенттері оның химия және химиялық қарудан сақтану курсы бойынша лекцияларын тыңдады. Кейінірек Севастополь қаласы жаудан тазартылған соң, техникум кері көшкен кезде оның директоры Каличев Халидаға өздерімен бірге баруды ұсынды. Үй-жаймен қамтамасыз етуді уәде етті.

	– Бірден бас тарттым. Мен Әзімбайды күтіп жүрмін ғой. Ол он жылға сотталған. Жыл ғана емес, әр ай, әр күн есепте. Жартысынан көбі кетті. Оның келетініне күмәнім жоқ еді. Бұл сенімнен мен көпке дейін айрылғаным жоқ...

	Сол кезде жұрт демалыс деген ұғымды білмейтіндей көрінетін. Басқа болмаса да, Халида ұмытқан еді. Жазғы оқушылар каникулы кезінде қала сыртында бау-бақша егу басталады. Картоп, жүгері егетін. Оқу басталғанша жинап алу керек. Көлік те жоқ, сонау Боралдайдан арқалап тасиды. Соның бәрін атқаратын қалада ауыр жұмыстың не екенін білмей өскен талдырмаш әйел еді. Екі бүлдіршінінің қарны ашпасын дейді. Олардың әкесі келгенде, ренжімесін дейді.

	Әзімбайды Халида он жыл күтті. Келмеді. Жиырма жыл күтті.

	Келмеді. Сонда да күдерін үзген жоқ еді. Күдер үздірген хабар сол жиырма жылдан кейін, Әзімбайды ақтап, өзін «халық жауының әйелі» атағынан құтқарған жылы жетті. Онда да алдаған екен. Сонда Әзімбай Лекеров 1943 жылы 20 қазанда өлген деген еді. Ал 1991 жылы 20 ақпанда 1938 жылы 26 ақпанда атылғаны анықталды. Жалғыз емес, Ілияс Жансүгіров, Бейімбет Майлин, Ілияс Қабыловтармен бірге атқан екен. Тізімде Лекеров 24-інші, Майлин 25-інші болып тұр. Барлығы 37 адамды бірге атқан. Сонау 1938 жылы наурызда Әзімбаев он жылға сотталды дегенде, біліп тұрып айтпаған екен...

	– Әзімбайдың алдында арым таза. Балаларын өсіріп, жет кіздім. Кейде қарны ашқан шығар. Кімнің қарны ашпайды дейсің. Бірақ ешкімнен кем қылғаным жоқ. Оқыттым. Ғалым болды. Ғылыми дәрежеге ие болды, ғылыми атақтары бар. Немерелерінің де ғылыми дәреже алғаны бар. Шөберелері де өсіп келеді. Рас, тағдыр бізге таршылық жасады, қатыгездік көрсетті. Онымен тайталастық. Жеңдік деу астамшылық болар. Жеңілмегеніміз анық. Ол бізді жаншып тастай алмады. Оған көнбедік.

	Тірі аңыз осылай дейді. Қосып аларың жоқ. Халида апайдың жеңісі өз балаларының ғана жетілгені емес. Оқу ісінің үздігі, Қазақстанның еңбегі сіңген мұғалімінің оқытқан шәкірттері қаншама! Көпшілігі есінде. Олар да ұмытпайды. Тіпті ұстазына қолдарынан келген көмектерін де аямайды. Биліктегі бір шәкірті: еңбегіңіз он пәтер алуға да лайықты деп, жаңа пәтер алуға бас болған. Ғалымдар, білікті мамандар, басшылар... Бәрі де өзінің алдыңда кішік. Хабарласып тұрады. Қарт адамға керегінің өзі сол ғой. Тағдырдың өзі қызық-ау, Халида апаймен мен де сол көп шәкіртінің бірі арқылы таныстым. ҚазМУ-дың профессоры Жолмұқан Түрікпенұлынан есітіп, Әзімбай Лекеровтің жұбайы осында тұратынын білген соң, сол кісімен жолығуға құмарттым.

	Оның да себебі бар еді. Сонау алпысыншы жылдары оқу бітірген соң, Семей жаққа қызметке бардық. Облыстық «Семей правдасы» (кейін «Семей таңы») газетінде жауапты хатшы болып Қабдыуахит Мағауиянов дейтін абзал азамат жұмыс істеді. «Халық жауының» баласы еді. «Халық жауы Әзімбай Лекеровке ағайындардың бәрі қара тізімге ілінді. Ағайыннан ешкім қалған жоқ, біздің әкей де солармен бірге кетті» дейтін. «Халық жаулары» ақтала бастаған кезде Әзімбай Лекеровтей осы өңірден шыққан айтулы азамат туралы мағлұматтар іздестірмек болғанда, ол жақтан көп ешнәрсе табыла қоймаған. Қабдыуахит ағай бірде сол Әзімбайға немере іні болатын. Байжұманның баласы қалаға жақындау Бұлақ дейтін жерде тұратынын айтты. Сонда барғанбыз. Мектепте оқу ісінің меңгерушісі екен. Білгір физик. Жөнді әңгіме болмады. Әбден жүрекке шемен болып қатып қалған үрей ме, жоқ сол уақытқа қатты өкпе ме, сөйлескісі келмеді. Дастарқанға бізді отырғызды да: «жігіттер, менің жұмысым бар» деп кетіп қалды.

	– Кезінде іздеп таппады деп ағайынға да өкпелемеймін. Әзімбайға ағайын болғандардың ес білгендерінің бәрі «халық жауы» болып кетті. Олардың ұрпақтары да аз қиналған жоқ. Тіпті әкелері үлкен «халық жауы» Әзімбайға туыстығы үшін жапа шексе, олардың оған өкпелеуге де қақысы бар ғой. Дегенде, Әзімбайды халқы ұмытпапты. Тоқсан жылдығында да, былтыр жүз жылдығын да ауылы, елі атап өтті. Ағайынмен, елмен табыстық. Тағдыр табыстырды.

	Осы бір қайсар адам бірде тағдырмен тайталасады, бірде табысады. Өмір-өзеннің жай ағатыны да, тасып ағатыны да бар.





БУЫРҚАНҒАН ӨМІР




	Белгілі журналист, жазушы, қоғам қайраткері, «Егемен Қазақстанның» 1937-1938 жылдардағы редакторы Жүсіпбек Арыстановтың туғанына 100 жыл



	Өткен ғасырдың отызыншы жылдарындағы зұлмат қуғын-сүргінге ұшырағандардың көпшілігі құрбан болды. Аман оралған ілуде біреулердің қатарында Жүсіпбек Арыстанов бар еді. Репрессия тозағында 1938 жылдан 1950 жылға дейін от кешті. Бір мүшел өмір. Әдетте жер астында, қиын цехтарда жұмыс істегендердің, атом полигонының маңында өмір сүргендердің бір жылғы жұмыс өтілі 2-3 жылға есептелетіні бар. Ал қуғын-сүргіндерге ұшырағандардың жұмыс өтілін солай есептесе, бұл азаптың қаншалыққа созылғаны аңғарылар еді. Рас, көп адамға ондай жұмыс өтілі керек болған жоқ, олар адами өмірге қайта оралмады.

	Бір мүшел өмірді тозақта өткізуге көп адам шыдамас. Не рухы мұқалады, не денсаулығынан айырылады. Жай өмірдің азын-аулақ қиындығының өзіне шыдамай, опырылып қалатындар қаншама! Сірә, Жүсекеңдер ерекше жаратылғандар ауылынан шығар дейсің. Ол тозақтан денсаулығынан айырылып келді, бірақ өмірге құштар рухы мұқалған жоқ. Сол рух оны жаңаша өмір бастауға жетеледі.

	Жүсіпбек Арыстанов ағамыз өмірбаянын өз қолымен барынша байыптылықпен жазып кеткен адам. Сол жазбада тозақта өткен бір мүшел өмірі туралы тым қысқа айтады. Оны өз өмірінен сызып тастағандай көрінеді. «1938 жылдың тамызында Қазақстанның басқа қызметкерлерімен бірге тұтқындалып, маған жала жабылды, тек Сталиннің жеке басына табынудың зиянды қалдықтарынан арылу кезінде ақталып, КПСС-ке мүшелігімді қалпына келтірді. КСРО Жоғарғы кеңесі маған Ленин орденін қайтарды». Бар-жоғы осы ғана. Ешкімге шағымданбайды да, көмек те сұрамайды. Талай адам өмірім өтіп кетті, енді алдымнан күтерім жоқ дейтін жасқа келген шағында ол жаңа өмірін бастап кетеді. Бір жағы ауыр сырқатпен күресіп жүріп, айтарлықтай іс тындырады. Сексенге толған кезінде жазылған өмір баянын былай аяқтапты:

	«...Құлақтың түк естімей қалғанын айтпағанда, 1979 жылы (75 жасында!) бір көз мүлде көрмей қалды, ал екіншісін шел басты. Содан бері лупаның көмегімен жұмыс істеймін. Жұмыс істеу оңай емес, ал жұмыс істемеу мүмкін емес нәрсе». Бұған не дерсіз!

	Бұл кісінің өмірі тек күрестен тұрады деп тұжырымдаған жөн шығар. Өмір үшін күрес белі бесіктен шықпай жатып-ақ Жүсіпбектің үлесіне тиген сияқты.

	Ол осыдан жүз жыл бұрын Сырдың Қызылорда өңірінде, тегін жасырғандық емес, шын мәнінде сіңірі шыққан кедей отбасында дүниеге келіпті. Сол жоқшылықтан құтыла алмаған әкесі 1917 жылы 14-тегі баласы Жүсіпбекті балалар үйіне беруге мәжбүр болған. Алғашында Қызылордада, содан соң Ташкенттегі балалар үйінде болғаны оның білімге көзін ашты, саяси өмірге араластырды. Ол да бір жаңа өмірдің қазаны қайнаған кезеңі еді ғой, талайлардың бағына жұлдыздай жанып туған Ғани Мұратбаев бір топ жасөспірімді қолдарынан жетектеп апарып, облыстық кеңес-партия мектебіне кіргізді. Сол 16 жастар шамасындағы балалардың қатарында кейін қайраткерлер болған Бейсенбай Кенжебаев, Ілияс Қабылов, Өтебай Тұрманжанов, Жүсіпбек Арыстановтар болған еді. Бұл да бір тарихтың тұлғалар тудырған кезеңі шығар.

	Араға екі жыл салып олар Мәскеуге Шығыс еңбекшілерінің коммунистік университетіне жол тартады. Бүгінде атынан бір-аз адам шошитын сол оқу орны білімге шөліркеген талай қазақ жастарының санасын оятты. Өзі оқып жүріп, кешегі ауыл баласы Мәскеу қаласындағы шеберханаларда жастар үйірмелерін басқарды. Әлі жиырмаға толмаған жас жігіт Өзбекстанға барып, онда лаңкестермен күресте саяси жетекші болды.

	Сол Мәскеуде жас жігітті тағдыр Нәзір Төреқұловтай аяулы азаматпен кезіктірді. Айрықша білімдарлығымен Мәскеудің өзін мойындатқан сол адам сонда КСРО халықтарының орталық баспасын басқаратын. Үміт күткендей қазақ жастарын іздеп тауып, оларды өз қамқорлығына алатын. Оқи жүріп, Жүсіпбек те сол баспада қазақ секциясына жетекшілік етті. Тіпті Лениннің «Жастар одағының міндеттері туралы» деген еңбегін қазақшаға аударып, кітап етіп шығарды. «Жаңа өмір жолында» деген кітапшасын да бастырды. Сол Мәскеуде жүріп «Жас қайрат», «Ақжол», «Еңбекші қазақ» деп аталатын қазақ газеттеріне мақалалар жазып тұрды. Сол тұста адамның партияға өтуі де үлкен бір белес еді. Ленин қайтыс болғаннан кейін, сол партияның қатарын толтыру ұранымен Жүсіпбек Арыстанов партияға мүше болды. Біреулер қазір оны жазғырар, сол кезде партияға өту де азаматтың келбетін аңғартар еді.

	Өз өмірінде айырықша із қалдырған Ғани Мұратбаевтай абзал азаматтың 1925 жылы Мәскеуде қаза болуы, оны бүкіл шығыс жастарының өз көсеміндей етіп қадірлегені Жүсіпбекке айрықша әсер еткен. Сонда жүріп, жолдастарымен бірігіп «Біздің Ғани» деген жинақ шығаруы үлкен азаматтық іс қана емес, сол бір жалындаған қайраткердің алдында өзіне айрықша борыш арқалағандай да еді. Сол борышты ол өзінің өмірінің соңында қазақ жастарының жетекшісі жайында роман жазып, ақтап та шыққандай болған. Мәскеуде өткен үш жылда 20-ға енді толған жас жігіттің тындырған ісі қаншама! Оқуы өз алдына, қызметі ше? Кітап та шығарып үлгерді. Журналист ретінде де төселді. Сол қабілетін аңғарып, оқу бітірген соң, Шымкенттегі губерниялық «Ақ жол» газеті редакторының орынбасары етіп тағайындады. Осылай оның журналистік үлкен жолы басталған. Бірақ ол сонымен ғана шектелген жоқ, оқу орындарында лекция да оқыды, қоғамдық жұмыстардың бел ортасында жүрді.

	Осынау қайраткердің өзі жазған өмірбаянын, жолдастарының естеліктерін оқып отырып, ол атқарған жұмыстың ауқымына таңданасың, қалай ғана үлгерген деп қайран қаласың. Қараңызшы: 1926 жылы Қазкрайком оны Алматы губерниялық совпарт мектептің директоры етіп жібереді, губкомның баспасөз бөлімінің меңгерушісі, «Тілші» газеті редакторының орынбасары қызметін қоса атқарады. Сонда ол 22 жаста ғана! 1927 жылы оны Ташкенге САГУ-ге мұғалімдікке жібереді, 1928 жылы қайта Алматыға шақырып, педтехникумға директор етіп тағайындайды, 1929 жылы Қазақ университетіне мұғалімдікке жібереді. 1930 жылы Мәскеудегі қызыл профессура институтына түсіп, екі жылдық курсты бір жылда бітіреді де, Экономикалық қызыл профессура институтына ауысады. Сонымен бірге бұрын өзі оқыған институтта экономика кафедрасын басқарады. Сол тұста ол атқармаған жұмыс жоқтай көрінеді. 1933 жылы ВКП(б) Орталық комитеті Жүсіпбек Арыстановты Жамбыл облысындағы Майлытөбе совхозына политотдел бастығы етіп жібереді. Қысқарта айтқанда, ол сонда тұралаған шаруашылықты Қазақстанда бірінші орынға шығарады. Сол үшін оған 1934 жылы Ленин ордені (№886) беріледі. Ол кезде мұндай оқиға сирек қана емес, мүлде жоқ десе де болғандай еді.

	Сол жылдарда марксизм-ленинизм классиктерін қазақшаға аудару қажеттігі туды, сонда партия тағы да Жүсіпбек Арыстановты тапты. Оның басшылығымен Ленин мен Сталиннің 2 томдық кітаптары қазақшаға аударылып, басылып шықты. Қазір бүл біреулерге онша маңызды көрінбес, бірақ сол тұста бүл іс жауапкершілігі жоғары, ең сауатты деген адамға ғана жүктелгені шындық.

	1936 жылы крайком оны өз аппаратына алды – ең маңызды ұйымдастыру бөлімі меңгерушісінің бірінші орынбасары етті. Кадр мәселесімен айналысты, онымен қоса «Қазақстан коммунисі» журналы редакторының орынбасары болды. Қызметті қос-қостап атқару сонда Жүсіпбек Арыстановтың маңдайына жазылғандай еді.

	Өз өміріндегі ең биік белеске ол 1937 жылы шыққан. Сол жылы Қазақстан Компартиясының бірінші съезінде Жүсіпбек Арыстанов партияның Орталық комитетінің мүшесі, оның бюросы мүшесіне кандидат болып сайланды. Сонымен бірге сонда «Социалды Қазақстан» газетінің жауапты редакторы болып бекітілді.

	Бұл шынында да аса жоғары қызметтер еді. Орталық комитет бюросының мүшесі, немесе сол мүшелікке кандидат болу ел басшылығының қатарына кіру деген сөз. Ал, «Социалды Қазақстан» газеті сол Орталық комитеттің, республика Жоғарғы кеңесі төралқасының органы. Жүсіпбек Арыстановқа аса үлкен жауапкершілік жүктелді.

	Бұл қызметті Жүсекеңнің қалай атқарғандығы туралы басқалардың естелігі сирек. Ертеректе қарапайым мәшіңке басушы болып істеген бір апайымыз редакторымыз келе жатқанда қатты жасқанушы едік, бәріміз тік тұрып жол беруші едік дейтін. Кім біліпті, бұл Жүсекеңнің қаталдығы ма екен, бәлкім бұл қызметтің соңдай жауапкершілігі жоғарылығы да шығар, әйтпесе оған деген жұрттың аса құрметі де болар. Сонда Жүсіпбектің жасы бар-жоғы 33-те ғана екен ғой. Бала десе де болғандай-ау. Кейінірек мұндай жастағыларға редакторлық түгілі, бөлім меңгерушілігі қызметі әзер тапсырылатын кез де болған.

	Жүсекең өзінің редакторлық жұмысы туралы естеліктеріңде көп айтпаған. Тіпті 70-інші жылдары редакцияға бір келген кезінде шешіле қоймады. Сірә, күні кешегі қуғын-сүргіннің табы көңілден кете де қоймаған шығар. Оның үстіне жас айырмашылығы да біраз тосқауыл.

	Сөйтсе де оның өмірінің соңғы кезеңінде, жасы 90-ға таяғанда әріптестерімізге берген бір сұхбатында Жүсекең мынадай әңгіме айтыпты: «Социалистік Қазақстан» газеті мен қызметке келгенде «Социалды Қазақстан» деп аталушы еді. Жұмысты бірден газеттің атынан бастадым. Қазақстан Компартиясының Орталық комитетіне барып, социалды және социалистік деген сөздердің мәнін түсіндіріп, қазіргі атын мен қойып едім» депті. Сонан соң, қалай кеткені туралы былай дейді: «1938 жылдың жазында, Л.И.Мирзоян қамалмай тұрғанда, мені шақырып: «Жүсіпбек, сенің үстіңнен бірнеше арыз түсті, менің ойымша редакторлық қызметіңді қоя тұрарсың, бірақ та біз сені бермейміз. Казгосиздатқа бас редактор болуыңа тура келеді», – деді. Мен бас редактор болып тағайындалдым... Мені бір қорқыныш биледі. Мұның алдында «Казахстанская правданың» редакторы Гусев менің кебімді киген еді. Оның үстінен де ЦК-ға арыз түскен екен. ЦК оны Казгосиздатқа жұмысқа жіберіпті. Артынан НКВД ұстап алып кетеді... Содан бұл үрей бізге күні-түні ұйқы бермеді. Бұл кезде Л.Мирзоянды да ұстап кеткен болатын...» Расында да Жүсекеңді де көп ұзатпай, алып кетеді.

	Түрмедегі өмірдің, айдаудағы өмірдің қалай болғанын Жүсекең көп сөз етпейді. Сол қиындықтан ол денсаулықтан айрылып қайтты. Жасы жетпей, 1958 жылы зейнеткерлікке шықты. Бірақ ол қаламын қолынан тастаған жоқ. Күнделікті журналистік жұмыспен айналысудың мүмкіндігі шектелген соң, ол көркем әдебиетке ден қойды. Бұл саладағы оның алғашқы ірі туындысы «Жалынды жүрек» повесі 1961 жылы жарық көріп, жұртшылық назарын аударды. Бұл заманымыздың керемет адамы Ғани Мұратбаев туралы шығарма еді. Атақты ғалым Бейсенбай Кенжебаев өз естелігінде былай деп жазады: «Ғанидың шәкірттері, біздер құйрықты жұлдыз сияқты қысқа ғана ғұмыр кешкен аяулы жан жайында жазсақ деп армандаушы едік. Көкіректе терең ұялаған сол арманды Ғани тәрбиесінде өскен жүздеген жастар атынан Жүсіпбек жүзеге асырды». Сөйтіп «Жалынды жүрек» повесі кейінірек «Таң жұлдызы» романына айналып, әдебиетіміздің төрінен өз орнын алды.

	Бұдан кейін Жүсекеңнің қаламынан «Сұңқар да жерді мекендейді» повестері, «Жер ұйығы – Жетісу» романдары жарық көрді. Осы шығармалардың көркемдік дәрежесін сөз етуден бұрын олардың қалай жазылғанына көбірек назар аударғың келеді. Оларды Жүсекең қатты меңдеген сырқатпен күресе отырып жазды. Тағы да оның бала кезден досы болған, ешқашанда сырт айналмаған үлкен азамат Бейсенбай ағамыздың сөзіне құлақ түргіміз келеді. Ол былай дейді: «Ол өмірдің қаншама қиын өткелдерінен өтті! Қиналған да болар. Бірақ әсте мойыған, түңілген сәттерін көрген емеспіз. Өмірге деген құштарлықпен барша қиындықты жеңіп келеді». Сол өмірге деген құштарлығынан ол өмірінің соңына дейін ажырамапты. Тіпті жасының ұлғайып, қайрат күшінің кемуіне қарамастан, Нәзір Төреқұловтың өмірінен роман жазбақ оймен, Мәскеу архивтерінен барып, материал жазып қайтқанын да жұрт біледі.

	Жүсіпбек Арыстанов біздің қазіргі өлшемімізбен қарасақ, ұзақ та буырқанған өмір сүрді. Тоқсан жасқа қараған шағында дүниеден озды. Қиындығы мол өмір кешті. Қуанышы да көп болды десек, артық айтқандық емес сияқты. Өйткені жеңіс қашаңда қуаныш әкеледі! Ол талай қиындықты жеңген адам.





РУХЫ КҮШТІ АДАМ БИІКТІ ҚАЛАЙДЫ




	Бөкең тауға шақырды.

	– Алғашқы қар жауған күні қайтіп үйде отырамыз!

	Үйде де отырмаймыз ғой, мынау қыс алдында, қалалық болсақ та, тындыратын біраз шаруа бар. Басқасын айтпағанда, саяжайда жеміс ағаштарының бұтағын кесу дегендей. Онан соң күзде той көп, кешкісін соның біріне бару керек.

	– Желеу іздесең, ол бәрімізде де жетіп-артылады, – деді Бөкең. – Ал қардың алғашқы жаууы жылына бір-ақ рет болады.

	Енді қарсыласудың жөні жоқ. Сірә, Нұрекеңде де (Нұрғожа Жұбанов), Әбекеңде де (Әбілмәжін Жұмабаев), Зекеңде де (Зейнолла Серікқалиев), басқаларда да біраз желеу табылған болуы керек, енді мен де солай десем, Бөкең ренжуі әбден мүмкін. Ал ол кісіні әсте де ренжітуге болмайды.

	Келесі күні таңертең аялдамада ұшырастық. Бөкең әсте кешікпейді. Тап-тұйнақтай, жұдырықтай жинақы күйі, арқасында – жол қапшығы.

	– Күн қандай тамаша! – деді Бөкең бүгінгі сапарға шығуымыз орынды болғанын атап көрсеткісі келгендей. Кешегі менің бүгінгі серуенге құлықсыздау көнгенім көңілінен шықпаса керек. – Бутаковкадан түсеміз. Мен өзенге шомылып алайын. Содан соң өзен бойымен жоғары көтерілеміз.

	Бұл маршрутты бұрын келіскеніміз жоқ-ты. Бөкең менен келісім де сұраған жоқ. Демек, осылай болғаны дұрыс. Бөкең солай шешкенде, мұның маған да қажеті барлығын ойлаған. Әйтпесе олай етпейді. Біз жолдан шығып, оңға бұрылдық.

	Басқасын былай қойғанда, бүгінгідей табиғаттың керемет көрінісін жаныңмен сезінудің өзі неге тұрады! Әлі бүлініп үлгермеген кіршіксіз аппақ қар, сол қар-көрпеден сығалап қарап, құлдыраңдап ағып жатқан бұлақ-өзен, бір шөкім бұлтсыз ашық аспаннан шақырайған күн қарағанымен, бетіңді шытымыр аяз шымшылайды. Үйлеспейтін бояулар сияқты. Бірақ қандай жарасымды! Ақ балтыр қайыңдардың аппақ қардың үстіндегі көлеңкелері біртүрлі жанды сызықтар сияқты.

	Өзен жағасында адам көп. Бәрі де жарқырап, жайдары амандасады.

	– Мұнда танымаймын деген болмайды, жұрттың бәрі бір-бірімен амандасып, ізгі көңілін білдіруге тиіс,– деді Бөкең.

	Бірақ Бөкеңді мұнда танитындар көп екен.

	– Жаңа адам ертіп келгенсіз бе? – деді солардың бірі.

	– Бүгін бұл шомылмайды, жәй көреді,– деді Бөкең. –Қорықпаса, кейін шомылар.

	Бұл – мені қамшылағаны. Уәде бергем жоқ. Кейін көре жатармыз. Ал бұл жолы Бөкеңнің өзі ғана шомылды. Өзеннің жағасынан алыстау жерге шешініп, ағаштың арасындағы тасқа киімдерін реттеп қойды да, суға дейін жалаң аяқ қар кешіп барды. Сондағы адамдардың бірінен шелек алып, мұзды суды басына құйды. Менің ойыма торғайлардың суға шомылғаны түсті. Неге торғайлар? Олар сүңгімейді, өстіп суды шашыратып шомылады. Сірә, онысы да емес. Бөкеңнің денесінің шағындығы торғайды еске түсірді-ау шамасы. Қып-қызыл денесінен буы бұрқырап Бөкең киінетін жерге келді.

	– Суға сүңгіп шомылмады деп тұрсың ба, – деді ол, – Тізем жарамайды, әйтпесе бір сүңгіп шыққанға не жетсін!

	Жоқ, оған сүңгіп шомылмадың деп кінә қою қайда! Ол үшін ең болмағанда өзің де шомылуың керек қой. Он екі мүшеміз сау жүріп, суық суға түспейміз, ал алпыс жылға таяу буындарында кінәраты бар адам, жалаң аяқ қар кешіп барып, үстіне мұзды су құйып жатса, ол ерлік емес пе?!

	Бөкең суға шомылып болған соң тау бөктерлеп 5-6 шақырым жүрдік те, кейін оралдық.

	– Биылғы қысты осылай қарсы алғанымыз жарар,– деді Бөкең. – Тек жалқау тартпай, әр аптаның бір күнін осы тауға арнайық.

	– Жөн, – деп құптадым.

	– Ал енді осы жылдың мен үшін қандай екенін білесің бе?

	– Білем,–дедім мен. Бөкең маған таңданыңқырап қарады.

	– Сіз сексенге толасыз. Сірә, оны тауға шығумен атап өтуіміз керек болар.

	Бөкең рахаттана күлімсіреді.

	Мен Бөкеңе оның туған күні қалай анықталғанын айтып та бердім. Әрине, ол жайында жазылған материалдарды оқығаным бойынша. Ал профессор, медицина ғылымының докторы, Халықаралық табиғат және қоғам жөніндегі ғылым академиясының академигі, Қазақстан эндокринологтары республикалық ғылыми қоғамының төрағасы Бүркітбай Айдарханов туралы біраз нәрсе жазылған.

	Бөкеңнің туған күні түгілі, туған жылы да дәл болмауы мүмкін. Ауыл ақсақалдары сен туған жылы ауылға ақтар келіп еді деген соң, 1919 жылды туған жылы етіп алған. Кім біледі, 1918 немесе 1920 жыл шығар. Әйтеуір балалар үйінде өскен Бүркітбай мектепте туған жылыңды айт дегенде 1918 жылды атаған. Ал туған күні көпке дейін белгісіз болып келген. Оны «қайта туған» күн анықтады.

	Соғыс әбден қызған 1942 жылдың қысы болатын. Тағдыр таразыға түскен шақ. Сөйтсе де сол соғысқа жұрттың бойы үйренгендей еді. Иә, сол жылдың желтоқсан айының 29-ы күні ол уақыттың бір қалтарысында ауыз үйге шығып сақалын алып жатқаны бар. Кенет немістің «Мессершмид» деп аталатын ұшағы бомбаларды төкті де кетті. Бір бомба Бүркітбайлар жататын үйдің жартысын жұлып әкетті. «Бастан құлақ садаға» деп есеңгіреп қалса да, аман қалғандарына қуанған. Сол күнді Бүркітбай қайта туған күнім деп есептеген. Сол күні кешкісін оған окопта тапсырылған партбилетке де сол 29 желтоқсан туған күн болып жазылды.

	Сол кезде Бүркітбай Айдарханов бар-жоғы 24 жаста-ақ еді. Бірақ өмірдің біраз дәмін татып үлгерген. Жетімдікті де көрді. Кеніште де жұмыс істеді. Оқысам деген құштарлық оны Алматыға алып келіп, медицина институтына түсірген. Бірақ сол оқып жүрген кезінде соғыс келіп килікті. Оқуды жедел бағдарламамен бітіріп, арнаулы курстан өткеннен соң, 101 дербес атқыштар бригадасының дербес батальонының бөлімшесіне аға дәрігер болып тағайындалды. Бұл бригада Қазақстанның Қызылорда, Ақтөбе және Орал облыстарының адамдарынан жасақталған еді. Соғыстың от-жалынына бірден барып кіріп кеткен.

	Бөкеңнің сол кездегі қызметін бертінде соғыс ардагерлері полковник Кәкен Әбенов, подполковник Хакім Бекішев тебірене жазған. Әсіресе, жоғарыда аталған дербес бригаданың дербес батальонының командирі, «бронды комбат» аталған Бекішевтің естелігі қызық-ақ. Соғыстың екінші жылының аяғындағы бір шайқаста Бекішевтің дербес батальоны шабуыл кезінде үлкен ерлік көрсеткенімен, жауынгерлері қатты сиреп қалған. Сол шайқастан кейін бұл батальонға екінші батальонды қосып, қайта жасақтағанда, оған командир болған Бекішев Бүркітбайды ротаға командир етіп тағайындайды. Жаңа жасақталған батальон тағы да шайқасқа кіріп үлкен ерлік көрсетеді. Соның ішінде Бүркітбай Айдарханов та айрықша ерлік көрсетіп, орденмен марапатталады.

	Бұл Бөкеңнің «қайта туғанға» дейінгі өмірі еді. Әлі алда соғыстың екі жарымдай жылы бар болатын. Ол да от-жалында өтті. 1943 жылы Калинин қаласында хирургке мамандану курсында оқыды. Сонда ол полковник Бауыржан Момышұлымен де кездескені бар.

	Соғыстың сұрапыл жылдары оған көп нәрсе үйретті. Әрине алдымен қиындыққа шыдауды, азды қанағат етуді үйретті. Сонымен қатар ол көп тәжірибе жинақтап та қайтқан. Соғыс аяқталғаннан кейін Ғылым академиясының қалпына келтіру хирургиясы институтының аспирантурасына түскенде, сол тәжірибе көп көмектескені бар. Тіпті бұрын жазылмайтын ауру саналатын сіреспенің өзін осы институтта жүргенде жазып шыққаны жұртты таңдандырған. Сол соғысқа қатысқан Нұрмағамбетов деген майдангер Бүркітбайдың жеңіл қолы арқасында жазылмайды деген аурудан жазылып, дүниеге қайта келген.

	Осы кезде Бөкең өз өміріне ерекше әсер еткен екі адаммен кезікті. Өзінің ғылымға келуіне себепші болған Қаныш Имантайұлы Сәтбаев еді. Аспирантураға түскенде тағы бір үлкен ғалыммен – академик А.Н.Сызғановпен тікелей бірге қызмет істеді. Сіреспені жазып, жұртты таңдандырған кезде академиктің көп кеңесін тыңдаған.

	Сол соғыстың үйреткені көп болғанымен, азабы да аз болмаған. Орыс ормандарының, Белоруссияның батпағын көп кешіп жүріп, сызға жатып жүріп, өзі дәрігер болса да, Бүркітбай соғыстан біраз ауру арқалап қайтты. Өкпе дімкәстанды, буындарын алдырды. Енді солар сыр беріп, жас ғалым қатты жүдеген. Оның осындай күйін көріп Ғылым академиясының президенті Сәтбаев оның жайын сұрады. Ашығын айтты: ауруының жайын өзі біледі, өкпеге операцияны көтере алмайды. Президент Мәскеумен сөйлесіп, ақыры оны сонда жіберіп, терапиялық жолмен емдеуге мүмкіндік алып берді. Өкпе солай жазылса, буындарды, міне, жарты ғасыр бойы қимыл күшімен, көп жүрумен, соңынан тауға шығумен өзі емдеп келеді.

	Сол қозғалысқа құмарлық Бүркітбай Айдархановқа көп көмектесті. 1951 жылы кандидаттық диссертациясын, 1973 жылы докторлық диссертациясын қорғауға да көмектесті. Осы бір өмірлік мәнге айналған жүйелі қозғалыс осылайша оны ғылымда да үнемі биікке көтеріп келеді. Қаныш Имантайұлының кеңесімен қолға алған ядролық қуаттың медицинаға қатысын зерттеуде оның еңбегі айрықша маңызды. Ғылым академиясы жанындағы Өлкелік патология институты медицина-биология ғылымдары бөлімінің өзі негіздеген радиоактивті изотоптар және сәулелену лабораториясының меңгерушісі қызметінде жүргенде көп нәрсенің бетін ашқан. Сол ядролық сынақтардан келетін қасіреттің зардабын ерте сезсе де, көп нәрсені кезінде ашып айта алмады. Бірақ шындықты айтуға мүмкіндік туған кезде ғалым бар даусымен жар салды. Ядролық жарылысқа қарсы «Невада-Семей» қозғалысының белсенді мүшелерінің қатарына тұрды.

	Бөкеңнің ғылымдағы еңбегі үлкен. Онда өз жолы бар. Эндокриндік аурулардың эпидемиологиясын зерттеуге, республикада эндокринологиялық ғылымды ұйымдастыруға ол үлкен үлес қосты. Эндокринологтардың жұмысын басқарып жүр, олардың түрлі жиналыстарын ұйымдастырды. 120-дан астам ғылыми еңбек, 2 монография жазғаны бар, көптеген жинақтар құрастырғаны, әдістемелік ұсыныстар шығарғаны өз алдына. Әйтеуір Бөкең жайында сөз болса, мұның бәрін айтпай кетуге болмайтындай көрінеді.

	Сөйтсе де біздің көңілімізге орала беретіні – Бөкеңнің соңғы кездегі, зейнеткерлікке шыққаннан кейінгі өмірі. Көп адам өзінің өткендегісін малданып, соны бедел тұтады. Өткендегісімен өмір сүреді. Ал Бөкеңе керегі – бүгінгі күннің ісі, табиғатпен қауышу, бүгінгі күннің қызығы. Өзі ғана емес, соны басқалар да көрсе екен дейді.

	Бөкең көп адамға ұстаз, бірақ осы тауға шығуда оның да пір тұтатын адамы бар. Ол – атақты фототілші Нұрғожа Жұбанов. Бөкеңді тауға шығуға баулыған бапкер сол адам. Әскери тәртіпке үйренген Бөкең оның дегенін әсте де екі етпейді. Бұл да жарасымды нәрсе.

	Дегенде, Бөкеңдей болу қиын. Тіпті кейде мүмкін де емес-ау. Бір ғана мысал. Осыдан үш жыл бұрын Медеуде айрықша жарыс өтті. Ол «Баспалдақ-95» деп аталды. Сол Медеудегі селден қорғайтын тоспаның басына шығатын жол-сатының баспалдағы 841 екен. Соған жүгіріп шығудан 77 жасар Бөкең өз жасындағылардың алдында жүрді. Аяқтың кемдігі бар, ал ол сау болса, қайтер еді дейсің.

	…Таудан қайтып келеміз. Бір шаруаны тындырғандай көңіл марқайған осындай сәтте ойдан ой туындай береді. Біздің ұлылар басына жаяу сапар шегетін дәстүріміз бар. Абайдың отаны Қарауылға, Жамбылдың мұражайына, ұлы Мұхтар Әуезовтің кіндік қаны тамған Бөрліге жаяу сапар шеккенбіз. Алда Қаныш Имантайұлы Сәтбаевтың 100 жылдық мерейтойы келе жатыр. Ұлы ғалымның туған жері Баянауылға сапарға шығу да ойда жүр. Сол Баянауыл Бөкеңнің де кіндік қаны тамған жер. Сапарға бірге шығасыз ба деген ұсыныс тілдің ұшында тұрды. Бірден «Барам» дейтіндей көрінді. Ал бұл кісі айтса, қайтпайтыны бар. Бірақ аржағында сексен дейтін үлкен асу сол ойды сыртқа шығартпады.

	– Енді бір он жыл өздеріңді тауға жетелесем, сендер байқамай жетпіске жетіп қаласыңдар,– деп әзіл айтты Бөкең.

	Бұған не дерсің!

	Кейін 1999 жылы сол жаяу сапар жүзеге асырылды. 81 жастағы Бүркітбай Айдарханов оның белсенді мүшесі болды. Белсенді дейтініміз – ол сол сапар кезінде өз жерлестерінің алдында Қаныш Имантайұлы туралы әсерлі әңгімелер айтты. Сексеннен асқан азаматтың бұл шараға қатысуы жаяу сапардың беделін көтерді десек ләзім.





АНТРОПОЛОГ




	Орекең әңгімені жақсы айтады екен. Қазақтың әдемі ғылыми тілінде сөйлейді. Қоспа бір сөз жоқ. Және антропология ғылымы жайында жыр тыңдағандай әсерде отырасың. Бұл ғылымнан азын-аулақ хабары барлар ғана емес, бұрын онымен таныс еместердің өздері де Орекеңнің әңгімесін естігеннен кейін, сірә, осы антропология ғылымына көзқарастарын өзгертер-ау дейсің. Әсіресе, еліміздің тәуелсіздігін жанына жақын көретін адамдар сөйтер еді. Өйткені бұл ғылым қолымыз жаңа жеткен еліміздің егемендігіне, оның жерінің тұтастығына қызмет етеді екен. Академик Оразақ Смағұлұлының бүкіл еңбегі, антропология ғылымына қатысты зерттеулері кең байтақ қазақ даласын қазақ дейтін халық, оның ата-бабалары мекендегенін ғылыми тұрғыда дәлелдейді.

	Осыдан он төрт жыл шамасы бұрын орыстардың, әсіресе олардың шовинистік пиғылдағыларының пір тұтатын жазушысы Александр Солженицынның «Ресейді қайтіп көркейтуге болады» деген мақаласы шығып, біраз шу тудырғаны бар. Көшпенділер мал айдап өткен жердің бәрі солардікі демейік, деп біздің атамекенімізге сол көкауыздың көз алартқаны біреулердің делебесін қоздырса, біздің көбіміздің ашу-ызамызды келтірген. Баспасөздегі қарсылығымыз сол Солженицынның, оның ойын қолдайтындардың құлағына жетті ме, жоқ па, кім білсін, ал антрополог Оразақ Смағұлов бұл аймақта төрт мың жылдан бері түрік тектес халық мекендеп келе жатқанын, қазақтар солардың тікелей ұрпағы екенін, соңғы үш-төрт ғасырға дейін мұнда орыстардың исі де болмағанын ғылымға енгізіп, әлем жұртшылығына жария етіп қойған болатын.

	Осы жерде тағы бір жай көңілге оралады. Ескі жараның аузын тырнағалы отырғанымыз жоқ. Шындық үшін еске алуға тура келеді. Бұдан біраз бұрын, яғни 70-жылдары сол кездегі Қытай басшылығының экстремизмге бой алдырып, көрші елдердің жерлеріне сұқ көзін қадағаны да жұртқа белгілі. Тіпті Балқаш көліне дейінгі қазақ жері кезінде Қытай мемлекетіне қарады деп, оны карталарына да түсіргені бар. Мұның ешқандай ғылыми негізі жоқтығын, бұл жерді барлық кезде түрік тектес халықтар мекендегенін, мұнда қытайлардың өмір сүрмегенін де антрополог ғалымдар, ең алдымен бүгінгі академик Оразақ Смағұлов өз зерттеулерінде дәлелдеді.

	– Қазір Қытай мемлекетімен арадағы шекараны заңды түрде белгілеп, келісім жасалғаны тәуелсіздігіміздің ұлы жеңісінің бірі, мұндай істі кешегі КСРО да жүзеге асыра алған жоқ, – дейді Орекең осы мәселеге айрықша назар аударып. – Есеміз кетті деп кейбір бүйректен сирақ шығарып жүргендердің түпкі мақсаты қазіргі Үкіметті аяқтан шалудан басқа түк те емес. Біз қазір тағдыр өзімізге ұсынған үлестің игілігін көруіміз керек, тәуелсіздігімізді біржола мәңгілік етуіміз керек.

	Егемендік көбімізге арман болды. Осы жолда нақты не істедік дегенде, көбіміз тосылып қаламыз. Тіпті түптің түбінде сол тәуелсіздікке қолымыз жетеді дегенге көбіміз сендік пе? Арманнан ары аса алдық па? Арға жүгініп айтсақ, аса алған жоқпыз. Арман көкірегімізді қарс айырса да коммунистік ортақ болашаққа сонда көндіккенбіз. Ал жас ғалым Оразақ Смағұлов осыдан жарты ғасыр бұрын сонау Алтай мен Атыраудың арасын алып жатқан алып даланы қазақ дейтін халық мекендегенін, бұл жердің иесі де солар болғанын ғылыми тұрғыда дәлелдеу үшін ғылымның үлкен жолына аттанған еді.

	Бұл өзі тәуелсіздігімізден біржола күдер үзгендей кезең еді. Елімізде өз ұлтымыздың үлесі ең азайған, тың жер игеріліп, басқа ұлт өкілдері көптеп келіп, тілімізге де, салт-дәстүрімізге де мықтап соққы тиген уақыт болатын. Сондай соққы айрықша қатты батқан Қостанай өңірінде дүниеге келген Оразақ, сол 1955 жылы Алматыда ҚазМУ-ді бітіріп, өз ауылына тарих пәнінің мұғалімі болып оралғанда, 25 жастағы жігіт мұны жанымен сезінген. Бәлкім, оның халқымыздың антропологиясын зерттеуге бел бууы содан да шығар, ол дәл сол кезден Республика Ғылым академиясының Тарих және этнография институтымен тығыз байланыс жасап, ақыры кейін соған біржола ауысты.

	Бұған дейін ол Мәскеуде КСРО Ғылым академиясының Этнография институтының аспиранты болып, біраз әлемдік аты бар антрополог-ғалымдардың еңбектерін оқып қана қоймай, олардың өздерімен де танысқан. Атақты антрополог Михаил Герасимов та сол институтта лаборатория жетекшісі еді. Антропология ғылымы жалпы КСРО-ның өзінде құлашын кең жая алмай жатса, Қазақстанда оның халі тіпті мүшкіл-тін. Ғалымдық жолын енді бастаған аспирант өз елінде антропология ғылымының қаймағы бұзылмай жатқанын да ұққан еді. Болмай жатып, осынау ғылымның іргесін көтерем деп мәлімдемесе де, Алматыдағы Тарих институтына лаборант болып орналасқанда, үлкен істің басында тұрғанын аңғарған. Бұл істі әйтеуір біреу қолға алып, бастауға тиіс еді, біраз жүк өзіне жүктелетінін сонда мықтап сезінген.

	Сол алғашқы жылдары-ақ ол еліміздің біраз өңірінде антропологиялық зерттеулер жүргізу үшін экспедициялар ұйымдастырып, оны өзі басқарды. Қысқа мерзім ішінде бай материалдар жинақталды. Мұражайдағы экспонаттар зерттелді, сол мұражайдың қорлары жаңа жәдігерлермен толықтырылды. Сөйтіп жас ғалымның кейін бүкіл өмірінің мәніне айналған мұражайға қатысты қызметі де басталды. Бұл мол жеміс берген қызмет болды.

	Жас ғалым зерттеу жұмыстарын жүргізумен қатар, антропология мәселелері бойынша ғылыми мақалалар жазып та көзге түсті. Ол бірден жұрт назарын аударған. Жаңалығымен ғана емес, өткірлігімен. Мәселеге жаңаша көзқарас. Онда ұлт тағдыры, халық тағдыры мәселенің арқауына айналып жататын. Мұндай пікірлерді айтуға сонда біреулер жасқанар еді. Жас ғалымның батыл тұжырымдары өз елімізде ғана емес, сыртта да бағаланды. Әсіресе оның 1965 жылы «Краниология деректері бойынша ежелгі Қазақстан тұрғындары мен бүгінгі қазақтардың антропологиялық түрінің қалыптасу проблемалары» деген тақырыпта кандидаттық диссертация қорғауы Оразақ Смағұловты біраз жерге танытты, оны Қазақстанда антропология ғылымының негізін қалаушылардың қатарына қосты.

	Қазір ғой, ғылыми атақ алу оңай. Сонда тіпті кандидаттық диссертация қорғаудың өзі қиынның қиыны еді. Тапжылтпай мойындатуың керек, әйтпесе кедергі көп. Сырттай қарағанда, Оразақ бұл атақты ғылыммен шындып айналысқан соң, бар-жоғы бес-алты жылда қорғап шықса да, жазған еңбегі басқаларды мойындатқан сүбелі еңбек болды. Әсіресе, шет аймақ саналатын одақтас республикалардағы ғалымдарға келгенде, марапаттауға сараң Мәскеудің өзі мойындады. Сол кезде мойындаудың шегі саналатын «Большая Советская Энциклопедияның» өзі антропология ғылымы күрт дами бастаған аймаққа Қазақстанды да қосып, сондағы бұл ғылымның тізгінін ұстаушы деп әлі жасы қырыққа тола қоймаған антрополог Оразақ Смағұловтың атын атауы да көп жайды аңғартар еді. Ал 1970 жылы «Қола дәуірінен бүгінге дейінгі Қазақстан тұрғындары» деген монографиясы жарық көрген соң, оның авторы антропология саласындағы белгілі тұлғаға айналды.

	Жұрт мойындаған соң, жолың да даңғыл сияқты көрінеді. Өмірде олай бола бермейді екен. Ғалым Оразақ Смағұлов оны өз басынан кешті. Өз халқының тұтастығын, оның ерекшелігін зерттеп, оны жұртқа жария етсең, ол өз ішіңдегі кейбіреулерге, сенің халқыңа биіктен қарағысы келетіндерге ұнамайды екен. Көп жылғы зерттеулерін саралап, 1977 жылы Орекең «Қазақстанның этностық геногеографиясы» деген монография жазып шықты. Ол әлі толық қалыптаса қоймаған республика антропология ғылымына айтарлықтай үлес болып қосылуға тиіс еді. Кітап басылып шықты, бірақ таратқызбай, жойып жіберді. Алып аймақты мекеңдеген қазақ халқы түрлі тайпаларға, жүздерге бөлінеді. Антрополог Оразақ Смағұлов сөйтсе де бұл халықтың қанында, тегінде өзгеріс жоқтығын, мұның өзі талай ғасырлар бойы жалғасып келе жатқанын, жалпы қазақтардың біртұтастығын ғылыми тұрғыда тұжырымдады. Бұл тұтастық, билік басындағыларға ұнамады. Біреулерге халқымыздың бөлшектенгені керек болғандай.

	Ол монография Оразақ Смағұловтың докторлық диссертациясының негізі еді. Еңбектің тақырыбын өзгертіп, қайта жазуға тура келді.

	– Сол монографияны енді қайта шығаруға болмас па еді? – деп сөз арасында сұрақ қыстырғанбыз.

	– Ғылыми еңбек уақытқа қызмет етеді. Кейбіреулері мезгіл өте өткірлігін жояды. Оны жаңадан шығару үшін қайта жазу керек. Оған менің уақытым жоқ.

	Орекең жалпы ғылымның өзінен басқа, оның төңірегіндегі әңгімені қаламайтын сияқты. Кешегі Колбиннің тұсында да өзіне біраз сын айтылғаны белгілі.

	– Сондайларға шамданып, жүйкені жұқартып жатудың өзі қажетсіз. Оған жақсы жауап – назар аудармай, өз ісіңмен айналыса беру ғой.

	Иә, өзі солай етті де. Бірақ, сақтанып жұмыс істеуге, тұспалдап жазуға тура келген. Біраз уақыт кешіктіріп барып, 1984 жылы «Қазақстанның этностық антропологиясы» деген тақырыпта докторлығын қорғады. Арада он жыл өткенде Ұлттық Ғылым академиясына корреспондент-мүше болып сайланды. Қазір – академик. Ғылым мен техникаға еңбегі сіңген қайраткер атанды. «Қазақстанның этностық одонтологиясы» деген бірлесіп жазған монографиясына Ш.Уәлиханов атындағы сыйлық берілді. 30-дай антропологиялық экспедицияға жетекшілік етті. Оның ішінде үнді-кеңес (1974-1975 ж.), қазақ-моңғол (1991-1992 ж.) және қазақ-итальян (1993-1994ж.) халықаралық экспедициялары бар.

	Өмірдің өзі қызық қой бұл. Ғалым өз елінің тұтастығын, қазақ, дейтін халықтың генофондының біркелкілігін дәлелдеп еңбек жазса, ол басқаларға да қажет болып шықты. Сөйтіп оның Қазақстан антропологиясы туралы жазылған еңбектері әлемдік ғылымның айналымына енді. Бұл ұлтымызға мақтаныш, елімізге абырой.

	Жұрт мойындаған, әлем ықылас танытқан еңбектері баршылық. Сөйтсе де академиктің өзіне басқалармен бірігіп жазған «Абылай хан (тарихи-антропологиялық зерттеу)» деген монографиясы ерекше ыстық. Осы кітаптың негізіне айналған антропологиялык зерттеу арқасында қазақтың ұлы ханының мүсіндік бейнесі жасалды. Оған өзі басшылық етті. Оның төңірегінде де біраз дау туды. Бірақ өзі ғылымның сөзін айтты.

	– Әне бір жылы Қарағанды жақтан Бұқар жырау бабамыздың бір ұрпағы келді. Абыз атаның зираты анық екен. Соны ғылыми тұрғыда зерттеп, әркімнің қиялында туған бейнесінің орнына, ұлы жыраудың шын мүсіндік бейнесін жасауды өтінді. Баба аруағын сыйлап, мүсінші Хакімжан Наурызбаев екеуміз баруға келістік. Арада біраз өткенде, ғылыми-зерттеу жүргізуге, халықтың ұлы өкілінің шын бейнесін жасауға ауылдың молдасы рұқсат етпепті. Өкіндік. Ұлы бабамыздың аруағы үшін өкіндік. Біздің де өткізе алмай жүрген уақытымыз жоқ. Баба аруағы үшін жұмыс істемек едік қой...

	Уақыт дегеннен шығады, Орекеңді іздеп алғашқы күні үйіне телефон шалғанымызда, ғалым жұмысқа кетті деген. Күн сенбі еді. Жексенбі күні де солай болып шықты. Ол кісіде демалыс күн жоқтай көрінеді.

	– Бітіретін біраз шаруа бар. Шетел ғалымдарымен де бірлесе зерттеулер жүргізіп жатырмыз, академиядағы Тарих және этнология институтында да көп жұмыс күтіп тұр. Негізгі шаруа осы өзім антропология бөліміне меңгеруші болып жұмыс істейтін Мемлекеттік Орталық мұражайда. Бәріне үлгеру керек, – деп Орекең әңгімесін қорытындылағандай сыңай танытты. – Жағдай жасалған соң, жұмыс мен үшін рухани қажеттілік. Мұражайдың директоры Нұрсан Әлімбай да, институт директоры Мәмбет Қойгелдиев те сол жағдайды жасап отыр. Кезінде атақты Герасимовтың кабинеті жартылай жертөледе орналасқанын көргенмін. Ал бізге кең сарайдай жай берген...

	Атақты академик жұрт маған жағдай жасауға міндетті демейді. Азаматтардың жақсы ықыласына ризашылығын білдіруді парыз санайтындай.

	Орекең тартпасынан бір кітап шығарды.

	– Бұл біздің жаңа шығармамыз. Жақында шықты. «Алтай қазақтары» деп аталады. Қазақтарды өңірлік тұрғыдан, Алтай өңірі бойынша кешенді зерттеулер арқылы жан-жақты талдадық. Отбасылық еңбек десе де болады. Кітаптың авторының бірі Күлән Бекетайқызы – жолдасым. Ал Айнагүл Оразаққызын түсіндіріп жату қажет бола қоймас. Еңбегімізге «Ғасырлар бойы қазақ халқы аңсаған тәуелсіздіктің XXI ғасырдағы мұрагерлеріне арнаймыз» деп арнау жаздық.

	Бұдан кейін Орекең кітапқа «Егемен Қазақстанға» арнап қолтаңба жазды.

	– Алдағы жоспарларыңыз жайында айтсаңыз...

	– Негізгі жұмыс зерттеулерді жалғастыру ғой. Кітапқа келсек, «Қазақтардың этностық дерматоглификасы» деп аталатын монография таяуда жарық көреді. Ол негізінен дайын. Үлкен бір мақсатты іс – 2005 жылға жоспарлап отырған «Қазақ халқының тарихи антропологиясы». Көлемі 40 баспа табақтық бұл еңбек көп жылғы жұмыстың қорытындысы десе де болғандай. Таяу жылдарға жоспар осындай. Кейінгісін өмір көрсетер...

	Жақсы адамға жолығып, оның әңгімесін тыңдау қашанда жаныңды жадыратады. Оразақ Смағұлұлы өзінің осынау мәнді өмірінде талайлардың жанын жадыратқаны даусыз. Онымен қайта бір жолығу тілегін көңілімізге ұялатып қоштастық.





ӨКІНІШІ АЗ ӨМІР




	Бұл адаммен сұхбаттасудың өзі бір ғанибет. Тұрған бойы шежіре. Соншалықты көп нәрсені жадында сақтау да адамның ерекшелігі шығар. Зәуре Сәдуақасқызы не жайында әңгіме қозғаса да, сол тақырыпқа күні бұрын әзірленгендей, осыдан жарты ғасыр бұрынғы оқиғаны күні кеше көргендей, егжей-тегжейіне тоқталып айтады. Қанша адамның аттары аталады, талай цифрлар алға тосылады, әйтеуір сол кездегі ыстығы мен суығы мол өмірді көз алдына әкеледі.

	Қазіргі өлшеммен қарағанда, Зәуре мектепке кештеу, тоғыз жасында барыпты. Мыс зауытында істейтін әкесі: «Сен анау Сәтбаев сияқты инженер болуың керек. Ол үшін жақсы оқы» дейді екен. Бұл әкенің тілегі болса, ал Зәуреге ол бұйрықтай естілген.

	Содан да шығар, мектепті бітірген соң Қарағандыға соғыс кезінде эвакуациямен келген Днепропетровск тау-кен институтына түсті. Бұл Қанекеңдей инженер болсам деген арманының жетегі еді.

	Ал сол оқудағы қиындық оны тастап кетуге де апарары сөзсіз еді. Бірақ, Зәуре тастай алмады. Соғыстан кейінгі сол қиындыққа қалай шыдағанына өмір бойы өзі де таңқалады. Оқуға түскен жылы институт Украинаға қайта оралды. Ондағы институт ғимараты да, жатақханалар да күл-талқаны шығып қираған екен. Оқып жүріп студенттер сол ғимараттарды қайта тұрғызып, шатырларын жабуға араласты. Қыста жатақхананың ішінде 10 градус аяз. Шешініп жату деген жоқ. Төсеніш, жамылғы – сабан салған матрацтар. Күніне 500 грамм нан. Нан деген тек аты бар. Жарық та жоқ. Тек пілте шам. Бұл жай өмір емес, оқиғалар еді. Көп адам шыдамайтын сын болатын. Зәуре шыдап бақты.

	Бұл сын төрт жылға созылды. Елге қайтуға қаржы да жоқ. Жазғы демалыста жыл сайын Қарағандының және «Ростов шахтаантрацит» комбинатында жұмыс істеп, ақша тапты. Вагоншы болды, машинистің көмекшісі болды, бұрғышы болды.

	Оқу қиын соқты. Зәуре соған шыдап қана қойған жоқ, жақсы оқыды. Тіпті айрықша белсенділік көрсетіп, көзге де түсті. Солай дегенмен, Зәуренің еңбек жолы қиын басталды. Ол жұмыс істейтін 20 бис шахтасы қаладан 13 шақырым жерде. Бүгінгідей көлік көп емес, соған күнде жаяу барып, жаяу қайтатын.

	Енді ойлап қараса, ол да бір сын екен. Одан мүдірмей өтіпті. Солай болғаннан да шығар, оны «Карагандагипрошахта» жобалау институтына тау-кен бөліміне жобалаушы етіп ауыстырды. Содан кейін көп кешікпей көмір шахталарын жобалау жөніндегі аға инженер етіп тағайындады.

	Сонда ғана Зәуре әкенің «Сәтбаев сияқты инженер боласың» деген аманатын орындағандай сезінген. Қалай дегенде де, ата-анаға өз перзентінің өмірден өз орнын тапқаны керек. Сәдуақас пен Көпен қыздарының өздеріне ауыртпалығын салмай, оқу бітіргеніне, инженер болып жұмыс істегеніне қуанды. Ең бастысы, теңін тауып, Ғалым Омаров деген азаматпен тұрмыс құрғанына қуанды, онан соң қуаныш арқалап кішкентайлар келді дүниеге.

	– Сол кезден менің ұққаным: қиындық адамды я ширатады, я шыдай алмағанды жаншып тастайды екен,– деп өткенді еске алады Зәуре Сәдуақасқызы. – Одан кейін өзіңе үлкен бір жұмыс жүктелсе, бұдан да қиынды көргенмін деп, оған сеніммен кіріседі екенсің.

	Оған сенім көп артылды. Осы күнге дейінгі қиындықтарды жеңуі де сол сенімді ақтағандық еді. Алдымен ол ата-ананың сенімі еді ғой. Бұдан кейін оған басқалардың сенімі қосылды. Айтқанынан қайтпайтын өжет инженер алдымен қалалық кеңеске депутат болып сайланғанда, жұртшылықтың өтінішін қалайда жүзеге асыру үшін біраз жердің есігін ашып, талайдың мазасын алғаны бар. Біраз адамға Зәуре сол инженерлігінен де бұрын депутаттығымен танылған еді.

	1954 жылы Зәуре Сәдуақасқызы Омарова КСРО Жоғарғы Кеңесінің депутаты болып сайланды. Жәй емес, алғашқы сессияда оны Одақ кеңесі төрағасының орынбасары етіп те сайлады. Қазіргіше айтсақ, КСРО деп аталатын сол тұстағы құдіретті держава парламентінің сенаты төрағасының орынбасары. Сол кезде сессиялар мәжілісі ұзаққа, апталарға созылар еді. Соны басқару да оңай емес. Зәуре Омарова сол сессия кезінде ғана емес, халық арасында, өзіне тапсырылған аманаттарды орындауда да белсенділік көрсеткен. Оның сайлау округіне Қарағанды, Теміртау, Балқаш қалалары, жаңадан салынған Мойынты-Шу теміржолы аймағы кіретін. Сол тұста халықтың көкейінде жүрген, жүзеге асса екен деп тілейтін мәселелері көп еді ғой. Соғыс көп адамның жүйкесін тоздырған. Екінің бірі болмағанмен, көп адам содан сырқат. Емделетін жер жоқ. Халық соны айтқан. Бұл – бір. Содан соң, шахталарды газдан тазарту мәселесі қиынға айналды. Бәрі Мәскеуде шешіледі. Министрлер шешеді. Зәуре Сәдуақасқызы соларға депутаттық, палата басшысының бірі ретіндегі беделін салды.

	Ең алдымен сол тұстағы КСРО-ның Денсаулық сақтау министрі Мария Дмитриевна Ковригинаға барған. Ол соғыстан көбірек зардап шеккен елдің еуропалық аймағын алға тосып, біразға дейін көнбеді. Қарағандылық депутат өз көзімен кергенін алға тосып, тек өз округінде ғана емес, бүкіл Қазақстанда психоневрологиялық аурухана жоқтығын айтып, мұндай емдеу орнын салуға шешім шығартты.

	Сөйтсе де бұл 300 орындық аурухананың тағы да біраз жыры болды. Мәскеуден келісім алып, онысын жұртқа айтып, қуантып жүргенде, оны республиканың жоспарлау орындары Қостанайға салуды ұйғарыпты. Сол кезде тың игерудің заманы жүріп тұрған, бар жақсылық соларға берілетін. Депутат Омарова оған көнбеді. Көп ойланып жатпай, республика Үкіметінің басшысы Қонаевтың өзіне телефон шалғаны бар.

	– Сол оқиға есіме түскенде қазірге дейін ыңғайсызданамын,– дейді Зәуре Сәдуақасқызы күліп. – Ақылды, байыпты адам еді ғой Димаш Ахметұлы, ол менің қатқыл сөзіме қатқыл жауап қатқан жоқ, «Омарова жолдас, бәрін анықтаймыз, ертең өзіңізге хабарлаймын», деді де қоштасты. Сөзінде тұрды. Келесі күні жоспарлау комитетіндегілердің қателік жасағанын, аурухана Қарағандыға салынатынын айтты.

	Шахталарды газдан тазарту мәселесі бойынша саяси бюро мүшесі, КСРО Үкіметі төрағасының бірінші орынбасары М.Г.Первухиннің өзіне кіруге тура келген. Бұл өзі бүкіл КСРО үшін өткір мәселе екен. Газ құбырлары шетелден алынатын да, оған валюта керек. Көп жағдайда Қазақстан үшін валюта іздеп жатпайды, Омарованың дәлелді сөзінен кейін ол оның көзінше сыртқы сауда министрі Патоличевке телефон соғып, тапсырма да берді. Сөйтіп, төрт айдан кейін Қарағандыға газ құбырлары келе бастады. Сөз орайы келгенде біз Зәуре Омаровадан аға инженерліктен бірден республика Үкіметі төрағасының орынбасары қызметіне көтерілуінің жай-жапсарын сұрағанбыз.

	– Енді мұны сол кездегі басшылардан сұраған жөн болар еді. Дегенде, сол кезде әр кадрдың жеке басы қатаң зерттелетін. Екшеленетін. Бәлкім, менің депутаттық қызметім шешуші рөл атқарғандай-ау. Төрт жылда сегіз рет сессияны басқардым, біраз елеулі аманаттарды орындадым. Соны бағалады ма, кім біледі. Димаш Ахметұлы Қонаев шақырып алып ұсыныс жасады. Көнгенім жоқ, несін жасырайын, жүрексінгенім де рас. Бұл күдігімді Димекең оңай басты. Сонда жолдасымның ауыр сырқат екенін алға тостым. Расында жолдасым Ғалым Құсайынұлы сонда қатты ауырып, Мәскеуде емделіп жатқан. Үкімет басшысы мені сол кездегі Республика Компартиясы Орталық Комитетінің бірінші хатшысы Беляевқа алып кіріп, жағдайды түсіндірді. Екеуі де күштеген жоқ. Жұмысты алып кететініме сендірді. Бұл қызмет жолдасымның дұрыс емделуіне де жағдай жасайтынын айтты және онымен пікірлесіп, нақты шешім қабылдау үшін бірден Мәскеуге жіберді... Мені бірден осындай үлкен қызметке көтерудің қаншалықты дұрыс-бұрыс болғанын кейінгі жұмысымнан көруге болар, – дейді ол.

	Әркім уақыт өткен соң не бітірдім деп соңына қарайды. Сонда Зәуре Сәдуақасқызы Өскемендегі алып титан-магний комбинатын, конденсатор зауытын, химия-металлургия комбинатын, Бұқтырма ГЭС-ін, бүкіл республикадағы тарам-тарам болып жатқан тас жолдарды, аудан орталықтарын былай қойып, ірі елді мекендердің бәрінде дерлік женіл ұшақтарға арналған ұшып-қону алаңдарын, Қарағанды, Қызылорда, Семей, Петропавл қалаларындағы телеорталықтарды еске алар еді ғой. Сонан соң республиканың Орталық стадионы және тау шатқалындағы «Медеу» мұз айдынының құрылысын да өзі қадағалап бітірген. Сол мұз айдынындағы КСРО біріншілігінің жеңімпаздарына жүлделерді өзі тапсырғанын ұмыта алар ма!

	Иә, оны үлкен қызметке ұсыну жаңсақ болмағандай. Одан кейін астаналық облыстың жұмысын жандандыру қажет болғанда республика басшылығы тағы да Зәуре Омароваға қолқа салып, нақты іске жіберді – Алматы облыстық өнеркәсіптік атқару комитетінің төрайымы, одан соң біріккен облатком төрағасының бірінші орынбасары болғанда да сол өзіне бұрыннан белгілі құрылысқа көп назар аударғаны бар. Ең алдымен Қапшағай ГЭС-інің іске қосылуы астана мен облыс халқын электр қуатымен қамтамасыз етуге жол ашты. Уақыт биігінен қараса, ол да көңіл тоярлық із сияқты.

	Зәуре Сәдуақасқызы өз өмірі жайында әңгіме айтқанда, он төрт жыл Әлеуметтік қамсыздандыру министрлігін басқарған кезеңге келгенде, мүдіріңкіреп қалады. Айтатыны да көп сияқты. Бірақ әлдебір өкініш көңілін басатындай көрінеді.

	– Соғыс және еңбек ардагерлеріне арналған «Ардагер» республикалық пансионатын көріп пе едіңіз? – деп сұрады да, оған жауап күтпей, әңгімесін одан әрі жалғап кетті. – Сол кезде салынған. Әр облыс орталығында қарттар үйі, мүгедектер үйі болды. Протез өнеркәсібі кеңейтілді. Тек Шымкент қаласындағы мүгедек балаларға арналған 600 орындық балалар үйі не тұрады?! Кемтарлардың шеберханаларын кәсіпорындарға айналдырған едік...

	Сол іс неге жалғастырылмады дейтін сияқты. Барының өзінің берекесі қашқан. Соған көңілі құлазитындай.

	Әңгіме арнасын басқаға бұрғанды жөн көрдік. Өткен өміріңізде өкінішті жайлар көп болды ма?

	– Мен өз өміріме өкінбеймін. Майда-шүйдені есепке алып керегі жоқ. Халқыма, еліме қал-қадерімше қызмет еттім. Неге өкінем? Ұл-қыз өсірдім,олар ер жетті. Немере сүйдім, қуантты. Өзім сыйлаған, өзімді сыйлаған жолдасым болды. Ғалекеңе қолымнан келгенше қызмет еттім. Біраз адам менің сол қызметімді асыра айтатын сияқты. Біле-білсек, ол маған да көп көмектесті...

	Осы жерде әңгімені бөлген жөн сияқты. Ғалым Құсайынұлы Омаровтай азаматпен кездеспесе, Зәуре Сәдуақасқызының өмірі қалай өрбитінін кім білген. Соғыста болып, орден мен медальдарға омырауын толтырып келген азамат қоғамдық өмірге белсене араласты. Комсомолда істеді, партия қызметкері болды. Партия мектебін, университетті бітірді. Сөйтіп, жалындай жанып жүргенде ауыр сырқатқа душар болды. Ол 32 жылға созылды. Он екі операциядан өтті. Мүгедек болып қалды. Сонда жан жары қасынан табылған. Ғалекеңнің жолдастарын да үнемі қасына жинады. Бәрі де оған қол ұшын бергісі келген. Ұлы тұлға Сәтбаев басқарған Геология институтынан оған лайықты қызмет те табылды. Мүгедек болып жүріп, ширек ғасыр сонда қызмет етті. Соның бәрі Зәуре Сәдуақасқызының арқасы еді. Ғалекең өздігінен тамақ та іше алмайтын. Оған тамақ та айрықша дайындалатын. Білетін жұрт соны, Зәукеңнің үлкен адамгершілігі ретінде айтады.

	– Өміріңді қайта бастасаң қайтер едің дейтін сұрақ қойып жатады жұрт. Мен, шамам келсе өз өмірімді қайталар едім, мен адал өмір кештім,– дейді сексеннің сеңгіріне шығып отырған Зәуре Сәдуақасқызы.

	Мұндай өкініші жоқ өмірді адамның адамы ғана басынан кешер. Жұрт қызығатын, өнеге тұтатын өмір. Сол өмір жалғасып жатыр. Жалғаса берсе екен дейсің.





ҰСТАЗ




	Темірбек аға бізге ұстаз болды. Жақсы ұстаз болды. Дәрісті әсерлі оқитын. Ұнатпағандарына қатты айтып тастайтын.

	Біздің тұсымызда Темкең декан болған жоқ. Декан кезіндегі қаталдығын, талапшылдығын кейін естідік. Жұрттың аузында әртүрлі әңгіме жүрді. Біздің кезімізде, елуінші жылдардың аяғында басқашалау еді. Талапшылдық болғанымен, тым қатал емес еді. Тіпті студенттердің практиканы қалай өткізіп жатқанын тексере Қарағандыға барғанында, өзімізбен емен-жарқын ресторанда бірге отырғаны да бар. Артық тапсырыс бергізбей, көп етіп алып қойған сырамызды қайта өткіздіргені есте қалыпты. Серғазы Досов екеуіміз өзімізбен қатар адамдай оны пойызға шығарып салғанбыз.

	Студенттік кезден Темкеңе қатысты тағы бір есте қалғаны – белсендірек өмір сүріңдер дегенді көп айтатын. Партияға тезірек өтіп алыңдар, еңбектерің бағалану үшін саяси белсенділік қажет деп, мен оқуды бітірген кезде қолыма партиялық кепілдеме де берген. Оған қоса комсомолдан, Қайыржан ағамыз Бекхожиннен алған кепілдемемен Семейге бара салысымен партияға өтіп, содан кейін мені қалалық комсомол комитетіне хатшы сайлағанда, осының бәрін айтып Темкеңе хат жазғам. Жауап алдым. Ұзақ жазыпты. Ұстаздың хаты. Біраз уақытын алған хат. Пендешілікпен қараса, дәл содан оған ешқандай пайда да жоқ. Тіпті мен Темкеңе жерлес те емеспін.

	Содан мен он жылдан аса уақыт өткен соң ғана Алматыға оралдым. Мәскеуде Жоғарғы партия мектебін бітіріп, «Социалистік Қазақстанға» бөлім меңгерушісі болып жұмысқа орналастым. Шамалыдан кейін университетке барып, ұстаздарға сәлем бердім. Темкең өте жылы қарсы алды.

	– Дұрыс, «СҚ» – қара шаңырақ. Онда өзіміздің түлектер болғаны жақсы. Ұмытпай келгендеріңе де рахмет.

	Онда Темкең – декан.

	– Оқтын-оқтын бізге, лекция оқып дегендей, қатысып тұрсаң қайтеді?

	– Жоқ, болмайды.

	– Неге-е-е?

	– Мен жөнді сөйлей алмаймын ғой.

	– Жо-о-қ, жай сөз. Мойныңа жауапкершілік алғың келмей тұр ғой... Дегенде, мұны ойлай жүр.

	Ұстаздарымның бәріне сәлем бердім. Тауман Амандосов ағама да. Ол кісінің Темкеңмен онша еместігін сонда естігем. Тіпті бүл ұстаздарымның тек біреуімен ғана араласқан жөн, әйтпесе екіншісі ұнатпайды дегенді де айтты жұрт. Сонда өзімше екеуін оңай ғана татуластыра салмақшы болғаным бар. Тауман ағаның тамырын басып көргенімде: «Өзі ғой, тыныш жүрмейді» деп ақталғысы келгендей болып еді. Ал Темкең шарт кетті: «Слушай, сен үйретпе, жақсы көрсең, Амандосовыңа сәлем беріп жүре бер!» деді. Мүлт басқанымды аңғардым. Содан кейін біраз уақыт алдына бара алмай жүрдім.

	Бір жай еріксіз Темкеңнің алдына тағы да апарды. Бір күні жұмыста отырғанда бала жетектеген ауыл адамы келді. «Жақыповсыз ба?» деді. «Солай» дедім. «Біз де Жақыповпыз» деді әлгі адам. Ағайындарым арасында менен басқа Жақыпов жоқ. Таңданып тұрғанымды аңғарды да: «Жоқ, біз сізге туыс емеспіз, – деді әлгі адам. – Тек ауылдарымыз бір жақта. Сіз Кировтенсіз, ал біз Ильичтенбіз». «Жай жүрмісіздер?».

	«Жай жүргенде, баламды окуға түсірмек едім, соған көмектесіңіз. Біздің өзіміздің танысымыз жоқ». Ешқандай қисынға келмейтін әңгіме. «Баламның талабы бар. Өзіңіздей журналист боламын дейді. Сіздің жазғаныңыздың бәрін оқып жүреді. Өзінің де бірталай жазғаны бар...» Осы сөзге куәлік еткісі келгендей, қасына ерген алаңкөз бала қолтығындағы әжептәуір қалың альбомға менің назарымды аударды. «Ол да «М.Жақыпов» деп жазады. Екеулеріңіз бірдейсіздер».

	Енді бұл адамға не дерсің!? Жұмыс аяғы жақындап қалған. Тоқтаған жері де жоқ көрінеді. Қысқарта айтқанда танымайтын Қожабай Жақыпов дейтін қазақ Мырзантай дейтін баласы екеуі үйге келді. Тек қонып шыққан жоқ, біраз күн жатып қалды. Мырзантай құжаттарын университетке тапсырды. Оқуға түсіп кетсе, одан журналистика қиянат көрмейтіні анық: оған жанымен берілген бір бала қызмет еткісі келеді. Әйтеуір жақсы ниет. Кездейсоқ біреу емес. Келісім былай болды: емтихан тапсыра береді, қиналатындай пәнге келгенде, таныс іздейміз. Темкең – соңғы резерв. Оған дейін Тұрымтай бар. Көп адамды таниды. Маған фамилиялас балаға көмегін аямайтыны хақ. Сонда Тұрекең сол баланың маған «туыстығы» қандай дәрежеде екенін сұраған да жоқ.

	«Көп болып, көмектесіп» дегендей, соңғы «тарихқа» жеттік. Оқуға түсу соған тіреліп тұр. «Түсуге тиістілерді» түсіру үшін бұл пәннен әжептәуір білетіндер де сүрінуі тиіс көрінеді. Тұрымтай да Темкеңнің өзіне бар дегенді айтты. Әйтпесе бұған дейінгі «еңбек» еш кетпек. Баруға тура келді.

	Жылы, күліп қарсы алды.

	– Келетініңді білгем. Неге кеш келдің? Тым кеш.

	– Ыңғайсыз көрдім.

	– Онда біржола келмеу керек еді. Енді тым кеш. Бәрі де бітіп қалғанда...

	– Өзі-ақ түсіп кетер деп едік қой...

	– Оныңа кімнің жүгіріп жүргені де белгілі ғой... Бұған не дерсің! Мен Темкеңе әлі «баламның» атын да айтқам жоқ. Бірақ ол біліп отыр. Менің осында келіп жүргенімді де аңғарған сияқты.

	– Өзіңе жақындығы қандай?

	– Фамилиямыз Жақыпов қой...

	– Жарайды. Көрейік. Ылжырамай, тақылдап жауап берсін.

	Әңгімені Тұрымтайға айтып келдім. «Онда өтеді, ол кісі былай емеурін білдірсе, өткізеді» деді Тұрекең. Баламыз тарихтан «төрт» алып, түсетін болды. Сөйтіп, Мырзантай Жақыпов деген оқуға түсті. Сол үшін Темкеңе «рақмет» айтпаққа келдім.

	– Ол сенің туысың емес қой, – деді Темкең.

	Сірә, сонда селк ете қалған шығармын-ау, әйтеуір абдырап қалғаным анық.

	– Фамилиямыз бір деп айттым ғой...

	– Жарайды. Жазғанын қарағам. Журналист шығатын бала сияқты. Тек жөндеп оқитын болсын.

	Рас, Мырзантай көзге түскендей журналист болды. Темкеңнің өзінің жетекшілігімен кандидаттық та қорғады.

	Мен бұдан кейін оқуға бала түсірем деп Темкеңнің алдына барған емеспін. Бірақ тағдыр бізді тағы бірнеше рет кездестірген.

	Бір күні Темкең телефон шалды.

	– Сен менің бір нәрсемді шығарта аласың ба? – деді.

	– Енді сіздің жазғаныңызды шығаратын шығармыз. Мұндағылардың бәрі КазГУ-ды бітіргендер ғой.

	– Жарайды, беріп жіберейін. Мәшіңкеге бастыр. Ол қолыңнан келетіні анық. Ұсынып көр, бастыра алмасаң, өкпе жоқ, – деді Темкең.

	Соңда мен «СҚ»-да жауапты хатшы едім. Бастыра алмадым. Ол да өз алдына бір әңгіме. Оны бұл жерде қозғап жатудың реті жоқ.

	– Темке, бастыра алмадым, – дедім.

	– Оған ыңғайсызданба. Баспайтынын білгем, мәшіңкеге бастырғаныңа рақмет. Беріп жібер. Өзің редактор болғаңда басарсың, – деп күліп жауап берді.

	Рас, кейін мен «Жетісу» газетіне редактор болдым. Соны хабарлағанда, Темкең шын қуанды деп ойлаймын. Бірақ Ұстаз маған еш нәрсесін ұсынған жоқ. Көп ұзамай басы шырғалаңға түскен кез болды. Мен де сондай жағдайға ұшырағанмын. Тағдыр бізді сол кезде де кездестірді.

	Мен Желтоқсан оқиғасына қатысқан жастардың суретін газетке басамын деп редакторлықтан түсіп, партиядан да шыққаным бар. Темірбек Қожакеев ағамыз да сонда билік басындағыларға жақпай қалып, қуғындалды.

	Сонда біз Қазақстан Компартиясының Орталық Комитетінде кездестік. Коридорда көре салып, елпеңдеп амандастым. Ұсынған қолымды алды. Бірақ амандасқан жоқ. Кездейсоқ танымайтын біреудей кете берді. Әрине, көңілім қатты жабырқады. Ол кісі қудаланып жүрсе, менің оңып жүргенім қайсы? Тіпті басқасын айтпағанда, мұңдас емеспіз бе?

	Сол жолы жай курстасым ғана емес, ең жақын досым, сол Орталық комитетте қызмет істейтін Амангелді Ахметәлімовке кіргенмін. Жағдайды Амангелді түсіндірді.

	– Темкең маған қатты өкпелеп жүр, – деді ол мұңайып. – Менің қолымда не тұр? Мен құжат жинаушы ғанамын ғой. Басшыларға да Темкеңнің менің ұстазым екенін ашық айтқанмын. Амал қанша, құжаттарды әзірле деді. Темкең біздің бірге оқығанымызды біледі. Тіпті ол кісі біздің достығымызды да білетін болса керек. Бәрін біліп жүретін адам еді ғой...

	Кейін екеуіміз де ақталдық. Бірақ ақталдың деп маған редакторлығымды қайтарған жоқ. Әрине, Темкеңнің жолы өзгеше ғой, оның ғалымдығын, университеттегі беделін ешкім өшіре алмайды.

	Одан кейін де жолымыз қиысып жүрді деуге келмес, бірақ оқтын-оқтын жолығып жүрдік. Менің газеттегі жұмысыма қоса, оқтын-оқтын Мергенбай жайындағы жеңіл әзіл әңгімелер жазатыным бар. Соны ескеріп, жігіттер сықақшылар қауымдастығына тіркеген. Сол сықақшылар жиынына Үмбетбайдың зорлығымен бір-екі рет қатысқанмын. Ал сықақшылардың басшысы – Темірбек Қожакеев. Біз – сарбазбыз.

	– Сенің Мергенбайыңды оқып жүрмін, – деді бірде Темкең.

	– Өзінше жеке тип. Өзінің бойына жарасатын ғана сөз айтады. Бұл жақсы. Бірақ оның әзілі тым нәзіктеу. Кейбіреулерге жете бермейді. Қазақ оқырманына кейде ащылау, әнтек тұрпайылау әзіл ұнауы мүмкін. Оны да ескер.

	Кейінірек, сол «Мергенбайдың айтқандары» біраз уақыт «Егемен Қазақстанның» «Сөз сойылында» жүйелілеу берілді. Соны Темкең оқып жүр екен.

	– Әй, Мамадияр, сенің осы Мергенбайың біраз болып қалған жоқ па? – деді ол. – Соның басын қосып, кітап етіп шығармайсың ба?

	– Енді оны жинап жүргенім жоқ, аға...

	– Сонда сен өзіңнің жазғандарыңды жинамайсың ба?

	– Сондай салақтығым бар...

	– Мынау не дейді?! – Темкеңнің дауысы қатқылдау шықты.

	– Қызықсың ғой сен. Жарайды, анау журналистік жазғандарыңды жинамай-ақ қой. Ал мынау көркем шығарма емес пе?!

	– Салақтаумын ғой, аға...

	– Сенің соларың «Арада» шығып жүрді, «Парасатта» шығып жүрді. «Қазақ әдебиетінде» шықты. Өздеріңде де біразы басылды. Солардың тігінділерінен табуға болады ғой.

	Не дейін, болатыны болады ғой.

	– Болады ғой, – дедім.

	– Онда сен салақсытпа. Жина да, кітап қылып шығар. Өзі жаман болмайды. Қайта солардың бәрінің басын біріктіргенде, кәдімгі тұтас бір образ шығады. Қолға ал.

	– Жарайды.

	– Жай сөз болмасын.

	– Мен сөзімді жұтқан емеспін, аға.

	«Мергенбай айтқан екен» жеке кітап болып басылып шықты. Әне-міне апарып беремін деп жүргенде, Ұстаз өмірден озды деген суық хабарды естідік. Өкіндік. Қайтеміз?

	Жұртқа шапағаты тиіп жүретін адам еді ғой. Темкең қатқылдау айтпаса, мен «Мергенбай айтқан екенді» салақсытып, кітап етіп шығармауым да мүмкін еді.





ЕРЕКШЕ ЖАН ЕДІ




	Мен Төлеужан ағамды жақсы көрдім. Сірә, ол кісі де мені жек көрмеген сияқты. Семейде, облыстық «Семей правдасы» газетінің редакциясында танысқанбыз. Дәл қазір қай ай, қай күні екені есте жоқ. Біз университетте оқып жүрген кезде Төкеңнің аты дүрілдеп шыққан. Тіпті Мұқаңдай ұлының да мақтауына ілініп, беделі асқан еді. Содан кейін ішкілікке құмартыпты деген сөз шығып, сиректеу естіле бастады. Сол Алматыда көрген емес ем, Семейде көрем деген ойымда жоқ болатын. Осында келіп-кететінін естігенім бар. Оның да бір жөні – Төкең семейлік. Жалпы адамдар қашанда басына бір қиындық түскенде, туған жеріне соғатыны заңдылық-ау, шамасы. Менен басқалардың барлығы оны жақсы танитынын аңғардым.

	Сұңғақ бойлы, ашаң жүзді, көзі өткір сұр адам есіктен екпіндей кірді де, кілт тоқтап, қолын көтерді.

	– Барлықтарыңа бір сәлем! – деді.

	– Немене, әрқайсымызға жеке-жеке сәлем берсең, сәлемің таусылып қала ма, – деп Қашаф ағамыз мысқылдай күлді.

	– Әрқайсыңның үстеліңнің алдына барып, қолдарыңды алып, иіліп тұрсам, ақын Исмайыловта не бедел қалады! Одан да ортақ сәлемге риза болыңдар, – деді Төкең. – Өздерің келіп қол беріп жатсаңдар, оған қарсылық жоқ.

	Бұдан кейін есік жақтағы кішкентай үстелдің иесі болып отырған менің орнымнан тұрып, бұл кісіге сәлем бермеске амалым қалмады.

	– Сәлеметпісіз, Төке.

	Төкең менің қолымды жібермей, мыналарың кім дегендей, Қашекеңе қарады.

	– Жаңа қызметкеріміз. Аты – Мамадияр.

	– Сәлеміңе рахмет. Ал аналар менен күштімін, өзің кел деп шікірейіп отыр, – деді Төкең. – Ал бірақ түк күшті емес. Бәрі бір мендей бола алмайды.

	– Әй, Төлеужан, олай деме. Жасың менен кіші. Сен келді екен деп, орнымнан қарғып тұрып, алдыңнан шықсам, ол да жөн емес, – деді төрдегі үстелдің иесі Ғазиз Ибраимов ағамыз.

	– Ал сен Мұхтар емессің.

	– Ал бұларға Әуезов керек! Ысмайылов керек емес!

	– Жә, қойыңдар. Сендердің сәлемдесулерің де дауға айналып барады ғой! – деді бәрімізден жасы үлкен Қашаф Туғанбаев ағамыз. – Біраз көрмегеннен кейін адамдар бір-бірімен шұрқырап амандаспайтын ба еді бұл...

	– Қашеке, сен сөкпе. Жылқы да жолыққанда, алдымен кісінесіп барып, табысады ғой, – деп Төкең жайдарыланды. – Қой, енді жөндеп амандаспасақ болмас.

	Содан кейін барлығымен құшақтасып амандасты. Мені де құшақтап, арқамнан қақты.

	– Атың кім? – деді.

	– Мамадияр.

	– Неге Мадияр емес?

	– Енді толық айтқанда, осылай болады ғой...

	– Бір түрлі, бірінші естуім. Өзің қайдансың?

	– Оңтүстіктен.

	– Жарықтық қазақ ауылынанмын десеңші. Тоқаш ағаңды білесің бе?

	– Сырттай ғана.

	– Мықты ақын. Мінезді адам.

	– Оу, Төлеужан, сен баламызды тергеп кеттің ғой, – деді Қашекең.

	– Енді жақсы танысып алайық та. Жұмсағанға керек болады, – деп әзілдеді де, тағы маған бұрылды. – Бұлар шетінен бұзық, мүйіздеп жүрмесін.

	– Мүйіздерінен айрылмаса, көрсін.

	– Дұрыс, көнбе! Қорықсаң, бұлар қуалай береді.

	Төкеңмен осылай танысқанбыз. Бұл жолы біраз уақыт сыртта жүріп, келген беті екен, редакцияның қызметкерлері бірінен соң бірі келіп, амандасып жатты.

	Төкеңнің алдымен біздің кабинетке бас сұғуы – мұңда белгілі ақын ағасы Қашаф Туғанбаев бар. Сол кісіге еркелейді. Басқалар кейде ақынның еркелігін көтере алмай, сөзге келісіп жататыны да болатын. Тіпті жасы үлкен бір ағаларының «бүйтіп ішіп келсең, милиция шақыртып, ұстатып жібереміз» – дегенде, Төкең шарт кететін: «Ал, ұстат, сонда Исмайыловты милицияға ұстатып жіберіпті деген ұяты мына сендерге келмей ме?! Ұстат, ал!» – дер еді.

	Жалпы Төлеужан ағамыздың өзі ұнатпаған адаммен ұстаса кететін әдеті бар еді. Әйтпесе, жалпы сыйласқан адамына өте жайдары. Содан осы облыстық газет редакциясында оның «достары» да, «қастары» да болатын. Әрине, редакцияға достарын іздеп келеді ғой, амал қанша, сонда «қастарына» да кезігіп қалады. Содан кейде шу шығып жатады.

	Достары дегенде, Қашаф ағасының оған көңілі ерекшетін. Рас, кейде ұрысатыны да бар. Төкең де тек сол кісінің ғана ұрысқанын қабылдар еді. Жалпы Төкең бейсар ешкімге тиіспейтін. Редакцияда Ғазиз Сапаев дейтін ағамызға айрықша ықылас көрсетер еді. Ешқашанда ашулануды білмейтін, жұрттың бәріне күліп қана қарайтын Ғазекеңе алдымен кіріп, амандасып шығар еді. «Бұл періште адам ғой» деп мақтап алып, «бірақ жұрттың бәрі осы кісідей болса, дүние қызықсыздау болуы мүмкін-ау, сірә, арамдар да, бұзықтар да керек шығар» деп күлетін.

	Дос дегенде, редакция жауапты хатшысы Қабдыуахит Мағауяновпен аралары жақын болды. Пендешілік дүние, бір жерде жұмыс істеп, жүйелі жалақы алмаған соң, қаражат керек дегендей, сонда Қабдыуақит ағамыз көп қарасар еді. Облыстық баспаның бухгалтериясынан Төкеңнің алдағы жарияланар өлеңдеріне қаламақы алып беретін. Бұл үшін бас бухгалтер Еремей Кузьмичтің де аузын майлауға тура келеді. Бірге жартылық босатар кездері де бар. Сонан соң, кейде Төлеужан ағамыздың қолы тимей, өлең жазылмай, бухгалтерияның қарызынан құтыла алмай, Қабдыуақит ағамыз жастарға бір-бір хабар жазыңдар, Төлеужан ағаларыңның авансқа алған ақшасынан құтылайық деп біздерге салық та салушы еді.

	Төкең келгенде, оған еретін адамның бірі біздің құрдасымыз Балташ еді. Оның барып кел, алып келіне жарайтын да сол Балташ болатын.

	Өлең жазуға «қолы тимеді» дегенде, мен оған өз басым шын сенетінмін. Төкең азын-аулақ редакцияға келіп, кейбіреулерге мінез көрсеткенде, ол өзі күнде бола бермейтін. Аптасына бір рет пе, кейде екі аптада ма, редакцияға соққанда, бір түрлі стрестік жағдайдан босағысы келгендей көрінетін.

	«Әй, Мамадияр, сен мені күнде ішеді екен деме, мен өліп жұмыс істеймін, таңды таңға жалғастырып отырамын. Кейде ол біразға созылады. Өле шаршаймын. Сонан соң, бәрін ұмытып, демалғың келеді. Ал менің демалысым, өзің білесің, мына пәлеге жақын», – деп сырын айтып, мұңын шаққандай болатын.

	Бұл жерде Төлеужандай үлкен ақынмен жақын едім деп, өзіме азын-аулақ бедел жинамақ ойым жоқ. Мен онда бұл елге жаңа келген, жалғызіліктілеу жүрген жанмын. Соқа бас, бойдақпын. Кейде пікірлес адам іздейсің. Бірге жұмыс істейтіндер арасында ондай адам табыла бермейді. Біреудің отбасы шаруасы бар, біреудің таным-түсінігі басқа, біреулердің мінезін ұнатпайсың. Біреудің пендешілігі басым. Сондай кезде Төкең маған жақын көрінді. Қарап тұрсақ, жақындаспайтындай да жөніміз бар сияқты. Мен ішпейтін адаммын. Ал Төкеңе қойылатын басты айып – сол. Сонан соң, басқаларға, әсіресе жасы үлкендерге, олардың әжептәуір кемшілігін көрсем де, тиісе қоймау өз алдына, көп қарсы да келмеймін. Әркімнің өз дүниесі, өз білгені бар – солай өмір сүруге құқылы дегенді ұстанам. Төкең тіке адам. Әсіресе шамалы қызып алған кезінде шыдамайды, біреудің пендешілігін бетіне айтқанды жөн санайды, сөйтеді де жұртқа жақпайды.

	Әйтеуір бір нәрсе бізді жақындастырады. Ақынның көпшілігі өлең оқығанды жек көрмейді. Әсіресе, шамалы қызып алғанда. Мен Төкеңнің өлеңін тыңдаймын. Кейде оның өлең оқуын өзім сұраймын. Сірә, «Қойларын» он рет сұрап тыңдаған шығармын. Жұрттың бәрі өлең тыңдай бермейді. Бір шағын бөлмеде төрт үстел, оның төрт иесі бар. Төкең кіріп келеді де: «Әй, Қоңыратым (Төкең мені кейде солай қалжыңдап атайтын), өлең тыңда!» – дейді де сорғытады. Бұл кабинетте жалғыз мен ғана емеспін, кейбіреудің істеп жатқан жұмысы бар, кейбіреу шынында өлең тыңдағанды ұнатпас

	– Төкең оған қарамайды. Басқалардың ұнатпасын да біледі. Тіпті соған қарай әдейі де оқитыны да бар. Онымен қоймай:

	«Бұлардың өлең тыңдауға өресі жетпейді!» деп тиіседі. Сонда артық сөз болмасын деп, Төлеужан ағамызды алып кетем.

	Мен Төлеужан ағаны тек редакцияға келіп жүрген кезінде ғана көрдім. Қай жерде, кімдермен бірге тұратынын да білмеймін. Шығармашылық жұмыстарымен қайда айналысатынын, оған қандай жағдайы барлығынан да бейхабармын. Дастарқандас та болған емеспін. Үйіңе шақыр деп қолқа да салған емес. Тек редакцияда кездесіп жүрдік. Соның өзінде әжептәуір ағалық-інілік әзіл-қалжың айтуға дейін жеткенбіз. Кейде келіп: «Қоңыратым, шөлдеп тұрмын, бір қызыл керек» дейді. Бұл қызылдың аты «Портвейн-12». Бағасы – 1 сом 41 тыйын. Әр жағында зілі жоқ, таза адамдар ғана руын айтып қалжыңдасады. «Қоңыраттан – 1 сом, басқасын осында бір қауым атамыздың балалары бар, содан алыңыз» деп мен де қалжың ұсынам. Ал мұндағылардың біразы Төкеңмен кейде сөзге келген адамдар, және оның ішкенін жақтырмайды. Сараңдықтан емес-ау, жақтырмағандықтан «жоқ» дейді. Сонда Төкең менің қалжыңдасатын біраз әріптестерімді сыбап салады. Оған мен күлем. Мұның ақыры әдемі әзіл-қалжың әңгімемен жалғасады.

	Төкеңнің редакцияға әрбір келуі есте қалғандай еді. Бір жолғы «қызыққа» да менің қатысым болды. Төлеужан ағамызға азын-аулақ қаржы керек екен. Алматы жаққа жүретін болды ма, әйтеуір бір зәрулік. Тек ішкілік үшін емес. Осында көңіл жақын адамдардан да, тіпті белгілі дәрежеде ағайын-туыстығы барлардан да шықпады. Біразына Төкең тіл де батырды.

	«Мыналарда бар, бірақ сараңдық танытып тұр» дейді. Әрине, дәл қазір ондайға тіпті бармас едім ғой, әлде жастық, қызыққа құмарлық па, әйтеуір Төкеңе бір ұсыныс жасадым. Баяғының байлары өздері туралы ақындардың айтқанын жұртқа таратпауға ауызбастырық беріп, уәдесін алады екен. Сол сияқты осындағылардың бір-екеуіне ащы өлең жазыңыз, соны сатамыз дедім. Бұл идея Төкеңе қатты ұнады. Қасымдағы үстелге отырды да, бірден жазуға кірісті. Тіпті ойланып жатпағандай. Маған бұл кісі өлеңмен емес, қарасөзбен жазып жатқандай көрінді. Оқтын-оқтын мырс етіп күліп қояды. Бір парақты бітіріп, екіншісіне көшті.

	– Төке, ұзатып жіберген жоқсыз ба? – деймін.

	– Жоқ, бұл өзі табылған ақыл болды! – деп масайрағандай кейіп білдірді. – Енді бермей көрсін!

	Әлден уақытта Төкең «тыңда!» деді. Редакцияда қой аузынан шөп алмайтын Боранбай Мауқаев дейтін ағамыз бар еді. Сол туралы жазыпты. Енді қиыстыра білсе, қойды – қасқырға, момынды – бұзыққа, адалды кісәпірге айналдырып жіберуге болады екен ғой. Үлкен түгілі, біздер сияқты жастардың алдын кеспейтін Борекең ағамыз адам қасында жүруге болмайтын дүлейге айналып шыға келген.

	– Болмайды, Төке, Борекеңе обал, – дедім бірден.

	– Обал емес, ол маған беруге міндетті, – деп Төкең іс бітті дегендей орнынан тұрды. – Жігіттерді шақыр, оқып берем.

	Төлеужан ағамыздың Боранбай ағамызбен, қандай екенін нақ білмеймін, нағашылық па, жиендік пе, жақындығы бар сияқты көрінетін. Әдетте Төкеңнің тілі шыққанда, оған Борекең ағалық жасап, ұрыспақ болатын, оны, әрине, Төкең қаперіне алмайды. Содан да Бөкең оған өкпелеп, ұрысып жүреді, жанына жолатпайды. Сірә, мынау соның бәрінің есесіндей көрінді. Төкең өзінің ащы мысқылын нәшіне келтіріп оқыды. Жігіттер тым қатқылдау екен деді. Төкең жұмсартуға көнбеді. Сонан соң оны қаншаға бағалауды талқыладық. Төкең көп сұрады, басқаларымыз обал болады дедік. Ақыры 15 сомға келістік. Бұл өлең туралы Борекеңе айту қиын болды. Және бұл өлеңді қалайда «сатып алып», көзін жою қажеттігін түсіндіру керек. Дәл соны кім барып айтып келгені есте қалмапты, әйтеуір Борекеңді қатыстырып, бұл өлеңді тағы тыңдадық. Борекең 15 сом беріп, «сатып алды», оны менің табақтай күл-салғышымның үстіне қойып өртедік. «Атаңа нәлет!» – деп Борекең бір күңк етті де шығып кетті. Оның соңынан есік жабылған соң, бәріміз ду күлдік.

	Осы бір көпшілігімізге күлкідей болған жайдан-ақ Төкеңнің үлкен ақындық құдіретін аңғарғандайсың-ау. Небір бейнелі сөз, суреттеу, ащы мысқыл түйдек-түйдек төгіліп, соның бір сәтте жазылғанына таңданасың. Сірә, сол өлеңді оқығанда, Илияс та (Исаханов) болды-ау, деймін, кейін үнемі айтып жүретінбіз. Шіркін-ай, осындай талант кәдеге аспай, босқа кетіп жатыр-ау деп өкінетінбіз.

	Жоқ, біз ойлағандай, ол талант босқа кетпей, еңбек етіп жатыпты. Бәлкім, біз сол еңбектің жемісін толық жинай алмай қалуымыз әбден мүмкін. Бізге жеткенінің өзі айтарлықтай қомақты екенін кейін көрдік. Ал Төлеужан ағамыздың көп адамның көзіне түскен «ішкіштігі», «тентектігі» маған сол қауырт жұмыстың арасындағы жүйкені тынықтыру, стрестік жағдайдан шығудай көрінеді де тұрады.

	Кейінірек бір күні жұмыс аяғына таман, басқалар кетіп, менің өзім жалғыз отырған кезде Төлеужан ағамыз кіріп келді. Қасында менің жақын досым, құрдасым Балташ Ерсәлімов бар.

	– Әй, бәрекелді, отыр екенсің ғой, – деп құшақтай амандасты. – Әлі баратын біраз жер бар, шаруаны айтайын. Сен бізге ермейсің, оны білем. Әйтпесе, бір ресторанға бірге барып, тамақтанып, демалсақ жөн болар еді. Оған ақша бар, Мамадияр.

	Үстелдің үстіне қарны қампайған саквояжды қойды. Бұл сол алпысыншы жылдарда жұрт көп пайдаланатын қол сандықтай дүние. Іссапарға да, моншаға да сонымен бара береді. Мешкей қарнына әжептәуір нәрсе сияды. Дипломаттар кейін шықты ғой. Сол саквояждың тоқ қарнын басты да, кілтін бұрап, аузын ашты – толған ақша!

	– «Америка трагедиясы» үшін алдым. Күнде арақ ішпеймін, өле жұмыс істеймін деуші едім ғой өзіңе. Сол еңбектің ақысы. Алматыдан қалғанын осында алып келдім. Осында да біраз достар: көңіл қарыз болғандай адамдар бар. Көңіл ақшамен өтелмейді, сөйтсе де барымды бөліп берейін деп келдім. Мынадан бір кәстүм ки, Мамадияр.

	– Жоқ, аға, болмайды.

	– Болады, сен маған қанша рет ақша бердің.

	– Аға, мен сізге ешқашан қарыз деп бергенім жоқ.

	– Менікі де қарыз емес, көңіл. Балташ, бір кәстүм қанша тұрады?

	– 100, 120 сом...

	– 150 сомды санап берші.

	– Алмаймын, аға.

	– Ертең-ақ бұл ақша жоқ болады ғой!

	Біраз уәж айтқан соң, Балташтың «ағаң ақ көңілмен айтып тұр ғой», деп қинағаннан кейін 25 сомға келістім. Бұл да ол кезде әжептәуір ақша, кем дегенде әдемі екі көйлек.

	Осы бір жайдан да біраз нәрсе ұққандай едім. Төкеңнің мәрттігін де, жомарттығын да, тіпті қиын жағдайда жүріп шығармашылық ерлік жасағанын да аңғарғандайсың-ау. Сондай әрекеттерімен де азамат есте қалады екен.

	Төлеужан ағаны кейінірек Алматыда кезіктірдім. Бұл тіпті кездейсоқ жағдай. Семейде жүріп, сол жақтағы партия обкомының жолдамасымен Мәскеудің Жоғарғы партия мектебіне оқуға түстім де, жұмыс орным «Социалистік Қазақстанмен» есептесу үшін Алматыға келген бетім. Ұшаққа билет алу үшін партия ОК-не асығып бара жатқанмын, алдымнан Төкең ұшыраса кетті. Құшақтасып амандастық. Бір түрлі мені жақын бауырындай құшағынан біраз уақыт босатпады. Жағдай сұрасқаннан кейін менің жайымды біліп, «Біздікі ақ ниет, бата, жолың болсын, айналайын» деп, кәдімгі Төкеңше ОК үйі алдында қолын жайып, бата берді. Сонда Төкең бары-жоғы 40 жаста ғана екен ғой. Маған үлкен, абыз ағадай көрінген.

	Бұл өзі Төлеужан ағамен соңғы жолығысуымыз екен. Оны кім білген. Мәскеуде бірге оқыған Сәкен Иманасов екеуміз Төкеңді әркез әңгімемізге арқау етіп жүретінбіз. Арқалы ақынның қазасын есітіп, көңіліміз құлазыған.

	Былтыр, арада 40 жыл өткенде Төлеужан ағамызбен қайта кезіккендей болдық. Менің «Егемен Қазақстан» газетінің «Ұлылыққа тағзым» дейтін акциясына басшылық жасайтын әдетім бар. Осы акцияның аясында басқа жер өз алдына, тек Шығыс Қазақстан облысында ғана 1995 жылы Ұлы Абайдың 150 жылдығына орай Семейден Жидебайға дейін, 1997 жылы Мұхтар Әуезовтің 100 жылдығына орай Аякөзден Бөрліге дейін, 2008 жылы Шәкәрімнің 150 жылдығына орай Жидебайдан Бақанасқа дейін жаяу сапар шеккенбіз. Былтыр сол дәстүрімізді тағы да жалғастырып, Семей атом полигонының жабылуының 20 жылдығына орай, Саржалдан Қайнарға дейін тағы да жаяу сапар ұйымдастырдық. Барлық сапарда бірге жүретін Абай қорының президенті Балташ Ерсәлімов, белгілі журналист Дәулет Сейсенұлы, осы өңірдің азаматы Мақсұт Көшбаев сапар бойы Төлеужан ағамызды жиі-жиі әңгімемізге арқау еттік. Өйткені жолымызда Төкеңнің туған ауылы бар, зираты да сонда. Балташ менен гөрі Төлеужан ағасымен көбірек бірге жүрген. Оның әңгімесі аяулы ағамыздың біраз қырын ашты. Ауылдастарының әңгімесі өз алдына. Не керек, Төлеужан ағамызбен қайта кезіккендей болдық. Ауылына жетісімен алдымен ағамыздың зиратына барып, тағзым етіп, құран бағыштадық. Елі үлкен ақынын құрметтейді екен. Музей де ашыпты. Әуел баста жаяу сапарымыздың мақсаты атом полигонының жабылуына жұрт назарын аудару, оның құрбандарын еске алу болса, кейін Төлеужан ағамыздың басына барып, тағзым еткеннен кейін оның мәні біршама өзгергендей көрінген, «Ұлылыққа тағзым» акциясының мәні ашыла түскендей болған. Біз қазақтың айтулы бір азаматының аруағына тағзым еттік.

	Бір кем дүние деген бар. Төлеужан ағамыз тірі болса, бүгінде 80-ге ғана келеді екен-ау. Ондай жасқа кім келмей жатыр. Ал Төкең бұдан қырық жыл бұрын шабыт қайнары шалқып тұрған шағында дүниеден озған еді. Абзал аға еске түскенде осындай өкініш сезімі езгілейді.





ОЛ БІЗДІҢ АРАМЫЗДА ЖҮР




	Зейнолла дүниеден озғаннан кейін жанашыр азаматтар ол жайында естеліктер кітабын шығаратын болып, мен өз естелігіме «Біз оны іздеп жүрміз» деп тақырып қойып едім. Жақын жүрген достары оны қатты іздедік. Жоқтадық. Ортамыз үңірейіп қалған еді. Басымыз қосыла қалса, оны әңгімемізге арқау ететінбіз. Зекең біздің ортамызға оралды. Ол қазір біздің қасымызда жүргендей көрінеді.

	Уақыт-емші қайғыны да жазады екен. Ол туралы мұңды ой бірте-бірте сағынышқа айналып, оның азаматтық келбетін, мінездерін еске алып, жақсы доспен қайта кезіккендей болады екенсің. Доспен кезігу жаныңды жадыратады ғой. Мұңды сағыныш үнемі оны іздетеді. Бір жақсылық болғанда, осыған Зейнолла қалай қуанар еді дейсің. Көңіліңді құлазытқандай кемшілік кезіксе, әлдебір сорақы қылыққа куә болсаң, осы сәтте Зейнолла не дер еді, қандай әрекетке барар еді дейсің.

	Зейнолла қуана да білетін, арға тиетін әрекетке кезіксе, ренжи де алатын. Қуанатын кезі көп еді. Жолдастарының, таныстарының қуанышы оның да қуанышы болар еді. Қуанғанда, ерекше қуанар еді. Өзінше, Зейноллаша қуанар еді. Жолдастарының бірінің, немесе олардың бала-шағаларының жақсылығы, сүйсінер іс-әрекеті айтылса, «алла-ай, алла-ай» деп, тек өзіне ғана тән, Зейноллаша елжіреп қуанатыны болушы еді.

	Оның солай қуанған сәтін көп көрдік. Оған себеп: біз бірге оқыдық, бірге де жұмыс істедік, тағдыр бізге біраз бірге жүруді жазыпты. Айналасына көңіл шуағын шашып жүретін. Біз ғана емес-ау, оның жанының жайдарылығын көрген, жақсылықтарына куә болған адамдар көп екен. Ол дүниеден өтіп, оған жақын адамдардың мұңын көріп, Зекеңнің қанша адаммен бір жүріп, көңіл жомарттығын бөліскеніне таңдандық. Жақсы адамның маңына жұрт көбірек жиналатыны белгілі. Сөйтсе де, оның жұртты өзіне ерекше жақын тартып тұратын қасиеті бардай көрінетін. Басқаларымыз өзімізге мінезі, жүріс-тұрысы сай келетіндерді таңдап, жұртты іріктеп аралассақ, Зейнолла ешкімнің, өзіне жақын жүргісі келгендердің ешқайсысының бетінен қақпас еді. Тіпті басқаларды бір-біріне жақындастыруға жаны құмар еді.

	Оқуды бітіргеннен кейін мен сыртта біраз жыл жүріңкіреп, Алматыға кейінірек оралдым. Зейнолла алдымнан шықты. Өзі жақын араласатын ортаға кіргізгісі келген. Асқар Сүлейменовпен танысуым есте қалыпты. Зейнолланың қалағанына қарамай, етене жақындасып кете алмадық. Үшеуіміз бір отырғанда: «Мынау нахалный, өз дегеніне басқаның көнгенін қалайды. Сен оған көнбессің. Тек ренжісіп қалмаңдар» деп күлген. Рас, тіл табыса алмадық. Сыйластықпен шектелдік. Оның есесіне Айтоты – Қымбат апамызбен тіл табысқанымыз ешқашан ұмытылмайды. Асқар дүниеден өткеннен кейін, оның анасы жайында Зейнолла аңыздай әңгіме айтты. Апамызға сәлем беріп қайтайықшы деп өтініш айттым. «Серікқалиев сіздің өтінішіңізді оп-оңай орындайды!» деп әзілдеді ол. Сөйтіп Зейнолла екеуіміз Үлкен Алматы өзенін бойлап, тау жаққа қарай жаяу тарттық. Бес-алты шақырымдай жүріп жеттік. Қымбат апамыз Асқардың баласы, өзінің немересі Әлішердің үйінде тұрады екен. Қандай кездесу болды десеңізші! Айтоты-Қымбат апамызбен кездесуіміз, ол кісімен сұхбаттасу өз алдына әңгіме. Қазіргі менің айтпағым – Зейнолланың өз достарының туыстарымен қарым-қатынасы. Мұндай қарым-қатынас адамдарына қарай қалыптасатын шығар. Асқардай ұл өсірген адам да тегін емес. Зейнолла – сол ұлдың досы. Жиірек кездесетін айналып-толғану, көзге жас алып, елжіреп жату емес, біртүрлі ондай күйректіктен жоғарылау, дегдарлық қарым-қатынас. Көңілді көтеретін, адамды өзімсітіп жақындата түсетін жұмсақ әдемі қалжыңдар қандай! Асқар анасымен қатты қалжыңдасады екен. Зейнолла да қалжыңға басты. Асқар қандай болса, мен де сондаймын дегенді сөзбен емес, осындай қарым-қатынаспен аңғартты. Кейін Зейнолла дүниеден озғанда Айтоты апамыз оның отбасына келіп, туған баласынан айрылғандай жоқтады.

	Иә, ол жұрттың бәрімен тіл табыса білетін. Мінезді Асқармен дос болды, біраз адамға жақпаған Мұқағалимен араласып жүрді, тіл табысты. Тіпті кейде көп араласпаған, бейтаныстай біреулерге, күні ертең сол жақсылығын ұмытып кететіндей біреулерге қамқорлық көрсетіп, шашылып жататыны болушы еді. Кейде содан сақтандырғандай болсаң, «Мен өз міндетімді орындадым, ал оның оған қалай қарайтыны менің шаруам емес» деп күлетін.

	Жолдастыққа мәрттік, досқа адалдық оны айрықша ерекшелендіріп тұратын. Бұған қатысты әңгіме көп. Зиялы қауымға белгілі азамат, телевидение және баспа ісінің белгілі қайраткері Мақсұт Әубәкіров бәріміз бірге оқыдық. Жан-жақты шығармашылық қабілеті бар азамат біраз жыл түрлі әкімшілік қызметте жүрді де, өзінің шығармашылық мүмкіндігіне онша көңіл бөлмеді, әйтпесе төгілтіп өлең де жазатын, мөлдіретіп көсемсөзді де жазып тастайтын. Бірақ сол қабілетіне көп мән бере қоймайтын. Соған бәріміз де, әсіресе Зейнолла көбірек, ренжігендей болатынбыз, жазсайшы дейтінбіз.

	Мақсұт жазып жүріпті. Сол жазғанынан үзінділерін газет-журналдарға да бастырды. Өкінішке қарай, абзал азамат өмірден ертерек озды да, жазып жүрген үлкен шығармасы аяқталмай қалды. Сол дүниені Зейнолла қолға алды. Біраз шаруасы бар екен. Тіпті біткен дүниені автордың қайта қарайтыны бар ғой, ал бітпеген нәрсені аяқтау оңай емес. Соған Зейнолла бірнеше айын арнап, тапжылмай отырып, бітіріп шықты. Ол өзі қағаз жоқ, кітап шығарудың қиыннан қиын кезеңі еді, тағы да бір баспагер Нұрмахан Оразбековтей жомарт азамат араласып, роман жарық көрді. Мақсұтқа үлкен ескерткіш тұрғызылды. Зейнолла болмаса, сол кітаптың шығуы екіталай еді. Оған Зейнолланың жазушылық таланты, жан жомарттығы керек еді. Мұндай қасиеттердің басқалардан табыла беруі де сирек қой.

	Көп жағдайда Зекеңе уақыт жетпейтін. Сол жетпейтін уақыттың біразын жолдастарының шаруасына арнайтын еді. Бірде оның бір шараға, оның өзіне тиімді шараға араласуы қажет болды. «Уақытым жоқ» деп ол азар да безер болғаны бар. «Неге?» дейміз. «Төкен қолжазбасын әкеп тастап еді, соны қарап жатырмын, біраз ауы мен бауы бар екен» «Өзі де жаза білетін адам ғой, айтсаң, өзі-ақ реттеп бермей ме?» «Ол Семейде. Оған қайта жіберіп, ол қарап, одан мұнда қайта жіберіп жатқанға қанша уақыт кетеді? Одан да өзім қарай салмаймын ба?» Сол «қарай салғанға» Зейнолланың біраз уақыты кеткен. Басқаға аяса да, достарынан уақытын аямайтын. Жазушылар үйінде жұрт Зекеңмен қоштасып жатқанда Төкеннің (Ибрагимов) Семейден аңырап жеткенін көргенде, сол оқиға менің ойыма оралған еді.

	Достарының табысына қалай қуанушы еді! Сейфолла Оспан өндіртіп жазса да, сол жазғандарын көлемді етіп, басын құрап, үлкен кітап шығарудың реті келмей жүрді. «Жұрт көзіне шалынғандай көлемді кітап шығар» деп айтушының бірі Зейнолла болды. Айтып қана қоймай, баспалармен сөйлесіп, қамқорлық та көрсеткен. Өзі қатты ауырып жатқанда, сол кітаптың жайын сұрап, қамшылап отырғаны бар. Сол «Алдымнан атқан ақ таңым» жарық көріп, достың қолына тигенде, өз кітабы шыққаннан бетер қуанып, маңдайына басып, авторын құттықтағаны да естен кетпейтін сәт.

	Сол сырқат меңдеген кез болатын. Ол столынан жұқалтаң бір кітапты алды – Нәзікен Алпамысқызының «Күрең шетен» жинағы. «Оқыдың ба?» деді. «Оқыдым» дедім. Кітапты жылдам парақтап, жүзі құлпырып: «Отлично!» деді. Көңілі толған нәрсеге осылай қысқа қайырып баға беретіні болушы еді. «Өзім рецензия жазамын ба деп едім...» деп күрсінгендей болды. «Жаза алмайтын болдым ғой» дегенді айтпаса да, күрсінісі соны аңғартқан. Сондай бір қиын сәтте де ол достарын ойлап жүрді.

	Адамдардың танылатын нәрсесі көп қой. Тіпті қалай демалатынына қарап та, олардың кім екенін аңғара аласың. Зейнолла тауға шығып демалғанды жақсы көретін. Кейінірек мен де қосылдым. Бастаушымыз – фотошебер Нұрғожа ағамыз Жұбанов. Үлкеніміз – 75 жастағы академик Бүркітбай Айдарханов. Бәріміз табиғат-анаға баладаймыз. «Керемет қой! Қандай сурет! Мұны ешқандай сурет галереясынан таба алмайсың. Жұрт осыны неге түсінбейді, неге тауға шықпайды? Бәріміз бір-бір адамды ертіп шықсақ, одан кейін өз кезегінде олар да басқаларды ертіп шықса, қанша адам ғажайып дүниемен қауышар еді!» деп армандап та кететіні болушы еді.

	Сол тауға шығып жүргенде, маған бір ой келді де, оны Зейнолламен бөлістім. Халқымыздың әулиелерінің басына барып, зиярат ететіні бар. Соны жаңаша жаңғыртып, ұлыларымыздың басына жаяу сапармен барып, құрмет көрсетсек, жұртқа ой салғандай іс болмай ма, дедім. Зейнолла бірден қолдады. «Сол сапарларға қалайда мен де қатысамын» деді. Кейін «Егемен Қазақстан» газетінің дәстүрге айналған «Ұлылыққа тағзым» жаяу сапар акциясын өткізу идеясы осылай дүниеге келген.

	Бұл идеяның өзі ұлы Абайдың 150 жылдық мерейтойына байланысты туған еді. Редакция басшылығы оны қолдады. Бір өкініштісі – сол алғашқы сапарға біраз себептермен Зейнолла қатыса алмады. Семейден Қарауылға дейінгі 181 шақырым жолды бес күнде жаяу жүріп келгенімізді аудан жұртшылығы ұлы жерлестеріне көрсетілген ерекше құрмет, тәрбиелік мәні жоғары шара деп қабылдап, бізге біраз қошемет көрсетті. Сапарға қатысқан төрт адамға «Абай ауданының құрметті азаматы» атағын берді.

	Бұдан кейінгі сапарлардан Зейнолла қалған емес. Тіпті бір жолы басшылығы жұмыс көп деп, оны босатқысы келмегенде, онда Жоғарғы Кеңестің аппаратында істейтін, ол жұмыстан да кетем деген шарт қойып, сапарға қатысқаны бар. Зейнолламен бірге Жамбылдың 150 жылдығы, Мұхтар Әуезов пен Қаныш Сәтбаевтың, кейінірек Ғабит Мүсіреповтің 100 жылдық, сондай-ақ Түркістан қаласының 1500 жылдық мерекелері қарсаңындағы жаяу сапарда бірге жүрдік. Мұқаңның тойына байланысты Аягөзден Бөрліге дейінгі 240 шақырымдық сапарға қатысып, жол бойындағы халық арасында тағлымды кездесулер өткізгені үшін Зәкеңе де «Абай ауданының құрметті азаматы» атағы берілді.

	Сол сапарларымызды Зейнолла ерекше бағалайтын, оған айрықша әзірленетін де. Жол-жөнекей халықпен кездесулерде тебірене сөйлер еді. Оның әңгімелеріне халық та өзгеше ықылас білдіретін. Әр сапарымыздан бәріміз де желпініп қайтушы едік. «Керемет болды. Енді мұны тоқтатпай, жалғай берейікші» дейтін Зекең.

	«Ұлылыққа тағзым» жаяу сапарын жеті рет өткіздік. Соңғысына тағы да Зейнолла қатыса алмады. Дәл осы сапарға қатыссам деп армандаған еді. Ұлыларымызға құрмет көрсеткеніміз өз алдына, осынау сапарлар кезінде біз еліміздің шығысында, оңтүстігінде, солтүстігінде, Ертіс өзенінің, Сыр өзенінің бойында болғанымыз бар еді. Енді еліміздің батысында, Зейнолланың туған өңірінде, Жайықтың бойында болмақ едік. Бізге туған өлкемді таныстырсам дейтін.

	Ұлы Махамбеттің 200 жылдық мерейтойы қарсаңында ол ауруханада жатты. Алматыдан аттанар сапаршылар Зекеңе кіріп шыққанбыз. Әдетінше елжіреп, күліп қарсы алып, күліп шығарып салған. «Келесісіне қатысамын ғой» деген. Оған дәм жазбады ғой.

	Осы сапарлар кезінде оның талай азаматтық келбетін таныдық. Күніне 30-40 шақырым жаяу жүреміз, шаршайтынбыз. Зекең мыңқ етпейтін. Әдемі қалжыңымен басқаларды сергітетін. Сол сапар кезінде 70-тегі, 80-дегі қарттар да, 10 жасар бала да болды. Зекең соларға алаңдап, қамқор болып жүрер еді.

	Бірде мынадай жағдай болды. Түркістанның 1500 жылдығына арналған сапар еді. Көктем болса да, оңтүстіктің күні ыстық. Соны ескеріп, Темірланға жетпей тоқтамақ болғанбыз. Сол жерде аудан өкілдері бізді қарсы алып, сусындатуға уәделескен. Межеге жетсек, ешкім жоқ. Тағы жүрдік. Қарсы алушылар жоқ. Әжептеуір шаршағанымыз өз алдына, шөл қысып барады. Әңгіме уәдеде ғой. Олар уәде бермесе, өз күнімізді өзіміз көрер ек, мұнша қиналмас едік. Қарсы алушылар тым кешігіп келді. Сапардың жетекшісі ретінде мен ашу шақыра ескерту жасадым. Арамызда үлкен адамдар барын айтып едім, қарсы алушылардың ішіндегі бір жетесіз: «Үлкен болса, үйінде отырмай ма?» дегені ғой. Мынау жаман сөзден есімді жия алмай тұрғанда, Зекең әлгіні бүріп қалыпты. Ашуды сабырға жеңдіріп, арашаға ұмтылдым. Түрі бұзылып кетіпті. Қолы қандай қатты еді. Біз білетін, үнемі күліп тұратын Зекең жоқ, түтігіп кеткен. «Жексұрын! Жетесіз! Лағнет!» – аузынан бұрын естімеген сөздер шығады. Қолын әзер босаттық. «Біз ерігіп жүргендей! Топас неме!»

	Ол біразға дейін ашуын баса алмады. Жақсылыққа қаншама елжіреп қуанса, жамандыққа соншама төзбейтінін Зекең сапар кезінде осылай бір көрсеткен еді.

	Зекең туралы, оның азаматтық келбеті туралы айтатын әңгіме көп. Оның қайсыбірін айтып тауысасың. Жаны жомарт азамат. Жақсы жолдас. Адал дос. Сүйікті жар. Мұның бәрі пендеге тән қасиеттер. Өмірде тым көп болмаса да, кездесіп жатады. Ал Зейнолла ең алдымен үлкен қайраткер, белгілі әдебиетші. Бұл енді көп адамға емес, таңдаулылардың ғана пешенесіне жазылатын үлес.

	Әдебиетке айрықша адал адам еді ғой. Мынадай бір жай көңілге оралады. Мемлекеттік сыйлыққа біраз дүниелер ұсынылып, біраз жұрт алашапқында жүрген кез еді. Зейнолла – сол сыйлықтар жөніндегі комиссияның мүшесі. Үміткер, бір ортақ танысымыз қолқа салды. Зейноллаға айту керек. Өзі де жақсы таниды. Сөйтсе де жақындау жүрген мен айтсам, әсерлілеу болар дейді-ау. Айттым. Зекең күмілжіп, ыңғайсыздана сөйледі: «Өзім де оны жақсы білемін ғой, өзіме-ақ айтпады ма... Түсіндірер едім ғой. Бұл жолы Қалиханға дауыс бермесем, әдебиетке обал болады ғой» деді.

	«Жарайды» десе, кімнің кімге дауыс бергенін кім біліп жатыр, мен де риза, үміткер танысымыз да риза. Зейнолла өйте алмайды. Шынын айтып, азаматтығын білдірді, Қалихан Ысқақовты таңдап, әдебиетке адалдығын білдірді.

	Бірде Зейнолла «Уақыт және талғам (қазіргі көркемдік ой танымына көзқарас)» деп аталатын көлемді мақаласын «Егемен Қазақстанға» алып келді. Мәшинкеге бастырдық. Оқып шығып, пікірімді білдірдім. Қатқылдау көрінді. Зекең жұмсартқысы келмеді. Газетке тым ұзақтау көрінді. Зекең қысқартқысы келмеді. «Әңгіме менің жеке басыма қатысты болса, тіпті осыны жазбас та едім ғой. Әңгіме әдебиет жайында болып тұр ғой, қайтіп жұмсартам, қайтіп қысқартам?!» деп шырылдады Зекең. Әдебиет үшін. Кейін сол мақала оның Мемлекеттік сыйлық алған «Алтын жамбы» кітабына беташар мақала болып кірді.

	Ол шын мәнінде әдебиетке барынша адал еді ғой.

	«Ойлар, толғаныстар», «Жылдар сазы», «Қазақ әдебиетінің қазіргі мәселелері», «Ақыл таразысы», «Ақжол», «Тағдыр және біз», «Дүниетану даналығы», «Алтын жамбы» деп аталатын кітаптарын оқығандардың оған анық көзі жетеді. Кіммен араласса да, қайда жүрсе де, адалдықтың ақ туын көтеріп жүретіндей азамат арамыздан кетпеген сияқты көрінеді де тұрады. Оны біз үнемі іздейміз. Қуанғанда іздейміз, ренішті жағдай шаршатқанда іздейміз, сонда ол әдемі сағыныш болып оралады. Жақсы адамның оралғаны қандай жақсы.





«ҚАРТТЫҚҚА ҚАҚПАҢДЫ ЕРТЕ АШПА...»




	Фотожурналист Нұрғожа Жұбановты оқырман қауымға таныстырып жату артықтау көрінеді. Қырық жылдан аса қазақ баспасөзіндегі «суретті түсірген Нұрғожа Жұбанов» деген сөзге көпшіліктің көзі қанық. Соның отыз жылын «Қазақстан әйелдері» дейтін қасиетті шаңырақта өткізіп, зейнеткерлікке шыққанмен, ол өз кәсібінен ажырай алмады. Содан да балаларға ақ батаңызды бере жүріңіз деп, «Ұлан» газеті шақырғанда, Нұрғожа атасы бас тартпаған. Жетпістен асқан жасында әлі қатарда жүр.

	Жетпістен асты дегенде, Нұрекең алты мүшелді артқа тастап, жетіншісін бастаған адам. Бірақ оны алғаш көрген жан бес мүшел беруге тайсақтар еді. Өзіміздің бір әріптесіміздің:

	«Нұрекең осыдан отыз жыл бұрын да дәл осындай сияқты еді, тіпті өзгермегендей» – дегені бар.

	Түріне қарап қана емес-ау, өзінің күнделікті жүріс-тұрысымен, салауатты өмір сүру болмысымен Нұрғожа Жұбанов ағамыз көптеген құрдастарына қарағанда, әлдеқайда жас көрінетіні анық. Және бұл оған табиғаттың туа біткен сыйы да емес.

	– Сірә, жасымда мен ауырмаған ауру жоқ шығар,– дейді Нұрекең. – Демікпемен ауырдым. Әсіресе безгек қатты қинайтын. Оның уақыты жақындағанын аңғарып, үйге жүгіретінмін. Далада ұстаса, қиын...

	Өмір еркелеткен жоқ. Әкеден ерте айрылды. Қиындықпен бетпе-бет келді. Күреспесе, жаншитыны анық еді. Нұрғожаға оған қарсы тұрудан басқа жол қалмаған. Ағасы Қайырғожа өжет еді. Өзін ерекше жақсы көретін. «Өзім оқи алмадым, сені оқытамын» – дейтін. Ол арманына жете алмады. Әскерден оралмады. Сол ағасының өзін оқытамын деген арманын да, ауыртпалықпен күресті де, анаға қамқор болуды да жалғыз өзі атқаруға тиіс еді. Әйтеуір бір күш, әйтеуір бір сезім оған салауатты өмірмен, табиғаттың өзіне арқа сүйеп қана жетуге болатынын ұқтырған еді.

	Нұрекең де бала болған. Бірақ ерте тұру дағдысын сол ерте жастан бойына сіңірген. Жайықта балық таңертең жақсы қабады. Күн қыза төменге түсіп кетеді. Ал Нұрғожаға тек өз үйі ғана емес, соғыстан кейінгі алғашқы жылдарда бірнеше үй асыраушы ретінде қарайтын. Бәріне жететін балық ұстауға тиіс.

	Қашанда салауатты өмір туған табиғатпен астасып жатады. Бұл – Нұрекеңнің жастайынан ұққаны. Табиғатқа жақын жүрген адамның өмірдің кейбір келеңсіз жағына бойұсынуына уақыты болмай ма, жоқ табиғи тазалықтың өзі оған жібермей ме, әйтеуір олардың өмір философиясы басқарақ. Таң атпай балық аулап, Жайықты жағалағанда, бір жағы ол өмірдің қамы болса, сондай-ақ бұл өзі рухани қажеттіліктей көрінетін. Жайықтың бойын жағалауға оны өмір апарғаны рас-ау, бірақ одан кейін ондай қажеттілік болмаған күнде де, Нұрғожа таңмен жарысып тұрып, жағаға барып, айдыннан соққан жұмсақ лепке кеудесін тоспай тұра алмас еді.

	Сол балалық шағында Жайықтан жырақтау жүрген де кезі болған. Бірақ табиғат-анадан ажыраған жері жоқ. Сол таңмен таласып тұратын әдетін тастамады. Иә, «ерте тұрған адамның ырысы артық». Диқаншылықпен айналысқан кезінде, жас Нұрғожаның басқалардан бір ісі артық болушы еді. Сол артықшылық арқасында Әсия шешесінің дастарқаны тоқ болатын. Қапқа түсетін тары өз алдына, басқа кейбіреулерге бұйыра бермейтін қауын-қарбыз, асқабаққа жас диқан Нұрғожа кенелтіп-ақ тастар еді.

	Шешесінің басты қуанышы басқада еді. Жасынан аурушаң болып өскен Нұрғожасы еңбекке араласып, «мал тапқалы» бері сол денсаулығы түзелгеңдей. Тіпті азын-аулақ қаупі де бар аңшылыққа құмартқанда да, қой демеді.

	Нұрекеңнің сол аңшылық әдеті біразға созылыпты.

	Жыр ғып айтқанын талай естігенбіз. Әсіресе, әскер қатарына алынғанда өзінің үш аңшы итін қимағанын көп әңгіме етер еді. Сол әскерде жүріп, сол иттерінің бағын байламайын деп, хат арқылы ауылдағы аңшыларға оларды үлестіріп берген көрінеді. Бұл да табиғат бойына сіңірген мінез болар...

	Әскер демекші, сол әскердің Нұрекеңе бергені де біраз. Бұрын да ерте тұратын, енді сағат 5.45 өмірлік заңға айналды. Бұл әдеттен ол ешқашанда айныған емес. Кейін бүкіл өмірінде өзіне серік болған тағы бір әдетті де сол әскерден тапқан. Бұған дейін ол тауды көрмеген еді. Оны сол әскерде көрді. Бір күні кештетіп дабыл қағылды да, түнде бір жаққа алды да кетті. Тастай қараңғы түн. Қанша жүріп, қайда барғандары да белгісіз. Титықтай барып тоқтағанда, бәрі де ұйқыға құлай кеткен. Сөйтсе де әдетіне басып, Нұрғожа ерте тұрды. Кереметті сонда көрді: тау! Ақбас тау! Күн жаз, ал оның басында қар жатыр! Кешегі келген жағындай қапырық емес, мұнда денеңді шымырлатқан сап-салқын леп.

	Тауға ғашықтық сол кезден басталған. Бұл енді өмірлік серік болған әдет еді. Кейбіреулердің бір нәрсеге құмарлығын ортақ тілде «хобби» дейді. Тау Нұрекең үшін сол хоббиден жоғарылау. Бұл өзі өмірлік қажеттілікке айналған. Таудан ажыраса, қалай боларын кім біледі, әзірге ажырай қойған жоқ. Сол әскерде жүріп альпинизммен де айналысты. Тіпті Түркістан әскери округі құрама командасының мүшесі болған. Сол тауды, әскерден өз Жайығына оралған соң, төрт жылдай сағынғаны бар. Ұмыта алмады, аңсары ауды да тұрды. Сонау кішкентай кезіндегі ағасы Кайырғожаның өзін оқытсам деген арманын енді өзі жүзеге асыра алады, оның үстіне тауға да жақындайды – сөйтіп Нұрғожа жігіттіктің жиырма бесінен асқаннан кейін оқуға аттанып, Алматыға жеткен.

	Нұрекеңмен сыр ашып әңгімелескенде, оны Алматыға алып келген оқу ма, жоқ тау ма деген сұрақ туады. Ал Нұрекеңмен тауға бір рет шықсаң, бір емес, талай сыр ақтарылады. Оқуын да оқыды, мамандық та алды. Сонымен бірге тауына да кезікті. Онымен айырылыспастай қауышты.

	– Адам – табиғаттың баласы. Ол өз анасына жақындауы керек, – дер еді Нұрекең. – Тауда сол табиғатпен етене жақындасасың. Ол саған нәр береді. Ауруыңнан айықтырады. Қартайтпайды десем асылық болар, ерте қартаюдан қорғайды дейікші...

	Нұрекең тау туралы айтқанда, ұзақ толғайды. Оның алдында бір шегініс жасау керек. Оқу дегенде ол журналистікті қалады. Ойы – ел көрмек, жер көрмек. Бірге оқығандардан он жасқа тарта үлкендігі бар. Жас журналист болып жүруге оның уақыты жоқ еді. Қолайына ыңғайлы жолды іздеді. Оған көмекке фотоаппарат келді, өзінің тауға құштарлығы келді. Қалай түсіремін десең де, тау кірпияз мінез көрсетпейді. Керісінше, күн нұрына шомылып, әр мезгілде әр түске боянып құлпырып сала береді. Қалағаныңша түсіре бер. Сол суреттердің ішінде қай редакцияға да болса да ұялмай апаратындары да табылатын. Кейін табиғат көріністерін ғана емес, адамдарды түсіргенде де сол ізденімпаздық көп көмектескен. Оқуды бітіріп, қолына диплом алғанда, шәкірт журналист емес, өзіндік қолтаңбасы бар фототілші ретінде «Қазақстан әйелдері» журналының табалдырығын аттаған.

	Сірә, оқу да, тау да бір-біріне кедергі болмайтындай-ау. Қайта бірін-бірі толықтырды десе, жөн шығар. Әрқайсысы өз кезегімен. Сүйек қатайыңқырап түскен соң, оқудың қиындау тигені де бар. Көбірек отыратын. Шаршайды. Сонда тауға барады. Табиғат-Ана мейірін төгеді. Жанын тербейді. Көңілін сергітеді.

	Нұрғожа сонда тауға ғашық жалғыз өзі ғана емес екенін де көрді. Бірақ неге мұнда қазақтардан басқалар ғана жүреді деп таңданғаны бар алғашында. Еврей дейтін халық құмар-ақ. Үлкені де, кішісі де тауға барады. Таудың рахатын көреді.

	Жалпы орыс ағайынның Алматыда көптігін еске алғанда, олардың да тауға баратыны сиректеу. Өзіміз сияқты. Көп болған соң, баратындар да табылады ғой. Ал, еврейлерді жиі ұшырататын. Сен мұнда қайдан жүрсің, мұның жақсы екенін қайдан біліп жүрсің деп кейде таңдана қарайтындай да. Құдайға шүкір, өзі жалғыз емес екен, қазақтар да бар екен. Тау үлкен, оның қатпар-қатпары көп. Бәріне де кіре бермейсің. Сирек те болса, солардың біреуінде жүреді екен. Сол студент кезінде тауда таза ауада жүруді дағды еткен Әбді Тұрсынбаев, Сибуғатулла Қарынбаев ағаларын кезіктірген. Бірі – атақты тарихшы-ғалым, бірі – денсаулық министрі! Құрметтен кенде болатын адамдар емес. Той-томалаққа барса, орындары төрде болары анық. Ал бұлар демалыс күні тауда жүреді. Сол ағаларына қуана сәлем берді. Танысты. Олардың да тауда жүрген қандас жігітке ықыласы бөлектеу. Өзінен жиырма жастай үлкен сол ағаларына сәлем беріп жүруді Нұрғожа парыз санайтын. Сол алғашқы кезіккенде олар елулерде екен ғой. Алпыстарында, жетпістерінде, сексендерінде де жолығып, сәлем беріп жүрді. Оларды соған жеткізген тау ғой! Бұл тау өзін де кіммен таныстырмады, кіммен табыстырмады дейсің!

	Тағы да Нұрекең әңгімені тауға ойыстырады. Сол Әбді, Сибуғатолла ағаларынан кейін екінші толқынды кездестірді. Төлтай Балақаев, Әбдірашит Ахметовтер де белгілі тарихшылар, өзінен бес-алты жас қана ілгерілер. Бұлармен әңгіме еркіндеу. Оларға: «Қарттықты мойындамай жүрсіздер ме?» – деп сәлем береді. «Қарттыққа қақпанды ерте ашсаң, үйден шығармай қояды» – дейді олар да.

	Бұл сөзді Нұрекең басқаларға өзі де айтады. Мына бір оқиға есінен кетпейді. Осыдан тура 23 жыл бұрын «Алатау» санаторийінде демалып жатқан. Бір ретті кезде әңгіме қозғалып, тауға шығудың пайдасы туралы өзі «лекция» оқыды. Содан біраз адам ертеңіне тауға шығатын болып уәделесті. Таңертең күн жауынды болды. Уәделескендерден жалғыз-ақ адам келіпті. Беті бір жапырақ, жұдырықтай егде адам. Өзі аяғын сылтып басады. «Шынымен ересіз бе?» «Ерем» – деді ол.

	«Онда аяғыңыз жазылады» – деді Нұрғожа. Екеуі ғана тауға кетті.

	Академик Бүркітбай Айдархановпен әлі күнге дейін тауға бірге шығады. Бөкеңнің сонау соғыстағы жарақаттан кейінгі ауыратын аяғы жазылған. 83 жастағы ақсақал өзінен он жас кіші Жұбановты ұстаз санайды. Оны ұстаз санайтындар аз емес. Құрдасы, белгілі әдебиетші, аудармашы Әбілмәжін Жұмабаевты сол тауға үйреткеніне өзіне-өзі риза. Онымен бірге жүру, оның әдемі әңгімесін есту – өз алдына бір дүние. Одан соң, белгілі сыншы Зейнолла Серікқали бастаған бір топ ерді... Бұрынғыдай емес, қазір тауға шығатын қазақтар бар, шүкір.

	– Амал жоқ, ауырған соң, емделу керек. Ең абзалы – ауырмаған, – дейді Нұрғожа ағамыз. – Табиғаттың өзіне жүгін. Тау бола ма, дала бола ма, орман дейік, өзен-көл – бәрі шипа. Ең ар жағы жалаңаяқ қар бассаң, ол да ем. Ескере бермейміз ғой. Нұрекеңнің тағы бір хоббиін айтпай кетуге болмайды. Ол – монша. Жұрттың бәрі де моншаға түседі. Ал Нұрекеңнің түсуі өзгеше. Аптаның бір күні соған арналады. Оған баппен барады, баппен түседі, баппен қайтады. Сонан соң, бүкіл апта бойы құр аттай сергек жүреді.

	Әркімнің өз өмірі бар, өзі үшін өмір сүреді дейміз. Ал, біреулердің өмірі басқаға да ортақ сияқты. Ол басқаны жақсылыққа жетелеп жүретіндей көрінеді.

	Қарапайым ғана азамат Нұрғожа Жұбанов ағамыздың өміріне үңілгенде, осындай ой келеді. Өз жерін, өз табиғатын, өзін қоршаған мынау дүниені құлай сүйген азаматтай, бәріміздің де қолымыздан келетін сондай салауатты өмір кешсек, бұл өмірдің қызығы көптеу, келеңсіз жағы аздау болар еді дейсің.





ҚАЙРАН ТҰРЕКЕ




	Тұрдахун Назаровпен мен кездейсоқ таныстым десем де болады. Онда мен «Социалистік Қазақстан» газетінде жауапты хатшымын. Семейге барған бір сапарымда сол қалада тұратын Рысхан Мусин деген белгілі журналист Тұрдахунмен бірге оқығанын айтып, жолыға қалсам, сәлемін жеткізуді өтінді. Бұған дейін мен «Коммунизм тұғидағы» әріптестерден Юлдашты жақсы танимын. Ол бізге келіп теннис ойнайтын. Біздің жігіттермен қоян-қолтық араласып кеткен. «Коммунизм тұғидың» жауапты хатшысы Гайнидин Садвақасов та маған оқтын-оқтын келіп, әңгімелесіп, кеңесіп кететіні бар. Енді, міне, Тұрдахунмен де танысудың сәті түскеніне қуандым.

	– Ой, Рекеңе рахмет! Ұмытпаған екен. Ал енді Семейге тағы барсаңыз, менің де сәлемімді жеткізіңіз, Мәке.

	Расында да мен Семейге жиірек барып тұратын жайым бар. Онда он жылдай қызмет істегенмін. Онда таныстарым да баршылық. Сол таныстарымның біршамасы басшы қызметте. Газет таратуға көп көмектеседі. Содан да редакция басшылары бұл облысқа мені іссапарға көп жібереді. Ал мен Тұрекеңнің сәлемін Рысханға жеткіземін. Осылайша Тұрдахун екеуміздің де таныстығымыз нығая түсті.

	– Бұл Рысханға үлкен рахмет, мені Мәкеңмен таныстырды, – деп күлетін Тұрекең. – Әйтпесе біз жай таныстай бас изесіп амандасып жүре берер едік қой...

	Иә, содан кейін Тұрдахунмен жақсы таныстай амандасатын болдық. Бір-біріміздің кабинеттерімізге барып, еркін отырып, әңгімелесер едік. Кейінірек мен «Жетісу» газетіне редактор болған кезімде тіпті жиірек кездесіп жүрдік. Әсіресе жұмыс аяғына таман ол: «Мәке, жұмыстан шаршаған жоқсын ба, әңгімеге азырақ уақытың бар ма?» дейді. Тіпті жұмысым бар болса да, оны ысырып қойып, Тұрекеңді шақырам. Ұсыныс бір жақты болмасын деп, кейін мен де телефон шалып, оның кеңсесіне баратын болдым.

	Біздің әңгімеміздің тақырыбы әртүрлі. Ол – ұйғыр, мен – қазақпын. Көбіне ұйғыр мен қазақтың арасындағы байланысты, жақындықты сөз етер едік. Мен ұйғырды мақтаймын, ол қазақты мақтайды. Сірә, көбіне бір-біріміздің көңілімізге көп қарайтындығымыздан болар. Мен ұйғыр өнері, әсіресе музыкасы туралы айтсам, Тұрекең елжіреп, сүйсініп, бір түрлі ризашылықпен тыңдайтын. Ол кезде «Қазақстан» телеарнасында ұйғыр тілінде бір сағаттық хабар берілетін, оны мен үзбей көретінмін. Тіпті кейде сол хабар жүріп жатқанда, мен Тұрекеңе телефон шалып, «көріп отырсыз ба» деп сұраушы едім. «Қазақ Мамадияр көріп отырғанда, ұйғыр Тұрдахунның көрмегені ұят емес пе?» деп күлер еді.

	Ол – қазақты, мен ұйғырды мақтап болған соң, екеуміз енді осы екі халықтың кемшілігін айтар едік. Мұндайда әңгіменің объектісі өзгереді. Енді ол ұйғырдың кемшілігін сынаса, мен қазақтың кемшілігін сынаймын. Сөйтеміз де екеуміз бір-бірімізге риза боламыз. «Бір ақымақ ұйғыр қазақтарды жамандайды, сондай-ақ бір ақымақ қазақ ұйғырларды жамандайды. Сөйтеді де адамдардың шамына тиеді. Ал біз ақымақ емеспіз ғой, Мәке?!» деп қарқылдап күлер еді. «Ақымақ емеспіз» деймін мен де оның әдемі қалжыңын қостап.

	Кейде жабырқап жүретін. Әлде біреулер оның көңілін қалдырғанын аңғарасың. «Дос санап жүрген адамыңның саған жамандық жасағаны қиын» дейтін. Нақты кім екенін ол айтпайды, мен сұрамаймын. «Біздің халықта ондайлар бар» деп күрсінетін. «Ондайлар барлық халықта да бар» деп мен жұбатқан болам. Расында да, біраз әңгімелескен соң, жадырап, көңілі орнына түскендей болушы еді.

	Содан кейін біздің қарым-қатынасымызға сызат түсіргендей бір оқиға болды. 1986 жылдың Желтоқсан оқиғасы. Ел дүрлікті. Жұрттың жүзінде жабырқау, әлде бір үрей бар сияқты. Адамдар бір-біріне сенімсіздеу қарайтындай көрінеді. Емен-жарқын әңгіме азайған. Сәлемдесудің өзі ресмилеу сипат алған. Оның ақыры орыстардың қазақтарға жатырқап, күдіктене қарауына соқтырды. Ал орыстар Алматыда 70 пайыз. Жалпы халық қана емес-ау, ресми адамдардың арасында, тіпті зиялы қауым деген топтың арасында сондай тоңтеріс көз-қарас қалыптасты. Әлі есімде 1986 жылғы 18 желтоқсан күні Кәсіподақтар үйінде Желтоқсан оқиғасына байланысты түнгі сағат 2-де республикалық партия-шаруашылық активінің жиналысы өтті. Соған редакция үйінен «Агитатор» журналының редакторы Владимир Пономарев екеуміз бірге барғанбыз. Барғанша ренжісіп үлгеріп, жиналыстан соң бөлек қайтқанымыз бар.

	Сол жиналыстың ертесіне Медеу аудандық партия комитетінің кеңсесіне осы ауданға қарайтын мекемелердің белсенділері жиналды. Белсенді дегенде, әр мекеменің басшылары оншақты адамын ертіп келген. Газет-журнал редакциялары осы ауданның аумағында. Адамдардың көпшілігі таныс. Сөз сыңайына қарағанда, Брежнев атындағы алаңға барып, сонда бой көрсеткен жастарға қарсы тұруымыз керек екен. Бас алаңда бас көтерген қазақ жастары. Сол үшін әсіресе орыстар қазақтарды кінәлайды. Орыс демекші, осы жерде жиналған сол ұлт өкілдерінің көңілі біршама көтеріңкі еді. Бір кезде олар бірнәрсені үлесіп жатты. Әрқайсысы қолдарына газетке оралған бірнәрсе ұстап алыпты. Ондай нәрселер бізге тие қойған жоқ. Не нәрсе екен деп қызыға қараймыз. Әсіресе мұндайда «Социалистік Қазақстанда» істейтін әріптесіміз Нұриден Мұфтаховтың қызығушылығы басым. Екеуміз солай қарай жүрдік. Бара жатқанда, сондай нәрсені бір ұйғыр әріптесіміздің қолынан да көрдік. «Мынауың не?»– деді Нұрекең. «Анда беріп жатыр ғой» – деп әлгі жігіт бізге көрсеткісі келмеп еді, Нұриден шап беріп ұстай алды да, кілт тоқтады: «Мынауың арматура ғой! Сонда біз жастарды сабауға барамыз ба?».

	Нұриден кері бұрылып, «Социалистік Қазақстан» газеті редакторының орынбасары Сарбас Ақтаевты ертіп алып, аудандық партия комитетінің кеңсесіне кіріп кетті. Мен қайта келіп, әлгі ұйғыр әріптесіммен салғыластым. «Сонда сендер орыстарға қосылып, қазақтарды ұрмақсыңдар ма-ей?!», «Ой, ағайын, қойсайшы, жұрттың бәріне беріп жатыр ғой, қазір сен де аласың», – деп ол жігіт ақталғандай болды. «Мен алмаймын, алсам, сенімен сабасам» – мен қатты кейідім. Артық та сөз айттым. Тіпті оған ғана емес-ау, жалпы барша ұйғырға тіл тигіздім-ау шамасы. Сонда өзімнің орынбасарым, жасы менен үлкенірек Жанәбіл Темірбеков келіп, мені сабырға шақырды. Сірә, менің түрім бұзылып кеткенге ұқсайды. Алдында, осыдан біраз бұрын инфаркт алғаным бар. Оның үстіне түні бойы жиналыста болып, бір-екі сағат қана көз ілдіріп, осында келгенмін. «Мәке, үйіңізге барып демалыңыз, жігіттерді баратын жеріне мен-ақ алып барамын», – деп Жанәбіл өтінгендей болды. – Енді бұл жігітке несіне ренжисіз. Саясат солай болып тұрған жоқ па...».

	Осы кезде біз күтпеген жағдай болды. Іштен аудандық партия комитетінің бірінші хатшысы Нұртай Абықаев сыртқа шығып, микрофон арқылы жиналғандарға ескерту жасады:

	«Қолдарыңыздағы темір таяқты тастаңыздар. Біз соғысқа бара жатқан жоқпыз. Автобусқа отырарда тексереміз» – деді. Оның мұндай шешімге баруына жоғарыда айтқан Ақтаев, Муфтахов сияқты журналистердің наразылығы себеп болғанына әңгімеге қатысқандар куә. Кейін білдік, бұл арматура таяқтар қалалық партия комитетінің бірінші хатшысы Шуликоның тапсырмасымен зауытта жасалып, жер-жерде таратылған екен.

	Ал оны аудандық партия комитетінің хатшысы Абықаевтың орындамауы, тіпті қарсы шығуы бізге белгісіз болып қалды.

	Жұрт таяқтарын тастады. Мен әлгі жігітті қадағаладым. Алғашқылардың бірі болып тастады және менің қадағалап тұрғанымды аңғарды. Адам ашуланғанда, көп нәрсені аңғармайды-ау шамасы. Сол ашудан да болар, сол аудандық комитетке жиналғандар арасында өзіме жақсы таныс Тұрдахұн мен Юлдашты көрмеппін. Әлде олар сонда болып, бұл дауға араласқысы келмеді ме екен, әлде шын мәнінде онда болмады ма, әйтеуір менің көзіме түспегені анық.

	Бұл әңгіме араға бір аптадай уақыт өткенде Тұрдахун екеуміздің арамызда қайта қозғалды. Ол әдетінше жұмыс аяғында телефон шалды. «Мәке, әңгімеге уақытыңыз бар ма?» – деді. Расында, жаңа жылдың қарсаңы еді, қауырт жұмыс жеткілікті. «Келіңіз» дедім. «Сізге уақыт табылады ғой!» деген әдеттегі сөзді айтпадым. Тұрекең де: «Уақытың жоқ болса, кейін әңгімелесерміз» – демеді. Сөйлескісі келгені анық. Сонда: «Қап, неге салқындау айттым» деп өкіндім. Содан да ол кіргенде жайдары қарсы алдым. Сөйтсе де оның жүзінде де бір ыңғайсыздық табы бар.

	– Мәке, жаңа жылдық нөмірге дайындалып жатқан шығарсыздар, – деді Тұрдекең. – Жұмыс көп...

	– Жігіттер істеп жатыр...

	– Бізде де жұмыс көп, – деп Тұрдекең аз бөгеліп, бірден әңгіменің тақырыбына ойысты. – Әнеугі күні, Желтоқсан оқиғасы кезінде біздің бір жігітпен араларыңда қолайсыз әңгіме болған екен, саған нүкте қояйықшы.

	– Қойғанда, енді қайтадан қозғаудың қажеті жоқ шығар.

	Жараны тырнасаң, ауырады...

	– Осы сөзіңнің ар жағында өкпе жатыр. Жараны жазбасақ, болмайды. Әйтпесе, ол ауыра береді. Мынау уақыт деген бәле бәрімізді бір-бірімізге өкпелетіп тынатын түрі бар. Сол ұйғыр жігіті сол таяқты өзі барып сұрап алған жоқ. Берген соң алды. Тіпті алу-алмау туралы ойланған да жоқ шығар. Ал Абықаевтың тоқтатуы болмаса, сол таяқты бәлкім қазақтар да алуы әбден мүмкін еді ғой. Бәлкім сіз алмассыз, тағы біраз адам алмас, ал талайы алар еді.

	– Әбден мүмкін. Бірақ ол кейінірек болар еді ғой. Тұреке, сіз менің орыстармен дауласпай, неге ұйғыр жігітімен дауласқанымды білесіз бе?

	– Білем, – деді Тұрдахун бірден. – Сіз ұйғырларды жақын санадыңыз.

	– Өте дұрыс айтасыз! Адам кез келгенге өкпелей бермейді. Өкпелейтіндерге ғана өкпелейді. Орыстардың да бәрін айыптағым жоқ. Бірақ жаңа келгендер сол орыстарды қазақтарға қарсы қойып, қолтықтарына су бүркіп отыр. Олардың ішінде де өкпелейтін адамдарым бар.

	– Жақын көріп, өкпелегеніңе рахмет, Мәке. Енді сол өкпені қояйықшы. – Тұрекең үстелді айналып келіп, мені құшақтады.

	– Шын сөзім, шын тебіреніп, құшағымды аштым. – Енді жара жазылды. Мазамызды алмайды. Бұл әңгімеге нүкте қойдық. Басқа әңгімеге көшейікші...

	Әжептеуір күрделі мәселені осылайша оңтайлы шешкеніміз бар. Мұндай әңгіме болмаса, көңілде кірбің қалар еді. Өкпе созыла беруі мүмкін еді-ау дейсің. Бұдан кейін Тұрдахун екеуміз бұрынғыдан да жақындасып кеткендей болдық. Жолыққан сайын шұрқырасып амандасамыз. Тіпті отбасымызбен де араласуды сөз еткеніміз бар. Реті келсе, бірге демалуды да ойлағанбыз. Бірақ оны бізге тағдыр жазбады. Басқа бір жағдай килігіп кетті.

	Басқа жағдай дегенде, тағы да сол Желтоқсан оқиғасының ызғырығы маған да, Тұрдахун Назаровқа да қатты тиді. 1987 жылғы 18 маусымда сол Желтоқсан оқиғасына қатысқандарға болған соттан суреттерді газеттерімізге жариялағанымыз үшін Тұрдахунды да, мені де редакторлықтан босатты. Ал мені тіпті партиядан да шығарды. Саяси қателігіміз үшін деген айып тақты. Қатты айып.

	Ал шындығына келсек, онда тұрған ешқандай да қателік жоқ еді. Желтоқсан оқиғасына қатысқандарға сот болды. Ату жазасына, ұзақ мерзімге сотталған жігіттер батырларша қасқайып тұр. Билікке ұнамайтыны – олардың солайша қасқайып қарсы тұрғаны. Олардың солай тұрғанын газетке жариялағанымызды қателік санады. Шындықты қателік санайтын заман еді ғой ол.

	Алғашында облыстық газеттер басшыларын: «Жетісу» газеті мен «Огни Алатау» газеттерінің редакторларын және ҚазТАГ басшысын ғана жазалайтындай көрінген. Шынында да Қазақстан Компартиясы Орталық Комитетінің бюросында және облыстық партия комитетінің бюросында осы екі газет пен ҚазТАГ басшыларын талқылап, «Коммунизм туғи» газеті туралы сөз болмап еді. Сірә, ұмытып кеткен шығар деп ойлағанбыз. «Көргіштер» ұмыттырмаса керек, араға көп уақыт өтпей, Тұрдахун Назаровты да қызметінен алды. Сөйтіп, Желтоқсан оқиғасына байланысты Тұрекең екеуміз жазаланған «әріптестер» болып шыға келдік.

	Ол заманда қызметті партияның қалауымен аласың. Партиялық айыбың болса, саған үлкен қызмет түгілі, тіпті жай қызметке де жол жоқ. Әсіресе, Желтоқсанға байланысты жазаланған біздерге идеологиялық жұмыстың есігі жабылған. Партияның Орталық Комитетінің бюросында әпербақан басшы Геннадий Колбиннің: «Мынау Жақыпов дегенді идеологиялық жұмыстың маңына жолатпаңдар» дегенін сол бюроға қатысқан газет-журнал басшыларының барлығы естіген. Және сол бюро сенбі күні өтсе де, басқаларға сабақ болсын деп, оған барлық редакторларды шақырған болатын.

	Сөйтіп, біз жұмыстан айрылдық. Тұрекең бұрынғы қызметінің деңгейіне жақындамайтын бір жұмыс «тапты». Ал маған миллионнан астам халқы бар, идеологиялық-шығармашылық мекемелері шоғырланған Алматы қаласынан тіпті техникалық та жұмыс «табылмады». Партиядан қуылғанға орын жоқ заман ғой. Сонда Қаскелең қаласында шығатын Күрті аудандық газетінен корректорлық жұмыс бұйырды. Онда да осы жұмысқа басқа адам табылмағандықтан шығар. Облыстық газеттің бас редакторлығынан аудандық газеттің корректорлығына дейін құлдыраудың оңай болмайтынын зердесі бар адам ұғар.

	Енді Тұрдахун екеуміз бұрынғыдай бір жерде жұмыс істемейміз, бір-бірімізді көп көрмейміз. Хабарласуымыз да сиреді. Мен күн сайын басқа қалаға жұмысқа кетем, кеш ораламын. Күндіз хабарласудың жөні жоқтай. Оның үстіне бір-бірімізге мұң шаққанды да ұната қоймадық-ау. Бейшара болғымыз келмеді, еңсемізді көтеріп жүрдік. Басқалар табаламасын дедік.

	Сөйтсе де Тұрдекең өзінің қазіргі жұмысына көңілі толмай, газет жұмысын аңсайтынын талай айтқаны бар. «Ұйғыр газеті жалғыз ғой, оған өзіңізге партия есік жауып қойған, содан да жігіттерге өкпелеме» деп жұбатқаным есте. Менің де жолым шектеулі. Оның үстіне мен партиядан да шығып қалған адаммын. Газетте партияда жоқтар да жұмыс істейді ғой. Бірақ партиядан шығарылған, кінә арқалаған адамға жол жіңішке. Тұрдахун екеуміз сондай жағдайды бастан кештік.

	Әйтеуір кейінірек заман түзелді ғой. Мен Қаскелеңге «жер аударылудан» оралып, Алматыға қайттым. Бұрынырақ жұмыс істеген «Социалистік Қазақстан» газетіне (кейін «Егемен Қазақстан» болып өзгерді) жай қатардағы қызметкер болып қабылданып, кейін бөлімді басқарып дегендей, өз орнымды тапқандай болдым.

	Тұрдекеңмен сирек те болса, хабарласып тұрдық. Телефонмен көп нәрсе айта алмайсың. Жүзбе-жүз кездесуге уақыт бола бермейді. Желтоқсан оқиғасына байланысты біреулер айқайлап айтып, өздерін батыр санап жүргенін, бізді ешкімнің еске алып жатпайтынын да кейде әңгіме етеміз. «Бізді әңгіме ету үшін біздің өзіміз белсенділік көрсетуіміз керек қой, ол менде де, сенде де жоқ қой» дер еді Тұрдекең.

	Бірде Желтоқсан оқиғасының 15 жылдығында болар, Орталық мемлекеттік музейде сол репрессияға ұшыраған газеттердің, олардың басшыларының суреттерін қойған екен, содан «Коммунизм туғи» мен Тұрдекеңнің суреті болмай, мен ренжігенім бар. Әкімдікке айтып жүріп, араға бір-екі күн өткенде ілдіргенбіз. Бізді бір жолы Астанаға шақырған, онда да арамызда Тұрдахун болмай шықты. Оны тіпті Тұрдекеңе айтуға аузым бармады. Орынсыз ренжітпейін дедім. Есесіне бізді апарғандарға біраз өкпе-ренішімді білдіргем. Біріне бірі сілтейді. Кейін ескереміз дегенді айтқан. Одан кейін ешқайсымызды да ескерген жоқ. Кейін сол 1987 жылғы 19 маусымда бізді қалай жазалағаны жайлы «Бұдан жиырма жыл бұрын» деген көлемді мақала жазғанда аяулы азамат Тұрдахун Назаровтың атын атаудан басқа қолдан ешнәрсе келмеді.

	Тұрекеңнің отбасымен, жақын адамдарымен араласпағандықтан да, оның қайтыс болғанын да кейінірек естідім. Тұрекеңмен бірге оқыған, кейін қауіпсіздік мекемесінде қызмет істеген полковник Тоқсан Юсупбаев хабарлағанда, қабіріне бір уыс топырақ сала алмағаныма өкінгенім бар.

	Мен Тұрекеңе өте жақын адам едім демеймін. Сыйласып жүрдік. Бір-екі жас үлкендігін ескеріп, алдымен барып сәлем беретінмін. Мұндай адаммен кездесу көңіліңді жадыратады. Оның күлімсіреп тұратын жүзі менің көз алдымда. Тұрекеңнің маған бөліп берген, менің де Тұрекеңе бөліп берген ешнәрсеміз жоқ. Біз бір-бірімізге ақ көңілімізді сыйладық. Ондай көңілді сатып ала алмайсың. Және ол ұмытылмайды да.





АСЫЛДЫҢ СЫНЫҒЫ


	(Дос туралы сыр)



	Оны Семей өңірінде білмейтін адам жоқ десек, бәлкім артық шығар, қоғамдық өмірге селқос қарайтындар да бар ғой. Ал көкірегі ояу, осы өңірдің тынысына құлақ түретіндердің арасында Балташты білмейтіні жоқ екені енді рас. Оның жұрт танитындай ісі де бар, тындырғанын жұртқа танытатындай мінезі де бар. Әйтеуір осы бір шомбал қара жігіт ағасын осы өңірдің басшысы да, қосшысы да, үлкені де, кішісі де таниды. Біреуге – ақылшы аға, біреуге – елгезек іні, біреуге – талапшыл да қамқор басшы, біреуге – сөзіне мығым, тәртіпті орындаушы, ал енді біреулерге – қоң етін кесіп беретін жақсы жолдас...

	Мен де сол Балташты, Балтабек Ерсалимовты танитындардың бірімін. Газет қызметінде шамалы уақыт бірге жұмыс істедік. Одан кейін де қызмет бабымен жолымыз біраз алшақтаса да, көңіл ажырамаған. Кездесуге құштар болып жүреміз. Және аз да кездеспейміз.

	Ұлы Абайдың 150 жылдығы қарсаңы болатын. Көптен көңілде жүрген бір ойды Балтекеңе айтуым мұң екен, ол айырылмай жабысты да қалды. Ұлыларымызға құрметтің жолы көп қой, соның бірі ретінде Семейден ұлы ақын еліне жаяу барайық дедік. Жаяу сапарымыз ұлылыққа тағзым ету, оның әлеміне тереңірек үңілу, ұлылық алдында арылу болсын дедік. «Егемен Қазақстан» газеті мен «Абай» қорының бірлесіп өткізген «Ұлылыққа тағзым» жаяу сапарлары осылай басталған. Кейін ол Жамбылдың 150 жылдығы қарсаңында Алматы

	– Жамбыл мұражайы, Мұхтар Әуезовтің 100 жылдығы қарсаңында Аякөз – Қарауыл – Бөрлі маршрутымен жүзеге асты.

	Әсіресе, Балтекеңді жақсы танитын адамдардың ол туралы айтары көп, онда әңгіме ұзаққа кетеді. Содан да жұрт аузында аты жүрген азамат өмірінің тек Абайға қатысты кейбір сәтін ғана сөз етейікші. Абайдың 150 жылдығы қарсаңында «Абай» энциклопедиясы шықты. Сонда мынадай ғана қысқа тұжырым бар: «Ерсалимов Балтабек – филолог-этнограф. Абайдың жиені. Ақын шығармаларын насихаттау ісіне белсене араласып келеді. Семейдегі «Абай қорын» ұйымдастырып, ашушылардың бірі. 1990 жылдан – оның директоры. 1992 жылы «Абай» журналының қайта шыға бастауына айтарлықтай үлес қосты. 1993 жылы баспадан жарық көрген «Абайдың ақын шәкірттері» деген жинақтың жауапты шығарушысы».

	Балтекеңді бүкіл Семей өңірінде көп адам атын айтудан бұрын «Абайдың жиені» дейді. Жиен болғанда, ол Абайдың інісі Ысқақтың баласы Ахметбектің қызы Қапизадан туған. Қапиза анамыз күні кеше ғана жалғыз ұлы Балтабектің барлық бала-шағасын тәрбиелеп өсіріп, қызығын көріп, баласының азамат болған абыройына куә болып, 90-ға келіп дүниеден өтті. Ұлы адамға жиендігін сол кісі Балтабектің санасына сіңіріп өсірген. «Асылдың тұяғысың, басқаға масыл болуға хақың жоқ» деп өсірген баласын. «Ұлы тұлғаның жиенісің деп жұрттың төрге отырғызатыны бар, басқаны былай қойғанда, сол құрметті ақтауым керек қой» дейтіні бар Балтекеңнің өзінің де. Сол үшін сірә, Балтекеңдей жүгірген адам жоқ та шығар.

	Әңгіме тек жүгіргенде ғана емес, іс тындырғанында ғой. Бұл ақынның 150 жылдығын атап өту туралы алғаш сөз болып, ол ЮНЕСКО аясында өтетін болып, көңіл көтеріңкі жүрген кез болатын. Бірде Балтекең редакцияға келіп, газетке «Абай қоры» туралы мақала бергісі келетінін айтты.

	– Құрылғанына 3-4 ай ғана болған жоқ па?

	– Соның өзінде біраз жұмыс бар. Халықтың ықыласын айтсаңшы! Оны халық білуі керек қой. Анау зілзалаға ұшыраған Зайсанның өзі «Абай қорына» ақша жіберіп отыр. Дайындау мекемесінің директоры Қалибек Алтыбаевты, дәрігер Халел Қалимолдиндерді халық білсін. Рамбай Бодаубаев деген шопан 200 сом жіберіпті. Тебіреніп хат жазыпты. Арнайы ауылына бардым. Шиеттей бала-шағаны асыраған адам екен. Мынау қиын заманда кімнің артып тұрған дүниесі бар? Абайы үшін аузынан жырып беріп жатыр!

	1991 жылдың 29 мамырында Балтабек Ерсалимовтың біздің газетте ұлы ақынға құрмет туралы адам тебірентер тұстары баршылық, ойлы мақаласы шықты. Жалпы сол тұста оның «Абай қоры» туралы жазбаған басылымдары сирек шығар.

	– Өзімнің атымды шығарайын деп жүрген жоқпын. Мына қорды ел білсін. Шамасы келгендер қолдау көрсетсе, ұлы ақынның тойына жұмсаймыз. Ал бұл той – халықтың тойы...

	Бұл қор сол алғашқы тұста әлі үкімет тарапынан күнделікті көпшілік шараларға айтарлықтай қаржы бөлінбей тұрған кезде ұлы ақынның тойына арналған түрлі айтыстар, спорт жарыстарын, кездесулер, кештер өткізуге айтарлықтай септігін тигізді. Сөйтсе де қордың түпкі үлкен мақсаты ұлы ақынның шәкірттерінің шығармаларын жинап бастыру еді. Абайдың өз мұрасы, шүкіршілік, жинақталған, мынау той кезінде де аз сөз болмайтыны анық. Ал оның шәкірттері бір кезде қуғынға ұшырағаны өз алдына, кейін де назардан тыс қалып келе жатыр. Қордың алғашқы президенті, республика Парламентінің депутаты Маркен Шайжүнісов, одан кейінгі президенті Хафиз Матаев сияқты азаматтар бас болып, осынау істі тиянақтауды қолға алған. Оның көп шаруасы Балтекеңе жүктелді: өзі кәнігі баспагер – типографияның директоры болған, астанадағы баспа басшыларының бәрімен таныс. Бір күні Балтекең «Абайдың ақын шәкірттері» кітаптар циклының алғашқы томының қолжазбасын арқалап Алматыға келген.

	Семей облысына бір сапармен келгенде, облыс әкімінің орынбасары Маркен Шайжүнісов біртүрлі ризашылықпен әңгіме айтқаны бар:

	– Мынау Балташ досыңыз бір шаруаны айтып келіп, тағы бір міндет арқалатып отыр. «Семей таңы» газетінде Жүсіпбек Аймауытовтың «Абай» журналы туралы мақаласы жарияланған екен, соны алып келіп, журналды жалғастыру керек дегенді айтады. Семей өңірінен журналистер де, әдебиетшілер де табылар, ал басып шығару қиын-ау десем, Балташ: «Алматыға апарып өзім бастырып беремін» дейді. Қаржысын, қағазын тауып беру міндетін арқалап біз отырмыз...

	Сол жылдары қаржы да қиын еді, ал қағаз деген одан да қиын еді. Ақшаңа да таба алмайтынсың. Сонда Абайдың аруағы үшін қаржы да табылып, қағаз да табылды. Журналдың алғашқы нөмірінің қолжазбасын құшақтап бір күні Алматыға Балтекең жеткен.

	– «Абайдың ақын шәкірттерін» шығарып үлгермей жатып...

	– Алдымен журналды шығару керек болып тұр. Мұнда той қарсаңында айтылатын сөздер бар...

	Сонда Балтекең осы Алматыда жүріп бірнеше жұмысты қатар жүргізген. Күндіз шапқылап, «Абай қорының» шаруасымен астанадағы мекемелерді, кәсіпорындарды аралап кетеді, қаржы сұрайды. Өзіне емес, ұлы тойға сұрайды. Кешкісін қонақ үйіне кітап пен журналдың қолжазбаларын, корректурасын алып кететін.

	Талай жұмыстың басын қайырып, шаршап жүрсе де мойымайтын Балтекеңе әзілдеп:

	– Осы сенің қызметің қайсы? – дейтінбіз.

	– «Абайдың жиені» деген қызмет қой, – дейтін ол әзілдеп. Сол әзілде көп шындық бар.

	Тынған іске әркім әртүрлі қуанады ғой. Біреулер қуанышын көп сыртқа шығара қоймайды. Балтекең әркез айқайлап қуанады. Оны ерсі көрмейсің. Өйткені оның қуанышы көбіне елдің игілігімен астасып жатады.

	1992 жылдың наурызы болатын. Балтекең ішке екпіндей кіріп:

	– Мінеки! – деді.

	«Абай» журналының бірінші нөмірі! Балтекеңнің жүзі нұрға толы. Кенересінен асқан қуаныш. Адамдарда сирек кездесетін көңіл күйі. Біреулерде мұны ешқашанда кездестірмейсің.

	Балтекең «Абайдың ақын шәкірттерінің» төрт томын шығарды. Әр томы шыққан сайын қуанышын ағыл-тегіл төгіп келгені бар.

	Соны көріп, жұрттың бәрі жақсылыққа осылай қуана алар болса, өміріміз әлдеқайда шуақтылау болар еді-ау дейсің.

	Семейден адамдар келіп жатады. Қазір бұл облыс орталығы емес. Бірақ Семейден бастықтар кеткенмен, халық кеткен жоқ. Зиялы қауымның қаймағы бұзылмаған. Театр ойынын көрсетеді, әншілер әнін айтады. Семейліктер өзі сыйлайтын адамдарына құрмет те көрсетіп жатады. Жақында сол Семейден келгендердің бірі қаладағы жаңалықтарды айтқанда, Балтекеңнің 60 жылдығын тойлағалы жатыр деді.

	Балтекең үлкен жазушы емес, үлкен лауазым иесі емес. Бірақ талай мықтыларға жақын жүрген адам. Тұманбай ақын тетелес інісін «Балташым, қасиетті Балтабегім, көңілім қалаған бір қалқам едің» деп еркелетеді, құрдасым деп Герольд Бельгер құрметтейді, жан долсым деп Зейнолла Серікқалиев алдынан шығады.

	Ал оның шапағатын көрген кейінгі іні-қарындастарының оған деген көңілі тіпті бөлек. Бір інісі Мұратбек ақынның өлеңін тыңдап едік, көңілде қалыпты:



	Тойға барсаң – Балтекең,

	Ойға барсаң – Балтекең.

	Қаза барсаң – Балтекең,

	Базар барсаң – Балтекең.

	Сырға барсаң – Балтекең,

	Қырға барсаң – Балтекең.

	Жақын барсаң – Балтекең,

	Әкім барсаң – Балтекең.

	Мұражайды аралап,

	Театр барсаң – Балтекең.

	Елді көріп келуге,

	Абай барсаң – Балтекең.

	Алдыңыздан шығады,

	Қалай барсаң – Балтекең.

	Үлгеретін бәріне

	Балтекеңнің салты екен.

	Өстіп өлең жаздырған

	Балтекеңнің қалпы екен.



	Балтекең үлкен жазушы емес, үлкен лауазым иесі емес. Балтекең – кәдімгі Балтабек Ерсәлімұлы, Абайдың жиені, асылдың сынығы. Еліне еленіп жүрген азамат. Мұндай бақыт кез келгеннің үлесіне тие бермейді.





МАГАТЭ-ГЕ НОБЕЛЬ СЫЙЛЫҒЫ БЕРІЛДІ




	Онда қазақ азаматы Достай Раманқұловтың үлкен үлесі бар



	Адамның азаматтығының бір көрінетін жері оның әдептілігі мен кішіпейілдігінен болса керек. Өзінің жетпеген биігіне шықтым деп айқайлайтындар жеткілікті. Ал сол биікте тұрып, көптің көзіне түсе бергісі келмейтіндер сирек. Сонысымен де олар ерекшеленеді, сонысымен бағаланады. МАГАТЭ-нің халықаралық кепілдік нұсқаушысы Достай Төлемешұлы Раманқұлов бауырымыз сондай азаматтар қатарына қосылады.

	Мынаған қараңыз. Осы биыл Халықаралық атом қуаты жөніндегі агенттікке (МАГАТЭ) Бейбітшілік жөніндегі Нобель сыйлығы берілді. Ұйымның көп жылғы жұмысы бағаланды. Солай болғанда да сол жұмысты атқарған адамдар ғой. Адамдар болғанда да, оның ішінде сүбелі үлес қосқандары болады, ол әркез атап көрсетіледі. Сол МАГАТЭ-нің бүкіл әлем таныған басшысы бар – бас директоры Мохаммад Барадеидің қызметі әлемге белгілі. Бұрындары да бірнеше рет сол Нобель сыйлығына үміткерлер қатарында Барадеидің аты аталып жүрді. Бірақ сыйлық беретін комитет бір адамның емес, бүкіл ұйымның жұмысын атап өтуді жөн көріп, сыйлықты МАГАТЭ-ге берді. Демек, сол ұйымның басқа қызметкерлерінің де еңбегі бағаланды. Бағаланғанда, аттары аталып, сыйлық ұсынылды. Соның бірі – Достай Раманқұлов. Венада тұратын бауырымызға телефон шалып, дауреат болғанымен құттықтадық.

	– Бұл сыйлық МАГАТЭ-ге берілді, сондықтан өзімізді лауреатпыз дегеніміз артық болар, – дейді Достай.

	– Сол сыйлыққа ие болған адамдардың тізімі жасалып, суреттеріңіз атақты «Шпигель» журналында жарияланып, интернетке де шықты.

	– Қалай болғанда да, ұйымға берілген атақты иемдену ыңғайсыз ғой...

	– Ал ақшалай сыйлығын алған жоқсыздар ма? – деп біз ойымызды мықтай түстік.

	– Иә, алдық... бірақ сол сыйлықты түгелдей Африкадағы жетім-жесірлерге көмек қорына аудардық, – деді Достай Төлемешұлы. – Осы жерде сол сыйлықтың жартысы бас директор Барадеи мырзаға берілгенін еске алыңыздар. Жартысын басқаларымыз бөліскенбіз. Бәріміз де оны көмек қорына аударғанды жөн көрдік. Ең бастысы – еңбегіміздің бағаланғаны ғой. Әлем халқына бейбітшілік керек. Соғыстың болмағаны, оның ішінде ядролық қарудың қолданылмағаны керек. Ұйымымыз соған атсалысып жүр. Сол жұмыс бағаланды, сол қуаныш...

	Кішіпейілділіктен адам кішіреймейді дейміз. Сірә, өсе түседі, биіктейді десек, жөн-ау. Басқа біреу болса, әлдеқашан-ақ лауреат болдым, құттықтаңдар деп жар салып жатпас па еді. Достай бауырымыз кішіпейілділіктен асқысы жоқ. Ұйымға берілген сыйлық үшін оған белсенді үлес қосқан адамдарды лауреат деп атаған жөн бе, жоқ па, оны алда уақыт көрсете жатар, бірақ Достай Раманқұловтың МАГАТЭ-дей аса беделді халықаралық ұйымда жемісті еңбек етіп, үлкен абыройға бөленіп жүргені шын мәнінде мақтануға тұрарлық. Ол өзінің ғана емес, бүкіл бір айтулы ұйымның беделін көтеруге үлес қосып жүрген азамат.

	Осы жерде сол МАГАТЭ-ге де аз-кем тоқтала кеткен жөн болар. Бұл ұйымның атқарып жатқан жұмысын, маңызын асырып айту әсте мүмкін емес. Біраз заманнан бері ядролық қару сияқты зұлмат күшке тыйым салынып, оның қолдауына тосқауыл қойылып келе жатқанының бір ұшы осы ұйымға тіреледі. Ядролық қаруды таратпау жөніндегі шарттың орындалуын МАГАТЭ сияқты ұйым тарапынан қатаң бақылау болмаса, осы күнге дейін әлемдегі жағдай қандай күйге душар болар еді дейсің. Басқасын былай қойғанда, лаңкестікке қолдаушылық көрсетіп отырған біраз елдің қолына ядролық қару тигенде, бейбітшілік өмір қатерге ілінер еді ғой. МАГАТЭ-нің сарапшылары, мамандары өздерінің халықаралық құқықтарын пайдаланып, көптеген елдерде бақылау шараларын жүргізеді. Солардың арасында МАГАТЭ-нің халық-аралық кепілдік нұсқаушысы Достай Раманқұлов бауырымыз жүр. Көптің бірі емес, бірегейі болып, халықаралық ұйымның тұтқалы тұлғасына айналып жүр. Сол ұйымға берілген Нобель сыйлығын алуға үлкен үлес қосқан деген шағын топтың қатарында жүр.

	Сол абыройға қалай жетті дегенде, оның өткен жолы ойға оралады. Қарапайым отбасында туған. Түркістандық Төлемеш өзінің өмірлік қосағы Фатиманы Нарынқолдан тауыпты да, сонда отау құрып, сол отбасында 1960 Достай дүниеге келіпті. Қазақ мектебінде оқыған. Қ.Сәтбаев атындағы Ұлттық политехникалық университетті бітірген. Білімін Мәскеуде шыңдап, қайтадан осы оқу орнында жұмыс істеген білгір маман елімізде Атом қуаты жөнінде комитет құрылғанда, сонда қызметке шақырылады. Кейінірек еліміздің АҚШ-тағы елшілігіне дайындығы мол азамат керек болғанда, таңдау Достайға түседі. Ол елшінің ғылыми-техникалық кеңесшісі деген қызмет атқарады. Мұнда да жұрт назарына ілінген маман халықаралық байқауда жеңіп шығып, 1998 жылы МАГАТЭ-ге ауысады. Ондағы еңбектің жемісі – халықаралық ұйымға Нобель сыйлығының берілуіне сүбелі үлес қосқандығы.

	Қазір қызметіне байланысты Достай Раманқұлов Венада тұрады. Қазақтың бір үйі сонда шаңырақ көтерген. Жары Әлия екеуі екі ұл өсіріп, үлкені Данияр сонда университетте, кішісі Дәурен мектепте оқиды. Сол отбасының қазақы дәстүрден тамыр үзбеуінің сыры, сірә, өздерінің туған жерімен, сондағы қара шаңырақпен үнемі байланысында жатқан шығар. Реті келгенде елге келіп, үлкен үйде аунап-қунап қайтады. Әйтпесе белгілі биолог ғалым Төлемеш пен кітапхана ісінің білгірі Фатима бүгінде зейнеткерлер болғандықтан Венаны алыссынбай, барып тұрады. Алматыдағы қара шаңырақтың иелері тағы да Венаға қарай жолға шыққалы отыр екен. Достайдың үлкен абыройлы табысымен құттықтадық.

	– Әрине, қуанышымыз үлкен, – деді отбасы Төлемеш Оспанұлы. – Туыстарымыз, таныстарымыз, достарымыз құттықтап жатыр. Бәріне рақмет айтамыз. Біздің осы қуанышымыздың түп-төркіні тәуелсіздігіміздің жемісін көріп жатқан елімізге де байланысты деп есептеймін. Осында білім алып, азамат болғандығында ғана емес, еліміздің бейбіт саясатына да байланысты...

	Төкең біраз көсіліп әңгіме айтты. Баласының қызметін республика өмірімен ұштастыра сөйледі. Семейдегі атом полигонын жапқанымызды, ядролық қарудан бас тартқанымызды, біздің бұл қадамдарымыздың МАГАТЭ сияқты халықаралық ұйымның жұмысымен ұштасып жатқанын айтты. Сондықтан да Бейбітшілік жөніндегі Нобель сыйлығын біздің елімізге, еліміздің басшысына берсе де, әбден лайықты болған болар еді деген пікірін де жасырған жоқ. Достайдың осынау халықаралық ұйымға баруына елінің жүргізіліп жатқан саясаты да себепші болған шығар, дейді.

	Азаматтықтың тағы бір белгісі өз мүддесін елінің мүддесімен ұштастыруы болар. Ұяда осындай уыз-көңілді ішіп өскен баланың өскендегі ісі де соған үйлесімді болатындай көрінеді. МАГАТЭ-нің белді қызметкері, қарапайым қазақ баласы Достай Төлемешұлы Раманқұловтың өмірі соның бір дәлеліндей.





БЕСІНШІ БӨЛІМ


	АЙНАЛАҢА ҚАРАСАҢ...





БҰДАН ЖИЫРМА ЖЫЛ БҰРЫН




	Желтоқсан қаһармандарына сот болып, сол соттан тү сірілген суреттерді жариялағаны үшін бұқаралық ақпарат құралдарының өкілдеріне де қатаң жазалар қолданылды



	Иә, бұдан тура жиырма жыл бұрын, 1987 жылдың 20 маусымында, Қазақстан Компартиясы Орталық Комитетінің бюросының кезектен тыс мәжілісі өтті. Күн сенбі болатын. Бәлкім, бұл билік орнында адамдар демалыс күндері де жұмыс істейтін шығар, ал жалпы жұрт демалар еді. Бірақ төтенше оқиғаға байланысты бюро мәжілісі шақырылды: онда Желтоқсан оқиғасына қатысы бар, республиканың бұқаралық ақпарат құралдарына қатты соққы болып тиген бір мәселе қаралды. Біраз журналистерге қатаң жаза қолданылды. Әңгіме сол жазада ғана емес, биліктің ең бір жоғары орнында бұл мәселенің төтенше жағдай ретінде қаралуы атақты Желтоқсан оқиғасының мәнін тереңірек түсінуге көмектесер еді. Өкінішке қарай, Желтоқсан оқиғасын зерттеушілер де, оның жай-жапсарын анықтау мақсатында құрылған ресми, қоғамдық жұмыс топтары да оған жете мән берген жоқ. Жұртқа белгілі, кейінірек сол Желтоқсан оқиғасын зерттеу, оған құқықтық, саяси баға беру жүктелген үкіметтік комиссия да құрылды. Оны белгілі азаматтар басқарды. Солардың өрелері жетпеді десе, көңілдеріне келер, бірақ олар да Орталық Комитеттің бюросында сол Желтоқсан оқиғасына қатысты мәселе қаралғанына, оның қандай шешім қабылдағанына назар аударған емес.

	Желтоқсан оқиғасының маңызын, ел тарихындағы орнын түсіну үшін, түсіндіру үшін назар аудару керек еді. Желтоқсан оқиғасынан кейін сол кездегі билік тарапынан оны қаралап көрсетуге айрықша назар аударылды. Бұл ретте бұқаралық ақпарат құралдарына ерекше мән берілді. Сол БАҚ-ты тұмылдырықтап ұстау үшін билік түрлі әрекеттерге барды. Орталық Комитет бюросының осыдан 20 жыл бұрын өткен мәжілісі соның бір көрінісі еді. Жұрт назарынан қақастау қалып келе жатқан сол оқиға туралы әңгіме еткенді жөн көрдік.

	Бұл өзі сол кездегі қоғамдық өмірді дүр сілкіндірген ұлы оқиғаны жаппай қаралау өршіп тұрған кез еді. Әдейі солай ойластырды ма екен, кім білсін, сол Желтоқсан оқиғасынан кейін тура алты ай өткенде, яғни 1987 жылдың 17 маусымында сол оқиғаға қатысушыларға болған сот үкім шығарды. Қ.Рысқұлбеков – ату жазасына, Т.Тәшенов пен Ж.Тайжұмаев – 15 жылға, К.Күзембаев – 14 жылға, Е.Көпесбаев төрт жылға кесілді. Осынау жаза алған азаматтардың ҚазТАГ түсірген суреті Алматы облыстық «Жетісу» және «Огни Алатау» газеттерінде басылды. Қатаң жазадан қаймықпай, қасқайып тұрған сол Желтоқсан қаһармандарының суреті билік басындағылардың үрейін ұшырды.

	Сол үрей билікті, оның саяси органдарын аяғынан тік тұрғызды. Демалыс күні болса да, бюро мүшелерін табу қиын емесі белгілі, Орталық Комитет шақырса, қандай күн, қандай сағат болса да, ол кезде табылмайтын адам жоқ. Сенбі күнгі бюро мәжілісіне ақпарат құралдарының басшылары да шақырылды. Біреулерін жазалау үшін, біреулеріне сабақ болуы үшін.

	Күн тәртібінде – «Кейбір бұқаралық ақпарат құралдарында ұлтаралық қайшылық туғызуға соқтыратын материалдардың жариялану фактілері туралы» мәселе. Қазақстан Республикасы Президентінің мұрағатынан сол бюро мәжілісінің қаулысын алдық. Өкінішке қарай, стенографиясы жасалмайды екен, тек қаулы ғана. Сонда сөйлеген адамдардың нақпа-нақ сөзі болса, шіркін, талай адамдардың бет-пердесі ашылар еді. Бұл мәселе тікелей тағдырымызға қатысты болғандықтан, көп адамның сөзінің мазмұны көңілімізде сақталған. Сол мәжіліске қатысқан, куәгер адамдар да жеткілікті. Тек ана дүниелік болған Геннадий Колбин тірі болса да, біздің жазғанымызды оқымас еді.

	Әдетте әрбір бюро мәжілісінің қаулысында қаралған мәселеге қатысты тізім жарияланады. Сол №36 қаулыда мынадай тізім бар: «Устинов, Исмагулов, Крупенев, Венгловский, Жақыпов, Скороходов, Шалахметов, Құлмаханов, Ефимов, Демин, Мирошник, Камалиденов, Мещеряков, Мұқашев, Давлетова, Назарбаев, Рыбников, Меңдібаев, Колбин». Альберт Устинов – мәселені бюроға әзірлеген адам, бас айыптаушы, одан кейінгілер – айыпталушылар, соңындағылар – бюро мүшелері.

	Сағат 11-де басталған мәжіліс 14.30-ға дейін созылды. Үш жарым сағат! Көп нәрсе айтылды. Айыптылар сөйледі, айыптаушылар сөйледі. Көп сөйлеген, әрине, бірінші хатшы Геннадий Колбин. Жеке сөйледі, басқалармен жарысып сөйледі. Сөйлегендерді адымын аштырмай, қақпалап отырды. Мирошник, Камалиденов, Мещеряков айрықша белсенділік көрсетті. Бүкіл Желтоқсан оқиғасына қатыстының бәрін қылмыстық әрекет санайтын Мирошниктің сөйлеуі заңды. Сол тұста бірден аудандық партия комитетінің хатшылығынан Орталық Комитет хатшылығына көтерілген Мещеряков деген әркез белсенділік танытып, ұлтаралық мәселеге көбірек ойысып, қазақтарға қаттырақ шүйлігетін. Бұл жолы да солай көрінді. Камалиденов – идеология жөніндегі хатшы, бүгінгі мәселеде оның сөзі – сөз, басқалар соған тоқтайды. Баршамызға сипаттама берді, өзіме қатыстысын айтайын. Зақаш ағамыз менің, яғни Жақыповтың, тәжірибелі журналист екенімді айтып, «зиянды суреттерді» білместікпен емес, әдейі бергенімді «дәлелдеп» шықты.

	Обалына нешік, бәрімізге сөйлеуге мүмкіндік берді. Бірақ сөздерімізді өз қателерін түсінбегендік деп өзімізге қарсы қойды. ҚазТАГ-тың директоры, үлкен ғалым, белгілі қаламгер Жұмағали Ысмағұлов ағамыз байсалды түрде жағдайға талдау жасап, мұнда әдейі, басқа ниетпен жасалған ешнәрсе жоқтығын дәлелдемек болып еді, оны Колбиннен бастап ешкім түсінгісі келмеді. Жоқты бар деген қиын екен, қарсыласып дәлелдей де алмайсың. Бетбақтықпен, ешқандай дәлелсіз, сендер осыны әдейі қасақана жасадыңдар дейді.

	Кезек өзімізге келгенде, жаңағы Жұмағали ағамыздан асып қайда барамыз дегенді ойлап, ұсынған мойынды қылыш кеспес деген қағиданы бетке ұстап, қателігімізді мойындап, кешірім өтінуге көбірек жүгіндік. Ұсынған мойынға қылыш сілтемеу де мәрттің ісі екен, ал Колбин дегенің сонда ешкімді де аяған жоқ. Менің сөзімді тыңдап тұрып: «Мынау Жақыпов дегенді идеологиялық жұмыстың маңына жолатпау керек!» деп кіжінді. Бұл, әрине, саяси үкім еді. Сонан соң менің сөзім тағы бір ұнамаған кезде: «Ертең студенттер демонстрацияға шығатын болса, сені советтік сот жолымен жазалаймыз!» деп айқайлады.

	Иә, келесі күні жергілікті орындардың – облыстық, аудандық кеңестердің сайлауы өтетін. Әлде Колбиндер шын қорықты ма екен, әлде біздің жазамызды күшейткісі келді ме екен, әйтеуір бұл сурет халықты көтеретіндей үреймен сөйледі.

	Енді құжатқа сөз берейікші. Орталық Комитеттің бюросы қаулысының кіріспесінде былай делінген: «ҚазТАГ-тің кінәсінен үстіміздегі жылғы 19 маусымда облыстық «Жетісу» және «Огни Алатау» газеттерінде 1986 жылғы 17-18 желтоқсанда Алматы қаласындағы қоғамға қарсы әрекеттерге белсенді қатысқандарға, кісі өлімі және бассыздық көрсеткені үшін ең жоғары жазаға және түрлі мерзімге бас бостандығынан айыруға сотталған топқа болған сот процесінен түсірілген фотосуреттер берілді. Суреттердің бірінде қылмыскерлер ірі етіп, ерекшелендіріліп көрсетілген, астындағы жазуда аттары аталған.

	Бұл ұлтаралық қарым-қатынаста қажетсіз көңіл күй тудырды». Бұл үшін ҚазТАГ директоры Ж.Ысмағұлов ағамыз партиялық жолмен есеп карточкасына жазылған қатаң сөгіс алып, қызметінен босады. Ал сол ҚазТАГ-тың бас фотоақпарат редакциясының бас редакторының орынбасары М.Венгловский партиядан шығарылды. Қаулының үшінші тармағында: «Жіберілген саяси қателіктері үшін «Жетісу» және «Огни Алатау» газеттері редакцияларының басшыларын Қазақстан Компартиясы Алматы обкомы қатаң жазалағаны, еске алынсын» дегені сәл жаңсақтау, біздің жазамыз әлі алда еді. Сол бюроның өзі газет басшыларын жазалау обкомға тапсырылсын деген болатын.

	Ал үлкен үйден нақты өнеге-нұсқау алған обком аянған жоқ. Күннің демалыс екеніне, уақыттың кеш болып қалғанына қарамай, түн қатып отырып бізді жазалауға ыждағаттықпен кірісті. Мұндағы әңгіменің де стенографиялық есебі жоқ, тек қасаңдау партиялық тілмен жазылған қаулы ғана бар. Соған жүгінейік. «Қазақстан Компартиясының обкомы қалыптасқан жағдайда облыстық «Жетісу» және Огни Алатау» газеттерінің редакциялары 19 маусым күнгі санында Алматы қаласындағы қоғамға жат әрекеттердің белсенді қатысушылар тобына болған сот процесінен ҚазТАГ әзірлеген фотоматериалдарды жариялап, лайықты деңгейде бола алмағанын айрықша атап көрсетеді. Бұл идеялық тұрғыда зиянды, арандатушылық сипаттағы, ұлтаралық қарым-қатынас мәселелерінде қолайсыз қоғамдық пікір тудыруға итермелейтін материал.

	Бұл ретте «Жетісу» газетінің редакторы М.Жақыпов жолдас, саяздық танытып және қырағылық көрсете алмай, сот процесінің мәнін ашып көрсететін «Бұзақылық зауалы» атты мақаланы жариялауға рұқсат етпеген, өзінше тек қылмыскерлердің суреттерін көлемді етіп берген, бұл олар ауыр қылмыстары үшін емес, тек Желтоқсан оқиғаларына қатысқандары үшін ғана жазаланғандай қоғамдық пікір қалыптастырады. Сонысымен ол облыста ұлттық және ұлтаралық қарым-қатынас бойынша жүргізіліп жатқан жұмысқа қарсы саяси қадам жасап, теріс элементтердің ыңғайында кетті».

	Әрине, мұндай айып үшін кешірім болмайды, қатаң жазалануға тиіс. Облыстық партия комитеті бюросының қаулысында бұл жаза былайша тұжырымдалды: «Саяси қырағылықтан айрылғаны және газетте оқырмандардың ашу-ызасын қоздырған идеялық зиянды фотосуреттерді жариялауға апарып соқтырған саяздық көрсеткені үшін «Жетісу» газетінің редакторы М.Жақыпов жолдас КПСС мүшелігі қатарынан шығарылсын және қызметінен босатылсын». Осындай тұжырымдама кейінірек облыстық партия комитеті пленумының қаулысында да қайталанды. Обком мүшесі болғандықтан, мені партиядан шығару пленумда қаралуы керек-ті. Г.Колбин қатысқан пленумда бюро шешімі бір ауыздан бекіді.

	Солай болуға тиіс еді. Сөйтсе де, осынау қатыгездеу жаза туралы әңгіме болғанда, бір сұрақ менің алдымды үнемі кес-кестей береді. Соған нүкте қойған жөн сияқты. «Бюрода сізді партиядан шығару, қызметтен алу туралы ұсынысты кім жасады?» деген сұрақ маған қайта-қайта қойылады. Сонда З.Қадырова обкомның идеология жөніндегі хатшысы еді. Мәскеуде жоғары партия мектебінде бір кезде оқыдық. Енді сол кісіге ұсыныс жасады деп өкпе айтуға бола ма? Оның орнында идеология жөніндегі хатшы кім болса да, сондай ұсыныс жасар еді. Рас, менің жазықсыз жапа шеккенімді жақсы білетін адам, оған белгілі дәрежеде өзінің қатысы болған адам, тіпті бір кезде бірге оқыған адам, кейінірек хабарласып, жағдай сұрасса, қиналған кезде жұмыс табуға көмектеспей-ақ қойсын, болған іске өкінішін айтып жатса, жарасатын-ақ сияқты еді. Ондай мүмкіндікті Зәуре Жүсіпқызы осынау жиырма жылда пайдаланған жоқ. Енді бұл ол кісінің өз шаруасы.

	Жазаның салдары бар: бәріміз де жұмыстан қуылдық. Әрине, тірі адам тіршілік жасайды, әрқайсымыз күнкөріс қамын жасадық. «Мынау Жақыпов дегенді идеологиялық жұмыстың маңына жолатпау керек» деген Колбин сөзінен кейін бізге мамандығымызға сай газет-журналдардың есігі жабылған еді. Қаскелең қаласында Күрті аудандық газетінде корректорлық орын табылып, күн сайын Алматыдан сонда қатынап, жұмыс істеуге тура келген.

	Өзімізге қатысты нәрселерді сол бір қатыгез уақыттағы жосықсыз шешімдерге мысал ретінде ғана келтіріп отырмыз. Әңгіме сол Желтоқсан оқиғасының маңызын екінші қырынан көрсету жайында.

	Желтоқсан оқиғасы туралы біраз жазылды. Одан өзіне ұпай жинағысы келгендер де болды: өздерін қаһарман, көсем көрсеткісі келгендер аз емес. Бұл оқиғаның маңызын оның тоталитарлық билік жүйесін қаншалықты үрейге ұшыратқанынан аңғаруға болғандай. Мәскеуден «бүлікті» басу үшін Алматыға кімдер келмеді! Партия басшылығының жоғары лауазымды өкілдерінен бастап, спецназына дейін сонда Алматыда қаптап кеткені белгілі. Жастардың екпінінен үрейленді, оның өршіп кетуінен қорықты.

	Мына бір фактінің мәніне үңілейікші. Түнгі сағат екіде республикалық партия-шаруашылық активінің жиналысы өтті. Түнгі сағат 2-де! Ел тарихында бұрын болмаған оқиға. Билік басындағылар ертеңге дейін шыдауға қорықты. Сол жиналыс үстінде баяндамашы көшедегі жастардың қай бағытта қозғалып бара жатқанын хабарлағанда, қасымызда отырғандардың үрейленгендерін де көрдік.

	Биліктің мұндай үрейі көп жайды аңғартады, оны сол оқиғаға берілген баға десе де болғандай. Баға болғанда, Желтоқсан оқиғасына оң қабақпен қарайтындардың бағасы емес, оған жанымен қарсылардың бағасы, оның саяси күшін, маңызын еріксіз мойындағандардың бағасы.

	Сол кезде ғана емес, Желтоқсан оқиғасы билік басындағыларды кейін де үнемі үрейлендірді. Соның бір көрінісі – осыдан тура жиырма жыл бұрын – 1987 жылдың 17 маусым күні Желтоқсан оқиғасына белсенді қатысқандарға соттың үкім шығаруы, сол сот процесінен түсірілген суреттерді жариялағаны үшін бір топ журналистердің жазалануы еді. Билік басындағылар Желтоқсан қаһармандарының жазалануының жұртқа жариялануының өзінен қорықты. Соны көріп, жұрт көтеріліп кете ме деп қорықты.

	Тарихта, әдетте, үлкен оқиғаларға қатысушылардың, жалпы ірі тұлғалардың жазаланған күні айрықша есте сақталады, оларға тағзым етіледі. Жазаның да түрі көп: біреу отқа жағылған, біреу дарға асылған, біреулер атылған, біреулер ұзақ жылға сотталып, жер аударылған. Сондай күндер көп елде айрықша аталады. Желтоқсан оқиғасына қатысушыларға жаза сол оқиғаның барысында-ақ қолданылды: ұрып-соғу, түрмеге қамау, жұмыстан қуу, оқудан шығару үздіксіз жүріп жатты. Кейінірек ресми түрде оларға сот болып, қатаң жазалар қолданған үкім шығарылды. Сол күнді жыл сайын еске алып отырсақ, ол Желтоқсан оқиғасына деген құрметтің, оны маңызын көтере түсудің бір көрінісі болар еді. Сол күні өздеріне жаза қолданғанда, қайыспай, қасқайып тұрған қаһармандарымыздың биліктің үрейін ұшырған суреттерін баспасөзімізде жариялап, теледидардан көрсетіп жатса, ол енді үлкен бір игілікті іс болар еді.

	Қазір Желтоқсан оқиғасына байланысты өзін батыр, көсем санайтындар, өздеріне айрықша құрмет көрсетілуін талап ететіндер көп. Нағыз батырлар – сол атақты суретте бейнеленгендер. Оларды сол тұстағы репрессиялық жазалау орындары кездейсоқ «іріктеген» жоқ. Олар сол кездегі жазаны иеленсе, бүгінгі құрмет те солардыкі.

	Осы жерде менің ойыма Ұлы Отан соғысы жылдарындағы жас гвардияшылар ерлігі оралады. Сол ерлік өнегесімен қаншама ұрпақ тәрбиеленді! Олар жайында қаншама көркем шығармалар жазылды, кинолар жасалды. Спектакльдер қойылды. Жұрт жас гвардияшылар аттарын жаттап өсті. КСРО-дай ұлы империяның барлық қалаларында олардың есімдерімен көшелер аталды. Біздің Алматымызда да солардың атында талай көше бар. Біле-білсек, Желтоқсан оқиғасының мәні біздер үшін сол жас гвардияшылар ерлігінен әлдеқайда жоғары.

	Сол жас гвардияшылардың дар алдында тұрған сәтін бейнелейтін (авторы жадымызда қалмапты) көркем картина бар. Өте әсерлі. Суретші ойын шарықтатып, көркем бейнелер, әсерлі ситуацияны қолдан жасаған. Ал сол соттың үкімін тыңдап, қасқайып тұрған желтоқсандық қаһармандарымыздың бейнесі – ешқандай қоспасы жоқ шындық. Және қандай әсерлі! Осынау керемет сурет (суретті түсірген Юрий Беккер) жастарымыздың жадында сақталып, жүрегінде жатталса, Желтоқсан оқиғасының рухы оларды әрқашан жебеп, жігерлендіріп жүрер еді. Сол атақты суретті үлкейтіп Алматы қаласының көрнекті бір жеріне іліп қою туралы ұсынысымызды қала әкімі Иманғали Тасмағамбетов мырзаның қолдағанын да айта кеткенді жөн көрдік.

	Иә, бұдан жиырма жыл бұрын Желтоқсан оқиғасының қаһармандарына сот болды. Сол соттан түсірілген суреттерді жариялағаны үшін бір топ журналист қатаң жаза алды. Желтоқсан оқиғасын айтқанда, сол кездегі репрессиялық мәшиненің осынау қатаң шараларын да еске алған жөн сияқты. Ұлы оқиғаның мәнін тереңірек түсіну үшін.

	2007 жыл.





ТӘЖІБАЕВ КӨШЕСІ БАР МА, ЖОҚ ПА?




	Ал Алматыда тіпті кездейсоқ біреулердің атында көше көп



	Көшелерге, елді мекендерге, оқу орындарына, ғылыми, мәдени мекемелерге, ұйымдарға, қоғамдарға қайраткерлердің атын беру де саясат. Саясат болғанда, азаматтардың ел алдындағы, қоғам алдындағы еңбегіне баға, халықтың оған деген құрметінің белгісі. Сөйтсе де әр қайраткердің өз орны бар. Біреуінің еңбегі көптеу, қоғамдағы орны жоғарылау болды дегендей, құрмет те соған сай болса, халық риза. Сіңірген еңбегі көптеу, халыққа қадірлі адамдардың атын, айталық, үлкенірек, орталық көшелерге берген жөн екені де даусыздай көрінеді. Бір кезде Алматыда ұлы перзентіміз Ыбырай Алтынсаринге екі орамдай қысқа көше берілгенде, жұртшылық болып кірісіп, айтысып жүріп, ақырында «Правда» дейтін үлкен көше бұйырған.

	Бірақ өмірде олай бола бермейтіні бар. Бір қайраткерлер ұмыт қалады, оның есесіне белгісіздеу біреулердің аты көшелерге беріліп жататынына таңданасың. «Сен білмегенмен, басқалар біледі» деп дау айтатындар табылар. Әңгіме біреулерге ғана таныс емес, халық, қоғам таныған қайраткерлер туралы болып отыр. Бұл жерде ономастикалық комиссия өз сөзін айтуға тиіс дейсің. Бірақ «сыбайластық» деген құдай атқан пәле соған да еніп үлгергендей-ау.

	Көп ретте жұрт жоқтаушысы, іздеушісі жоқ болған соң, айтулы қайраткерлер ұмыт қалады дегенді айтады. Сол ономастика комиссиясы іздеуші де, жоқтаушы да болуға тиіс қой дейсің, бірақ кейде бола алмай жатады. Әлде олардың тұлғалардың орнын бағамдауға өрелері жетпейді, әлде біреулердің айтқанынан аса алмайды. Қайсысы болса да, жақсы емес.

	Нақты бір тұлғаның мысалымен ой өрбітейікші. Көзі қарақты қауымға, әсіресе аға буын өкілдеріне былтыр 100 жылдығы атап өтілген (өте тар ауқымда) Төлеген Тәжібаевтың есімі жақсы таныс. Педагогика саласында алғашқы ғылым кандидаты болған қазақ. Отыз жасында халық ағарту комиссары (министрі) болған. 32 жасында – Республика Үкіметі төрағасының орынбасары. 34 жасында – республикада алғаш Сыртқы істер халық комиссариатын (министрлігін) өз қолымен құрып, оған комиссар болған. БҰҰ мінберінде КСРО атынан сөйлеген, баяндама жасаған алғашқы қазақ. КСРО-да бірінші класты Төтенше және өкілетті елші дипломатиялық рангіне ие болған да алғашқы қазақ. 38 жасында – Қазақ университетіне ректор болып, оны бес жыл басқарып, қазақ зиялыларына қамқорлығы үшін ұлтшыл деген айыппен қызметінен алынған. Араға бір жыл салып, қайтадан Республика Үкіметі төрағасының орынбасары қызметіне көтерілген, Мәдениет министрі қызметін қоса атқарған. Республикада педагогика және психология негізін қалаған ғалым, академик. Ол көтерілген парасат биіктерінің біреуі ғана оның атын тарихтың жадында қалдырғандай еді. Бірақ оны жеке адамдардың, ұмытпауға тиіс адамдардың ұмытқаны да шындық.

	Алматыда кез-келген министр болғандардың, сондай дәрежеде қызметте болғандардың атында көше бар. Олардан қызметі де, қоғамдағы орны да жоғары болған Төлеген Тәжібаевқа көше бұйырмай отыр. Қағаз жүзінде, құжат бойынша бар дейді. Бірақ біз іздеп барып, таба алмадық. Жоқ.

	Сөйтсе де сол құжатқа қарайықшы. 2003 жылдың 24 және 26 желтоқсанында Алматы қаласы мәслихатының ІV сессиясы мен Алматы әкімдігінің бірлескен №26 және №5/764, сондай-ақ №27 және №5/765 шешімі бойынша «Таугүл-3» және «Ақбұлақ» шағын аудандарындағы 70 көшеге белгілі адамдардың аттары беріліпті. Солардың арасында қызметі жағынан, қоғамдағы орны жағынан Төлеген Тәжібаевпен деңгейлес үш-төрт адам болар. Олардың бәріне, сондай-ақ белгісіз біреулерге сол аудандағы ұзын көшелер тиіпті. Төлеген Тәжібаевқа бұйырғаны – 218 метрлік көше. Кейін ол да жоғалған.

	Әрине, мынадан мынау артық деп, екі адамды салыстыру қиын-ақ. Бірақ, министр мен министрдің орынбасары болғанның айырмашылығын, академик пен оған жете алмағанның айырмашылығын, ректор мен проректордың айырмашылығын білу үшін үлкен өре қажет емес шығар. Сол тізіммен көше атына ие болғандардың талайы Төлеген Тәжібаевты жақсы білген замандастары, кейбірі шәкірті болған. Солардың көпшілігі өздерін Тәжібаевтан жоғары қойғанға, тұрғанға ұялар еді. Амал қанша, олар өз пікірлерін білдіре алмайды, дүниеден өтіп кеткен. Ана дүниеде кездесіп, «сізден жоғары тұрғанға ұялып жүрміз. Оған біздің кінәміз жоқ, шенеуніктер ғой, ономастика комиссиясы дегендер ғой» демейтін шығар-ау. Десе, жөн-ақ болар еді.

	Нақты адамдарды, әсіресе дүниеден өткендерді салыстырып, бірінен екіншісі мықтырақ деп айту әдепке сыйыңқырамайды, әркімнің өз орны бар дейміз. Сөйтсе де бір салыстыруға барғымыз келіп отыр. Алматыда Радостовец атындағы көше бар. Қаладағы ең ұзын көшелердің бірі. Төле би мен Әл-Фараби көшелерін жалғап жатыр. Бұрын бұл көше Франция Компартиясының көсемі Морис Торездің есімімен аталды. Коммунистік қайраткерлерді ысырып, оған жаңа есімдер таңдағанда, тоқтағанымыз Владимир Радостовец болды. Сол Радостовец деген кім еді? Көп адам біле қоймас, айтайық. Экономист-ғалым. Университеттің экономика факультетінің деканы, кафедра меңгерушісі болған. Бухесеп саласындағы білікті маман. Бағалауға әбден тұрарлық. Бірақ бұл оны мемлекеттік, қоғамдық қайраткер деуге негіз бола алмайды ғой. Сол ғалымды Төлеген Тәжібаевпен салыстырайықшы. Тәжібаев үш салада министр, сондай-ақ Үкімет төрағасының орынбасары болса, мұндай дәреже Радостовецтің түсіне де кірмеген. Төлеген Тәжібаев республикадағы бір ғылымның негізін қалаған ғалым, академик, Радостовецті республика экономика ғылымының негізін қалады дегенмен жұрт келісе қоймас.

	Ашып айтайық, Радостовецтің Төлеген Тәжібаевтан бір артықшылығы бар – оның республиканың билік құрамында, бизнестік құрылымда шенеуніктерге де, ономастика комиссиясындағыларға да сөзі өтетін баласы болды, әлі де бар. Ал Тәжібаевқа лайықты құрмет көрсетейік деп шырылдап жүргендердің сөзін сол шенеуніктер де, ономастика комиссиясы да құлақтарына қыстыра қоймайды. Бұл да сыбайластық кеселдің бір түрі. Экономикадағы сыбайластықты сыбайлас жемқорлық десек, ал мұны рухани ұрлық сыбайластығы деуге болар.

	Еліміздің, ұлтымыздың кейбір аяулы перзенттері неге құрметтелмейді, олардың атымен неге көшелер аталмайды дегенде, қалаларымызда олардың есімі берілетін көшелер қалмағандай көрінеді. Көшелердің бәрінің де атаулары бар, енді бұрынғыларын өзгертіп, жаңаша атау ыңғайсыз және біршама экономикалық шығынға ұрындырады, сонан соң кейбіреулердің шамына тиіп, қарсылығын тудырады деп ақталамыз.

	Әрине, көшелерді өзгертуді науқанға айналдыруға болмасы жұрттың бәріне белгілі. Бірақ өміріміздің осы саласындағы жаңсақтықты бірте-бірте жою жүйелі жұмысқа айналуы тиіс. Көшелерге тұлғаларымыздың есімін беріп, оларға құрмет көрсету – елдік саясат. Ал көшелердің аты кездейсоқ біреулермен, басқа елдің адамдарымен, атауларымен аталып жатса, бұл елдің, ұлттың мүддесіне нұқсан.

	Алматы қаласы көшелерінің тізіміне бір көз жүгіртейікші: одан не көрмейсіз! Ең алдымен одан Ресейдің барлық облыстарын, негізгі қалаларын, өзен, көлдерін, теңіздерін, яғни толық географиясын көріп, бәлкім таңданарсыз, бәлкім таңданбассыз. Сірә, қазақтардың да барған жері деген шығар, Колыманың да аты бар. Бұған орыстың барлық композиторларын, суретшілерін, ақын, жазушыларын, ғалымдарын, саяхатшыларын, саясатшыларын, басқыншыларын қосыңыз. Олардың кейбірін, сірә, орыстардың өздері де біле қоймас. Басқыншылар дегенді де жәй айтып отырған жоқпыз. Қанішер Ермак та жүр.

	Соның бәрін көріп, өз еліңнің айтулы тұлғаларының атына қоюға көше жоқ деу, бұрынғы көшелердің атауын өзгерту әлдебіреулердің наразылығын тудыруы мүмкін деген уәж айту, жұмсарта айтқанда, күпірлік болар еді.

	Қаланың картасына қарап, қандай қайраткерге, қандай көшенің атын бердік, құрметіміз лайық па деген де ойға келесің. Кейде мына тұлғамыздың орны биіктеу емес пе, оған орталықтағы, жұрттың назарына көбірек ілінетін көшелердің бірі берілгені орынды емес пе еді деген де қисынның қылаң беретіні бар. Сөйтсе де, атаусыз емес қой, біріне ерте, біріне кеш берілген соң, біреуінің сәті түседі дегендей, азын-аулақ ауытқуға назар аудармаған жөн шығар деп парасатқа жүгінесің.

	Бірақ ешқандай құндылық мәні жоқ атауларды алмастырып, заманның талабына сай өзгертіп отыруды жүйелі іске (науқанға емес!) айналдыру қажет-ақ дейсің. Соның арқасында ұмытылған ардақтыларымыз өз орнын табар еді. Кездейсоқ біреулер ысырылады. Ал кездейсоқ жайлар көп-ақ.

	Осы ретте мына бір жай да көңілге оралады.

	Алматыда Шаляпин атында көше бар және қаладағы ең ұзын көшелердің бірі. Шаляпиннің кім екені белгілі. Бір жағы орыс халқына, оның өнеріне деген құрмет ретінде көшеге оның атын берсе де артықтығы жоқтай. Бірақ қаладағы ең ұзын көшелердің бірін беріп, соншалықты қолпаштау қажет пе еді? Құрметтің де шегі бар емес пе? Тіпті орыстардың өзі оған осындай құрмет көрсетпеген шығар. Сонда біздің осыншалық шашылуымыз не? Сол Шаляпин көшесі Сәтбаев көшесінің жалғасы іспеттес. Қаныштай ұлы тұлғамызға арналған көше ұзынынан созылып жатса, жараспай ма? Әйтпесе, сонау өткен ғасырдың ортасында республикадағы екі ғылым ордасының басшысы ретінде Ғылым академиясының президенті Қаныш Сәтбаев пен Қазақ университетінің ректоры Төлеген Тәжібаев екеуі Мәскеудің сынына бірге ілініп, қызметінен босатылғанын жұрт біледі. Сол Шаляпин көшесін Тәжібаевқа берсе, үйлесіп жатпас па еді? Ал Шаляпинге шағындау көше табылар еді.

	Табылатын көше көп. Ресейдің бір облысын не бір қаласын, өзенін, көлін немесе Ресейдің өзінде әлдеқашан ұмыт болған қызыл командирлері мен көсемдерін көше атауынан алып тастадың деп ешкім өкпелей қоймасы анық.

	Ономастика – үлкен саясат. Ұлттық құндылықтарға, ұлттық мүддеге қатысы бар саясат. Онымен барынша ыждағаттықпен айналысу қажет.





ПОЛИГОН




	Семей ядролық сынақ полигонының жабылғанына – 20 жыл



	Осынау бір қатқыл сөз құлаққа жағымсыз естіледі. «Со ғыс» деген сөзбен ағайындас. Оның арғы жағынан адамдарға жасалған қиянат, қауіпқатер, қасірет дауысы естіліп, жа ныңды түршіктіреді. Соғыс та талай өмірді жалмайды. Бірақ одан кейін сол соғыс әкелетін өлімнің тоқтайтыны бар. Ал полигонның жайы өзгерек. Оның өлім сепкен қасі реті жалғаса береді. Біраз уақытқа дейін. Сөйтсе де сол по лигонның жабылғаны жақсы. Қасіреттің көзі жойылады. Тоқтатқанға, жапқанға мың алғыс, дейді халық.

	Халыққа қасірет әкелген үлкен соғыстарды тоқтатқан тұлғаларға сол халық рахметін айтады, тарих дейтін адамзат жады оны есте қалдырады. Тіпті кешегі өткен Екінші дүниежүзілік соғыстың аяқталуына себепші кімдер дегенде, тарих И.Сталиннің, Ф.Рузвельттің және У.Черчильдің есімдерін еске салады. Оларды адамдарды қырып-жойған соғысты, миллиондарды қайғы-қасіретке ұшыратқан соғысты тоқтатқандар деп есептейді.

	Сол ХХ ғасыр ядролық қару деген кесепатты да дүниеге алып келді. Сол қару кеңінен қолданылмай жатып, өзінің пайда болу кезеңінде-ақ айналасына өлім септі. Сынақтар, сол сынақ өткізетін жер – полигондар пайда болды. Сондай қасіретке әлемнің біраз жері, оның ішінде қазақ жері – халқымыздың аяулы перзенттері дүниеге келген Семей жері де ұшырады. Бұл қасірет халқымыздың жанына қатты батты. Ұлы замандасымыз Олжас Сүлейменов айтқандай, «Біз соғыстың аяқталғанына 40 жыл болды, 40 жыл бейбіт өмір сүрудеміз деп келдік, сөйтсек, соғыс аяқталмапты, 40 жыл бойы үн-түнсіз, қатыгез соғыс жүріп жатыпты». Сынақ аймағында. Полигонда.

	Сол «үн-түнсіз, қатыгез соғысты» Қазақстан Республикасының Тұңғыш Президенті Нұрсұлтан Әбішұлы Назарбаев өзінің 1991 жылғы 29 тамыздағы Жарлығымен тоқтатты. Жоғарыда Екінші дүниежүзілік соғысты тоқтатуға мұрындық болған елдердің басшыларының атын атап, олардың тарих алдындағы еңбегін айттық. Қазақ елі басшысының еңбегін солармен салыстырса болғандай. Семей ядролық сынақ полигонын жабу – теңдессіз оқиға. Оны біздің еліміздің басшысы жапты деп мақтанамыз. Әлі КСРО-ның құрамында бола тұрып, республика Президентінің мұндай шешім қабылдауы расында да теңдессіз ерлік еді.

	Бұл шешімнің маңызы ауқымды. Ол халықаралық мәнге ие. Семей ядролық сынақ полигонын жабуға байланысты халық талабы алғашқы күннен бастап халықаралық сипат алғаны белгілі. Оның «Невада-Семей» деп аталуында да үлкен мән бар. Ал полигонды жабу жөніндегі Қазақ елінде жасалған ұлы шешімнің бүкіл әлемдік мәнге ие болуы да заңды еді. Бұл – әлем жұртшылығының тілегі. Сол тілектің жүзеге асуында Қазақ елі басшысының тұрғаны үлкен мақтанышқа да, бағаға да лайық.

	Араға бір жыл салып, АҚШ Конгресі де Невадада ядролық сынақты тоқтатуға шешім қабылдаса, оған басты себеп – Семей полигонының жабылғаны екені айдан анық. Семей полигонында сынақ жүріп жатса, АҚШ парламентінде бұл мәселе қаралмас та еді. Сынақ полигонын жабу қолдау таппас та еді. Одан кейін француздар да ақылға келіп, 1995 жылы өздерінің Тынық мұхит аралындағы полигондарын жабуға мәжбүр болды. Мұндайда алған беттерінен қайта қоймайтын қытайлар да 1996 жылы өздерінің Лоб-Нор шөліндегі полигонын жапты.

	Өз істеріңді, еліңнің табысын басқалар атап айтып жатса, мақтанғаның да жөн-ау дейсің. Ол елдің абыройы, халықтың еңсесін көтеретін жәйт. Қазақстан басшысының Семей ядролық сынақ полигонын жапқан күн – 29 тамызды Жаппай қырып жоятын қаруларды жоюдың бүкіләлемдік күні деп жариялау жөніндегі ұсынысының Біріккен Ұлттар Ұйымы тарапынан қолдау табуы да білген адамға үлкен баға. Біздің еліміздің, қазақ дейтін халқымыздың ізгі ниетін бүкіл әлемге паш еткен бұл оқиғаны болашақ ұрпақ әркез еске алатын болады.

	Ядролық қарудың пайда болуын, оған қарсы күресті адамзат ешқашан ұмытпайды. Алда бұл қару жұмсалмасын дейік, қазірге дейінгі тарихының өзі адам шошырлық. Хиросима мен Нагасакидің өзі жан түршіктіреді. Жай сынақтардың өзі халыққа үлкен қасірет болып тиіп отыр. Ал қазірге дейін жинақталып қалған 41 735 ядролық оқтұмсықтың күші Жер шарын бір емес-ау, жүз мәрте жоя алады екен. Сол жойқын қаруды жоюдың бастамашысы біздің еліміз болып отырғаны да елімізге, халқымызға, ұлтымызға абырой.

	Біз айтып, басқалар қолдаған күнді алғаш рет атап өтетін уақыт та жақындап келеді. Биылғы атаудың да жөні бөлек – сол халыққа қасірет болып жабысқан Семей ядролық сынақ полигонының құрылып, онда 40 жылдан астам уақыт бойы түрлі сынақтар, яғни жарылыстар жасалғаннан кейін оны біржола жабу жөнінде Президент Н.Назарбаевтың Жарлығы шыққанына да 20 жыл толып отыр. Тажалға тосқауыл қойылғанда, оның нендей сұмдық екенін, оның қалай пайда болғанын да білген жөн. Сол мақсатта оқырман қауымға біраз мағлұмат ұсынуды жөн санадық.

	Семей сынақ полигоны – әлемдік милитаристік саясаттың, қарулану бәсекесінің салдары. Сол Екінші дүниежүзілік соғыстың аяғында АҚШ Жапонияда алғаш рет атом бомбасын жарып, халықты қанға бөктірді. Тірі қалғандарын ауруға шалдықтырды. Осы әрекетімен ол өзінің басқалардан күшті екенін дәлелдеді. Дәлелдегенде, өзіне мойынсұнуды талап етті. Ал АҚШ-тың басты қарсыласы – коммунистік КСРО оны мойындағысы келген жоқ. Мойындамаудың бір-ақ жолы бар – сондай бомбаны өзі жасап шығару. Ол үшін алдымен оны сынап көретін жер керек. Ол жер Қазақстаннан табылды. Табылғанда, онда тұрып жатқан халықтан сұраған да жоқ. Сынақ жүргізуге қолайлы деп, қазақтың ең бір қасиетті жерін ойып тұрып алды.

	Ол кезде оған қарсылық көрсету деген болмайтын. Оның үстіне бұл зұлматтың қандай қасірет әкелетінін де біліп жатқан халық жоқ еді. Шешім қабылдаған КОКП ОК мен КСРО үкіметі (қаулы 1947 жылғы 21 тамызда шықты) оны білмеді емес-ау, білді. Бірақ халықты аямады.

	Сол қаулы бойынша, алдымен Таулы сейсмикалық станса (№905 нысан) құрылып, бір жылдан кейін ол КСРО Қарулы Күштері министрлігінің оқу-жаттығу полигоны деп аталса, ақырында №2 Мемлекеттік орталық ғылыми-зерттеу полигоны деген атқа ие болды. Мұнда №52 605 әскери бөлімше көшіп келді. Ертістің сол жағасында, Семей мен Павлодар облыстарының түйіскен жерінде, батысында Қарағанды облысының біраз бөлігін алып жатқан аймақта күн-түн демей қарбаласқан құрылыс жұмыстары жүрді. Оның бәрі халықтың көзінен таса еді. Жұрт өзеннің жағасында қала орнағанын, таулы-жазықты жерлерде небір нысандардың бой көтергенін білген де жоқ. Білдірмеді.

	Сөйтіп, 1949 жылдың шілдесінде Семей ядролық сынақ полигоны атом бомбасын сынап көруге дайын болды. Бұл «айтулы оқиға» сол жылғы 29 тамызда таңғы сағат 7-де жүзеге асты. Семей полигонында атом бомбасын жару КСРО дейтін елді қайтадан АҚШ дейтін ұлы державаның қатарына көтерді. Ол ядролық қаруы бар елге айналды.

	Бұған әдетте «әлемдік деңгейдегі аса маңызды саяси және ғылыми-техникалық оқиға» деген сипаттама беріліп жатады. Шын мәнінде де солай екені даусыз. Біздің жанымызға бататыны – сол жарылыстан жеріміз бүлінді, адамдарымыз қасірет шекті. Жердің бүлінбеуін, адамдарға қасірет әкелмеуін жан-жақты ойластырып жасағанда, мұндай оқиғаны мақтаныш етуге де болар еді. КСРО дейтін әлемдегі ең жері көп алып елде адамдар зардап шекпейтін жер де табылар еді. Солтүстік мұзды мұхиттағы аралдарды айтпағанда, адамдар сирек тұратын Сібірден, Тайгадан орын табылар еді.

	Амал жоқ, болар іс болғаннан кейін, сол сынақ полигоны жайында толығырақ мағлұмат беру мақсатында онда жүзеге асырылған жұмысты айтқан да жөн. Семей сынақ полигоны ядролық жарылыстарды жүзеге асыруда көлемі жағынан да, саны жағынан да, технологиялық деңгейі жағынан да әлемдегі ең үлкен де озық сынақ орнының бірі болды. Алғашқы атом бомбасын сынау 1949 жылы өткізілсе, 1953 жылғы 12 тамызда термоядролық құрылғы сыналды, ал 1955 жылы 29 қарашада сутегі бомбасы жарылды. 1951 жылы 18 қазанда атом бомбасын ұшақтан тастап жару сыналды. Жалпы, 1949 жыл мен 1989 жыл арасында 456 ядролық сынақ (616 жарылыс) жасалды.

	Семей сынақ полигонында ядролық қаруларды сынауды екі кезеңге бөлуге болады. Бірінші кезеңі – 1949 – 1962 жылдарда ядролық жарылыстарды ауада және жер үстінде жүргізу болса, екінші кезеңі – 1962 – 1989 жылдарда жер астында (штольнялар мен ұңғымаларда) жүргізілді. Сынақты ауада, жер бетінде жасағанда қоршаған ортаның радиациялық ластануы көбірек болады. Соны ескеріп, кейінгі жылдары жерасты жарылыстарына көбірек назар аударылды. Семей полигонында тек ядролық жарылыстар ғана сыналмай, химиялық жарылыс заттарын пайдалана отырып жүргізілетін жарылыстар да сыналды. Мұндай жарылыстар саны да аз емес – 175.

	Осынау жарылыстарды сынауға Семей полигоны айрықша ыңғайлы еді. Ауадағы жарылыстар «Тәжірибе даласы» алаңында өткізілді. Бұл Курчатов қаласынан 50 шақырымдай жердегі айналасын тау қоршаған, диаметрі 20 шақырымдай, 300 шаршы шақырымдай жерді алып жатқан ғажайып жазық жер еді. Атом бомбасы да, термоядролық бомба да, сутегі бомбасы да осында сыналды. 116 жарылыстың 86-сы ауада, 30-ы жер бетінде жасалды. Мұнда жердің радиоактивтік ластануы айрықша күшті болды.

	Көп сынақ өткізілген жер – «Балапан» алаңы. Мұндағы жарылыстар ұңғымада жасалды. Оның ауаны радиоактивті ластауы жер бетіндегі жарылыстарға қарағанда әлдеқайда төмен. Сөйтсе де бұл алаңның полигонның шетінде болғаны, елді мекендерге жақындығы айтарлықтай қауіпті еді. Сонымен қатар, жерасты жарылысынан зиян аз деген желеумен аса қуатты сынақтар жүргізілді. Сондай күші 140 кт (килотонна) жарылыс салдарынан диаметрі жарты шақырымдай, тереңдігі 100 метрлік «атом көлі» пайда болған.

	Жерасты жарылысы зиянсыз дегенмен, онда күтпеген жағдайлар да орын алып, жергілікті аймақтың радиоактивтік ластануына жол берілгені де бар. 4 ұңғымада сондай жағдай болды. Сірә, содан да болар, ұңғымадағы жарылыстардың біразы бұдан кейін сынақ полигонының ортасына таман орналасқан «Сарыөзен» алаңында өткізілген. Соған жақын жатқан Мыржық тауында да жерасты жарылысы жасалды.

	Семей сынақ полигоны дегенде, көңілге оралатын бір атау бар. Ол – Дегелең тауы. Көркімен де, ол туралы айтылатын аңызымен де жұрт назарын аударатын әсем тау. Өзінің елге келген бір сапарында аяулы жазушы, абыз атамыз Сапарғали Бегалин сол Дегелеңге барғысы келеді. Әрине, сынақ заманында әскерилер оны жібермейді. Сонда Сапекең: «Маған көңіл айтыңдар, мен Дегелеңімнен айрылған екенмін», депті.

	Расында да, табиғаттың Дегелеңдей кереметін сол жарылыстар заманында аямай-ақ жаралаған еді. Онда орташа және шағын қуатты жарылыстар жасалды. Ол үшін таудың өн бойын тілгілеп, штольнялар қазды. Диаметрі 3 метрдей болатын үңгірлердің ұзындығы кейде бірнеше шақырымдарға жететін. Соған зарядтар салынып, оны жарып, таудың жүрегін солқылдатқан. 209 мәрте! Тауды шұрық тесік еткен.

	Полигонның басқа аймақтарында да сынақ өткізетін алаңдар болды. «Ақтамберлі» алаңында толық емес тізбекті реакцияларға тәжірибе жасалды. «Телкем» алаңында өнеркәсіптік жарылыстардың технологиясы сынақтан өтті.

	Бұл полигонда әлі де талай сынақтар жасау көзделген еді. Бұрынғылары аздай, «Жаңа» деп аталатын ауқымды жерді алып жатқан алаң әзірленген. Онда талай құрал-жабдықтар орнатылды. Бәлкім, бұрынғылардан да зорырақ сынақтар жүргізілер ме еді, кім білсін, бірақ онда, құдай жарылқап дейік, республика басшысының көзсіз ерлігінің арқасында сынақ жабылып, зұлматтыққа жол берілмеді. Полигонның көмейіне құм құйылды.

	Семей сынақ полигоны дегенде, біздің ойымызға ядролық жарылыстар, атом, термоядролық, сутегі бомбаларының жарылыстары оралады. Көзімізге жарылыстан пайда болған саңырауқұлақтар елестейді. Ал мұнда кең көлемді реакторлық сынақтар да болды. 1958 жылдан бастап, КСРО Министрлер Кеңесінің қаулысымен мұнда ядролық зымырандық двигательдерді (ЯЗД) және ядролық энергодвигательдік қондырғыларды (ЯЭДҚ) сынақтан өткізу ғылыми-зерттеу жұмыстары жүргізілді. Сол ЯЗД және ЯЭДҚ, сондай-ақ олардың жеке тораптарын сынау үшін полигонда 1961 жылы жылулық нейтронда жұмыс істейтін импульстік графиттік реактор (ИГР) пайдалануға берілді. Басқа да сынақтарды жүргізу үшін 1962-1970 жылдарда «Байкал-1» реакторлық кешені жасалды.

	Бұл сынақтардың әскери қарулар жасау үшін ғана емес, өндірістік те маңызы бар еді. Олар КСРО дейтін алып елдің жер-жерінде қуат өндіретін реакторлық қондырғылар жүйесінің дамуына, оның ғылыми-зерттеу негізін белгілеуге кең жол ашты. Бір сөзбен айтқанда, аса маңызды ғылыми-зерттеу жүргізілді, ол белгілі дәрежеде халықтың игілігіне де жаратылды. Сөйтсе де бұл сынақтар да, олардың саны 200-ден асады, радиоактивтік ластау тұрғысынан алып қарағанда, полигон аймағын айтарлықтай бүлдірді.

	Полигон… Осы бір сөзден тек жамандық есітілетіндей болады. Жақсы нәрсе іздеуге көңілің дауаламайды. Жақсы бір сөз айтуға аузың бармайды. Осында жүргізілген орасан зор ғылыми-зерттеу жұмыстары туралы жақ ашпаймыз. Сынақтан көрген қасірет олардың барлығын көлегейлеп кетеді. Шындық үшін кейде соны да айта кету керек-ау дегенде, осы жұрт оны қалай қабылдайды деп күдіктенеміз. Мынау адамның өзі сол сынақ полигонының ашылғанын құптап отырған жоқ па деп айтады деп сескенеміз.

	Мұны да азаматтық көзқарас ретінде қабылдауға болар. Ал шындыққа жүгінгенде, Семей сынақ полигонында әлемдік деңгейде аса зор ғылыми-зерттеу жұмыстары жүргізілді. Ол жұмыстар ядролық қарулардың жойқын күштерін анықтаумен қатар, одан қорғанудың да жолдарын көрсетуге қызмет етеді. Мұнда жалпы адамзатқа қажетті атом энергиясын өндіру мен пайдаланудың сан-саласы бойынша аса терең жұмыстар нақты іспен, тәжірибемен ұштастырылды. Оған талай ғылым салаларының өкілдері қатысты.

	Соның бәрін саралап, салалап айтып шығу да оңай емес. Осынау жұмыстардың ауқымдылығына дәлел ретінде оған қатысқан үш ғалымды атап кетсек те оқырманның көп нәрсеге көзі жетер еді. Семей сынақ полигонында сынақ жұмыстарына алты жыл бойы (1949–1955) Игорь Васильевич Курчатов (1903–1960) басшылық етті. Көзі қарақты адамға оны таныстырып жату артықтау, сөйтсе де қысқаша айтайық. ХХ ғасырдың ұлы физигі. КСРО-дағы атом ғылымы мен техникасы жөніндегі жұмыстарды бірінші ұйымдастырушы және жетекшісі. Академик. Үш мәрте Социалистік Еңбек Ері. Алғашқы кеңес циклотронын жасаушы. Атом энергетикасы институтының негізін қалаушы, директоры.

	Осындай адам полигонда алты жыл жұмыс істеді дегеннің өзі мұндағы ғылыми-зерттеу жұмыстарының әлемдік деңгейін аңғартады. Оның есімі сынақ полигонының астанасы саналатын Курчатов қаласына берілген. Онда ұлы физиктің еңселі ескерткіші бар.

	Тағы бір ұлы физик, академик Юлий Борисович Харитон (1904–1996) да аты тарихта қалатын ғалым. Ол – алғашқы атом бомбасын жасаушы. Үш мәрте Еңбек Ері. Лениндік және үш мәрте Мемлекеттік сыйлықтардың лауреаты. Алғашқы атом, термоядролық сынақтарды жасаудың басы-қасында жүрген.

	Андрей Дмитриевич Сахаровты (1921–1989) әлем жұртшылығы ядролық қаруға қарсы күрескер, ұлы демократ ретінде көбірек біледі. Ғалымдығы әсте де одан кем емес. Академик. Үш мәрте Еңбек Ері. Лениндік және үш мәрте Мемлекеттік сыйлықтардың лауреаты. Бәрі де оған ғылым үшін берілген. Ең бастысы – сутегі бомбасын жасаушы. Семей полигонында сол қаруды сынауға қатысқан. Бәлкім, сол қарудың алапат күшін осы полигонда өз көзімен көрген соң да шығар, кейін өз өмірін осынау қаруларға тыйым салу жолындағы күреске арнады. Атом қуаты қырып-жоюға емес, жасампаздыққа қызмет ету керек деген идея үшін күресті.

	Иә, Семей сынақ полигонында үлкен ғылыми-зерттеу жұмыстары жүргізілді. Оған аса зор материалдық-техникалық база да жасалды. Полигонды жапқанда, ол қайда қалмақ? Парасаттылыққа жүгінгенде, онда қалыптасқан ғылыми-техникалық әлеуетті халық игілігіне пайдалану керек еді. ССП-ны жабу туралы Нұрсұлтан Назарбаевтың Жарлығының екінші тармағында республика Үкіметіне «…Семей сынақ полигонын одақтық-республикалық ғылыми-зерттеу орталығына айналдыру» тапсырылды. Ол әлі Одақ бар кез еді. Тіпті сол Одаққа да парасаттылық жолын көрсеткендей шешім еді бұл. Ал еліміз тәуелсіздік алғаннан кейін тағы да Президенттің Жарлығымен Ұлттық ядролық орталық (ҰЯО) құрылды.

	Семей полигоны орналасқан жер – халқымыздың құйқалы жері. Өктемдікпен одан тартып алынған жер қайтадан халыққа қайтарылуы тиіс. Ол – жараланған жер. Алдымен жарасын жазу керек. Оны жазу үшін осы сынақ полигонында жасалған үлкен ғылыми-техникалық әлеует пайдаланылғаны жөн. Осы мақсатта құрамына Ядролық физика, Атом энергетикасы, Геофизикалық зерттеулер, Радиациялық қауіпсіздік және экология институттары және «Байкал-1» реакторлық кешені кіретін Ұлттық ядролық орталық қыруар жұмыс атқарды. Халықаралық ғылыми қауымдастықпен бірлесе отырып ҰЯО Семей сынақ полигонындағы және оған жақын аймақтағы радиациялық жағдайды жан-жақты зерттеп, үлкен ақпараттық мағлұматтар жинақтады. Сынақ алаңдарындағы нысандар демилитаризацияланды, яғни штольнялар мен ұңғымалар жойылды.

	Сол жан-жақты зерттеулердің, сынақ зардаптарын жою жұмыстарының арқасында ССП аумағында болған жердің 80 пайыздық көлемін шаруашылық жұмысын жүргізуге қайтаруға мүмкіндік туып отыр. Шаруашылық дегенде, бұл аймақ ежелден берекелі қоныс, мыңғырған мал өскен жер екені өз алдына, онда қазбалы байлық та көп: алтын, марганец, флюорит, таскөмір, мыс, молибден кендері бар. Қазір Қаражалда флюорит өндіріліп жатыр. Ол елімізде осы жерде ғана кездеседі. «Балапан» сынақ алаңында мыс-молибден өндіріледі. Ал Қаражыра көмір кен орны біраз жылдан бері осы аймақтың тұрғындарын отынмен қамтамасыз етіп келеді. Оның қоры – 1,2 миллиард тонна, жыл сайын 3 миллион тонна көмір өндіріледі.

	ҰЯО көп жұмыс атқарып жатыр. Оның бір ғана көрінісі – сол Орталықтың бас директоры, академик Қайрат Қадыржанов бастаған бір топ ғалым ядролық және радиациялық физика саласындағы іргелі зерттеулер және олардың негізінде ядролық және радиациялық технологиялар құрудағы жұмыстар циклы үшін Мемлекеттік сыйлыққа ие болды. Бұл жұмыстар әлемдік ғалымдар тарапынан жоғары бағалануда.

	Қасіретке айналған аймақ енді қайта сергіп, қайта түлеп, халыққа қызмет етуге тиіс. Осы жолда қыруар іс тындырылды. Оны бүкіл әлем бағалап отыр. Әлде қызғаныш, әлде жетесіздігінен болар, сол істі елегісі келмейтіндер, ең болмағанда әйтеуір бір жамандап көрсеткісі келетіндер де бар. Әркім – өз ниетінің құлы.

	Полигон. Ядролық сынақ полигоны. Оны адамзат ұмытпауға тиіс. Осы жерде ССП нысандары кешеніне ЮНЕСКО-ға тіркелген ескерткіш мәртебесін беру керек деген де пікірдің жаны бар. Бұл еліміздің зұлымдыққа қарсы күресінің, қасіретті игілікке айналдыру жолындағы қадамдарының ескерткіші болар еді, еліміздің мақтанышына айналар еді.

	29 тамызды тек біздің еліміз ғана емес, бүкіл әлем жұртшылығы адамзатқа қарсы жасалған зұлым қаруларды жою күні ретінде атап өтеді. Оның басында біздің еліміздің тұрғаны – мақтаныш.





АҒАШ ЕККЕНДІ ҰРПАҚ ҰМЫТПАЙДЫ




	Қайда барсаң да алдыңнан ағаш шығады. Бір жерде көп, бір жерде сирек. Көп болса, жері көрікті екен дейсің, адамдары жерін қадірлейді екен дейсің. Әрине, көңіліңде өңірдің табиғаты да тұрады, бір жер сол ағаштың өскеніне қолайлы, екінші жерде зорлықпен, адамның қамқорлығымен ғана өседі. Ал үшінші бір жерде ағаш жоқ. Сұрқай көрінеді. Табиғаты ғана емес-ау, адамдары да өз жерін аяламайтындай қатыгездеу көрінеді. Кей кезде сол табиғаты қаталдау дейтін өңірде де өсіп тұрған ағаштар бар. Көзіңе оттай басылады. Соны өсірген адамның жүрегі мейірімге толы шығар деген ой жаныңды желпиді.

	Еліміз кең байтақ. Бүкіл әлем елдері арасында жер көлемі жөнінен тоғызыншы орындамыз. Сол кең байтақ жерімізде орман тапшылау. Тек 4,5 пайызы ғана орманды жер екен. Соның өзінде самсаған биік ағаштары бар, арасында адам адасарлық қалың орман бір пайыздай ғана, басқасы тау, өзен алқаптарында өсіп тұрған орман-тоғайлар, құм ішіне біткен сексеуіл іспеттес бұталы ағаш өскен жер болса керек. Одан кейін адамдардың қолымен егілген, қайырымды жандардың мейірім шуағына көміліп тұрған алқаптар да бар. Көзге алдымен түсетіні солар. Бұл адамдар жеріне мейірімін төксе, ол жасыл желекке оранады екен-ау дейсің.

	Жердің көркі тал болар... Халық солай дейді. Ағашы мол болса, жері көркем екен дейміз. Табиғаттың сыйлағаны бар. Сөйтсе де ол алдымен адамдарға байланысты. Олар қамқор болмаса, сол орманды, әсіресе бүгінгі техника заманында, ағаштың құны артып тұрған заманда бірнеше жылда-ақ тып-типыл етер еді ғой. Тіпті қызғыштай қорғаған күннің өзінде қулардың суық қолдары орманға тиіп жатады: біреулері орманды өртеп, сол өрт шалған жердің ағашын алуға жол табады, енді біреулері орманға санитарлық тазалау жүргіземіз деп, қураған, құлаған ағаштарға қоса сау ағашты да отайды.

	Қарап тұрсаң, сол ағаштың қамқоршысы да, жауы да адам сияқты. Сөйтсе де жаулығынан гөрі қамқорлығы басым-ау. Әйтпесе, орман, тоғай, ағаштар әлдеқашан құрып кетер еді ғой. Құрып кеткен жоқ, қайта, тым баяу болса да, көбейіп келеді. Бір сәт қолдан егілген орман алқаптарын жоққа санап, көз алдымызға елестетіп көрейікші, жеріміз сұрқай тартып кетер еді ғой. Темір жолмен жарысып, үнемі ілесіп отыратын орман алқаптары көзімізге үйреншікті жай. Рас, кей жерде күтімсіздікке ұшырап, мықтап сирек қалған. Әйтпесе елді мекендердегі ағаштардың бәрі қолдан егілген ғой. Онсыз ауылдардың сәні болар ма еді? Тағы осынау істе біреудің белсенді, біреудің самарқаулығы көрініп тұрады. Жұрттың бәрі белсенді болса, үйінің маңын ағашқа толтырса, жеріміздің көркі басқаша болар еді-ау деген ой қабаттаса кетеді.

	Ағаш бар жерде өмір мәндірек. Оның көлеңке, сая екені өз алдына, ауаны тазартатын таптырмас құрал екенін қаладағылар ғана емес, ауылдағылар да біледі. Тіпті болмағанда, аптап ыстық желдің екпінін басатын, ықтасындық қызметі ше? Жалпы ағаштың адам игілік үшін екенін дәлелдеудің әсте де қажеті жоқ-ау. Өмірге көз салсаң, жетіп жатыр.

	Еліміздің ең қиыр оңтүстігінде Мақтаарал деген аудан бар. Жері шағын. Сірә, еліміздегі ең шағын аудан шығар. Оның есесіне халқы ең көп аудан. 300 мың. Сірә жеріне шаққанда ағашы да көп болар. Сол өңір бұрын Голодная степь, Мырзашөл атанған. Ерте көктемде раң ғана өсіп, жаз ортасында мұнда түк қалмай қурап кетеді екен. Сол жер мақта егуге игерілді. Сонау 40-шы жылдардың басында Сыр өзенінің Шардарадан бастап Түркістанның тұсына дейінді ұзын бойындағы нулы жерді мекендеген халықты зорлықпен көшіріп әкеліп, осы шөлге қоныстандырыпты. Қолмен канал қаздырып, су жетелеп, мақта еккізіпті. Сонда жағатын отын да болмаған. Алғашында су қайнату үшін шым аударып, шөптің тамырын жаққан екен. Сол халыққа сонда көмекке осы ағаш келген. Диқандар мақтамен бірге үй маңына, арық бойларына ағаш егіпті. Сол ағаш өсе келе адамға көлеңке, сая да болған, отын да болған.

	Бұл өңір қазір ағашсыз өмірді білмейді. Үй маңына негізінен жеміс ағаштарын, ал жол бойларына, арық, атыз жағаларына көлеңкелік, жалпы экологиялық қажеттілікті өтейтін ағаштар егіледі. Үй маңына, кеңсе маңына ағаш екпеу айыптай көрінеді. Сондай айып арқалайтындар да бар ғой, бірақ бұл жақта басқа жерлердегіден сиректеу. Жұрт өзі үшін егеді. Сүйтсе де осынау игілікті істе өнеге көрсеткен азаматтар бар. Жұрт олардың аттарын ұмытпайды.

	Бұрын да біз сол Мақтаарал өңіріндегі «Жүзім» совхозының директоры болған Алексей Иванович Молчанов туралы айтқанбыз. Шаруашылығын дүрілдетіп жүргізді. Олардың өндірген өнімдері облыс, республика орталықтарына жеткізілер еді. Сондағы басшылардың қолдауын көп көреді деген әңгімелер де айтылатын. Уақыт өте бұл әңгіме қалады. Ал Молчановтың осы өңірді жасыл желекке бөлегені ұмытылмайды. Осы шаруашылықтың орталығын көміп тұрған қалың ну, жол бойларына егілген бұрын мұнда болмаған көлеңкесі қою керемет ағаштар айтады. Басқа басшылар да өз шаруашылықтарына осындай ағаштар еккенде, Мақтаарал өңірін жұрт жұмаққа балар еді. Өнеге көз алдарында, көрмейді емес, көреді ғой. Мойын жар бермейді де емес, енжарлық етектен тартады.

	Молчановтың қолында айтарлықтай күш болды. Ойына алғанды орындатты. Соның арқасында айтарлықтай ауқымда игі шаруа жүзеге асты. Сөйтсе де бұл ағаш егу ісін әр адам өз шама-шарқынша жүргізе алады. Тек сондай адамдар көбейе түссе, қазіргі тілмен айтсақ, ол бұқаралық сипат алса, үлкен іс тынар еді.

	Сол Мақтаарал өңірінде жұрт осы ағаш егуге байланысты тағы бір адамның атын ерекше құрметтейді. Жетісайдан Шардараға барар жолдың бойында қолдан егілген қалың ну бар – жұрт оны Шалғымбайдың бағы дейді. Өткен-кеткен аялдап, көлеңкелесін деп алғашында бірнеше түп ексе керек. Кейін еге берген, еге берген, ақыры үлкен баққа айналған. Бұл үшін Шақаң ешкімнен ақы сұрамаған. Тіпті атым шықсын да демеген. Бұл өңірде дәулеті әжептәуір адамдар бұрын да болған, қазір де бар. Көпшілігін жақын ағайын-жамағаты болмаса, ешкім де еске алмайды. Ал мына бақ тұрғанда, Шалғымбайдай дархан жүректі адамды бұл өңірдің адамдары ұмытпайды.

	Асанбай Асқаровтай қайраткердің жұрт есінде қалардай істері жетерлік. Басқасын былай қойып, сол бір азаматтың аптап ыстығымен ерекшеленетін Шымкенттей қалада керемет дендросаябақ орнатқанын айтсақ та, оның артында аты ұмытылмастай із қалдырғанына көзіміз жетер еді. Оны бағалау үшін сол саябақты аралап көру керек дер едік. Осы сая-бақтың рахатын сезінген жан онда өсіп тұрған сантүрлі ағаштарды тамашалап, оған құштарлығы артатыны, күні ертең оны өз ауласында өсіруді ойлап қайтатыны да анық.

	Сол Асекеңнен қазіргі басшылар тәлім алса, үлкен игілікті шаруа жүзеге асары өз алдына, ұрпаққа да аты қалар еді ғой. Бізге тарих осы ағаш егумен ұрпаққа аты қалған талай абзал жандарды таныстырады.

	Талдықорған қаласынан 100 шақырым жерде Қапал-Арасан деген тамаша шипажай бар. Оның арасан суы шетелдердегі атақты курорттардың шипалы суларымен тайталасатыны өз алдына, оның табиғаты қандай! Табиғат дегенде, төрт жағынан таумен қоршап, ерекше климаттық ахуал қалыптасқаны өз алдына, сол арасан ну орманның ортасында. Қолдан жасалған орман! 32 гектар жер! Сол қолдан жасалған саябақтағы ағаштардың жасы 150 жылдан асады. Сол кезде салынған талай ғимараттар қирап, әлдеқашан жермен жексен болып кетсе де, ағаштар орнында. Саябақтың рахатын осындағы шипажайда демалушылар, іргесіндегі Арасан ауылының тұрғындары көріп жатыр. Сол саябақтың негізін дәрігер Светаев қалаған екен. Ол өзіне өшпейтін ескерткіш жасап кетіпті.

	Әйтпесе, алматылықтардың барлығына, тіпті оған пойызбен келгендерге Баум тоғайы жақсы таныс. Ол қаланың үлкен аумағын алып жатыр. Қаладағы екі темір жол стансасын қосып жатқан жол сол тоғайды айналып жүреді. Осы бір жасыл желекті алқапсыз Алматы қаласын көзге елестету де қиын-ау. Басқасынан бұрын бұл тоғайды қаланың «өкпесі» десе де артық емес. Сондықтан ол алдағы уақытта да қаламен бірге жасай береді. Сол тоғайдың негізін қалаған, көзі тірісінде ну орманға айналдырып кеткен аграном Эдуард Баум (1850-1921) болды. Алматыдағы Орталық мәдениет және демалыс саябағының негізін қалаған да сол Эдуард Оттонович. Оны алматылықтар ұмытар болса, ол күнә саналар еді.

	Қай өңірде де осы ағаш өсіруге байланысты аты ұмытылмауға тиіс адамдар жетерлік. Тек қадірлесек жөн. Менің есімнен шықпайтын бір адам бар, ол – Шығыс Қазақстан облысының Ақсуат ауылының тұрғыны Байғали Бұтабаев ақсақал. Бұл ауыл Тарбағатай тауының теріскей жағында. Бұл маңда жеміс ағаштары өспейді деген ұғым қалыптасқан. Сол ұғымды Байекең өзгерткен. Ақсуат ауылының дәл ортасында ауқымды жерде жеміс бағын өсіріп, игілігін өзі ғана емес, өзгеге де көрсетті. Тек қана басқалардың сол бір жақсы істі жалғастырмай, тек таңданумен шектелетіні таңдандырады.

	Алматыда Гөзәл Құлжабаева дейтін қарындасымыздың да қазір жақсы істері ауызға ілініп жүр. «Гүлстан» деген журнал шығарады. «Гүлзар» деген бірлестікті басқарады. Қалада көгалдандыру, аулаларды көркейту жөніндегі талай істің басында жүреді. Осыдан екі-үш жыл бұрын өзінің туған өңірі Алматы облысы, Кербұлақ ауданындағы Басши және Нұрлы ауылдарында 20885 түп ағаш егудің бастамашысы болды. Ал былтыр облыс жұртшылығына әр ауылда 20 мың түптен ағаш отырғызайық деп бастама көтерді. Бұл облыс жастарының «Ел Тәуелсіздігінің 20 жылдығын 20 мың ағаш егіп қарсы алайық» бастамасына қосылып, арналы іске айналды. Ертең осы бір туған жерін жасыл желекке орасам деп түн ұйқысын төрт бөліп жүрген жанның да атын болашақ ұрпақ құрметпен атайтынына сенесің.

	Қашан да жақсылықты, сол жақсы істің басында жүргендерді алдымен айтқың келеді. Жұрт алдымен солардың жақсы ісінің жемісін көреді. Енжарлар солардың өнегесін көріп, қимылдар ма екен дейсің.

	Ал кемшілікті айтсақ ше? Енді бұл тіпті көп қой. Қолдан келетін іс атқарылмай жатады. Ағаш егу аса көп қаржыны да талап етпейді. Алдымен ізгі ниет керек. Әр ауылдан бастамашы табылсын дейік. Оларды жергілікті билік қолдап жатса, біраз шаруа көп қиындықсыз-ақ тындырылар еді. Бірде бастамашы болмайды, бірде қолдаушы табылмайды. Сол қолдаушының болмауынан жақсы бастама аяқсыз қалатыны жиі кездеседі.

	Бір жиында еліміздің бас экологы деген атағы бар Мэлс Елеусізовтің жылда Алматы маңына ағаш егілетінін, кейін оның күтімсіздіктен қурап кететінін айтқаны бар. Мүмкін болса, сол еккен адамдардың ағаш күтімін де өз мойындарына алғандары жақсы ғой. Бірақ кейде ондай мүмкіндік болмай, күтімді басқалардан сұрауға тура келеді.

	Осыдан төрт-бес жыл бұрын «Егемен Қазақстан» газетінің «Ұлылыққа тағзым» акциясының аясында Семей мен Абай ауданының орталығы Қарауыл ауылы арасына әр жерде шоқ-шоқ етіп ағаш егу жөніндегі ұсынысымызды аудан басшылары қызу қолдағандай болған. Соған сеніп, «Ұлылыққа тағзым» акциясына қатысушылар, әскерилердің көмегіне сүйеніп, екі күн ішінде ағаш өседі-ау деген жерлерді таңдап, 20-дай жерге 25-30 түптен барлығы 500 көшет отырғызғанбыз. Сол көшет тамырланып, көктеп кеткенше, оған су құйып, күтім жасауды аудандық әкімдік өз мойнына алған. Бірақ олар сөздеріне тұрмады. Бастама да, көшет те көктемей қалды.

	Иә, біздің еліміз үшін ағаш егудің орны бөлек. Жоғарыда айтқандай, орманымыз аз. Оны көбейтуге мүмкіндік бар екеніне жоғарыда келтірілген мысалдар айқын дәлел. Еліміздің табиғатын да ескеріп, ағаш егуді мемлекеттік те, азаматтық та деңгейге көтеруіміз қажет-ақ. Бұл іс мемлекеттік саясатқа айналса, әр адам оны азаматтық борыш санаса, көп іс тынар еді ғой дейсің.

	Осы жерде басқалардың тәжірибесіне назар аударғанымыз жөн болар. Біршама елдерде орман көлемінің көптігі табиғаттың қолайлылығынан ғана емес, ұлттық деңгейде жүргізіліп жатқан шаралардың нәтижесі екені даусыз. Олар ағашты, орманды ерекше аялайды десек ләзім. Көп елде ағаш егу үлкен мерекеге, қуанышты іске айналған. Және үлкен белсенділікпен, ұйымшылдылықпен өтеді екен.

	АҚШ-та мұндай мереке 1872 жылдан бері өткізіледі. Ағаш егу мереке болса, оған қатысқан жұрттың қанша ағаш егіп үлгеретінін оймен топшылауға болар. 1921 жылдан бері Италияда өтетін бұл мереке «Жаңару және табиғат» деп аталады. Оңтүстік Кореяда ағаш егу мерекесіне бүкіл отбасы болып қатысу парыз.

	Көп елде ағаш егудің заңдық күші бар. Көрші Қытай елінде 11 мен 60 жас арасындағы әр адам жылына 3-5 түп ағаш егуге міндетті екен. Шамамен бұған бір миллиард адам қатысады десек, бұл елде жыл сайын 3-5 миллиард түп ағаш егіледі деген сөз! Филиппин елінде жылына 5 түп ағаш екпеген адам азаматтығынан айырылады. Бұл ел халқы 82 миллион. Сонда қанша ағаш егілетінін есептеу қиын емес. Вьетнамда баспасөз басылымдарын тіркегенде, оған ағаш егуге шақыруды міндеттейді екен. Оны орындамаса, газет жабылады.

	Осының бәрін ой елегінен өткізіп, жақсылықты күшпен атқарту да кейде артық емес-ау деген ой келеді. Жақында қала жұртшылығы алдында берген есебінде Астана әкімі Иманғали Тасмағамбетов еліміздің бас қаласында бір сағатта 5 ағаш отырғызылатынын мақтанышпен айтты. Жөн делік. Сонда жылына 43 800 ағаш отырғызылады екен. Бас қаламызда бұдан да көп болса артық емес. Астананың төңірегін қолдан жасалған орман алқабы белдеулеп тұрғанын, оның бастамашысы Елбасы Нұрсұлтан Назарбаев екенін халық біледі. Оған әркез арнайы барып, бақылауда ұстап жүретінін де жұрт теледидардан талай көрген.

	Тек Астананы ғана емес, еліміздің ірі қалаларын да, елді мекендерін де орман алқаптары, жасыл желек көмкеріп тұрсын, оған әкімдер тікелей жауап берсін деп талап қойылар болса, артық па?! Оны жүзеге асыруға қалың халықты қатыстыру міндеті қойылса, «Ағаш егу мерекесі» өзінен өзі өмірімізге енер еді. Жақсылықтың, игіліктің мерекесі болып енер еді.

	Ең бастысы – осынау игі ісімізді болашақ ұрпағымыз ұмытпас еді, бағалар еді.





ПАРАСАТТЫЛЫҚҚА ЖҮГІНЕЙІК




	«Ана тілі» газетінде (№10, 8-10. 03.12) ғалым, әл-Фараби атындағы ҚазҰУ-дың журналистика факультетінің доценті Аманқос Мектеп-тегінің «Аты-жөнді жазуда бірізділік керек» деген оқырманға ой салатын мақаласы шықты. Мақаланың құндылығы – орынды мәселе көтеріп отыр, пікір алысуға шақырып отыр. Бірқатар ұсыныстар айтқан. Кейбіріне қосыласың, кейбірін құптауға болмас. Сол үшін де өз пікірімізді білдіруді жөн көрдік.

	Мақаладан үзінді келтіру қажет болып тұр: «Ана тілі» газетінің тұңғыш санында «ов» туралы «Ресми аты-жөнімізді ұлттық дәстүр бойынша атасақ...» (22 наурыз, 1990 ж.) деген тақырыпта көптің көкейінде жүрген өзекті мәселені қозғаған едік. Біздің бұл идеямыз жұртшылықтың қызығушылығын туғызып, кең қолдау тапты. Газет редакциясына ұлан-байтақ республикамыздың түкпір-түкпірінен оқырман хаттары жаңбырдай жауды. «Көп тілеуі – көл» демекші, іле-шала Қазақстан Республикасы Ішкі істер министрлігі мен Әділет министрлігі және АХАЖ мекемесінің бірлесуімен мәселенің түйіні шешіліп, біз ұсынған «тегі» сөзі қолданыстағы «фамилия» орнына да, фамилияны білдіретін атауға жалғанатын жұрнақ ретінде де ресми бекітілген болатын. Газет көтерген қоғамдық пікірге байланысты әлгі министрлік пен АХАЖ қызметкерлері бас қосқан мәжіліске мені шақырып, онда аталған мәселенің ғылыми-тәжірибелік маңызы қайта-қайта пысықталғаны дәл бүгінгідей есімде».

	Аманқос бауырымыздың сол мақаласында да орынды мәселе көтерілгеніне дау жоқ. Бірақ «тегі» жұрнағына қосылу қиын. Әңгімеміз негізінен осы төңіректе. «...біз ұсынған «тегі» сөзі қолданыстағы «фамилия» орнына да, фамилияны білдіретін атауға жалғанатын жұрнақ ретінде де ресми бекітілген болатын» дегендегі «ресми бекітілгенге» шамалы күмәнмен қарадық. Алғашқы кезде бәрін қазақшалайық деген дүрмекпен «фамилияның» «текке» айналғаны рас, ал «тегі» жұрнағын жалғау ресми бекітілген емес шығар. Одан кейін талай жұрт жаңа құжат алғанда «ресми бекітілген» «тегі» деген жұрнақты ала қойған жоқ. Солай жазуың керек деп әлгі бекіткен министрліктен талап та болған жоқ. Ал «ресми бекітілгеннің» ар жағында міндетті деген ой жататыны белгілі. Тіпті кейін Президенттің арнаулы Жарлығында да азаматтардың өз аты-жөнін өзгерту құқығы барлығы айтылғанмен, мынадай болсын деп нұсқау берілген емес.

	Ал аты-жөнді жаңаша дұрыс жазу, бұрынғы орысша нұсқадан арылу біраздан бері жүзеге асып келе жатқан үрдіс. Аманқос бауырымыз айтқан «ресми белгіленген» «тегі» жұрнағын қоса жазу түрінде емес, негізінен «ов», «ев», «ин» жұрнақтарын алып тастау нұсқасында жүзеге асып келеді. Бір мысал. Әлі тәуелсіздікке қол жетпеген кезде «Егемен Қазақстан» газетінің бас редакторы Шерхан Мұртазаев басқарған қызметкерлері бір күнде өз тектерінен «ов», «евтерді» алған да тастаған. Газеттің кезекті нөмірінің макетін бекітетін кезде Шерхан азамыз бір әңгіменің ушығын шығарды. «Осы Ержұман мырза өз фамилиясынан «овты» алып тастап, қол қойыпты», – деп, оны өзі құптайтынын да, айыптайтынын да аңғартпай, басқаларға қараған. «Әркімнің өз құқығы бар ғой» деп сонда газет редакторының орынбасары Ержұман Сымайылов күңк еткен. «Олай болса, мен де алып тастаймын, – деп өз фамилиясын макетке «Шерхан Мұртаза» деп жазып, шиырып қолын қойды. – Басқалар өздері білсін». Газет редакция алқасы мүшелерінің барлығы «ов», «евтен» құтылып, ертесіне, яғни 1991 жылдың 15 мамыры күні олардың фамилиялары жаңаша жазылып шықты. Одан кейін АХАЖ қызметкерлерін мекемемізге шақырып, құжаттарымызды жаңарттық.

	Жалпы сол фамилияны, текті орысша жазуды «қызыл империяның» қасіреті деп көп айқайлайтынымыз бар. Мұны тым саясиландырудың да қажеті жоқ. Бұлай жазу заманның талабы болғаны белгілі. Оны біз Абай Құнанбаевтан, Ыбырай Алтынсариннен, Шоқан Уәлихановтан, бертінде Әлихан Бөкейханов, Ахмет Байтұрсыновтардан «үйренгенбіз», алғанбыз. Бұрын қазақта фамилия, яғни тегін жазу болмаған. Басқаны былай қойғанда Абылай хан, Бұқар жырау, Қабанбай батырларымыз заманында фамилиясыз жүрді. Әйтпесе олардың тегі болмады емес, болды, бірақ үрдіске кірмеген. Тіпті сонау ХV ғасырда өмір сүрген Асан қайғының әкесі Сәбит екені де белгілі. Бірақ қазақ халқында жеке адамды тек өз атымен атау үрдісі қалыптасқан. Ал заман өзгеріп, қоғамның белгілі бір даму кезеңі басталғанда, қазақтардың да фамилиясын жазу қажеттігі туғанда, сол кездегі жағдайға сәйкес ұлыларымыздың өздеріне орысша нұсқаны пайдалануға тура келді. Шоқанды да, Абайды да, Ыбырайды да неге олай еттің, неге «ұлтсыздыққа ұрындың» деп, кінәлай алмаймыз. Ол кезде бұл жай талқыланған да емес, қоғамдағы қалыптасқан нұсқаны пайдаланған.

	Енді заман өзгерді, еліміз тәуелсіздік алды, ұлттық құндылығымызды, ерекшелігімізді бағалайтын кез келді. Ең алдымен басқалардың ықпалымен енген үрдістен арылып, өз ерекшелігімізге сай нұсқаға көшуге мүмкіндік туды. Соған орай ата-жөнімізді дұрыс жазуға бет бұрғанымыз жөн-ақ. Онда да, Аманқос бауырымыздың осы мақаласында жазғандай, «Ұлт болам десең, аты-жөніңді түзе!» дейтін ұранды көтерудің уақыты, сірә, енді келді», «Қазақтың ресми аты-жөнін бірегей жүйеге келтіру – ұлттық идеологияның басты нысаны» деп даурығудың да жөні жоқ шығар. «Ұлт болуды», «ұлттық идеологияның басты нысанын» осыған әкеп тіреу де орынды бола қоймас. Ұлт ұстанымын бұлайша тым жеңілдету орынсыз болар. Аты-жөнді дұрыс жазу, онда бірізділік болғаны қажет және ол даңғазасыз, парасаттылықпен жүзеге асатын іс екенін ұмытпайық.

	Ал енді аты-жөнді бірізділікпен жазғанда, қандай нұсқаны қабылдағанымыз жөн? Біршама пікірлер айтылып жүр. Кейбірі қисынды, кейбірі қисынсыз. Жалпы бұл жөнінде пікір айтқандардың біразы екі бөліктен тұратын аты-жөнді қайсысы есімі, қайсысы тегі екенін ажырата алмаймыз деген уәж айтады. Сондықтан қайсысы тегі екені көрініп тұруға тиіс дегенді алға тосады. Айталық, Серік Берікұлы деген сияқты. Бірақ бұл үлгінің кемшілігі – Серіктің баласы бұл текті (фамилияны) алып жүре алмайды, өйткені немересі атасына ұл бола алмайды. Ал тек (фамилия) кейінгі ұрпаққа ортақ болуға тиіс. Сондай-ақ қыз баланың да «ұлы» жұрнағы бар фамилия-текті пайдалануы қолайсыз.

	Сонан соң, тағы бір жұрттың айтатыны – қазақтың аты-жөнінен оның қазақ екені көрініп тұруға тиіс екен. Бұл ретте армяндар (Петросян), грузиндер (Гапрандишвили, ол ғана емес, оларда Жапаридзе, Гамсахурдиа, Берия да бар), поляктар (Огинский) мысалға келтіріледі. Солар сияқты исі қазақты аты-жөнінен танып отырсақ жөн екен. Неге біз солар сияқты бір-екі елге еліктеуіміз керек? Жалпы неге аты-жөннен ұлт көрініп тұруға тиіс? Аты-жөн адамды бір-бірінен ажырату үшін, жеке басын айғақтау үшін керек емес пе? Ұлттың бұл жерде не қатысы бар? Басқалардың біздің аты-жөнімізден қазақ екенімізді білгенінде не тұр? Содан біздің мәртебеміз өсе ме? Олар біздің қазақ екенімізді білген соң бізге айрықша құрмет көрсетіп, есе бере ме? Аты-жөніне қарап, немістерді, түріктерді, француздарды, ағылшындарды бірден тани қоямыз ба? Неміс – Гете, Шиллерді, француз – Гюго, Бальзакты, ағылшын – Шекспир, Диккенсті, америкалықтар – Твен, Хемингуэйді аты-жөніне қарап қай елдің, қай ұлттың өкілдері екенін ажырата алар ма едік?

	Сірә, кейбір елде сондай дәстүр бар екен, біз де солай болуымыз керек деп еліктеу-солықтаудың қажеті жоқ шығар. Аты-жөніне қарап ұлтын танимыз деудің өзі де кейде дәл келе бермейді. Айталық, тегінде «ский» жұрнағы жоқ болса да, Фредерик Шопен, Адам Мицкевич, Николай Коперниктің поляктың ұлы перзенттері екеніне шүбә келтірмейміз. Сондықтан бір ұлттың аты-жөні бірдей нұсқада болуы керек деген талап негізді деу де жаңсақтық. Әлемдік біраз тұлғалардың атын атайықшы: Жавахарлал Неру, Нельсон Мандела, Назым Хикмет, Мұстай Кәрім, Махмуд Аббас, Барак Обама, Әлішер Наваи, Самед Вургун, Шандор Петефи, Франц Кафка... бұлардың ешқайсының тегінің жазылуына қарап ұлтын ажыратуға болмас еді. Ал көзі қарақты адамдардың көпшілігі бұлардың қай ұлттың өкілі екенін ажырата алады. Фамилиясындағы жұрнаққа қарап емес. Ұлтыңды танытуың керек болса, алдымен ісіңді таныт. Жұрт Абай Құнанбаевтың, Мұхтар Әуезовтің, Қаныш Сәтбаевтың, Олжас Сүлейменовтің, Нұрсұлтан Назарбаевтың қазақ екенін біледі.

	Сөйтсе де, бұған дейін тарихи жағдайға байланысты аты-жөнімізді орыс нұсқасында жазып келсек, енді қолымыз тәуелсіздікке жеткен соң, одан арылудың мүмкіндігі туып отыр. Және бұл бодандық қалпымыздан құтылудың бір көрінісі болмақ. Сонда қандай нұсқаға тоқтауымыз керек?

	Дәл осындай жайды осыдан бір ғасыр бұрын түрік ағайындар да бастан кешті. Ататүрік заманында. Олар да бұрын бір кездегі қазақтар сияқты, тек өз аттарымен ғана шектелген ғой. Сонда Ататүрік, басқа өркениетті елдердегідей, әр адамның атымен қоса фамилиясы да, яғни тегі де болып, құжаттарына жазылсын деген нұсқау берген. Сонда түріктердің біразы тегі ретінде өз әкесінің, атасының атын алу қажеттігін де ойламаған сияқты. Біреулер өз қасиеттерін сипаттайтын сөздерді алғанға ұқсайды. Абдолла Ұзын, Мұстафа Кемал, Әзиз Несин, Назым Хикмет... Бұдан тектеріңнен түрік екендерің айқайлап тұрсын, оған бір өзгермейтін жұрнақ жалғансын деген талап болмағаны аңғарылады. Біз, әрине, Тұрғыт Озал, Сүлеймен Демирел, Абдолла Гүлдің түрік екенін жақсы білеміз. Бірақ олардың тегіне жалғанған жұрнақ арқылы емес, үлкен қайраткерлік қызметінен.

	Сөйтіп, түрік ағайындарда аты-жөнді жазу үрдісі қалыптасып үлгерді. Ол екі бөліктен тұрады. Қайсысы – аты, қайсысы тегі деп шатасып жатқан да ешкім жоқ. Айтылған кезде алдымен аты, сонан соң тегі айтылады. Тансу Чиллер дегенде, Тансудың аты екенін білеміз. Ал ресми құжаттарда алдымен тегі, сонан соң аты жазылады. Содан біздің ағайындарымыздың аты қайсы, тегі қайсы екенін білмей шатасамыз деген байбаламдарының негізі жоқтығын аңғарасың.

	Түрік ағайындардың аты-жөнін жазу тәжірибесіне назар аударып отырғанымыз – бұл елдің бізге халықтық, ұлттық ерекшеліктерінің жақындығы бар, тәуелсіздікке қолдары бұрын жеткен. Әлемде үлкен орны бар ел, белгілі дәрежеде әлемдік өркениет игіліктеріне көбірек араласқан ел. Солардың тәжірибесіне үңілгеніміз артық емес, әрине. Сөйтсе де, тек бір ел емес, осы аты-жөнді түзуде әлемдік тәжірибеге назар аударған жөн болар. Тегіне қарап, «ов», «ев», «ині» бар славяндарды танып, тағы бір жұрнақтарына қарап, грузиндерді, әзербайжандарды, поляктарды, арабтарды тануға болады екен деп, қайдағы бір жұрнақ іздеудің жөні жоқтай. Ондай жұрнақсыз да, ағылшындар, француздар, немістер, қытай, жапондар ұлы ұлт, ұлы халық болып өмір сүріп жатыр емес пе?!

	Енді осы аты-жөнді жазуда бірізділік керектігі жөнінде ой қозғап, атсалысып жүрген азаматымыз Аманқос Мектептегінің нақты ұсынысына тоқталайықшы. Тоқтағанда, соңғы тұжырымы мынадай: «Тоқ етері – ғылыми негізге (?) сүйеніп, ұлттық дәстүрге (?) сәйкес, азамат(ша) аты-жөнін бірегей (Айсұлу Асан-қызы Қорған-тегі, Қайрат Бауыржан-ұлы Ақжан-тегі) үлгіде заңды бекіту тәуелсіз еліміздің 20 жылы ішінде толғағы әбден жетті. Парламент депутаттары, Қазақстан Халқы ассамблеясы, құзырлы министрліктер мен жауапты мекемелер Қазақстан Республикасы азамат(ша)сы аты-жөні ұлттық мүдде тұрғысынан төлқұжатта жазылу тәртібін жаңашылдықпен реттеуді тездетуге белсенді атсалысады деген әлеумет үлкен сенім мен үмітте», – дейді. Бірақ бұдан «ғылыми негізді», «ұлттық дәстүрді» табу қиындау. Адамның тегіне «тек» жұрнағы жалғау керісінше соның екеуіне де қайшы емес пе? Бұл қай ғылымға негізделген, қай дәстүрімізде бар еді?

	Жалпы «тек» сөзіне байланысты Аманқос бауырымыздың біраз пікіріне қосылу қиын. «Тегі» дегеннен қашу, тектілік емес» деп, басқа пікірдегі адамның арына тиетіні де артықтау екені өз алдына, ал енді бұл сөзден қашпағанда, оны фамилияға (текке) тіркеу міндет пе екен? Осы үлгіні басқа елдердің үлгісімен салыстырып қарайықшы. Тектің орысшасы – «фамилия», ағылшыншасы – surname. Осы сөздерді кейбір елдер азаматтарының аты-жөніне қоса жазар болса, қалай болар еді? Айталық, Барак Обама-surname, Тони Блэр-surname, Владимир Путин-фамилия, деп. Өте ерсі, оғаш болар еді. Ал біз солай еткіміз келеді.

	Мұнымен де қоймай, бұл ерсілікті еліміздегі басқа ұлт өкілдерінің аты-жөніне де тықпалауды ұсынады. «Светлана Иван-қызы Сидорова-тегі, Аркадий Казарян-тегі, Вахтанг Дзудашвили-тегі, Янек Башко-тегі, Нелли Ким-тегі...» деп. Бұл күлкі тудырып қана қоймайды, ол ұялғаннан тек тұрмастың күлкісі болар еді ғой. Мұндай ұсынысты басқа ұлт өкілдерінің естімегеніне шүкіршілік дерсің. Басқаның күлгені тіпті жаман ғой.

	«Тегіне» байланысты пікірлерді осымен шектейік. Қанша «толғағы» жетсе де, оны заңмен бекітуге ешкім бара қоймас. Әлемге күлкі болудан қорқар.

	Тағы да, аз да болса, бірер нұсқаның бой көрсеткені бар: «пәленше ұрпағы», «түгенше үбірі», «пәленше әулеті», «пәленшенің түгеншесінің пәленшесінің түгеншесі» дейтін шұбыртпа халық арасында қолдау таба қойған жоқ.

	Дегенде, халықтың үніне де құлақ асқан жөн шығар. Жалпы жұрт аты-жөнін өзгертуге күрт кіріспегенмен, оның жүріп жатқаны анық. Жыл сайын республикалық бас газеттерде мектептерді бітіріп, ұлттық тестілеуден кейін оқуға түсу грантына ие болғандардың тізімі жарияланады. Өте ұзақ тізім. Республика бойынша барлық оқуға түскендердің тізімі. Мектепті жаңа бітіріп, жаңа ғана төлқұжат алғандардың өзі аты-жөндерін қалай жазатынына еріксіз назар аударасың. Әрине, бұл жерде балалардың ата-анасының көзқарасы шешуші рөл атқарады. Олар балаларының аты-жөнін дүниеге келген кезде солай жазды ма, жоқ балалары төлқұжатын алар кезде өзгертті ме, ол жағы бізге белгісіз. Сөйтсе де сонау кезде қалыптасқан аты-жөнді жазу үрдісінен айтарлықтай өзгешелік бар. Рас, әлі бұрынғы қалыптасқан дәстүр басым. Өзгерткенде, жұрт бұрынғы орысша, «ов», «ев», «ин» жұрнақтарын алып тастау нұсқасын ұстанады. Яғни аты-жөн үш бөлімнен тұрады: тегі, өз аты, әкесінің аты. Бұл жерде тегі дегенде жұрнақсыз атау.

	«Тегі», «ұрпағы», «әулеті», «үбірі» дегендер кездесе қоймайды. Ал енді осы аты-жөнімізді жазуда қандай нұсқаға тоқтаған жөн дегенде, сірә, сол халықтың ынта-ықыласына қарағанымыз жөн сияқты. Мұнда өз аты, әкесінің аты, текті білдіретін атау бар. Ол бұрынғы заман таңған түрлі жат жұрнақтан таза, әлемдік өркениеттік нұсқаға да сай, онда қолдан жасалған сыңаржақ қоспа жоқ. Сірә, жұртқа керегі парасаттылыққа негізделген осындай нұсқа болса керек.

	Аты-жөнді жазуды бірізділікке салу мәселесін көтерудің орынды екені даусыз. Бірақ «Ұлт боламын десең аты-жөніңді түзе!» деп ұрандатудың жөні жоқ. Асығатын да, сабырмен шешетін де, уақыттың өзі орнына қоятын да мәселелер бар. Тез «ов», «ев», «инді» алып тастамадың деп жұртқа кінә тағу да орынды бола қоймас. Қазір жатырқап отырған жұрнақ жалғанған аты-жөнімен-ақ халқымызды әлемге танытқан бұрынғы ардақтыларымызды айтпағанда, қазіргі кезде ұлтымыздың, халқымыздың, мемлекетіміздің брендіне айналған Назарбаев, Сүлейменов, Әубәкіров, Төлегенова, Серкебаев, Шаханов сияқты тағы басқа фамилия-тектердің жұрнақтарын алып тастасақ, көп нәрсені жоғалтар едік. Бұл фамилия-тектер халыққа, ұлтқа, мемлекетке қызмет етіп жатыр. Олар ұзақ жылдар бойы үлкен еңбекпен, күреспен қалыптасқан, танылған. Оларға қарап әлем жұртшылығы қазақ дейтін халықты, ұлтымызды, елімізді таниды. Енді «Ұлт боламын десең, аты-жөніңді түзе!» деген ұранға аптығып қосылып, сол әлем таныған аттарды өзгертер болсақ, елімізді танытқан, әлі танытып жатқан адамдардан айрылар едік. «Олардың фамилиясын-тегін өзгерткенбіз» деп әсіресе шетелдіктерге түсіндіріп жата алмайсың.

	Әр нәрсенің орны бар, асығатын нәрсе бар, кейбіреуін аптықпай шешуге тура келеді. Сөзімізге арқау болып отырған аты-жөнді жазуды бірізділікке түсіру, ең алдымен бұрынғы нақақтан қосылған жұрнақтардан арылту мәселесі науқаншылықпен емес, асықпай-аптықпай шешетін, негізінен болашақ ұрпақтың үлесіне тиетін мәселе. Асығып-аптығар болсақ, бір жұрнақтан құтыла алмай жатып, тағы бір жұрнақтарға («тегі», «ұрпағы», «әулеті», «үбірі») душар болып, тағы да сорымыз қайнауы мүмкін.





БАР ИГІЛІКТІҢ БАСЫ – ЕҢБЕК




	Әркімнің көңіліне жақын идея болады. Ол қоғамдық сипат алса, сол идеяға көңілі жақын адам қуанады. Жасыратыны жоқ, Президент Нұрсұлтан Назарбаевтың «Қазақстанның әлеуметтік жаңғыртылуы: Жалпыға Ортақ Еңбек Қоғамына қарай 20 қадам» деген бағдарламалық мақаласы, жалпыға ортақ еңбек қоғамы идеясы, сірә, бізге ғана емес, талайлардың көңіліне дөп тиіп, ризалық сезім тудырды деуге болар. Бұл әсіресе, сол еңбекпен құрметке жеткен, соның жемісін жеген аға ұрпақ өкілдеріне, солардың тәлім-тәрбиесін көрген, сөзін тыңдаған ұрпаққа айрықша әсер еткені анық. Бұдан әсте де бұл идея өткен жүйе адамдарына жақын екен деген пікір тумайды. Әңгіме барлық игілік еңбекке сай болуы, әділдікпен бөлінуі керек, жақсы, қажырлы еңбек еткен адамның соған орай жағдайы да жақсы болуы керек деген идея тек кеңестік қоғамға ғана тән емес, ол кез келген қоғамдағы басым көпшілікке тән, әлеуметтік әділеттілікті қалайтындардың барлығы оны қолдайды.

	Өзіңе жақын идеяға басқалардың қалай қарайтыны да көңілде жүреді. Осынау бағдарламалы мақала жарияланғаннан кейін жұрттың оған қалай қарайтынына да назар аудардық. Обалы не керек, ақпарат құралдары оған айтарлықтай мән беріп, жұрттың пікір-ұсыныстарын белсенділікпен ортаға салып жатыр. Соған қарайсың да, бұл идеяның халықтың көңілінен шыққанын аңғарасың. Тіпті ресми көзқарасқа қарсы сөз айтқанды қапы жібермейтіндердің өзі іштей мақұлдауға мәжбүр болды ма, әйтеуір үнсіз қалғанды жөн көргендей. Барлық құндылықтың басы болғандай еңбекке құрмет идеясына қарсы сөз айтуға ешкімнің де жүрегі дауалай қоймас.

	Қашан да еңбек адамзат қоғамы дамуының қозғаушы күші болғаны белгілі. Оған адамзат тарихы куә. Ұлылардың сөздері дәлел. «Адамды адам еткен – еңбек» деген тұжырымды Ф.Энгельс айтты деп, одан бас тартудың да жөні жоқ шығар. Әңгіме адамды кімнің жаратқанында емес, сол адамның дамуы, бүгінгі деңгейге жетілуінің басында еңбек тұрғаны жайында. Сол еңбекті дұрыс ұйымдастыра білген, соған табына білген ел де, қоғам да дамудың биігінде тұр. Содан сабақ алу парыз.

	Президенттің мақаласын оқығанда, осындай ойлар көңілге оралады. Өзіміздің өткен жолымызға қарайсың, болашағымызға үңілесің. Басқалар қызыққандай табыстарымыз да барлығы рас. Өкінішіміз де жетерлік. Өкінішіміздің үлкені сол ұлы еңбекті барлық уақытта барлық нәрсеге өлшем ете алмағанымыз болар. Президенттің мақаласында «әлеуметтік инфантализм» деп аталған құбылыс қоғамымызға қатты қырсығын тигізді. Автор «оның негізінде 90-шы жылдардағы «жабайы капитализмнің» өтпелі бастапқы кезеңінде «жабысқан» еңбекке өңі айналдырылған, теріс көзқарас жатқанын» ашып көрсетті.

	Сірә, бұл сол жаңа жүйеге өту кезеңіндегі біраз асығыс істерімізді, кемшіліктерімізді, еңбек дейтін құдіретке жасаған қиянатымызды ашып айтсақ, мойындасақ, тіпті кешірім сұрасақ, бұл әділдік болар еді, ұрпақ алдында арымызды арашалағандай болар едік, жұртқа дұрыс бағдар ұсынар едік.

	Сол жаңа жүйеге өтер кезде жекешелендіру шараларын жүргізу қажет болғаны даусыз. Бірақ асығыстық жасалды. Жекешелендіру дүрмегімен бұрын халықтың еңбегімен жасалған біраз дүние пысақайлардың, қулардың, тіпті қылмыскерлердің иелігіне көшіп кетті. Бәрі жұрттың көз алдында. Күні кеше еңбектен шеттеп, жеңілдің астымен, ауырдың үстімен жүргендердің бірталайы бақуатты болып шыға келді. Керісінше, бұрынғы ұжымдық жүйе кезінде еңбегімен көзге түсіп, құрметке бөленіп жүрген талайлардың екі қолына бір күрек таппай қалғандары да көп болды.

	Бұған мысалды кез келген жерден, ауылдан да, қаладан да табуға болар еді. Алматыда бүкіл республикамыздағы ең үлкен сауда орны кімге тигенін жұрт біледі. Соған еңбегімен қолы жетпегенін де біледі. Еті тірілеу жас балалар «жабайы капитализм» тұсында компаниялардың тізгінін ұстап, қас-қағым кезеңде байып шыға келді. Еңбекпен келген талай игілік талапайға түсті. Ал сол еңбекке сенгендер бөлістен құр қалды.

	Бұл олардың тек еңбек етуді біліп, нұсқаған жұмысты ғана атқарып, жаңа өмірге бейімделе алмағандығынан да, кейбіреулердей арсыз әрекеттерге бара алмағандығынан да еді. Ептілер барлық жерде де болды. Қазір еске түседі, Оңтүстік Қазақстан облысының Арыс ауданындағы «Байырқұм» совхозында біраз пысақайлардың ортаның малын қалай жегенін естідік, куә де болғанбыз. Біреулер несиеге 40-50-ден ірі қара алып, оны кейін инфляция белең алған кезде бір малдың ақшасын төлеп, иемденіп кеткен. Ал сол малға ортақ басқалар түксіз қалған. Мұндай фактілерді көп жерден кездестіруге болар еді.

	Келеңсіз мысалдарға көбірек тоқталып отырғанымыз – еңбектің қадірін кетірген жайларды әшкерелемейінше, айыптамайынша, жұрттың адал еңбекке сенуі қиын. Ең алдымен жұртқа сол сенімді қайтаруымыз керек. Жұрт ешқандай тамыр-таныссыз-ақ, айла шарғыға бармай-ақ, қажырлы еңбектің арқасында бақуатты өмірге жететініне хақ сенбейінше, жаппай берекелі еңбекке бет бұрылуы күмәнді.

	Енді сол берекелі еңбекке жұртты бұрудың басты жолы да сол еңбекті қадірлеуге, құрметтеуге барып тіреледі. Біреулер істейтін жұмыс жоқ деп шарасыздық көрсетіп отырғанда, істің көзін тапқан талай адам ауылда да, қалада да өз шаруаларын дөңгелетіп отыр емес пе? Табыс тапса, өзі үшін, өзінің игілігі үшін жасап жатыр, бұрынғыдай қоғамдық игілікке қосып жатқан еш нәрсесі жоқ деп, қазір оларға сырт қарап, енжарлық көрсететініміз бар. Олардың басқаларға берері көп, өздерінің өнегесімен үлкен игілікке бастайды. Сол өнегеге жұрттың назарын аудара білсек абзал. Бұл сол өнеге иелеріне, еңбекке құрметімізді күшейтейік. Бұл ең алдымен билікке қатысты шаруа.

	Қазір еңбекке енжарлық елдің еңсесін басып тұр. Масылдық пиғыл белең алған. Жұрттың көбі аз беріп, көбірек алғысы келеді. Оның игілігі үшін өзі емес, басқалардың жұмыс істегенін қалайды. Үкімет жасап берсін дейді. Қазір көп жерде ауыз су қат. Құбыр бұзыла қалса, үкімет қайда деп, жұрт ереуілге шығуға дайын. Сол адамдар бас біріктіріп, қоғамдасып, қауымдасып, өздері бітіргісі жоқ. Ауыз су демекші, бұрындары көп ауылда, әр үйде әйтпесе екеуара, үшеуара бір құдық болушы еді. Өздері қазып алатын, әйтпесе еңбегін төлеп құдықшыға қаздыратын. Ауылымызда Сәлібек дейтін құдықшы азамат болды. Қызылқұмның ішінен шопандарға сексеуілмен шегендеп қырық құлаш құдық қазып беретін. Оның суы таусылмайтын. Соның бәрі еңбекпен жасалатын.

	Әрине, халықты еңбекке жұмылдыруда көп нәрсе жергілікті орындарға да байланысты. Жақсы ұйымдастырушы болса, кез келген жерден біраз жұмыс та табылар еді, халықты еңбекке тартудың жолы да ашылар еді. Тағы да ауылымызда кезіккен бір жайт көңілге оралады. Жиделі ауылының басшылығында жүрген бауырымыз Әлиасқар Ділдәбековтің өзінің сөзі өтетін адамдарға: «Арнаулы көмектің орнына мал алып берейін де, соны бақсаңдар, табысы да аз болмайды ғой, мына балаларың еңбек етіп үйренеді ғой!» – деп шырылдағанын талай естігеніміз бар. Оны біреулер тыңдады, біреулер тыңдамады. Біраз адам еңбектен қашып, мемлекеттен арнаулы көмек алу үшін жұмыс істемеуге, азын-аулақ мал ұстамауға бейіл.

	Ауылда жұмыс жоқ дегенді көп айтамыз. Көзін тапқанға, еңбектен тартынбайтындарға – бар, енжарға – жоқ. Бір үйдің ауласынан мал өреді, екіншісінің қақпасы ашылмайды. Бір аулада жеміс ағашы өнім беріп құлпырып тұр, көкөнісі өсіп тұр, екінші ауладағы жер бос жатыр. Әрине, тек ауланың азын-аулақ жері бір отбасын асырай алмайтыны белгілі. Бірақ біраз қажетті өтейтіні де белгілі. Ең алдымен ол еңбекке көзқарастың айқын айнасы. Еңбекқор отбасы сол жерден өздеріне қажетті көкөніс жинайды, жылына жетерлік тосап қайнатып алады.

	Біраз жұрт таласып-тармасып саяжай алады. Оның қазір, сата қалса айтарлықтай қаржы болатыны да белгілі. Сол саяжайдың жерін, біреу күтсе, біреу күтпейді. Оның да отбасының барлық қажетін өтемейтіні белгілі ғой. Сөйтсе де, соған жұмсалған еңбектің біраз өтеуі болатыны анық. Еңбекке деген енжарлығымыз оған жібермейді.

	Жалқаумыз десек, намыстанамыз, ұлтқа жабылған жала деп өре түрегелеміз. Намыстанғанымыз жақсы, бірақ шындықты да мойындағанымыз жөн. Еңбекке деген енжарлығымыздың салдарынан көп есемізді жіберіп аламыз. Ал біреулеріміз қауымымыздың біраз бөлігінің жұпыны өміріне басқа ұлт өкілдері айыптыдай, неге олар бізден жақсы өмір сүреді деп айқайлаудан да тайынбайды. Оларға: «көбірек еңбек еткендіктен» деп жауап беруге болар. Ешкім де біздің есемізді тартып алып отырған жоқ.

	Кейде сырттан жұмыс іздеп келгендерді айыптап, өзімізде жұмыс табылмай жатқанда, оларды неге кіргіземіз деп өзеурейтініміз және бар. Олар біздің елімізде атқарылатын жұмыс көп болғандықтан келіп, өздеріне ұсынылған жұмысты ғана орындайды, ешқайсымыздың үлесімізге ортақтаспайды, несібемізді жеп жатқан жоқ. Ал біразымыз жұмыс таба алмай жүрсек, ол өзімізге, ең алдымен өмірден өз орнымызды таба алмай жүргенімізге байланысты.

	Президенттің бағдарламалық мақаласын оқып, оны сараптағанда, өмірімізде орын алып отырған біраз келеңсіз жайлардың көңілге көбірек оралатыны – енді соны жоюдың, соған қарсы белсенді күрес ашудың мүмкіндігі туғандай көрінеді. Бұл күрес біздің өмірімізге үлкен өзгеріс әкелуге тиіс. Еңбек өлшемге айналар болса, жасар игілігіміз еселеніп қана қоймайды, өміріміздегі үлкен кеселдердің, ең алдымен жемқорлық деген бәленің жолы тарылады. Еңбекті бағалаған жұрт еңбексіз табысқа қарсы тұрады.

	Адам мен «мемлекет мүддесі бір болса, оның нәтижесі кемел. Адамдарды, мемлекет мені асырауға тиіс» деген масылдық пиғылдан айырып, оларды жаңа қоғам құруда белсенді әріптеске айналдыру – жасампаз идея. Бұл еңбек адамының рухын көтереді. Бүгінге дейін дәл осыған жете мән бермегенімізді мойындасақ ләзім.

	Қызметімізге байланысты шет елдердегі оқиғаларға зер салып жүретіндігімізден де Президент Нұрсұлтан Назарбаевтың бұл бағдарламалық мақаласы әлемдік құбылыстардың да сырын тереңірек ұғуға мүмкіндік беретінін аңғарамыз. Еңбекке тиісті дәрежеде мән бермеу, тұтынушылық пиғылдың басым болуы әлемдік дағдарысқа әкеліп отыр. Кейбір жерлерде әлеуметтік мәселелерді экономиканы дамыту, еңбектің нәтижелілігін арттыру жолымен шешу орнына түрлі қарсылық акциялар жолымен шешуге ұмтылыс тек кері нәтижелерге соқтырды. Қырғызстан, Украина сияқты елдердегі түрлі-түсті революциялар экономиканың дамуын тежесе, тұтынушылық пиғыл өркениетті саналатын Еуропаның біраз елдерін тұйыққа тіреді. Президент Назарбаев ұсынып отырған жалпыға ортақ еңбек қоғамы идеясына басқалар да үңіліп, өздеріне қажетті көп нәрсе табатыны анық.

	Үлкен идеялардың, бағдарламалардың мәні кейде уақыт өте ашылады. Өзіміз куә болып отырғаннан да Нұрсұлтан Назарбаевтың жалпыға ортақ еңбек қоғамы идеясының мәнін біз әлі жете бағалай алмай да отырған шығармыз, ол әлі халықаралық қоғамдық ойдың дүмпуін тудырар деген ой келеді. Ал ол әзірше өз еліміздің дамуының жаңа идеологиялық негізіне айналып отыр. Еңбекке деген көзқарасымыз түбегейлі өзгеріп, бар игіліктің, құндылықтың өлшемі еңбекке барып тірелер болса, өміріміз өзгереді, қоғам өзгереді. Жақсылыққа қарай өзгереді.





	https://t.me/kzkitap





