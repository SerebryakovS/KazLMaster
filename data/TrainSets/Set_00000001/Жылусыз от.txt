	Ұзақбай Доспанбетов

	Жылусыз от





	Роман





БIРIНШI ТАРАУ




	Бұл ұбақ-шұбақ созылмалы таулардың қыспағындағы үстiрт тұс. Тек батыс жағы еңiске қарай құлаған, ұшы-қиырына көз жеткiсiз шалқар жазық. Сол батыста қара жердiң жалын алаулатқан жанарындай балқып, күн батып барады.

	Тау етегiнде əбден құнысып, қапырықтанып, ақ шаңдақ басқан ауыл қазiр кешкi салқында бүк түсiп, мызғыған күйде тұр. Тек қана үйлердiң ақ саз балшықтан жасалған сылақтарына, енi мен ұзыны бiрдей дерлiк ескi жақтаулы қораш терезелерiне қызғылт нұр түскен. Құлама тау шыңдарында да қызыл қан шашырағандай албырт нұр ойнайды. Ауылдың оңтүстiк жақ еңiсiндегi көлденең сұлаған ұзын төбенi жабыса емiп, бұлықси аққан Қора өзенiнiң даусы келедi.

	Ауыл ортасын қақ жарып өтетiн шаңдақ көшеден жоғарырақ, төбесi қолмен сыланған үй алдында екi бала жылап отыр. Бiрi жетi жасар, екiншiсi тоғыз жасар шамасында ғана.

	– Ұлан, жылама, а, – деп ересегi кiшiсiне жалбарынады. Сөйтедi де өзi де жылайды. Бұл оның бос сүйек, жасықтығынан емес, iнiсiнiң халiне қарап, өзiнiң көз жасынсыз отыруын жөн көрмейтiн өзiндiк бiр сəби түйсiгi едi. Ұлан да табиғатында егiле беруге жоқ. Тек күнi бойы ыстық күн жеп, қазiр салқын кеште де кiре қояр дайын мейiрбан ұяның жоқтығы оны жыламсақ еткен.

	– Өмiртай, мен жыламасам сен де жыламайсың, иə?

	– Жыламаймын. Кел жыламайық, а?

	Ұлан ағасын өзiмен бiрге қосыла ыңырсығаны үшiн аяйтын да. Ал Ұланға жыламау мүмкiн емес. Өзiне қайырылып бүйрегi бұратын ешкiмдi көрмей қамқорлықты, мейiрiмдi сүйетiн сəби көңiлiнiң даладай аңырап, құлази беруi оны мезi еткелi қашан. Қазiргi кешкiлiк шапақ та оны қызықтырмай, дүниенiң бұл да мызғымас, бiр орында қатып қалған iшмерез қалпындай көрiнiп, бəрiн жатырқай, көкiрегiн суық тартады.

	Ағасы Өмiртай көбiне мұның аңысын аңдиды. Ұлан жадырап, жан-жағына алаңдай бастаса-ақ ол да барлық балалық уайым-қайғы атаулыны ұмытып, тосын қызық жəйтқа елеңдегендей жүзiнде сергектiк ойнайды. Мұндай сəттер көпке созылмайтын да. Көз ашқаннан ызбайланып өскен Ұлан қамыға бередi. Өмiртай iнiсiн жадыратпаққа тiлге тиек етерлiк түрлi қызық жəйттарды ойлап тапқысы келедi. Ұланның бiр қасиетi əрнəрсеге ынта қойғыш, ондайда тез өзгерiп, балғын жүзiнен мұң атаулы табанда жоғалады. Бiрақ Өмiртайдың Ұланды үнемi баурап əкету қолынан келе бермейдi. Ұланмен қосыла жылағанда көбiне ол өз дəрменсiздiгiне налитын.

	– Ұлан, қазiр Бəтжан торы биемен екеуi қазына тоғаннан өтiп келе жатқан шығар. – «Бəтжан» деген өздерiнiң шешесi. Өмiртай туғанда əжесi ырым етiп, оны ертеректе қайтып, бала сүймей кеткен үлкен ұлынан қалған тұяқ деп, өз əке-шешесiнiң бауырынан бөлiп алған. Туған шешесiн «апа» дегiзбей атын атауға дағдыландырған.

	Ұлан жұмыстан шығысымен алып-ұшып, ұзындығы есiк пен төрдей торы биенi жетектеп, көпiрмен өтiп келе жатқан өңi күн қақты, жұқалтаң денелi шешесiн елестеттi. Торы бие адам жүрiсiмен iлбiп асықпайды. Мiне, ол көпiрдiң жарығына аяғын тығып алмас үшiн, тұмсығын жерге салып жiберiп, белiн бүкiрейте ағаш бөренелердi дүрсiлдетiп, абайлап басып өттi. Бауырына жанаса жүретiн əдемi құлыны да құлағын секең-секең еткiзiп қарғып өтiп кеттi.

	Осыны елестете отырып, Ұлан қазiргi өзiн қоршаған кешкiлiк қараңғылыққа, үзiлуге шақ əлде бiр тылсым жiпке iлiгiп тұрған кешкiлiк дүние кейпiне көз жүгiртумен болды. Алдында Өмiртай, оның Ұлан түсiнiгiнше көп нəрседен хабары бар. Ұланға оның бiлетiндерi ғажайып шындықтай көрiнетiн.

	Аула алды көшеге дейiн бiраз еңiс. Қазiр кешкi тыныштықта көше бойлап ешкiм жүрмейдi. Тек əр жерде жол шетiне жайылған бағусыз бұзау, таналар, кеш қараңғылығында кiруге ұя таппай безектеп адасқан тауықтар көзге түседi. Көршi үйлердiң терезелерiнен де жарық көрiнгенi шамалы. Тек оң жақтағы көршi Мəрəйiм кемпiрдiң үйiнiң ғана шамы жанғанына бiраз болған. Өзi кəртамыс та, қырықтардағы күйеуiнiң пiшiнi таймаған адам. Оның үйiне Өмiртайлар қызғанышпен қарайды. Өйтпей қайтсiн. Мəрəйiмнiң соқталдай үш баласы бұларға ұқсап есiк алдында бүрiспей жылы құшақ өз үйлерiнде отыр.

	Ең үлкенi Құрман Өмiртайдан бiр жас үлкен, əрi одан сүйегi де iрi. Күресе кеткенде, не өзара тайталаста Өмiртайды үнемi жеңе беретiн. Ортаншысы Ерлан Өмiртаймен жасты, ол да денелi төртбақ жаратылғанмен əлсiз болбыр, əрi бетi тез қайтатын жасқаншақ. Ағасы Құрманның көмегiмен бiраз есiретiнi бар. Жекпе-жекте Өмiртайдан сан рет жеңiлгенiмен басқаша əдiспен қиянат жасауға келгенде бiраз тапқырлығы бар. Əсiресе, ағасы Құрман сырттан қоразсынып, аяқпен, не қолмен демеп, көмек берiп тұрса, Өмiртайды жыға сала, əрi одан тез құтылып кетiп, алыстан қоқиланғанда бұл дүниеде бұдан мықты жан жоқтай.

	Ал ең кiшiсi Сарман Ұланмен жасты. Мұның үстi-басы жараға толы, далаға, ыстық шiлденiң кезiнде де əкесiнiң ескi күпəйкесiн жамылып шығатын. Бұл Мəрəйiм үйiндегi бөлек қамқорлықтағы бала. Тек көршi-қолаң, тiптi ұсақ балаларға дейiн бұдан жиренiп, маңына жолағысы келмейдi. Сарманның онымен жұмысы жоқ, əркiммен бiр жұғыса кететiн, жабысқақ мiнездi. Бiр жайдан Сарманды, əке-шеше не ағаларынша жарымжан санаудың да қажетi жоқ. Аузы ашылып, iрiңдеп тұратын жарасы демесең, денесi толған торсықтай, бақырайған көздерiнде де ешқандай ауру белгiсi жоқ.

	Мiне, қазiр Өмiртай мен Ұлан сол ағайынды үшеудiң өз үйлерiндегi отырысын қызықтай елестетедi.

	Олардың жəне бiр артықшылығы əкелерi үйде. Ескен соғыстың бастапқы кезiнде-ақ оң жақ бүйiрiнен жараланып қайтып келген. Қазiр қыстан күйсiз шыққан ауру тоқты-торымдарды бағатын. Ал шешесi қартайғанын тiлге тиек етiп, ретi келсе-ақ қырдағы колхозшы əйелдер тобына қарай аттап баспайды. Колхоз орталығындағы қойма, қамбалардың маңында күнi бойы көйлегi делбеңдеп, жүгiрiп-ақ жүргенi. Қырдағы жұмыс адамдарына апарылатын тамақ, сусын атаулының бəрi қолынан өтетiн жағдайы бар. Сондықтан Мəрəйiм балалары да үнемi тоқ. Əрi басқалардай түнге қалып жатқан бұл жоқ, күн барда-ақ үйiне келедi.

	Қараңғылық қоюлай түстi. Ендi «Қора өзенi бар сыр, мұңын алдына əкеп шерткендей даусы тым жақыннан естiледi. Алыстағы тау шоқылары қарайып, қан таңбалары өше бастаған. Тек Мəрəйiм үйiнен от жылтырап, мына дүние қараңғылығы соның ғана балаларының жанына батпайды. Осыны ойлаған Ұлан жанын жегiдей жеген қайғымен ендi шындап жылауға айналды. Өзiн қаншама берiк ұстайын десе де, бұл қатыгездiкке сəби тəнi төтеп берер емес. Өмiртайдың да буыны босауға жақын. Ұлан өзiн жайсыз сезiнген шақта Өмiртайды қоса қинайтын. Кейде күндiз де əлденеден мазасызданып қырсыққанда жолдың тап ортасына шаңға отырып алады. Арба, не трактор келе жатса да тұрмайды. «Əне, ана қарашы, трактор келе жатыр, басып кетедi» деп жалбарынған Өмiртайға да көнбей, ыңырсып отыра беретiн. Сонда Өмiртай Ұланды басса менi де бассын дегендей келе жатқан көлiктен жасқанбай қосыла жылап, өзi де отырады. Келе жатқан арба не трактор таяқ тастам қалғанда ғана Ұлан орнынан тұрып, онымен бiрге Өмiртай да жолдың шетiне шығады. Осындай қисық мiнездер Ұланда көп-ақ. Дүние қатыгездiгiне сəбилiк наразылығы ма, кiм бiлсiн.

	Мəрəйiм үйiндегiдей бақытты отба ауылда некен-саяқ. Онда да олар өз кемiстiгiн, қайратсыздығын тiлге тиек, бетке шiркеу етiп, ажарсыз қалт-құлт тiршiлiктiң өзiн үлкен бейшаралықпен қорғап жүргендей көрiнетiн.

	Ауылда Өмiртай, Үландармен жасты, олардан сəл ересектеу балалар баршылық. Олар ешқашан дабырласып, бас қосып, алыс-тартысқа, ойын-төбелеске түскен емес. Жас балалардың күндiзгi үлкен дүрмек шоғырын бұл ауылда ешкiм көрмейтiн, көретiн де ешкiм жоқ. Тек Өмiртай, Ұлан жəне Мəрəйiм балалары сияқты көршi-қолаң арасында ғана олардың сiрiңке отындай жылт еткен шағын достығы, не ұсақ кикiлжiңi болушы едi. Кеш бата онсыз да етi өлiп, əбден жасқаншақ болған балалар аяқ-қолдарын бауырына тығып, өз үйлерiнiң алдында бiр уыс болып жасырына түсетiн. Өмiртай мен Ұлан сияқты шешелерiнiң жұмыстан қайтуын күтедi. Iлуде-шалуда кейбiреулерiнiң ғана əжесi, атасы болады.

	Мына екi баланың да бiр кезде əжесi тiрi едi. Оны Ұланның есiне Өмiртай салды.

	– Ұлан десе, əжем айтатын, «қорыққанға қос көрiнедi». Егер жыламасаң кеткен адам тез келедi.

	Осы кезде Ұланның көзiне қаупi мен күдiгi мол суреттер келдi. Ол Өмiртайдың «əжем айтатын» деген сөзiне iшiне құпия сыр бүккендей сезiктене қарап, тiптi əженiң солай деуi жат, əрi түсiнiксiз, қиялында жүрген əлдеқандай бiр құбылыстарға қайта жан бiтiрдi.

	Осыдан жарым жылдай бұрын əженiң тiрi шағында Ұланның өзi куə бiр оқиға болған едi. Əлсiн-əлсiн төсекке жатып, бiрақ онда да көп тұрақтай алмай, ақ кимешек киген, iрi сүйектi қалың əжiмдi əже үй шаруасымен демiл-демiл арпалыса жүрiп, жан дүниесiне оқыстан бiр құйын тигендей ес таппады. Қолындағы шынаяқтарды сыңғыр еткiзiп, еденге тастап жiбердi де, төсегiне қарай екi қолын ербеңдете жүгiрдi. Кең көйлегiнiң етегi едендегi ұсақ қағаз түйiрлерiн қоса үйiрiп, бөлменi желдетiп жiбердi.

	Əдiптi қос жеңi де шынтағына дейiн түрiлген. Төсегiне барып бар салмағымен гүрс етiп отыра кеткенде тар сидам етiп тiгiлген шолақжеңiне кеудесi симағандай алқынып, жарылып бара жатты. Ауа жетпегеннiң анық белгiсi. Бет-əлпетi де қатты өзгерiп кеткен. Қанталаған көздерi ұшқын шашып, бөлменiң бұрыш-бұрышын тiмiскiлей бастады. Осы кезде оң жақ керегеге жабысып тұрған Ұланды көзi шалды. Сол қолы дiр-дiр етiп, есiктi нұсқады. Бiрақ Ұлан ұға қойған жоқ. Қабырғаға одан сайын жабысып, қатып-семiп тұра бердi. Сол кезде қатуланған əже киiз, көрпе қабатталып салынған төсектiң аяқ жағына көлденең төсеулi шiлiк сабаулардың бiрiн алып, Ұланға сiлтеп, оны бөлмеден қумаққа əрекеттендi. Қорқып зəресi ұшқан Ұлан əжесiнiң қандай бұйрық етiп тұрғанын қысылтаяңда ұға алмады. Тек сып етiп иығына сабау тиiп, етiн дыз еткiзгенде ғана өзiне бұл бөлмеден кету керек екенiн түсiндi. Табалдырықтан аттап сүрiне бергенде сырттан өзiне қарсы келiп қалған шешесiне соқтықты. Ол қолында сабау, Ұланды қуып келе жатқан əженi көргенде өңi боп-боз болып берекесi қашып, баласын бiр жаққа өз қолымен итерiп жiбердi де, қарсы ұмтылды. Əженi ұстай алды. Қарт кiсiнiң күш-қуаты осымен сарқылып қалған екен. Келiнi сүйемелдеп, төсегiне əрең апарып жатқызды.

	Қайтып Ұлан əжесiнiң бет-жүзiн көрген емес. Сол күнi осы үйге жиылған жұрт ат-көпiр болып, жылап дауыс айтып, айналаны күңiрентiп əкеттi. Кейiн ел аяғы басылып, шеше қасында азын-аулақ көршi-қолаң, жақын жанашыр ағайындар ғана қалғанда олар Ұлан əжесiнiң жақсы қасиеттерiн əңгiме еттi. Сөз арасында ұзақ жоқтау айтып, даусы қарлыққан Бəтжан əженiң ақтық демiн алар кезiнде кiшi немересi Ұланды қасынан қуғанын еске алды.

	– Соған қалай ақылы жеттi десеңшi, өлiмiмнен шошымасын дегенi-ау, – деп Бəтжан қасындағы абысын-ажындарды қайран қалдырды, бұл жайды бiраз егжей-тегжейледi.

	Осы жайдан Өмiртай ғана бiрдеңе ұққан сияқты, ал Ұлан бұл сырға қаншама алаңдағанмен ешнəрсенiң байыбына бара алмады. Тек əжесiнiң соңғы минуттарындағы өзiн бөлмеден қуған əрекетi, бет құбылысы қорқынышты елестей көз алдынан өтетiн. Қазiр де Өмiртай «əжем айтатын» деп сол кiсiнi есiне түсiргенде осынау бейуақ кеште шағын кеудесiне там-тұмдап үрей кiрген едi.

	Үй алдындағы үлкен арба жолмен колхоз бастығы Рəш соқтырып өттi. Бəтжан балаларының отырысына тiсiн басып, оқты көзiн қадағандай. Қатал суық қалпын балалар осылай бағалады. Осындағы əйел бiткеннiң одан зар жылайтынын Өмiртайлар жақсы бiледi. «Ұрысқанда қасқырдай тiсi ақсиып тұрады ғой» дегендi Бəтжан да талай айтқан. Сол айбатынан сескене ме, Рəштан балалар да жаман қорқып ығысатын.

	Рəш өткен соң Ұлан одан сайын үрейлене түстi. Бұл ауылда Рəштан да жаман бiр адам бар. Ұлан соны еске алған. Бастық қаншама сұсты болғанмен тап одан қиянат көре қойған бала жоқ. Ал анау көшенiң жоғарғы жақ шетiнде тұратын диiрменшi орыс, түйдектелген мұрты бар Калугин балаларды көрсе қырғидай тиетiн. Балалар диiрменшiнiң қарасы көрiнсе-ақ тым-тырақай қашушы едi. Оның қолына түссең-ақ мойныңды, бет-аузыңды тiкенектей мұртымен үйкелеп, қып-қызыл етiп тастайтын. Кейде ұстаған баланы бақыртып-шақыртып үйiне қарай əкететiн. Орта жолға дейiн апарып, əбден жылатып жiберушi едi. Кейде үйiне апарып шошқа қорасына қамайды да, қарның ашса көмiр, шөлдесең керосин бередi екен дейтiн де қауесет бар. Оның сумен жүретiн диiрменi Қораның жоғары ағысында, өз үйiнiң тұсында. Ол жаққа балалар əке-шешесiнсiз аттап баспайтын.

	Калугин Мəрəйiм балаларына да, Өмiртайларға да талай қорлық көрсеткен. Қазiр ол жолдан өте қалса, Өмiртай мен Ұлан қайтпек? Қараңғылық қоюланып келедi.

	Калугиннiң мiнезiне ересектер де таңданатын. Осыдан бiрер жыл бұрын баласынан қара қағаз келген. Əйелi ауру. Соның бiрi де мойнына жүк болмағандай мұның бала көрсе тасырлатып шаба жөнелетiнi бiр қайғыны он қайғыдай ауырсынатын ауыл қазақтары үшiн шынында да түсiнбес жəйт.

	Тiптi ересектермен iс туралы сөйлескенде де диiрменшi орыстан қылжақ мiнез байқалып тұратын. Ал тiкiрейген қалың мұртынан, шегiрейген көздерiнен үлкендер жасқана қоймайтын. Тек балаларға ғана қауiптi бiр ызғар шашырап тұрушы едi. Калугиннiң тағы бiр айбатын асыратын жəйт бұл диiрменшi дегенмен колхоздағы бес басалқаның бiрi есептi. Рəштiң өзi шаруашылық мəселесi жөнiнде көбiне осымен ақылдасады десетiн.

	– Бiздiң көкемiз ел қорғап жүр, – дейдi Өмiртай. Бұл сөздi түсiнуге Ұлан қиялының өресi жетпедi. Ол бiр сəт жасты көзiн бадырайта ашып, толық тұнық жанарын ағасына қадалта түстi.

	– Ұлан, бiлесiң, онда бiздiң əскерлер немiстермен соғысып жатыр. Бiлесiң, олардың мылтықтары бар. Мылтықпен атады. Немiстер қашып барады. Бiздiң əскерлердiң iшiнде көкем де бар. Көкем де немiстердi қуып барады, – деп, Өмiртай екi бетiне қан жүгiргендей жайнап, күлiмдей сөйлейдi. Оның осы қалпынан Ұлан өңiне де жылулық кiргендей.

	Соғыс басталып, əкесi майданға аттанғанда Ұлан екi жасқа да тола қоймаған. Сонда да өзiнiң əкесi барын көңiлiне медеу тұтатындай:

	– Өмiртай, көкемнен немiстер қорқа ма?

	– Иə, қорқады. Бiздiң барлық əскерлерден қорқады. Содан кейiн олар бəрi де қашып барады.

	– Немiстердiң мылтықтары жоқ, иə?

	– Бар, олардың мылтықтары, танктерi, самолеттерi де бар.

	Тiптi көп. Бiрақ бiздiкi олардiкiнен күштi.

	Осы кезде екеуi де жол жаққа елең етiстi. Ат тұяғының дыбысы естiлген едi. Ұлан жүгiре жөнелдi. Салпаң құлақ торы биенi жетектеп анасы келе жатыр екен. Ол үлкен жолдан үйге қарай бұрыла бере Ұлан жеттi. Анасы кеудесiне жабыстыра құшақтап көтерiп алды. Өмiртай да жеттi. Ол құлын жақтан биеге жақындап, соны жағалай бастаған. Абайлап, шешесiнiң қолынан тiзгiндi алып үйге қарай өзi жетектеп əкеттi. Тумысында жуас жануарға бала-шаға, кiм болсын сол иелiк ете берушi едi.

	Жаңа ғана өздерi кiруге қорқып отырған үйде шам жағылып, лезде-ақ балаларды асыр-тасыр қуаныш кернедi.

	...Күн арқан бойы көтерiлген осы шақта дүниенiң мынау ақжарқын пейiлiне орай, көктемнiң екiншi айының өзi-ақ жазға бергiсiз жарқырап тұр едi. Биыл қабырғасы ерте сөгiлген қаһарлы қыстың ақыры тез сиырқұймышақтанып, аз-ақ күнде табиғат кейпi өзгерiп сала берген. Қазiр апрель айының соңғы күндерiнде-ақ жолдағы шаң тобықтан келедi, қырдағы көк те толық жетiлген.

	Ұйқыдан жаңа оянған Өмiртай мен Ұлан тысқа көз салды. Сарноқай ұзыннан-ұзақ созылып, бүк түсiп жатқан, əрi бұлың-

	бұлың қойнауы мол тау. Оның бергi жағында ұзын қоныс, кең аңғар-ойпат бөлiп тұрған тағы бiр ұзынша төбе бар. Қора өзенi сол төбенiң бергi ауыл жақ жиегiн емiп ағады. Сарноқай тауы мен одан бергi көлденең ұзын төбе – Сардоңғалдың арасындағы үлкен ойпатты ел Текелi сайы дейдi. Онда кен көзi ашылып, шағын қалашық орнап келе жатқан. Шет-пұшпақтағы бiрен-саран үйлерi бұл жерден көрiнiп те тұратын.

	Таулы аймақ қазiр барлық толысқан көркiмен көз тартып, күн көздi асыл арудың көк-жасыл етегiне ұқсайды. Тiрi жанға мол үмiт əкелетiн ертеңгiлiк шақ та аса ғажап.

	Екi бала шешелерi қойып кеткен тамақты үнсiз отырып iштi де, есiкке құлып салып, көшеге шықты. Мəрəйiм балалары өздерiнiң əлдеқашан-ақ сыртта асыр салып жүргенiн мақтан еткендей Өмiртай мен Ұланға ежiрейе қарасты. Ең үлкенi Құрман иегi мен төсi бiр-бiрiне əзер тимей тұрған балуан денесiн одан əрi далита көрсететiндей. Мұнда еркелiк, орынсыз бейбастық аз болушы едi. Ол қасиеттiң бəрiн екi iнiсiне қалдырған.

	Ерлан болса кең тiгiлген шолақ жейдесiнiң астынан қарны көрiнiп, өз-өзiнен ыржыңдап мəз болып тұр. Əттең Өмiртайға шамасы келсе ол бүйтпейдi, жүгiрiп барып бассалып алыса кетер едi. Бiрақ ағасы Құрманнан сəл де болса қашықтау жерде Өмiртаймен тайталаса кетуден сан рет жүрегi шайлыққан. Қазiр ол ағасына күлегештене қипақтап, тасырлығы ұстай қарайды. Құрман көзiмен ым қағып, ұмтыл дегендей белгi жасай ма деп тұр.

	Ол екеуiнiң соңынан өрiм-пөрiм күпəйке жамылған Сарман көрiнедi. Ол осы түрiмен маймылдың кiшкене баласына ұқсайды. Тостағандай көздерi ешбiр ой, сезiм белгiсiн танытпай кейде төбесiнен тоқпақтап жатсаң жабырқауды бiлмейтiн, қайта одан сайын аңыраятын аңғырттықты айтады.

	Ұлан оған жирене қарайтын. Сарман Ұланмен ойнауға əуес, үнемi жұғысқысы келiп тұрады. Кейде қапелiмде екеуi бiрiге кетсе, Өмiртай қабағын түйiп:

	– Оның жарасы жұғады, жуыма, кет былай, – дейтiн.

	– Өмiртай, келiңдер бiзбен бiрге ойнаңдар, – деп дауыстады Құрман. Күш сынаспақтан жұрнақ та жоқ, тым бейбiт қалыпта. Ерлан шаттанып көйлегiнiң астынан қарнын сипалай бередi. Өмiртай мен Ұлан оларға жақындап келдi. Осы кезде үйiнен самауырдың күлiн қағуға шыққан Мəрəйiм Өмiртай мен Ұланға көзi түсiп, сұқтана қарады. Əсiресе оның көп қадалатыны Ұлан. Бəтжанның кiшi баласының кiршiксiз таза сүйкiмдi өңiнде өзi жоғалтқан бiрдемесi жасырулы жатқандай үнемi күдiк көзiн айырмайтын. Ұлан да оның осы қарасын аңғарып, Мəрəйiмдi көрсе кiрерге тесiк таппай қысылады. Айналасы шытынап, жiңiшке əжiм талшықтары қоршаған көздер өзiн жеуге ұмтылып келе жатқан ашқарақ аң тəрiзденiп, сəби сезiмiнiң ұйқы-тұйқысын шығарып, жүрегiне жайсыз тиедi. Қазiр де Мəрəйiм самаурынның күлiн қағып болғанша қатты ыңғайсызданған Ұлан көздерiн ерiксiз жыпылықтатып, бiресе Мəрəйiм жаққа, бiресе балалар жаққа екi-үш дүркiн қарап үлгердi. Ақыры Мəрəйiм үйiне кiрiп жоғалғанда ғана iш толқыны басылып, қалпына келдi.

	– Бiз қазiр асық ойнаймыз. Өмiртай, сен де бар, асықтарыңды алып кел, – деп Құрман үлкен кiсiше маңғаздана сөйледi.

	Асық атуға Өмiртай да құмар. Тек Ерланның бейбастығы мұны көбiне даумен аяқтататын. Сосын да олармен көп iлiктесуге құлқы жоқ. Қазiр де оларға көзiнiң астымен сенiмсiз түрде қарап тұрды да, Құрманның ойынға шақырған ниетiн бұл жолы құп алуға аңсары ауды.

	Көбiне асықты Құрман мен Өмiртай ойнайды. Ерлан бейбастығы үшiн ойынға сирек қатыстырылады. Қазiр де ол шетке ығысып қалды.

	Кең шаңдақ жолдың тақырлау тұсында балалар асық атады. Қызыл, көк түспен боялған асықтар, қорғасын құйылған сақалар көздiң жауын алады. Ұсақ балалар соларды, əрi Өмiртай мен Құрманның мергендiгiн қызықтасады. Олардың бiрi алыстан атып-ақ сақаларын дөп тигiзсе, шулап мəз болысады. Аздан соң əрi-берi ойқастауын қоймаған Ерлан да ойынға кiрiстi. Ендi ойынның шырқы бұзылуы оп-оңай. Өмiртай ол қараулық етiп қоймас па екен деп алаңдаумен болды.

	Оның ойлағанындай-ақ өрiстен атқан сақасы тимеген Ерлан тiгулi тұрған асықтардың бiреуiн аяғының бармағына қыстырып алып, табанына тiкен кiргендей шойнаңдап бара жатты. Мұны Өмiртай мен Құрман қабат байқаған екен. Екеуi де:

	– Ерлан! – дестi.

	Ерлан желкесiнен бiреу түйiп қалғандай еңкең еттi де, əрi сықылықтап, жолдың тап ортасындағы қалың шаңға бармағындағы асықты көме салып, ары кете барды. Оны да көрген Құрман жүгiрiп барып, iнiсi шаңға көмген асықты тауып алып, қайта апарып тiктi. Ойынның дəл қызған шағында Құрман да Ерланның мұндай бейбастығын қаламайтын.

	Күн түске таман бүгiн де қатты ысыды. Балалардың маңдайы, мұрындарының үстi тершiп, көлеңке, салқын үйдi ойлатқандай. Ойынға қарап отырған ұсақ балалардың бiрi Құрмандардың үйiнiң көлеңкесiне барып ұйқтап та қалған. Оны ешкiм байқамаған. Тек Мəрəйiмнiң даусына елең етiскенде ғана олар үй тасасында басы-көзiне шыбын үймелеп, сұлап жатқан баланы көрдi. Əлсiн-əлсiн қолын сермеп қойса да, ұйқысы бұзылар емес. Тек екi-үш қайтара қаңқылдаған дауыс ерiксiз оятты.

	– Мына жүгермек өлiп қалғандай неге жатыр, ей?! Өз үйiңнiң көлеңкесiне барып ұйықтасаң жер жұтып қоя ма? Жатысын мұның, тұр былай? – деп сұңқ-сұңқ еттi.

	Бала əлдебiр жайсыз нəрсе денесiне тигендей басын көтерiп, көзiн ашты да, сұңқ-сұңқ еткен дауыс иесiне тiксiне қарады. Бет аузы сатала-сатала, көптен ұстара тимеген шашы да кiрпiнiң инесiндей тiкiрейiп кетiптi. Ешнəрсе ұқпаған ұйқылы-ояу халi қосылып, дүниеге жаңа ғана келiп, аң-таң аңырайған бөгде бiр жан иесiне ұқсайды.

	– Əй, ойындарың жетпедi ме, жұлындарың үзiлетiн болды ғой! Жүрiңдер үйге! – деп Мəрəйiм балаларына айғайлады. Ең алдымен томпаңдай жөнелген Сарман. Шешесiнiң ең сүйiктiсi өзi екенiн мақтан көрiп, мақтасы жалбыраған ескi күпəйкасымен жаман қарғаша далбаңдап барады.

	Ойын бiткенмен Ерлан тағы да бiрдеменi ойлап тұрғанын жалаң қаққан көзiмен танытты. Осыны байқаған Өмiртай сақтық етiп асықтарын тез жия бастап едi. Ерлан еңкейiп барып, Өмiртайды иығымен қағып жiбердi де, бiр асықты жып еткiзiп, резиналы ышқырлығына сала қойды.

	– Əкел асығымды? – деп Өмiртай тап бердi.

	– Алғам жоқ, алғам жоқ, – деп ыржыңдағанда Өмiртай оны екi иығынан ұстады. Ерланның да тiлегенi осы, Өмiртайды белiнен қапсыра құшақтап, көтерiп алды. Бiрақ жыға алған жоқ. Екi аяғын тарбита Өмiртай қатты тiренiп қалды. Екi қолын да iштен алған Ерланға күрестiң сəтi түскендей едi. Өмiртай оны иығынан қатты қысып, өзiн талма белден иiлген шыбықтай майыстырып əкетуге ырық бермедi. Ерлан да жабыса ұстаған жерiнен айрылатын емес. Жалаңаяқ екеуi қатты тiресiп, жол үстiн айғыз-айғыз еттi. Құрман өз iнiсiнiң қарсыласын əлсiз жерден ұстағанына масаттанып, күрескен екеудiң ар жақ, бер жағында айналсоқтап, iстiң ақырын қораздана күттi. Ерланның аяғы жазатайым тайып кетпесiн деп, əрi соны қадағалайды. Бiр жаңсақ қимылдан соң оны Өмiртай еңсерiп əкетсе, Құрманның көмегi Ерланға қажет-ақ. Сондай жағдайға əзiр тұрған жөн.

	Əлсiз жерден ұстаса да, Ерлан Өмiртайды ала алмады. Өмiртай буын-буынын тегiс сiрестiрiп, өз қарсыласынан да көбiрек күш жұмсап, қарысып бақты. Екi қолы талған Ерлан қайта оңтайланып ұстайын дегенiнде, Өмiртай оң қолының шынтағын оның қолтығына енгiзiп жiбердi де, Ерлан жаңағы күш басымдылығынан айрылып қалды. Ендi Өмiртайдың аш белiн қапсыра құшақтап, жығарман болған Ерлан жоқ. Тағы бiр сiлкiнiсте Өмiртай оң қолын iштен алып алды. Ендi екеуi үшiн де күрес жағдайы бiрдей. Ерланның ағасы Құрманның да жанына жақпайтын шақ осы. Құрман екеуiн айналшықтап бұрынғыдан да бетер қоразданып жүр. Ерлан екi-үш рет шалқайып, белi майысып бара жатқанда артынан ағасы тiреп, қол ұшын тигiзгенде бойын түзеп алды. Ерланмен талай күресiп, талай төбелескен Өмiртай мұны қалай байқамасын, Құрманның өз iнiсiн жыққызбайтынын түсiндi.

	Ол ендi Ерланды жығуды мақсат етпедi. Қалың еттi болбыр денесiн өз кеудесiне жанши қысып, жанын мұрнының ұшына келтiрдi де, оны бiр орында қалшита ұстады. Əрi Ерланның бойындағы ыстық бұған да жайылғандай, отты лептiң қызуы шарпыды. Өмiртай шыдамдылық етуге бар. Өстiп сағаттап тұрса да, қолының сiңiрдей қарысқанын елемес едi. Оны мұндай шыдамдылыққа жiгерлендiретiн Ерланның тез омырылғыш босаңдығы. Осыған қатты сенген Өмiртай құрсауды барған сайын қатайта түстi. Ендi Ерланның қолдары босап та кеткен. Тiптi Өмiртай өзiнiң жауырын жағында Ерланның қолы бар екенiн ұмытып, қол-аяқсыз торсық кеуденi көтерiп ұстап тұрғандай одан қатты жирендi. Бiрақ өз қолын босатпақ емес. Ерлан ондай жақсылықтан бəрiбiр сабақ алмайды.

	Қозғалмай қатып қалған екеудiң халiнен ешнəрсенi ұқпаған Құрман Өмiртайдың сырт жағына шығып, iнiсiнiң бетiне қарап едi, оның көзi алақтап, өлер сағатын мөлшерлеп қапты. Құрман жандəрмен қимылдады. Өмiртайды оң аяғының дəл қылтасынан теуiп жiбердi. Осы əрекетiн байқаған Ерлан да күшенiп тербелiс жасады. Ағайынды екеуiнiң күш тегеуiрiнi бiр сəтке тап келiп едi. Мұндай оқыстықты күтпеген, əрi Ерланның жуан денесiн барынша қатты қысып, буын-буыны тала бастаған Өмiртай шалқасынан түстi. Ерлан оның үстiне құлады. Шаңдақ жолға басы қатты тарс еткенмен, Өмiртай құшағын жазған жоқ. Екi тiзесiн бүгiп, табанымен жер тiреп, Ерланды аударып тастамаққа əрекеттендi. Ерлан да аяқтарын тарбитып, оңайлықпен өз «жеңiсiнен» айрылуға жоқ. Топыраққа аунап, үстi-басы тегiс шаң Өмiртай ендi тағы бiр айлаға көшiп, Ерланның екi қолын да iшке жiберiп, сыртынан қапсыра құшақтап, аударып тастай бергенiнде, ағасы Құрман оны екi қолымен сүйеп, қайта Өмiртайдың үстiне шығарды. Сөйтiп, Ерлан оны тағы умаждады. Осы уақытта күресiп жатқан екеудiң қасына келген Ұлан өз ағасының аянышты халiн көрiп, жыламсырай бастаған.

	Ерланның да бұл шақта тауаны қайтып калған. Ол жаңа Өмiртайдың өзiн аударып тастай жаздағанынан қатты тiксiнiп, одан осы абыроймен құтылуды ойлады. Ендi көп қайрат жұмсауға зауқы соқпаған Өмiртайдың əлсiз құшақтарынан сытылып шығып, тұрып кеттi де, жолдың өз үйi жақ шетiне дейiн жүгiрiп барып, қодиып тұра қалды. Құрман да қорбаң-қорбаң етiп, iнiсiнiң жеңiсiне шаттанған күйi секiре жөнелдi. Тобықтан келетiн топыраққа көмiлiп, адам танымастай боп тұрған Өмiртай үстiнiң шаңын қағып жатып, Құрмандар жаққа жұдырығын түйдi де:

	– Көресiңдер, көкем келгеннен кейiн əкелерiңдi танытам, – дедi.

	Манадан осы көрiнiстiң бəрiн аңдып тұрған Мəрəйiм Өмiртайдың мына қоқан-лоққысына балалары үшiн жауап бердi:

	– Ей, сенiң көкең болғанда бұлардың көкесi жоқ па? Танытып көр əкесiн танытқыш болсаң. Қара мұны.

	Өмiртай үлкен кiсiге үндей алмап едi. Құрман шешесiне қосыла екiленiп:

	– Менiң көкем сенiң көкеңнен қорықпайды, – дедi. Ашу кеудесiн кернеген Өмiртай бұған тiптен шыдай алмай өзiнiң ең ауыр сөзiн айтты.

	– Менiң көкем сенiң көкеңдi бiр ұрғаннан қалдырмайды. Сендердiң көкеңнiң желкесiн бiр-ақ үзедi. – Осыны айтып Құрмандар жаққа қараған Өмiртай ернiн шығарып тұрған Мəрəйiмдi қоса көрдi.

	Көшеде екi-үш ұсақ бала мен Ұлан ғана қалыпты. Асықтарын түгендеген Өмiртай iнiсiнiң қатты күнсiгенiн көрдi. Бiлегiн мандайына қойып, төменнен қараған көздерiнде жансар сəуле толып, күн табы ұялапты. Ерiндерi жұқарып, тiстерiне жабыса түскен. Өзiнiң жаңа ғана əдiлетсiздiктiң құрбаны болғанын ұмытқан Өмiртай iнiсiнiң мына сыңайын көрiп, оған жаны қатты ашып, жылағысы келдi. Бiрақ жылайтын бұл емес. Онда Ұлан қайтедi?

	Үйде салқын көлеңке, тəттi айран бар. Егер жан тыныштығын ойласа бұлар сол айраннан тойып iшiп, жатып дамылдар едi. Өйтетiн бұлар ма? Ақыл айтар қамқор əженiң, не шешенiң жоқтығын өз қалауынша пайдаланады.

	Өмiртай үйге асықтарын апарып келдi де, екеуi жоғары қарай жүрдi. Екi-үш үйдiң тұсынан өткесiн:

	– Апам үйiне барамыз ба? – дедi. Ұлан үндеген жоқ. Сөйтсе де естияр адамдар бар салқын үйдi аңсағандай сол жаққа қарағыштай бередi.

	Апасы – бұлардан үш-төрт үй жоғары тұратын, аздап елiрме ауруы бар Өркенай деген кемпiр. Жалғыз қызына қарап қалғасын ба, мұның балажандығы жұрттың аузында жүретiн. Бұл Өмiртай мен Ұлан үйiне ең жақын туысқан адам. Осы екi баланың əжесi

	– Мəрпу, Өркенай бiр əке-шешеден туған, апалы-сiңлiлi адамдар. Əсiресе əжесi – Мəрпу өлгелi бұл екi бала сол Өркенайдың үйiне барғыш-ақ.

	Иə, марқұм Мəрпудiң Өркенайдан басқа тiрi жүрген тағы бiр сiңлiсi бар. Бiрақ Алтынай Өркенайдай емес, өз балаларынан басқа туған-туысқанның тiлеуiн тiлеудi күнə санауға дейiн баратын, «өз үйiм, өз босағам» деп қана отыратын пейiлi тар адам. Оның үйi осы ауылда, сəл төменiректе. Бiрақ ол кiсiден тумысында мейiр-шапағат көрмегендiктен Өмiртай мен Ұлан олай қарай аттап баспайтын да. Алтынайдың да, оның балаларының да Бəтжан үйiне қатысы шамалы едi.

	Өмiртайлардың бұл маңайдағы сүйенерi Өркенай үйi ғана, Өркенайдың қызы Қалиманың жас шамасы Бəтжанмен қатар. Қазiр үйде Өркенай ғана болар. Қалима мен оның күйеуi – өмiрi езуiнен күлкi үзiлмейтiн, жұрттан бөлек дағдылары көп Əбiл жұмыста. Солай қарай беттеп едi, сырт жақтан бiреудiң ыңыранған даусы естiлдi. Жалт қарағанда есiгiнiң алдында көгалда əрi-берi ес таппай аунақшып жатқан еңгезердей бiр адамды көрдi. Оның кiм екенiн екi бала жақсы бiледi. Аты Месқұл. Бұл көптен берi сүйек ауруының азабын шеккен адам. Тек қандай сүйек ауруы екенiн ауылда ешкiм бiлмейдi. Онысының ауық-ауық ұстайтыны бар. Таң азанда, немесе кешкiлiк бейуақта бiр жаққа қарай атпен суыт жүрiп бара жатқанын, немесе бiр жақтан келе жатқанын бұл ауылдағылар жиi көретiн. Мұндайда ол ауру түгiл сайтаны да жоқ, тiптi өмiрi ауру атаулыға құйрығын ұстатпаған жырынды адам екенi алыстан ат үстiнен-ақ көзге ұратын. Түн қатқан жолаушыдай тұнжыраған жүзi, қалың қабағы оның бос пендешiлiкпен сарп етiлмеген мол қайратынан хабар беретiндей. Месқұл тiрлiгi хақында күбiр-күбiр сөз көп те, оған қарсы еш амал жоқ. Бұрындар бақшасының төрiнде сауырына жететiн қалың көк шөпке емiн-еркiн тұмсығын тығып тұратын қаракөк аты бар едi. Месқұлдың өзi сияқты ат та қомағай. Күнi бойы жас шөптi, немесе Месқұл қайдан екенi белгiсiз, құшақ-құшақ қып əкелiп сап қоятын жоңышқаны күрт-күрт шайнап, иесi жақындағанда болмаса жан адамға басын көтерiп қарамайтын тойымы жоқ мал едi.

	Ал Месқұлдың өз қомағайлығын онымен iстес болған адамның бəрi бiлетiн. Осыдан екi-үш жыл бұрын Месқұл жайлаудағы бiр малшының үйiне қонаққа барып, үй иесi келген кiсiнiң құрметiне үлкен тоқтыны қазанға салып, ол қайнағанша шай iшiп, əңгiме-дүкен құрысып отырады. Алғашқыда көңiлдi əңгiмеден бойы жазылып, ақтарылып отырған қойшы бiрте-бiрте сөз барысында Месқұлдың ақай жоқ, тоқай жоқ осы үйден бiр мал даулап отырғанын ұғады.

	Тағы мал даулауға түрткi болған, тiлге тиек еткен жайларының бəрi сорақы, шындықпен үш қайнаса сорпасы қосылмайтын бөтен бiрдемелер болып шығады. Осыдан сезiктенген үй иесi жаңағы көңiлдi күйiнен айрылып, төрде отырған адамның бетiн қайтарарлықтай еш сөз айтып, əрекет жасамағанымен қонақжай кеңпейiлдiлiгiн қайтып көрсетпейдi. Бiрақ Месқұл ұшын шығарған сөзiн одан əрi жалғастырып, үй иесiне қатты қадалып отырып, жауап беруiн өтiнедi. Ол Месқұлдың бұл келiсi бос жала екенiн, өзi болса колхоздың малын баққаннан басқа ұрлық түгiл жан баласының жолда өлiп жатқан ақсақ лағына сұқтанып, көз салып көрмегенiн айтады. Оңай-оспаққа көнiп, бетi қайта қоятын Месқұл ма, келген шаруасын тындырмай кете алмайтынын бiлдiрiп, табандап отырып алады. Ақыры қазандағы семiз тоқтының тұтас етi түсiрiлетiн шақта екеуiнiң арасындағы сөз жанжалға айналады. Үй иесiнiң пышақ кескендей айқын етiп, соңғы айтқан жауабы мұндай жалғанпаздыққа еш ымыраның жоқтығына көзiн жеткiзген Месқұл үлкен табақпен буы бұрқырап дастарқанға əкелiнген жас етке бiр қарап қойып, келген шаруасына тағы бiр қосалқы iс-əрекеттi iлiктiрудi ойлайды. Ол үй иесiнiң соңғы қатты айтқан сөзiн өзiне қақ бастан қамшы сiлтегендей тигенiн аңғартқан кейiппен атып түрегеле оған ұмтылады. Келiп отырған қонағынан мұндай мiнездi күтпеген үй иесi сасқалақтап алғашқыда көп қарсыласа қоймай Месқұл оны оңай еңсерiп əкетедi. Жағаласқан екi еркектi ажыратам деген үй иесiнiң əйелi де ешнəрсе iстей алмай қалады. Месқұл өз басымдылығын дереу пайдаланып, киiз үйдiң босағасында тұрған ұзын ала арқанмен қонақ күтпек болған бейшараны байлап салады. Күйеуiмен бiрге əйелiн де байлайды. Сөйтедi де дереу табақтағы етке жалғыз өзi бас салып, қойды бауырынан алып лақтырып, қанжоса қып, сүйек-саяғына дейiн сытырлатып шайнайтын аш қасқырша, аузы-басынан семiз еттiң майын ағыза жей бастайды. Байлаулы тұрған үй иесi мен əйелi оның мына ашқарақтығын тағы бiр күтпеген нəрсе көрiп, бiр ауыз сөз айтпастан шыдамдылықпен қарап тұра бередi. Месқұл ет түгiл сүйектерiне дейiн кемiрiп тастайды. Оны да мiсе тұтпай, табақ пен кепсердi алып жерошақтағы қазанға барады да, үй иесiнiң əйелi сорпаның iшiнде қалдырған екi-үш тал қабырға мен шандыр еттi де сүзiп алып жейдi. Үлкен қазандағы сорпаның жартысына жуығын сол жерошақ қасында жүресiнен отырып сiмiрiп iшедi. Бұл iстi тамам еткесiн, iшкен-жегенi əлi де мiсесiнен кем болған ашқарақ көздерiн үйдiң бұрыш-бұрышына алақтатып, əрi байлаулы үй иесiнiң əйелiне жекiрiп қайда екенiн сұрап жүрiп, құрметтi қонаққа арнап мал сойылғанда салт бойынша басқа етпен бiрге қазанға салынбайтын құйымшақ, мойыномыртқа, өкпе-бауыр, iшек-қарынға дейiн тауып алып, мiнiп келген атының қанжығасына байлаулы қоржынға сықап, үй маңында күнсiп жатқан қойлардың бiрiн алдына өңгерiп, кетiп бара жатады. Сонда үй иесiнiң өзi үндемейдi, əйелi тұрып, манадан берi Месқұлдың барлық əрекетiн бақылағандағы түйiндi ойын айтады:

	– Жарықтығым-ай, сенiң де күнiң күн емес екен. Мұндай ашқарақтықпен, мұндай қомағайлықпен сорлы басың талай сордан өтесiң ғой. Қу өңеш адамға не iстетпейдi? Андағы өңешiңе тығын тауып берiп жүрген де осы бөрiлiгiң екен. Əйтпесе, əлдеқашан-ақ аштан өлетiн түрiң бар. Ала бер, ала бер, сенен ақы адал малымызды да қызғанбадық.

	Əдемi сөз бойын тебiрентетiн Месқұл ма, жауап берместен жүре бередi.

	Осындай мол жеген тамақтан соң бiр самаурын шайды мiсе тұтпайтын. Тағы ол жайшылықтағы шайқор адамдардай сораптап бiр кесемен iшпейдi. Құрымдай шайды екi кесеге қабат құйғызып, бiрiнен соң бiрiн ытқытып жан тəсiлiм етердей жүзi тершiп, көзiнiң жанары қарақошқылданып, шай емес сүйек шайнап отырғандай, аса құнығып iшетiн.

	Əсiресе, қырдағы жұмыс басында колхозшылар, əйел, еркегi бəрi бар, тегiс түстiк тамаққа жиналғанда жұрт бұған қайран қалушы едi. Месқұл мынау ыстық күнде арқасын күнге қақтап, жалғыз өзi ғана колхоздың шаруасын алға алып бара жатқандай ыстық демiмен кеудесi лепiрiп, шай құйып отырған əйелге тыныштық бермей:

	– Келiн шырағым, құй, құйып жiбер, – деп, босаған кесесiн берiп, шай құюлы кесесiн ала берiп те, осы шай iшiсiнен жазатайым жаңылып қалса, жер кiндiгiнен тайып кетердей қозғалақ қағып, өзi де, өзгеге де ес таптырмайтын. Шай iшiп отырған колхозшылардың арасында көптi көрген көне көздер де болады. Месқұлды анадан шыр етiп туғалы берi бiлетiн кейбiр қарт адамдар оның мына шай iшiсiне тап бүгiн түнде қай сорлының қорасындағы соңғы талшығының сүйегiн бытырлатып жеп келдiң деп, қауiпсiне, əрi жиiркене қарайтын. Адал ас та, арам ас та бəрi бiрдей сiңiмдi Месқұл мұндай қарасты аңғармайтын, аңғарса да мəн бермейтiн. Ал қазiр жан тəсiлiм етердей ауық-ауық айналып келiп соғатын ескiлiктi аурудың азабын шегiп жатыр.

	Ол қазiр «қарағым, айналайын, белiмдi басып бер, аяғымды уқала» деп, жалынып, жалбарынып шақыратын шығар деп ойлап алаңдап едi Өмiртай. Месқұл бұларды байқамаған екен. Бұрын бiреудiң жалаңаш белiн аяғымен басып, уқалап бергендi əуес көретiн Өмiртай жаңа ғана Ерланмен болған күрестен тауы қайтып қалғандықтан ба, тап қазiр мұндай «қызмет көрсетуге» зауқы соқпады. Ұланды жетектеген күйi Месқұлдың үйiне қарсы, жолдың екiншi шетiндегi Өркенайдың үйiне қарай беттедi.

	Өркенайдың əжiм құрыстырған арық бет-жүзiндегi қос қиық кiшкенелеу көздерiнен жас нəресте атаулыға деген ықылас ерекше мөлдiреп тұратын. Үстi-басы адам қарағысыз, алба-жұлба киiм-кешегi кəрi кiсiнiң ажарын бұл ауылда бөлек танытатын. Ақ кимешек сабын көрмей сарғайғалы қашан. Шеше күтiмiне аздап болса да көңiл қойып жатқан Қалима жоқ.

	Бəтжанның екi баласын еңiреп, боздап қарсы алды. Бұл тегiнде Бəтжан үйiне жаны жақын адам. Екi баланы көргенде олардың соғыстан қайтпай жатқан əкесi Əбдiрашты да, жақында қайтыс болған Мəрпудi де, тiптi Бəтжанның өзiн де аузына алып, дабырлап сөйлей беретiн. Тiптi жалғыз қызы мен күйеу баласы емес, сол Бəтжан үйiнiң қамын жеп, күннен күнге таусылып бара жатқандай. Əсiресе, апасы Мəрпуден қалған жалғыз бала Əбдiрашты көбiне-көп ойлайды. Тезiрек сол оралса екен дейдi.

	– Құлдығым, құлдығым, айналдым-айналдым сендерден. Əй туысқанның аты туысқан-ау. Туыс болмаса осылар келер ме едi? Бүйрегi бұрып тұрады ғой, қарашы. Адам боп жаралғандарыңнан, осыны түсiнгендерiңнен айналдым. Əй, Əбдiраш аман-есен келсе, шешесiне жылайды-ау жазған. Шешесiнен айрылып, сағы сынып, иығы түсiп кеттi-ау баланың. Құдай Мəрпудi алғанша, менi алсайшы. Ажал да адам таңдай ма, құдай. О, əкетай, о көкетай, Өмен, Ұлан, – деп бiрге туған апасының кiшкентай немерелерiне барынша бəйек болып жатты. Бұлай бiрдемеге пейiлi аса ауған кезде өзiн-өзi ұстай алмай кететiн. Ендi сөзден тыйылмайтын шаққа жеттi. Екi баланы кезек-кезек аймалап, басы-көзiнен сүймеген жер қалдырмады. Алдын тегiс жауып тұрған үлкен кимешегiнiң етегiмен əлсiн-əлсiн жасаураған көздерiн сүртiп, өзi жаңа ғана босатқан Ұланды қайта аймалайды.

	Ұланның түр-түсiнде Əбдiраштiң көп белгiлерi бар едi. Осыны қараған сайын түйсiнетiн Өркенай «əкесiнен айнымай түсе қалғаныңнан айналайын» деп өзеурейдi.

	Қарт ананың балажандығы жұрттың аузында жүретiн. Тағы бiр қасиетi ешкiм жоқта шайды құрымдай қылып шығарып, жалғыз өзi үшiн қайнатқан үлкен жез самауырынның артқы аяғы көтерiлгенше сораптай беретiн. Өмiртайлар осындай ұзақ iшетiн шайының үстiне келген. Ауыздарын күйдiре-мүйдiре бiр-екi кеседен бұлар да iштi.

	Аздан соң Ұланның ұйқысы келдi. Өмiртай да ыстық шайдан соң далаға шыққысы жоқ, манаурай бастаған.

	Өркенай тынышталар емес, кесесiн ұстаған күйi кеудесiнен əлдебiр дауыл көтерiлiп, ол тамағына кеп тiрелгендей демiгiн əрең баса бередi. Мұндай iшкi қысымнан арылса-ақ екi балаға қайта құлайды. Сөз де өзiнiң жаңа арнасын тауып ағытылады.

	Алғашында жылы құшаққа қуана енген балалар, ендi шектен тыс бауырмалдықтан мезi бола бастады. Тумысында сөзшең, əрi көп қаза көрген кəрi кiсi тоқтаусыз кетсе ауру белгiсiн танытары анық. Қазiр де қарт ана аздап елiрдi. Мұндайда оның аймалағаны қыспаққа алғанмен бiрдей. Өркенайдың бүгiнгi мiнезiндегi бiр өзгешелiк «Алуа, Алуа» деп, осы ауылдағы бiр келiншектiң есiмiн азан шақырғандай атай бердi. «Бұл маңда Алуа қарағымдай бiтiмi сұлу жан бар ма» деп бiр қойды.

	Алуаны Өмiртай да, Ұлан да жақсы бiледi. Оның күйеуi Əбдiраштардың аталас ағайыны едi. Бəтжан үйiмен аралас-құраластығы бар. Бiрақ мына кемпiр оның есiмiн қайдан шығарып отыр? Өмiртай оған бас шатқан жоқ. Бəтжан балалары үй көрмей далада жүруге дағдыланған емес пе? Əп-сəтте Ұланның ұйқысы шайдай ашылып, Өмiртай оны қолынан жетелеп далаға шықты.

	Күн тас төбеде тұр. Балалар ендi қырға, шешелерiне баруға беттедi. Жол шаңдақ, жалаңаш аяқтары тобықтарына дейiн көмiлiп, табандарымен ыстық темiрдi басып келе жатқандай. Қырға бару үшiн үлкен көшемен ауылдың төменгi жақ шетiне шығу керек. Аяқ басқан сайын бұл екеуiне үй-үйдiң итi тұра жүгiрiп, бассалатын сияқты. Əсiресе, мұнда иелерi тамақ бермей қаңғытып жiберген аш иттер көп. Сүйек-саяқ, тышқан тағы бiрдемелердi тынымсыз iздеп жүретiн олар кiсi бойы тiкенек шөптер, қалақай мол өскен терең жыралардан, ескi арықтардан «арп» етiп шыға келуi де мүмкiн.

	* * *

	Əбдiраштың шешесi – Мəрпу, Өркенай, Алтынай, ертеректе өлiп кеткен тағы үш қыз – барлығы бiр шешеден туғанда апалы-сiңлiлi алтау екен. Сол алтаудың iшiнде мiнезi елгезек, əрi сүйкiмдi болғасын ба, əйтеуiр осы Өркенай өте ерке өсiптi. Басқаларын қыз демей шаруаға жегiп, жастайынан еңбеккер, басалқалы етiп өсiрсе, Өркенай инеге жiп сабақтауды бiлмейтiн, ешнəрсемен iсi жоқ, шолжаң екен. Əке-шешесi алты қыздың iшiнде бiреуiнiң еркелiгiн кешiргендей оған əрдайым ерекше мейiрiммен қарайды. Кейiн үлкен-кiшi басқа қыздары тұрмысқа шығып жатқанда əке-шешесi Өркенайды ғана жаттың қолына жетектетiп жiберуге қимай, ең соңынан ұзатыпты.

	Өркенайдың қайын атасы еңбеккерлiгiмен атағы шыққан Тектiбай деген кiсi. Жұрт малын ғана бағып, iшерлiк-жерлiк кəсiптi содан тапса, Тектiбай Қайынды сайынан ары құлама тiктерде тұнып тұратын қарағайды шауып, Шажаның суымен ағызып апарып, төмендегi орыстарға сатады екен. Сол орыстарға елiктеп, қарағайдан бұрын бұл маңда болмаған үлкен үй салады. Тектiбай ғана емес, ағайынды үшеуi де осындай бөгде кəсiп жолын қуған өнершiл адамдар болыпты.

	Тектiбайдың ер жетiп қалған үш баласы, қалған екi бауырының да екi-үштен баласы бар. Кейiн олар шетiнен түтiн түтетiп жатқанымен ағайынды үш шал немере сүйе алмай зар илейдi. Бiр-екi келiнi бала көтерсе де олары тұрмайды. Кейiн бұдан да тоқталады. Ағайынды үшеуден отау тiкпеген бiр ғана бала қалады. Ол Тектiбайдың ең кенжесi екен. Келешекте ұрпақсыз қалу қаупi төнген ағайынды үшеу ендiгi жерде өзара ақылдасып, қайтсе де тұқымы мол тараған шаңырақпен сүйек шатыстырмаққа ниеттерi ауады. Сонда олардың айнала жұртты тегiс саралап шыққандағы тоқтасқандары əке-шешесiнiң қолында жалғыз қалған Өркенай екен.

	Өркенай Тектiбай үйiне келiн болып түсе-ақ қайын атасының, басқа да үлкендердiң көңiлiнен шығыпты. Бiрiнiң артынан бiрi туып, он екi баланың басын бiр-ақ қайырады. «Келiннiң аяғынан қойшының таяғынан» дегендей Өркенай келе-ақ кəсiп қуған Тектiбайлардың, олардың балаларының бұрыннан жаман болмаған шаруасы онан сайын өрге басады.

	Тектiбайлар Өркенайды əке-шешеден əрмен əлпештеп, ол жатқан отаудың тыныштығын ешкiм бұза алмайды екен. Ең кiшкене ұлдың шаңырағын «балалы отау» атасыпты. Өркенай онда мейлi не iстесiн, «əй-шəй» дейтiн ене, абысын-ажын болмайды. Жалғыз Тектiбай емес, екi бауыры мен оның балалары да «балалы отауға» бəйек болып, сырттан қамқорсып қарайды. Кезек-кезек соғым сойып берiп, қалжа, басқа да шығындарды таласып көтередi. Өркенайдың балаларын сырттан бөлiсiп, тиiстiсiне ен салып та жүредi. Кейiн қолды-қолдарына алып өздерi тəрбиелейдi.

	Мұнда Өркенайдан артық, қадiрлi келiн жоқ. Ата-ананың қолында шолжаң өсiп, қайын жұрттан тағы қағажу көрмеген ол отау түтеткен осы көп уақыттың iшiнде əйел болып жөндi тамақ пiсiрудi де үйренбептi. Ағайын-туғандар бұл жағын Өркенайды сөккендiктен емес, қайта мақтан көрiп айтады екен.

	Кейiн Өркенайдың балалары да ер жетiп, тең-теңiмен тұрмыс құрып жатады. Бiр жолы Тектiбайдың өз баурына салған немере қызы өзiн атастырған сүйектi тұқымнан жерiп, қаладан келген бiр оқыған жiгiтпен қашып кетедi. Бұған Тектiбай өлердей ашуланады. Құдасынан мал алып, басқа да жол-жора жасалып, екi жақ бiрдей ау-жай болысып қалған шақта қыздың тақыр мұзға отырғызып кетуiн Тектiбай еш кешiре алмайды. Құдалары көңiлдес жандар екен. «Қалың малын қайтарармыз-ау, бiрақ бетiне қалай қараймыз» деп сенделiседi. Сөйтiп жүргенде бас құданың өзi келедi. Тектiбай үй iшiмен кiнəлi адамдардай тiк тұрып қарсы алады. Көпке дейiн екi құда қыз жайында лəм деспейдi. Бiрiнде ашу-ызғар, бiрiнде ұят басым, екеуi де төмен тұқырысып, жөндi тiлге келе алмайды. Тамақ жеп, жайланған шақта келген құда Тектiбайға:

	– Мен де бiр елдiң жұрт қатарлы адамы едiм. Адал еңбегiңдi кəсiп еткен сен де зиялы адамсың ғой, деп сүйек шатыстырмақ едiм. Ақ пейiлiм, бар жазығым осы ғана. Бiрақ мен осыны күтiп пе едiм? – дейдi.

	Онсыз да өлмегенi қара жер Тектiбай шыдасын ба, есiк жақта отырған Өркенайдың өзiн жұмсап:

	– Əй, келiн, алып кел ана ақсарбасты! Шалып жiберейiн!

	Қидым оны! Өзi берген құдай өзi алсын! – деп бұйрық бередi.

	Ол заманда қайынатаның сөзiн келiнге қалт еткiзу қайда? Қатты күйiнiп қарайып кеткен Тектiбайдың көзiнен жiңiшке ақ сəуле жарқ еткенде туған немересiн шынында аямасқа бекiнгенiн ұғады. Шолжаң өстi демесең, көңiлшек, əрi жасық Өркенай мұндайда не қайрат қыла алсын. Тек iштен шыққан шұбар жыланды өлiмге қия алмай есiкке беттегенде белi қиқаңдап, желкесiн əлдене жыбырлатқандай бiр құрысып, бiр жазылғанын Тектiбай да, келiп отырған құда да байқаған. Сонда құда Тектiбайдың мына бұйрығынан шошып:

	– А, Тектiбай, ниетiңе ризамын, маған осы да жетедi. Маған деген көңiлiңдi ұқтым. Шалмағын! – деп тоқтау салады.

	Кейiн осы құдасына қалың малын қайтарып, бiтiмге келген шақта Өркенайдың ең үлкен баласы аттан жығылып өледi. Оның қазасын көтерiп болмай-ақ екi-үш баласы қатар ауруға шалдығады. Мұны көргенде Тектiбай туған немересiн өлiмге қиғанын есiне алып:

	– Кесiр шалған басым, кесiр шалған басым, құдайдың құлағына саңқ етiп жеткен екен ғой сөзiм! – деп зар илейдi.

	Сол ауруға шалдыққан екi-үш бала қайтып оңалмайды. Олардан кейiн Тектiбайдың өзi де қайтыс болады. Оның əлгi екi бауыры да көп жүрмейдi. Оның үстiне Өркенайдан туған балалар да шетiнен сетiней бастайды. Күйеуi де қаза табады. Сөйтiп айналасы екi-үш жылда Өркенайдың тұлдыр жетiмдiктiң жарлауыт жағасына кеп орын тепкенi көрер көзге айқын едi.

	Сосын бұл үйде үстi-үстiне келген өлiм төрт-бес жылдай саябырлайды. Осы уақытта Өркенай қалған балаларының саулығын тiлеп, өзiне өзi келгендей де едi. Бiрақ тағы да өкшелеген қаза Өркенайды бiржола ашындырады. Кейiн басқа балалары мұрттай ұшып жатқанда Өркенайдың зарлаған даусы бүкiл ауылды аяғынан тiк көтередi. Алғашқы балалары, қайынатасы, жар қосағы қайтыс болғанда iшiнен булығып, жөндеп дауыс айта алмаған байғұс мына кейiнiрек лек-легiмен келген қаза үстiнде көкiрегiн жарып шыққан жойқын бiр үн тудырып едi. Жұрт мұны ашынғанда құдайға сес көрсеткенi деп ұққан. Алыстан ат қойып келген ағайын-туған Өркенайдың бұрын өздерi естiмеген даусын естiп, жылаған үстiне жылай берiптi.

	Құр дауыс, көздiң жасы неге ем болсын, сол он екi баладан қазiргi қызы Қалима ғана қалады. Өркенай ең соңынан қайтқан ер баласының қолында екен. Мұны да жер жұтқасын байғұс шеше еш дүниелiкке қарамайды. Бəрiн тастапты да, бұл кезде күйеуге шығып кеткен Қалимасының үйiне келедi. Үстiне кигенi жаман шоқпыт қана екен. Өркенай кетiсiмен «бұл жынданды, ендi қайтып келмейдi» деп, көршi-қолаң үйiнде қалған көзге жылтыр дүниесiнiң бəрiн талап алыпты. Кейiн Қалима талай күйiнiшпен айтатын:

	– Бұл ештеме бұйырмаған адам ғой. Тым болмаса сонда үйдегi тəуiр шапандарының бiрiн киiп келсейшi. Атамыздың, ағаларымыздың қолымен жиылған дүниелiк едi. Бала тауып, сен барқадар тапқызарсың деп, қайсысы болсын қолына түскен қастерлi нəрсенi осы шешеме əкеп берушi едi. Көрмеймiсiң, ендi арқасына шоқпыт арқалап қалғанын.

	Бiрақ Қалима сол атасы, əкесi, бауырлары қалай жоқ болса, Өркенайға ендiгi дүниеге қызықпақ та сондай жоқ екенiн ұға алмады. Табаны тая бере жұрт мұның дүниесiн талан-таражға салғанда оның ендiгi жерде ақылы түзу екенiне күмəн келтiруi тегiн емес едi.

	* * *

	Колхоз кеңсесi жан-жақтан тартылған шолақ көшелер түйiсетiн алаңның дəл ортасында. Мұнда ауылдың бас-аяғына бiр-ақ шығатын көше жоқ. Колхоз кеңсесi – қамыспен жабылған биiк шатырлы үй орталыққа қойылған бiр нүкте де, көшелер сол нүктеден таралған сəуледей жан-жаққа шашырай созылып кетiп жатыр. Алаңның айналасындағы үйлердiң көбiсi колхозға қарасты қоймалар мен ат қоралары, ұста дүкенi. Əлде қалай қолы бос адамдардың немесе жұмыстан қайтқандардың өзара қысыр əңгiме үшiн бас қосатын жерлерi осы қоймалардың, ат қоралардың, ұста дүкенiнiң колхоз кеңсесiнен қалтарыстағы бұрыштары. Ал анау алаңға қарапайым адамдар жиналмайды, тек өздерi тұрған бұрыш-бұрыштан сол алаң, кеңсе жаққа əрқайсысы көздерiн бiр-бiр қадап қоятын. Ал ана алаңның орта тұсында колхоз белсендiлерi ғана əңгiме-дүкен құрады. Кейде Рəш жұмысқа кешiккен əйелдердi, тiптi ер адамдарды тап осы алаңның ортасына əкеп, жер-жебiрiне жететiн.

	Кеңсенiң өзi сырттан келгендердiң назарын аударатын бiрден-бiр оқшау үй. Тапал үйлерден бiр бөлек ол төбесi қоқырайып, еңсесi биiк тұратын. Бiраз естияр адамдар «Рəштiң беделiнiң арқасында салынған кеңсе», «Рəш салдырған кеңсе» дейтiн. Қалайда бұл кеңсе Рəш есiмiмен ғана емес, оның тұр-тұлғасымен де əлдеқандай бiр жарастық тапқандай, екеуiне де ортақ ұқсас белгiлер көп сияқты.

	Алаңның шығыс жағында колхоздың ең үлкен екi қоймасы тұр. Бұны жұрт дəу кiлет деп атайды. Өмiртай мен Ұлан қазiр осы дəу кiлеттiң қасынан өтiп бара жатты. Мұнда тоқтап тұрған өгiз арбалар көп. Қамшыларын иықтарына iлiп, шылым шеккен ер адамдар, қап-қара болып түтiккен əйел арбакештер өз арбаларынан қап-қап астықтың түсiрiлуiне кезек күтiп жүредi. Шаң қапқан езулерiн сəл ыржитса тiстерi ақсиып, күлген адамға ұқсайды.

	Қамба басында иттер де кездеседi. Олар қаппайды, арбакештер қамшы үйiрiп, əбден жасық еткен жуас иттер. Қамбадағы үлкен есiкке қыстырылып жанаса өткен жүктi арбалардың дөңгелек темiрлерiне, шегелерiне соғылып, өз-өздерiнен соққы көрiп, таяқ жеп жүредi. Мұнда дəмдi тағамның көптiгiн олар да ұққан. Сол дəмдi тағамның мұрын жарған исi аш сүлдерiн одан əрi құртып, нелер сұмдық пəленi бастан кешiруге мəжбүр етедi. Кейде осы иттер өзiн жəбiрлеушiге сiлекейлi тұмсығын көтере қарағанда, адам ойы тəрiздес бiр мұң, сыр ұшығын көзiнен көргендей боласың.

	Екi бала жол қысқарту үшiн кеңсе алдындағы алаңнан өтпекшi. Кеңсе үйiнен оқшауырақ, алаң ортасында Рəш ат үстiнен адырайып, əлсiн-əлсiн бүркiтше төнiп келiп, екi əйелге ұрсып тұр екен. Қамшысын бүктеп ұстап, шашақты ұшымен əйелдердi бiрде маңдайдан, бiрде мұрыннан нұқып-нұқып қалатындай. Жоғары қайырылған қияқтай қара мұрты кейде қалың қабағымен қосылып кетiп, қап-қара дөңгелек жасайды. Даусы болмаса, аузын ашып-жұмғанда бет терiсi қоса жиырылғандай əйелдерге ұрысқан емес, көзi, басын қисаңдатып əлдекiмдi мазақтап тұр ма дерсiң. Мейлi түрi алыстан қалай шалынсын, бұл адамда мол билiк, қатаң ызғар барын кiшкентай нəрестелерге дейiн жүрегiмен түйсiнетiн. Жалы тiзесiне төгiлген келiстi сары жорғаның айбаты да сол бастық айбатына қосылып, шоқ кекiлдiң астынан түксие қараған көздерiмен бұл да əйелдердi барынша тiлдеп тұрғандай. Екi əйелде үн шығармақ түгiл бас көтерер дəрмен жоқ. Бастыққа қарсы сөз айтудан тауы шағылып, таусылып болған, құр сүлдерi қалған жандар.

	Рəш даусы барған сайын өктем шығады. Ұлан да, Өмiртай да сөздерiн ажырата алмайды. Тiптi ажыратқанмен де бұлар мағынасын ұстай алмас едi. Рəштен өздерiне келер еш қауiп жоқтығын сезсе де шешенiң, үлкендердiң бастық алдындағы жасқаншақтығын тым ерте сезген балалар сондай бiр үреймен кеңсе тұсынан тез өтiп кетуге тырысты. Мүмкiн ана екi əйелдiң бiрi Бəтжан шығар. Олпы-солпы тұрысы, мойындарына су құйылған сорлы қалпы кейбiр белгiлерiмен Бəтжаннан аумайды. Шынында да сол ма деген қауiп бұларды желкеден басып, қыр соңдарынан қалмай егiс басына жеткенше тағаттарын тауысардай.

	Бұлар ұзаңқырай артына бұрылып едi, Рəш екi əйелдiң құр сүлдерiн сөзбен сорып болғасын алдына салып қырға қарай айдап келедi екен. Өмiртай ендi шындап қиналды. Мүмкiн бұларды Бəтжан iстейтiн қызылша басына апармақ шығар. Өйтсе мынау бастық осы қаһарымен басқаларды да қайбiр оңдырар дейсiң.

	Бiр атты, екi жаяу балаларға таяп қалған. Рəштiң сонау қыр басына жеткенше жағы семетiн емес. Төбеден күрзiмен ұрғандай ауыр сөздерге мына екi əйелдiң шыдайтыны соққыдан жаншыла-жаншыла тапталып, тас кесектенiп бiткен жерлерi осы. Бұдан ары қанша ұрсаң да, кiшiрейе алмайды, қатқан ағаштай опырайған кеуделерiнен жаңғырыққа ұқсас тақ-тұқ үн ғана естiледi шамасы.

	Рəш жол шетiнде тiктеп ұзақ қараған Бəтжан балаларын да байқады. Қанатын қомдап, ықшам отырған жабайы бүркiттей қан ойнаған суық жанарымен бұларды да өңменiнен бiр-бiр түртiп өткендей.

	Өмiртайдың бiр қуанғаны Рəш екi əйелдi басқа беттегi қызылшаға апаратын жолға бұрды.

	Өмiртайларға қызылша алқабы көрiнгенде əйелдер қызу жұмыс үстiнде екен. Шықылықтаған торғай даусы естiледi. Ашық көк аспанда одан басқа дыбыс жоқ. Ендi бiрде торғай емес, көлдегi шағала дауысындай қысқа-қысқа, бiрақ одан қатқылдау əйелдердiң қаңқу сөздерi де естiле бастады. Мұнда қызылша сиреткен балалар да бар. Таңертеңгiсiн шешелерi желкелеп əкелген олар мынау түс əлетiнде мойындары салбырап, жұмыстан жалыға бастайды.

	– Өй, мойның үзiлгiр, саған нанды кiм тауып бередi? Нан мынау жұмысты iстесең табылады. Жалқау адамды мүсiркеп, «ей, мынаны жей қойшы» деп, ешкiм айтпайды. Ыңырсымай, жөндеп iсте! – деген сияқты ызғар сөз соларға арналған.

	Табандарына тиген дымқыл топырақ пен қызылшаның салқын жапырағынан Өмiртай мен Ұланның бойлары серги түстi.

	– Бəтжанның балалары да жеттi-ау мұнда.

	– Əжелерi кiшкене тұра тұрмай қор қылды-ау сорлыларды.

	– Ажалда ар-ұят бар дейсiң бе?

	Екi бала жан-жақтан қақпайлаған осындай сөздер арасынан қыстығырылып əрең өттi. Бəтжан кiшкене ұлын аймалап болғасын Өмiртайға қарап:

	– Күнсiп мұнда келгенше Өркенайдың үйiне барсаңдар қайтедi? – дедi. Өмiртай сəл кiдiрiңкiреп жауап бердi:

	– Бардық, сосын кеттiк. – Бəтжан түсiне қойды:

	– Ол сорлы жазған балпылдап естерiңдi шығарған ғой. Үлкен тұрмақ қасында бала шыдап отыра алмайтын болды ғой оның.

	Бұл кезде басқа əйелдер де жұмысты бəсеңдеткен. Бiрi орамалдарын оңдап тартып, аузы тығындалған құмырадан сусындап жатса, ендi бiреулерi ештемеге зауқы соқпай, бел жазып ауыр күрсiнедi, кейбiр əйелдер балаларының iзiне түсiп, олардың шауып шыққан қатарларына тағы тəпкi тигiзiп, оңдап жатыр. Балаларына кейiген, не əйелдердiң өзара тiл қатысқан сөздерi қаттырақ естiлгенде шықылықтаған торғай даусы алыстап кетедi. Ендi олар көк жүзiнде ерсiлi-қарсылы үнсiз кезiп жүрген сияқты.

	– А... а?.. – деген ащы əйел даусы жұртты елең еткiздi. Ұлан да шешесiнiң алдынан сусып жерге түскен. Мұнша жайсыз дауыстың дəл қай жақтан шыққанын Өмiртай да, Ұлан да бiрден бiле алған жоқ. Баршаның бұрылған жағына қарап едi, екi-үш жас келiншектiң жүгiрiп бара жатқанын көрдi. Ең алдымен жеткен жас əйел, тағы бiр қартаңдауы бəрi жабылып, жел өтiнде жалғыз ағаштай шайқақтап тұрған толық келiншектi екi жақтан кеп ұстай алды. Жаңа ғана өз аяғымен тұрған келiншек сүйемелдеуге келгендердiң бiрiн шап берiп ұстап, құлатып салмақтай төмен иiп, бүрiп əкетiп барады. Тарамыстай тартылған тас емен қолдары ендi екi-үш əйелдi қабат қармап, қатты қаһарға мiнгенге ұқсайды. Осынау опыр-топыр шайқас, əйелдердiң жалғыз келiншекке қарсы табан тiрескен үн-түнсiз қозғалысы Ұланды қатты алаңдатып, ортадағының кiм екенiн ажырата алмады.

	Бəтжан да солай қарай жүгiрiп кеткен.

	Ұлан Өмiртайға қарап едi, ол да əйелдерден тiксiнгендей жұрт жиналған жаққа қатты елеңдеп тұр екен. Өзiне сүйкене жақындаған Ұланның бiлегiн қатты қысып ұстады. Ұлан қолы ауырса да, үндемей топ əйелдердiң əрекетiне қадалумен болды.

	Екi əйел шаш жұлысып, басқалары ажыратпаққа жиналған сұмдық iс емес, жұрттың бəрiне түсiнiктi бейбiт əрекетке ұқсайды.

	– А-а-а... – деген дауыс тағы естiлдi. Бер жақтағы бiр-екi əйел аяқтары мұзға тайғанақтағандай сəл ығысқанда Ұлан жаңағы келiншектiң екi-үшеудi қабат құшақтап, əлi тұрғанын байқады. Бiреулерi шашау-шашау өз орындарына жүгiрiп, басы артық киiм, алжапқыш, қап тағы бiрдемелерiн əкеп, келiншектiң аяғының астына төсеп жатыр. Араларында лəм дескен сөз жоқ, бiр-бiрiне иек қағып қана бұйрық берiп, оны қалтқысыз жан ұшырып орындайды.

	Бұл тынымсыз əрекет он минуттай уақытқа созылды. Бəтжан балаларына бұл аса ұзақ көрiнген. Олардың кiрпiк қақпай қадалған көздерi де тала бастады.

	Осы уақытта шоққа түскендей бiр нəзiк жаратылыстың шырқыраған даусы естiлдi. Айнала қаумалаған əйелдер ешнəрсе көрсетпейдi. Қалайда олардың адам үшiн аса бiр қымбат дүниелiктi күс басқан жұмсақ алақандарымен тосып алып жатқаны сырт белгiлерiнен оңай аңғарылады.

	Шырқыраған дауыс көлдегi ақ қанатты шағалалардың үнiне ұқсайды. Бiрақ ондай үзiк-үзiк емес, созыңқы, əрi үстi-үстiне өршелене түсетiндей. Естiген адамның тұла бойын тiтiркентiп, алмастың жүзiндей кеудеңдi кесiп бара жатады.

	Əйелдер қаншама құрақ ұшқанымен дүниеге баз даусымен келген қызыл шақа тəн иесiнiң көңiлiн тауып, тiлiн ұға алмайтын, күнделiктi пəни тiршiлiк күйбеңiнен, мехнатынан көз ашпай ондай өнерден қақас қалған бейшара жандар сияқты.

	Шырылдаған дауыс бiр сəт алыстан жеткен араның ызыңына ұқсай ма, жоқ оқыс көрiнiске түсiне алмай құлағы тұнған Ұланға солай көрiндi ме, ендi бiр ауық қырық адымдай жерде қарбаласқан əйелдер қимылы оның көз алдында өшiп кетiп, құлағында жаңағы безектеген үн ғана қалған. Өмiртай қатты қысқан сол қолының ұйып бара жатқанын сездi. Ағасына бұрылып қарауға мұршасы да жоқ. Тапатал-түсте қыр басында жанталасқан əйелдер əрекетiн дұрыстап көргiсi келiп, көзiн ашып-жұмып, қайта ежiрейгенмен ештеңе шықпады. Тек шырқыраған кiшкентай нəзiк үн иесi ешкiмнiң көмегiнсiз, ешкiмнiң қол ұшын беруiн қажет етпей-ақ осынау бармақтай құстары шықылықтап, көк аспаннан күнi шақырайған далаға, көптiң терi төгiлiп, жiгерi сарп етiлген егiс басына өзiнiң құлақ тұндыратын таза даусымен келiп, жырлап тұрған сияқты.

	Ұлан жұрттың не iстеп жатқанын шындап əлi де ұққан жоқ. Тек нəресте даусынан жүрегi өрекпiп тұр. Əлден уақыттан соң өзiне өзi келiп, қайта бағдарлай қарағанында əлгi толық келiншектiң жердегi əлемiш төсенiштердiң үстiнде қырынан жатқанын байқады. Ол сонда да өзiн қаумалаған əйелдерден қолын айырғысы келмейдi. Бəтжан бойын жазбастан иiлiп, тұра бердi. Басқа бiр қартаңдау əйел шаранасы кеппеген жан иесiн көнетоздау мол шүберекке орап алды.

	Мұның алапат соғыс тоқтап, бейбiтшiлiк орнаған күнi туған бала екенiн Ұлан кейiн бiлдi. Тек осы сурет тап қазiргi ғажайып қалпымен балалық елестердiң бiрi болып, ұзақ уақытқа дейiн есiнде қалды.

	Өмiртай қолын тартып қалғанда ғана Ұлан ұйқы тəрiздес жұмбақ халiнен арылған едi.

	– Алуа апам босанды, – дедi Өмiртай. Бұл сөз Ұланға оқыс тидi. Манадан берi қарап тұрғанда жұрт айналасында шыркөбелек айналған əйелдiң Алуа екенiн Ұлан танымапты.

	Қазiр Өмiртайдың үлкен кiсiдей сұлық тұруынан Ұлан жаңағы толық келiншектiң Алуа екенiн бiлсе де, көп ешнəрсенiң байыбына бара алмаған сияқты. Əлден уақытта Алуа:

	– Қосағым-ай, қосағым-ай. Жұртым-ай, жасырсаң да естiдiм, – деп зарлады. Əйелдер жағаларын ұстады. Алуаның күйеуiнен қара қағаз келгелi бiраз күн өткен. Бiрақ əйелдiң айы-күнi жетiп отырғасын басқармалар оны жасырып келген. Елдiң аузына да қақпақ салынған. Ендi мiне, Алуа оны ойда жоқта естiген болып шықты. Кiм жеткiздi, айтушы кiм? Осынау қызылша басында əлдене көктен келiп құлағына сыбырлап кеткендей жұрттың бəрi қатты таңданысты.

	Əйелдердiң қарбаласы Алуаны арбаға салып, қасына екi-үш əйел қоса жайғасып ауылға жөнелткенде ғана басылды. Алуа арбаға жантайып жатқанда Ұлан оның жүзiн анық көре алды. Қатты қиналыстан қара күреңiтiп кетiптi.

	Бəтжан балаларының қасына келдi. Оның соңынан тағы бiр-екеуi iлбiдi. Екi баласы алдында кесе көлденең жатып алған Бəтжанның қасына өзi қатарлас арық қара əйел Тəнтiбала келiп отырды.

	– Апыр-ау, бұл қай желбуаз? Кiм бұл жеткiзген?

	– Құдай-ау, соны айтам, – деп Бəтжан да өз күйiнiшiн бiлдiрдi.

	– Кiм болса да жақсы адамның қылығы емес? Жаман хабар Алуаға жетпей қалады деп ойлады ма екен? Маңдайымызды дық еткiзiп, ес-түстен айырып, бiр-ақ соқты ғой өзiмiздi. Үш баланы жетiм қалдырған құдай кiмдi аяйды дейсiң? – Сөзiн үзiп-үзiп сөйлеген Тəнтiбала орамалымен көзiн басып, тамағына тас тығылғандай сұлық отырып қалды.

	– Бəрi де құдай уақтысы ғой. Өзiңдi-өзiң қашанғы қажай бересiң? – Бəтжан сөзi басу болды бiлем Тəнтiбала орамалын алғанда жасы құрғап, тек көзiнiң айналасы сəл қызарыпты.

	Өмiртай да, Ұлан да Тəнтiбаланың үш баласын да жақсы бiлетiн. Олар Мəрəйiм балалары сияқты iрi болғанымен көбiне татулыққа, əдiл ойынға бейiм. Сонда да олардың тобына Өмiртай көп қосыла бермейтiн. Оған Мəрəйiмнiң ұлы Құрман да себепшi. Өзi көп сыйыса алмайтын Тəнтiбала балаларымен Өмiртайдың ойнап жүргенiн көрсе, соншама кiшiк бола қалып, оны өз жағына шығарып алуға өзеурейтiн. Ондайда сотқар iнiсi Ерланды да Өмiртайдың көзiнше ұрып-соғып тежеп ұстайтын. Осыны көрiп, өздерiнен алты-жетi үй төмен тұратын, араларында, мiнез-құлқы, ойын тəсiлi бөлек сырт көшелерден келген балалардың болуын да онша көңiлi хош көрмейтiн Өмiртай Тəнтiбала ұлдарымен де бiте қайнасып кете алмаған.

	Сонда да қазiр Өмiртай Тəнтiбаланың жылағанына жаны аши қарады. Күнге күйген бет өңiрi қап-қара. Көз жасы əп-сəтте құрғағанымен, көз еттерi қызарып, əрi iсiңкi тартқан. Ендi екi қолын тiзесiне қойып, қарсы алдында борозда шетiнде бойлап өскен көкпеңбек алаботаға қадалып қалыпты. Көзiнiң ұшқынды қарасында, бет əлпетiнде еш қозғалыс жоқ. Бiр сəт үнсiздiктен соң Бəтжан жаққа бұрылып, оның кiшi баласын қолына алып бетiнен сүйдi. Бұл өзара тiлеулес əйелдердiң əдетi.

	Осы кеште жұртты дағдартқан жұмбақтың шешуi табылды. Алуаға күйеуiнiң қазасын жеткiзген Қалиманың шешесi Өркенай екен. Ертеңгiлiк шай үстiнде бұлардың үйiне көршi əйел от сұрап келген. Сонда Қалимамен екеуiнiң арасындағы қысыр əңгiмеден бұл жайды құлағы шалып қалған ол қызы кетiсiмен Алуаның үйiне беттейдi. Есi кiресiлi-шығасылы байғұс мұнысының қаншалықты жөн екенiн ойламады да. Алуа жұмысқа кете қоймаған екен. Оның күйеуiне жоқтау айтып, бассалады.

	Шыбық тимей шыңқ етер анау-мынау емес, қайратты жаратылған Алуа жұрт лəм деп бiлдiрмеген жаманатты ауру кемпiрдiң өз ойсыздығымен жеткiзiп тұрғанын тез болжайды. Кеудесiн тас-түйiн етiп, кемпiрге өзi басу айтып тыныштандырып қайтарады. Бұл ұстамдылығына бiр медеу болған Өркенай хабарының дұрыс-бұрыстығына күмəндана қарауы едi. Əрi iшiнде қыбырлаған жан иесi бар, соған да текке обал болмауын ойлады. Сол бетiмен жұмыс басына барып, əркiмнiң өзiне деген қас-қабағынан сыр ұшығын iздеп бағады.

	Аңдығанын алмай қояр Алуа ма? Ақыры анталаған адам жүздерiнен бар сұмдықты танып бiледi. Қаншама тас түйiн болғанымен шыдамының жеткен жерi əлгi едi. Жарық дүниедегi несiбесiне асықты ма, əлде өзiнiң сəби үнiмен басына қара жамылған анасын жұбатпақ па, əйтеуiр құрсақта жатқан тiршiлiк иесi айы-күнi толмай тапа тал түсте егiс басында қара жерге топ еттi.

	Анау-мынау жаңалық шағын ауылдың бас-аяғына бiр-ақ күнде, тiптi бiр-ақ кеште жететiн. Сол күнгi өз шешесiнiң əрекетiн жұрттан естiген Қалима қатты күйiндi. Бұл жасында ерке өскен, əрi тумысында долы əйел едi. Басындағы ауру халi қадiрiн кетiрiп болған шешесiн аямайтын. Қол жұмсау да дағдысына айналған. Сол күнi кеште Өркенай қызынан көресiнi қатты көрдi.





ЕКIНШI ТАРАУ




	Осыдан бiр күн өткесiн кешкiлiк Бəтжан қайта қоймаған шақта Өмiртайлардiкiне түксиген қалың қабақты, қаба сақалды зор денелi адам келiп, үйге кiрмей есiк алдында отырды. Өмiртай келген кiсiнi таниды екен. Iнiсiнiң құлағына сыбырлап:

	– Бұның аты Мөртай, – дедi.

	«Мөртай»! Ұланға бұл есiм қызық көрiндi. Осындай сұсты адамға сондай нəзiк атаудың берiлуi бiр түрлi. Ендi сол есiммен бiрге оның тұлғасы да кiшiрейiп бара жатқандай.

	Бұл келген Бəтжанның малдағы немере ағасы едi. Кешкi астан кейiн Мөртай Бəтжаннан:

	– Бұл колхозда бастық əлгi Рəш па? – деп сұрады.

	– Сол ғой.

	– Өзi былай қатты дейдi, рас па?

	– Қаттың не, қатты емес, қара түнек болып тұрған жоқ па?

	– Одан əрi Бəтжан Рəштiң бiрде жұмысқа кешiккен əйелдердi кешкiсiн кеңседе тiкесiнен тiк тұрғызып қойып жағы талмастан ұрсып, таң бозында бiр-ақ қайтарғанын айтты.

	Мөртай жақын жерге көшiп кеп отырмыз, шешем балаларды сағынып жатыр деген желеумен ертеңiне таң бозында Ұланды алдына мiңгестiрiп өз үйiне əкеттi.

	Бұлар терең сайдың табанында сарқырап аққан кiшкене өзен жағасына тiгулi киiз үйге келгенде Ұлан өзiн мəпелеуге өлердей құмар, Өркенай апасындай елгезек жандардың ортасына түскенiн сездi. Əсiресе кəрi кемпiр Тынтайдың қамқорлығы бөлек. Өңi қап-қара, жақ сүйегi шығыңқы, шұңғыл көздi, əрi белi бүкiрейген ол қарлығыңқы даусымен Ұланды айналып-толғанып, бұған күйеу баласы Мөртайды да, қызы – орта жастардағы шаруақор əйел Ұлмекендi жуытатын емес.

	– Оу, алтыным, күнiм, сен кiмнiң баласысың, айтшы. Мынау жұрт бiлмейдi, кiмнiң баласы екенiңдi айтып қойшы.

	Ұлмекен шешесiмен жағаласа Ұланға қолын жүгiртiп едi, кемпiр оны қақпайлай бердi. Шамданған Ұлмекен:

	– Апыр-ау, ендi бала тамақ iшсiн де, былай, – деп айғайлап сөйледi. Оның қатты даусына Ұлан жалтақтай бердi. Мөртай есiк жақта бұлардың бiр баланы бөлiсе алмауына түксиген қабағын жазбастан үн-түнсiз қарап отыр. Ұлан өзi бұрын көрмеген киiз үйдiң жүк жиюлы iргесiн, өрт iшiнен суырылғандай қап-қара уықтарын, жартылай ашылған шаңырағын қызықтағысы келдi. Оған мыналар ырық беретiн емес.

	– Мына пəтшағар кiмнiң баласы екенiн айтпады ма, менiң көңiлiмдi қалдырайын дегенi ғой, шамасы, – деп Тынтай қарлыққан даусымен баланы одан əрi мазалады. Ұланның «əжем баласымын» дегенi оның мүкiс құлағына жеткен жоқ.

	– Əжемнiң баласымын деп айтты ғой жаңа. – Ұлмекен түздiң тағы құсындай шаңқ еткенде ғана кемпiр:

	– А, не дейдi? – деп, Ұланды қолтығынан демей көтергiсi келiп, аң-таң айналдыра қарай бастады. – Əжемнiң деймiсiң? Əжең мына мен ғой. Сен ана Мөртайдың баласысың. Шешең аты Ұлмекен. Мен сенiң үлкен шешеңмiн. Əжеңмiн. Ұқтың ба? Ұғып қой. – Сөзiм бұған жеттi ме дегендей кемпiр Ұланға тағы да барлай қарады.

	– Бiреу сұраса, Мөртайдың баласымын деп айт. Əжем аты Тынтай, мына мен де – деп қарт ана əбiгерге түсiп жатыр.

	Ұлан Мөртайдың есiмiн екiншi рет қана естiп отыр. Кеше Өмiртай айтқанда қызық көрiнген, ендi мына қарт кiсiнiң «Мөртайдың баласысың», «Мөртайдың баласымын деп айт» деген сөздерiн ол мықтап есiнде сақтады. Əрi кемпiр осы өтiнiшiн күнi бойы ауыз жаппай қайталай бердi.

	Сол күннiң ертеңiне Мөртайдiкiне Бəтжан жiберген кiсi келдi. Ол ауылдағы Сəңке дейтiн жiгiт. Ұлан оның бұл жүрiсiн түсiнген жоқ, тек өз аулының адамы болған соң жақынсырай қараған. Сəңке киiз үйден аулақ мама ағашқа атын байлап қойып, қасына келген Ұлмекенге бiрдемелердi қысқа-қысқа ғана айтты. Керең адамға сөйлеп дағдыланған Ұлмекен:

	– О, бейшара-ай, жақсы болған екен ғой. Қап, кеше ғана алып кеп едi, – деп еңкеңдеп келе жатқан шешесi мен Ұланға жалтақ-жалтақ еттi.

	– Амансыз ба, шеше?

	– Аман, шырағым. Бұл қай бала танымадым ғой, – деп бүктелген белiн көтере алмайтын кемпiр көзiн көлегейлей жiгiтке қарады.

	– Боранбайдың баласы ғой.

	– Е, алда шырағым-ай, не жаймен жүрсiң? Əке-шешең аман ба?

	– Аман, аман, шеше.

	– Бəтжан жiберiптi. Ана баламды алып кел деп, – Ұлмекен шешесiне естiрте дауыстай сөйледi. – Əбдiраш келе жатыр. Шешесi де қайтыс болған ғой, соған аңырап жылап келедi, мына баласы үйде болмаса, оның амандығына сенбей қалар деп Бəтжан əдейi жiберiптi.

	* * *

	Сəңке Ұланды əкелгенде, Бəтжан үйiнiң есiк-терезесi тегiс айқара ашулы, гу-гу еткен адам даусы көшеге дейiн жетiп тұрған. Екi бөлмеге сығылысқан жұрт уəделескендей осында келiп, əдейi бас қосқан. Ауызғы бөлмеде Бəтжан қатарлас əйелдер басым. Самауырын қойып, түтiн будақтатқан бұлар емес, iшуге, жеуге келген жұрт пейiлi байқалмайды. Iшке сия қоймағандары табалдырықтан аяқтарын сыртқа шығарып қойып, үйдегi əңгiмеге бар пейiлдерiн салып отыр.

	Солардың үстiнен аттай-бұттай Өмiртай шыға келдi. Ол мұнтаздай таза киiнген.

	– Ұлан, көкем келе жатыр! – Қуаныштан жарылғалы тұрған ағасына Ұлан қызыға қарады. Өзiнде ондай ештеме жоқ. «Көке» дейтiн белгiсiз адам бұрын көкiрегiнде қаншама тəттi қиялдар тудырғанмен, тап қазiр өзiмен бетпе-бет келгелi тұрған шақта мұның сəби жүрегi мүлдем жатбауыр тартып кеткендей. Үйден бiрдi-екiлi əйел, артынан Бəтжан шықты. Сəңке алып келген баласын жерден көтерiп алып:

	– Тынтай əжең не берiп жiбердi? Iрiмшiкке тойдың ба? – дедi.

	Жұрт ауызғы бөлмеден бiр-бiрлеп сусып шығып жатыр. Ендi бiразда үйдегi адамнан тыстағылар көбейдi. Осы ауылдағы ең кəрi кiсi, тоқсанның мол iшiндегi, тiптi кейбiреулер жүзге де келдi дейтiн Дəнер кемпiр, Алтынай, Тəнтiбала, оның енесi Қамар, Молдамұраттың əйелi Самал, өңiнен бiр жылылық кетпейтiн баладай елгезек Сенбек молда, бəрi де алақандарымен көздерiн көлегейлеп төмен жаққа қарағыштай бередi. Бəрiнен бұрын ес таппай жүрген Өркенай Дəнерге жақындап бiр сұмдық шындықты оның құлағына құйғысы келедi.

	– Құдай тағаланың қылығы-ай десеңшi. Еш барып, өзiмiздiң Дүшперлiнiң баласы солай iстей ме? Бəрi де құдай бұйрығымен бе, кiм бiлсiн?

	Баяғыда өлiп кеткен жар қосағының арғы аталарының бiрi Есперлi деген кiсi болушы едi. Оны тура атамай Дүшперлi дейтiнiн бiлетiн Бəтжан Өркенайдың қай ағайынның қылығына шағынғанын ести алмады.

	Жалғыз Бəтжан емес, Өркенайдың қимыл-əрекетiн баққан тағы бiреу бар. Ол Өркенайдың өз сiңлiсi Алтынай. Бұл жасы келсе де денесi түзу, өмiрiнде қиыншылық көрiп, қаны қарайған жан емес. Өңiндегi биязылық, дiмкəс көңiлi соны айтады. Бұлар Мəрпу – бəрi ата-анадан туғанда алты қыз едi, қазiр кəрi сүйегiн сүйретiп жүрген осы екеуi ғана.

	Алтынай өз апасына қашан да тыжырына қарап, одан қашқақтап жүретiн. Қазiр де Дəнердi мазалауынан Өркенайдың өрекпи бастағанын байқаса да оны саябырлатуды ойламады. Ал аңдығандағы мақсаты өзiне жұғыса кетуiнен сақтану үшiн ғана. Əжiмдi салқын өңi қатыбастықпен дiр-дiр ететiндей.

	Алтынайдың да төрт босағасы түгел емес едi, шалы бұдан он жылдай бұрын қадақ ауруынан қайтқан, соғыстағы үлкен ұлынан қара қағаз келiп, келiнi төркiнiне кеттi. Төркiн болғанда алыста емес, осы үйдiң бақшасының төрiнде ғана. Ол осы колхозда бес басалқаның бiрi есептi – Молдамұраттың қарындасы едi. Соның қолына барған. Алтынай қалған үш ұлдың ғана тiлеуiн тiлейдi. Екiншi баласы – ер жетiп қалған Дүйсекештi əкесiнiң iнiсi Сарымсақ шал асырап алған. Алтынайдың қолында қазiр Өмiртайдан сəл үлкенiрек екi ұлы ғана бар.

	Жұрт тағатсыздана бастады. Бəтжанның айтуынша Əбдiраш кеше поездан түскен бетте қонаға сондағы бiр туысқанының үйiне келген. Сол үйден ат-көлiк мiнiп келетiн уақыты болып-ақ едi.

	Шаңқ еткен жас əйел даусы жұртты елең еткiздi. Елдiң бəрi шаңдақ жолға қарайлап қойған. Алғашқыда Ұлан ешнəрсенi ажырата алмап едi, бiреудiң аңыраған даусы алыстан жеттi де, алдымен кемпiрлер, орта жастағы əйелдер қоштап көтерген зарлы үн Мəрəйiм мен Бəтжан үйiнiң айналасын азан-қазан еттi.

	Ұланды бiр келiншек көтерiп əкеткен. Бiрақ ол жұрттың алдыңғы тобына бара қоймады.

	Ұлан ендi сездi; жаңа көшеге лап қойған жұрттың қарсы алдынан шыққан дауыс Тəнтiбала үйiнiң тұсына жеткен атты адамдiкi екен. Сұр шинелi де көзiне оттай басылды. Сəңке Ұланды алып келген атына ендi Өмiртайды мiнгiзiп, жаяу жетектеп, қалың шоғырдан бөлiнiп шықты да, сұр шинелдi адамға қарсы жүрдi. Зарлап дауыс айтқан адамның жолын бөгеген Сəңке əрекетiн ешкiм терiс көретiн емес. Қайта жас бозбаланың осы бiр көрегендiгiн iштерiнен құптаған сыңайлары бар.

	Ұланды көтерген алып-ұшпа мазасыз келiншек екен. Бұл Алтынайдың бұрынғы келiнi Бибiш. Жұрттың соңын ала ол жолдың екi жағына кезек шығып, кейде Ұланға сұр шинелдi адам көрiнбей кетедi. Əсiресе мұны қызықтырған атқа мiнiп, əке алдынан шыққан Өмiртай едi. Ол қайтер екен? Ұлан өзiн көтерген Бибiштiң ыстық құшағынан босанбаққа бұлқынып едi, ол баланың ойын түсiнетiн емес екен. Мынау топты бұзып-жарып кiшi баласын əкеге өз қолымен тапсыру абыройы үшiн жан салғысы келiп-ақ едi, бiрақ жылаулар тобы, үлкендер оған ырық бермедi.

	Сұр шинелдi адам қайта көрiндi. Ол Өмiртайды ат үстiнен жұлып алып, алдына көлденең салды да, құшырланып, көзi-басынан түк қалдырмай сүйе бастады. Сəңке босап қалған атын бiр шетке жетектеп əкеткен. Сұр шинелдi адам мiнген кер құланың тұмсығы көпшiлiкке тiрелгенде ғана ол Өмiртайды жерге түсiрiп, оны бiреу қағып əкеткенше өзi де түсiп, тiзгiндi бос қоя бердi. О ғажап. Осы сəтте Ұлан өз əкесiн айна-қатесiз таныды. Танығаны сол – бiрiншi рет көргендей емес ес кiргелi бауыр басып үйренген адамындай барлық кескiн сипатын бұлжытпай жүрегiмен қабылдады.

	Жапырлай көрiсуге ең алдымен қарттар жағы бас қойып, жас-желеңдi шетке ысырған. Əрқашан шоқтығы биiк Дəнер, Əбдiрашпен бiрiншi болып көрiскен сол, онымен құшағы ажыраса да, жұрттың орта тұсынан кетер емес. Топ iшiнен басқа бiрен-сарандар көз жасын сүрте-мүрте жырылып шығып жатыр. Сенбек молда да үлкен ақ орамалын көзiне жабыстырып, берi қарай еңкеңдей басты. Бұл молдалықпен ғана емес, баладай аңқау мiнезiмен де жұртқа жаққан адам. Ұлан елдiң даусынан ба, ауыр ыстықтан ба, басы айналғандай, əрi тұла бойынан бiр жайсыздықты сезiндi.

	Өзiн көтерген Бибiш:

	– Қазiр əкеңе барасың, – десе де, Ұланға тап қазiр ештеменiң керегi жоқтай селсоқ күйде. Өмiртай қайда екен? Ол жаңа əкеден босағаннан кейiн көпшiлiк арасынан Ұланды iздеп таба алмай жүр ме? Жұрт неге дауыстап жылайды? Бəрiн тегiс жайпап өткен не қасiрет? Бəтжан қайда жүр? Ол жанындай көретiн сəбиiн мынау қалың шоғыр жиналған шақта неге ұмыта қалды?

	Жұрт ендi сеңдей соғылысып, үйге кiрiп орнығып жатты. Сұр шинелдi адам да сонда. Осы кезде Өмiртай келе қалды. Ол қуаныштан қызара бөртiп кетiптi. Ұланды құмарлана құшақтай үйге жетелеп едi Бибiш оған:

	– Тоқта, Өмiртай, мына дауыс басылсын да. Сонсоң барасыңдар, – деп үлкендiк етiп тыйым салғысы келдi. Бiрақ оған Ұлан көнбедi. Тырысып Өмiртайдың жетегiнде кеттi. Сыртқы табалдырықтан iшке аттай бере төргi үйдiң ортасында жер тепкiлеп, жылап тұрған əкенi көрдi. Ауызғы бөлмеде iркiлiп қалған əйелдердiң даусы бiр бөлек. Əсiресе, Бəтжан, Тəнтiбала жəне Молдамұраттың əйелi Самал – ерекше зар төгiп, бəсеңсiр емес.

	«Қайран асыл енем, ақ жүзiңдi сағындым» деген сөздер Бəтжан аузынан екi-үш рет қайталанып шықты.

	Бiр кезде барып, əрең тыйылды-ау. Сəңке мен Бибiш шылапшын, құмған алып жағалай су құйып шықты. Бəрi саусақтарының ұшын ғана сулап, ақ орамалға кезек күтедi.

	Төргi үйдегi үлкендер тегiс жайғасқан. Тек əкеде ғана бiр мазасыздық бар. Мүмкiн ол да əлi көре қоймаған Ұланды iздеп отырған шығар. Шынында ол басқаны қоя тұрып, манадан берi кiшi баласын iздестiрiп, соның бетiнен сүйсе қайтер едi? Төрде Дəнер, Сенбек молда, тағы басқа қарттар тағы бiр ырым күткендей мүлгiп қалыпты. Сенбек молданың жiңiшке даусы таңертеңгiлiк дүние үнiндей сəндеп созылғанда екi бөлмеде тегiс қатаң тыныштық орнады. Осы тыныштықта ғана Ұлан өз əкесiн бақылай алды. Əттең ол есiк жаққа барлай қараса, Өмiртайдың қасында сығалап тұрған Ұланды да көрер едi. Бiрақ молда даусы шыққасын ол да жерге төсеулi киiзге қадалып, соның ою-өрнегiнен бiр белгi ажыратпақтай қабағын көтерер емес.

	Құранның ұзақ оқылуы жұрттың еңсесiн түсiргенге ұқсайды. Ұлан ендi қатты мазасыздана бастады. Молда тоқтап, бəрi қол жайысып, бата қылысқан соң ғана күбiр-күбiр сөз, қозғалыс басталды. Бiразы аяқтарын созып, жайласып отырып жатыр.

	Қаңқ еткен дауысқа қараймын дегенше болған жоқ, Ұланды əлдекiм əкесiне қарай көтерiп əкеттi. Бұл Өркенай екен. Тап құлағының түбiнен түбi түскен шелектей қаңғырлап барады.

	– Əбдiраш сағынды ғой мұны, көрсетсеңдершi тегi, Əбдiраштан аумайтын айналайын, көрсiн де былай əкесiн. Кешегi марқұм Мəрпу да айтушы едi, Əбдiрашымнан аумай қалған деп. – Өркенай басқаларға қыр көрсете сампылдады. Ұлан Өркенайдың қолынан жерге түскiсi келмей тырысып едi, арт жақтан əкесi құшақтай алып аузы-мұрнына бас қойды. Ұлан өзгеше бiр жақындықты жан түйсiгiмен қабылдап, соған ерiп кеттi. Көптен алынбаған сақал тiкенектей қадалса да, бұл рахат кұшақ едi.

	Əлденуақытта ғана əке Ұланды құшағынан ажыратып, бетiне қарады:

	– Мен кiммiн айтшы, танисың ба? – Ұлан аузын аша алар емес. Əкенiң бет-жүзiн алғаш рет тым жақыннан көрiп, мүдiргенi сияқты.

	Бұл кезде жұрт тегiс тым-тырыс болып, əке мен баланың кездесуiн қызықтап қапты. Манадан берi андыздап, дауыс айтып, өзiн елеусiз қалдырған көпшiлiктiң ендi соншама ықылас қойғанына Ұлан қатты қысылды. Сырттан көмек iздегендей жан-жағына алақтай бастап едi, ауызғы үйдегi жаңа ғана ұзақ жоқтау айтқан əйелдерге дейiн бұларды қалт жiбермей бағып тұр екен. Ұланның құлақ-шекесiне дейiн қызарып кеттi. Кейде мұның осындай ұялшақ, тартыншақтығы бастан асып жататын.

	Əке тағы мазалай бастады.

	– Мен кiммiн, айт. Танисың ба менi?

	Қатты сасқалақтаған Ұланның жауап беруге мүлдем шамасы жоқ. Əке сəл баурай түсiп, ендi сұрақ түрiн өзгерттi.

	– Сен кiмнiң баласысың?

	Ұлан ендi ғана өзiне-өзi келiп, жауап беруге оңтайланды. Манадан бергi денесiндегi жайсыздық, мынау үлкендердiң уда-шу түсiнiксiз əрекеттерi жас баланы ақылынан адастырғандай. Ешқандай ойсыз, көкейiндегi дайын сөздi əке ғана емес, екi үй толы жанға естiртiп айтпасы бар ма.

	– Мөртайдың баласымын.

	– А? – деп, əке өзi күтпеген жауаптан шошынып, екi бетiнiң ұшы дiр ете қалғандай.

	– А? – деп, қайталап барып екi үйдi кернеген күлкiнi тегiс баса, – Ө, Мөртайыңның... – деп қалды. Жұрт одан сайын қыран күлкiге батып, əсiресе ауызғы бөлмедегi ең бiр салмақты дегендер де көздерiнен су аққанша күлдi. Сенбек молда да бетiн алақанымен басып, бүлк-бүлк етедi. Дəнер кемпiр шалқая езуiн жия алмай отыр. Қабағы тырысқақ Алтынайға дейiн қызарған көздерiн шытынатып, Əбдiрашқа көрсеткен ашық пейiлiндей селкiлдей жадырай күлдi. Өркенай ғана:

	– Мөртайы несi? Оны кiм үйретiп жүр бұған? Өй, сен əжеңнiң баласы емессiң бе? – деп, Ұланның жауабын, жұрттың күлкiсiн жаман ырым көргендей күйiп-пiстi.

	Өзi де қатты күлген Бəтжан жұрт сəл саябырлаған шақта бала сөзiнiң мəнiн түсiндiрiп жатыр.

	– Олар да бiр балаға жете алмай жылап жүрген байқұстар ғой, шешем балаларды сағынып жатыр деп, кеше ғана Мөртай өзi келiп алып кетiп едi. Бiр күннiң арасында үйрете қойғанын қарашы.

	Мөртай Бəтжанның немере ағасы екенiн жұрт бiлетiн, екi баласының бiрiн сұрап бұлар бермегесiн араздасып жүргенiнен де хабардар. Бəтжан сөзiне көп ешкiм мəн бере қоймады. Тек əке алдында онан сайын жер болған Ұланға қайта-қайта қарасып, күлкiлерiн тия алар емес. Ұлан өз сөзiнiң жаңа ғана азынап басылған елдi мұншама теңiздей толқытып, шат-шадыман еткенiне қатты қайран едi. Тек өкiнген жоқ, жұрт күлкiсiнен тұла бойы сəл жеңiлейген сияқты.

	Ұланды екiұдай еткен сəт көпке созылған жоқ. Əкесiне тез бауыр басып, Өмiртай сияқты бұл да «көке» деп анық естiртiп атай бастады.

	* * *

	...Ендi бiрер сағатта жиылған жұрт тарап та үлгердi: Бұл əсiресе, Рəш бастаған басалқа мүшелерi келгесiн тездедi. Рəш Əбдiраш жоқта сайланған бастық. Аман-сау қайтқан əрбiр еркек қараны ол үлкен олжа көретiн. Оның үстiне Əбдiраштың жөнi бөлек. Жұртқа жаққан мiнезiн, есепке жүйрiктiгiн ел аузынан көп естiген ол осы адамның түр-түсiн анық танымаққа колхоз бригадирлерi Сапар мен Жаманқұлға ере келген сияқтанып едi.

	Əбдiрашпен құрдас есептi Сапар саңқ-саңқ етiп, қай-қайдағыны езгiлеп, басқаларды аузына қаратудың қамында. Бұл тақырлап қырған басы малта тасқа ұқсайтын, маңдайы жазық, шегiр көздерi iшi-бауырыңа кiрiп кететiндей жылтырап жанатын майда тiлдi адам. Не туралы айтса да мойнын кеудесiне тығыңқырап, даусын да жiңiшкелетiп кiшiк бола сөйлейдi. Қазiрде iн аузындағы тышқандай басы-көзi жылтың-жылтың етiп, бұлғалақтап қояды. Қыздай қылықты адамның күлкiсiмен сықылықтағанда ғана кеудесi iрк-iрк етедi.

	Рəш пен Сапар екеуiнiң тұзы жараспайтын. Сосын да Рəш оның əңгiмесiне көп елiкпей қыр көрсеткендей томырылып үнсiз отыр. Аздан соң мұнда Калугин кiрдi. Қазақы неме Əбдiрашпен сəлемдесiп, қақ төрден Рəштiң қасынан орын алды. Сонда ғана бастық мұртынан күлiп, көтерiлiп қалды. Сапардың сөзiн бөлiп, кейбiр шаруашылық жайлары қақында Калугинмен ақылдасқан болды. Сапар онысын жақтырмады.

	– Бала көрсе жын-шайтандай болып тырқырата қуатын осы диiрменшiнiң бiр көрiпкелi бар-ау деймiн. Қай бригадада қиюы кеткен не бар, бəрiн бiлiп тұрады.

	– Бiлген жазықты емес, бiлмеген жазықты, – деп Рəш ара түстi.

	– Əй, басеке-ай, көп бiлгеннiң бəлесi iшiнде жүредi дейтiн де сөз бар.

	– Сен ненi қалай жорисың ол басқа. Ал iштегi түйген түйiннiң мəнi ол басқа. Ол адамына қарай. Осы Калугин жөнiнде адасқан мен жоқ. Өзгелерiңдi қайдам. – Рəш сөзiн қаталдау түйiп аяқтады. Сапар бетiне қызылы шыға аз-кем мүдiрдi. Бастық пен диiрменшi орыстың əмпей-жəмпейлiгi мұның қашан да шымбайына батып тұратын. Тек екiншi бригадир Жаманқұл ғана ондай ештемеге мəн бермейтiн. Бұл жерден бiр тал шөп көтерсе де, бастықтың қабағына қарап iстейтiн хас боркемiктiң өзi. Тек тiсi бататындарына ғана ызғары қатты.

	Сапар бiр қарқыннан айрылғанына қарамай екiленiп, Рəштi баса-көктеп сөз жалғастырғысы келдi. Соғыс алдында Əбдiраш екеуiнiң басында болған бiр қызық жəйттi еске түсiрiп, көсiлiп кеттi.

	Бұл колхоздың малы Қаратал өзенiнiң төменгi ағысында Балқаш құмын қыстайтын. Əбдiраш пен Сапар бiр шаруамен сонда бара жатып, елсiз құм ортасында өздерiне қарай салып ұрып келе жатқан екi шошқаны көредi. Аттарын тебiнiп, бұлар қарсы шабады. Осы маңдағы бiр колхоз қыстауларынан адасқан шошқалар деп, Сапар табанда ұсыныс жасайды. «Əй, осыларды басқа маңдағы қыстаулардың бiрiне айдап апарып, орыстарға сатайық» дейдi. Сөйтсе, əлгiлер қалың қамыстағы өрттен қашқан жабайы шошқалар екен. Əншейiнде шапқан атқа жеткiзбес төртаяқтылар мыналармен бетпе-бет келгенде əбден қаша-қаша болдырып, ырсылдап солықтап қалған кезi екен. Қолдарында қамшыдан басқа түгi жоқ Сапарлар мынадай қауiптен бассауғалап, аман құтылғандарын олжа көрiптi. Қызық əңгiмеге ешқайсысы күлген жоқ. Рəш одан сайын тұнжырай түстi. Калугин ғана сол əңгiмеден үлкен жарықшақ көргендей Сапарға сыналай қарап қапты.

	– Сапаш! – дедi ол əңгiмешiнiң күлкiден тыйылған сəтiн бағып тұрып. – Сен рас олар колхоздың шошқасы деп ойладың. Ал оларды сол колхозға айдап апару неге саған басқа келмейдi?

	– Əй, ондай ақжүректiк бiр өзiңнен артылмай жатыр емес пе?

	Бiзге қайдан қонсын.

	– Сөз ноқтасын алып қашпа! – деп Рəш килiктi.

	– Əңгiме мынада, – дедi Калугин өзiнiң күрделi ойын қазақша дəл жеткiзе алмағандығына қиналған түрмен. – Мен осыдан бiр символика көремiн. Жабайы қабандар, олар шаршаған. Ал егер олар шаршамаған болса ше.

	– Ойбай-ау, Калугин-ау, бiздi құрта алмай жүрсiң бе? Онда ат-матымызбен жарып кетпей ме? Қолымызда дəнеме жоқ, – деп төменгi жақтан Əбдiраш күле сөйледi.

	– Вот, вот осыны айтамын...

	– Əй, Калугин, бiз сенi молданың сəлдесiнен таза десек. Ар жағындағы пиғылың жаман екен ғой, – деп Сапар киiп-жарды.

	– Жоқ, жоқ. Сен правильно пойми. Мен бұдан бiр символика көремiн.

	– Əй, сенболка, менболкаңды мен бiлмеймiн. Көмекейiң көрiнiп қалды.

	– Көмекейi көрiнгенмен айтпағы ар жағында, – дедi Рəш.

	– Əңгiме былай. Ол қабандар шаршаған. Сендерге тiсiн сала алмайды. Сосын да сен аман кеттiң. Сен өмiрде де осындай положениедесiң. Қазiр талай адамдар жоқ. Соғыста өлдi. Егер соғыс болмаса егер бəрi тiрi болса, сен анау төменде тұрар едiң.

	– Ия, ел аман, жұрт тынышта бұлай асқақтай алмас едiң, көшке əрең iлесетiн көп жаманның бiрi болар едiң дейдi. Қазiр ер азамат қатары сирегесiн ғана далбайға жарап жүрсiң дейдi.

	Рəш бүйтiп езiп жатпаса да, Калугиннiң ой түйiнiн Сапар өзi-ақ аңғарған. Рəштiкi өз тiсi бата бермейтiн адамға диiрменшi орысты сауғалап, тағы бiр шоқпар сiлтеп қалу ғой.

	– Калугиннiң көрiпкелi көз алдында сайтан боп ойнап, есiнен жаңылыстыратын шығар, əйтпесе не күнде де көштен қалған жайымыз жоқ.

	Сапарға Рəш те, Калугин де жауап айтпады.

	Өздерiнiң аузынан шыққан зiлдi ойдың қаруы оның бұл сөзiмен қайта қоймағанын iштерiнен түйгендей.

	Əбдiраш əрi-сəрi. Бастық пен диiрменшi орысты бұл да ұққанмен, келiсе қоймады. Не күнде де көштен қалатын Сапар емес. Жаңа айтқан сөзi де дұрыс мұның. Бала жасынан бiлетiн Сапарда ондай ездiктiң жоқтығы бұған əбден-ақ анық.

	Жоқ, əлде Рəш пен Калугин сөз құрығын тым тереңге бойлатып отыр ма? Нағыз азаматтық, үлкен əрiппен жазылатын азаматтық дегеннiң не екенiн бұл ажырата алатын. Əсiресе, өзi өткерiп кеп отырған төрт жылдық соғыс ол жайды жақсы танытты. Егер мына екеуi соған меңзесе, онда дұрыс. Сапарды да көп күйттей берудiң жөнi жоқ. Егер олардың ойы сол шын асыл, шынар биiкте жатса, онда Сапар ұғымындағы ерлiк, ездiк дегендердiң бəрi баланың ескi ойыншығындай жолда қалатын нəрсе. Бұл жағын саралауға келгенде Əбдiраштың бiршама көңілi жүйрiк. Тек ауылға бүгiн ғана келген, алағызған көңiл əлi басылмаған шақта бас шатуға зауқы соқпады.

	Рəш пен Сапардың бiрден салғыласа кетуiне елеңдей қарады.

	Əбден бiр-бiрiне бетi ашылып қалған екен деп түйдi.

	Сонда да Рəш бойынан, түр-тұлғасынан бiр ұстамдылықты таныды, ұнатты да. Тек ой арасында өзi соғыста жүрiп көп естiген мұның əлгi жұртқа айтулы қаттылығы қай жағында деп қойды.

	Əкенiң келу қуанышына екеуi де мұнтаздай киiнген Өмiртай мен Ұлан сыртқа шығып, бастықтың сары жорғасын қызықтады. Ұлан жақындап көрмекшi едi, Өмiртай:

	– Жолама оған, ол алдынан келсең тiстеп алады, артынан келсең теуiп жiбередi, – деп, қатаң сақтық айтты.

	Шынында да сары жорға шоқ кекiлiнiң астындағы екi көзiнен от ойнап, бұларға тiсiн басып қарайтындай. Басқа аттар Бəтжан үйiнiң кiр жаятын көлденең керулi сымын тартқылап, ауладағы тақырға шыққан сирек шөптi аузына iлiктiрмек боп, аппақ тiстерiн жалаңаштай мойындарын созып қояды.

	Мəрəйiм балалары анадай көгалда етпеттей түсiп, бастарына бақ қонған бұларға қызғанышпен қарауда екен. Өмiртай Ұланды жетектеп оларға қарсы жүрдi. Құрман байсалды едi. Ерланның көзiнде жарықшақ сəуле ойнап, тықырши бастаған. Бəтжан балалары жақындағанда ол орнынан тұрып та кеттi. Сарман да түрегелейiн деп едi, ұзын күпəйкасының етегi аяғының астында қалып, Құрманның арқасына құлап түстi. Қызғаныш мұны бауырмалдықтан жаңылдырса керек, етпеттей жығылған Сарманды иығынан жұлқып, итерiп жiбердi. Өмiртай Ерланға жақындады. Оның жүзiнде бұрынғы сотқар, арсалаң мiнезiнен жұрнақ та жок. Бұдырсыз солқылдақ екенi терiсiнiң сыртына шығып тұрғандай. Өмiртай тiптi жақын келдi. Ерланда қауiп пен күдiк күшейген. Бұл ештеме айтпаса да Өмiртай:

	– Не? – дедi.

	Ерлан «ың» деп қана бiр дыбыс шығарып, онысын ұқпаған Өмiртай:

	– Не, а? – деп қайта қадала сұрады. Бiр-бiрiне төстерi де тидi. Ерлан үндемегесiн Өмiртай оны иығымен ақырын қағып жiберiп едi, ол оқыс бiрдемеге сүрiнгендей қиқалаңдап, аулақ барып тұрды.

	Ендi Өмiртай Құрманға қарай жүрдi. Бұл болмашы лептен ұшып кететiн Ерлан емес, одан əлдеқайда күштi. Өмiртай бұған да тəуекел еткен. Құрман да осыны ұқты. Алайда ол iстiң арғы жағын да болжады. Өмiртай екеуiнiң арасында қызылшеке төбелес туа қалса, Құрман жеңiп шыға ала ма, жоқ па? Мұндайда күш басымдылығы емес, кiмнiң көңiлi көтерiңкi, соның еңсерiп кетуi оп-оңай. Құрман жеңген күнде де бұл оған абырой болып жарыта ма? Əрi ересектер бұған қалай қарайды? Əрi Құрманның Өмiртаймен түбiнде тату болғысы келетiнi рас та едi. Əйтпесе кiммен ойнамақ? Тəнтiбала балаларымен ымыраға келе алмасын жақсы бiледi.

	Өз бетiмен Құрман Өмiртайға тиiскен де емес. Тек ойында қараулық, қиянат десе iшкен асын жерге қоятын Ерланға көмектесемiн деп, Өмiртайға соқтыға берушi едi. Шешесi Мəрəйiм сияқты ұсақ-түйек iс-əрекеттiң пайдалы – пайдасыз жағын тез болжайтын Құрман осының бəрiн сараптап үлгерiп, Өмiртайға тату көзбен қарады. Өмiртай да мұны байқады.

	Бəтжан баласының да кекшiлдiгi кернеп тұрған жоқ. Құрманның көзiнде айқын сəулеленiп тұрған соңғы ниетi Өмiртайды баурап əкеткен. Мəрəйiм баласы Бəтжан баласын көзбен арбап, ендiгi жерде өз ыңғайына қарай бұрып алған да едi. Құрман ойында түк жоқтай Өмiртайлардың ауласына тамсана қарап:

	– Ана бастықтың сарыжорғасы бiздiң колхоздағы ең жүйрiк жорға, – дедi.

	– Бiздiң торы бие ол сарыжорғаңнан да озып кетедi, бiлдiң бе? Апам айтады бiздiң торы бие басқа аттардан ылғи озық жүредi дейдi.

	Бұл Өмiртайдың Құрманға қыр көрсетуi. Құрман қарсы дау айтуға қауқарсыз. Басқа көп балалардың ортасында Өмiртай осылай сөйлесе, олар «мəссаған» деп, шулап кеп берер едi. Өмiртай бұл астамшылықты қасақана айтқан сөзiндей көрiп, Құрманның қазiргi əлсiздiгiн пайдалана қойғанына айызы қанды.

	Ұланның өңi тағы бұзылыңқырап тұр едi. Күн өткен бе қалай? Манадан бергi халiн ешкiмге айтқан да жоқ. Əкенiң келу қуанышымен сəл ұмытып та едi. Өмiртай iнiсiн екi иығынан қапсыра құшақтап, өзiне тартып едi, оның артық қимылға жоқ тым салғырт күйiн байқады. Құрман Өмiртайға:

	– Асықтарыңды əкел, ойнаймыз, – деп едi, Өмiртайдың оған құлқы болмады. Iнiсiнiң жайы мұны қобалжытқан, əрi үстiндегi су жаңа киiмiне шаң жұқтырғысы да келмедi. Iнiсiн құшақтаған күйi өз үйiне беттедi.

	Бұл кезде Бəтжан үйiнiң ауласында қойылған самаурын мен қазан көтерiлген жерошақтан будақ-будақ түтiн шығып жатты. Ауладан Тəнтiбаланың енесi Қамар көрiндi. Жалғыз баласы соғыстан қайтпай, келiнi мен үш немересiне қарап қалған бұл қаза көрген жанға аса ұқсап тұрған жоқ. Етжеңдi денесi қайратты көрiнедi. Қайта жас басымен Тəнтiбала тез солып барады.

	Қамар балпаң басып өз үйiне беттеген. Өмiртай мен Ұлан бұған қарсы жүрiп едi. Осы кезде Бəтжан да сыртқа шыға келiп, бұларға қарады. Қамардың көзiне Өмiртайлар оттай басылды бiлем:

	– Əкелерi келiп, мына екеуi жетiстi-ау, – дедi. Қамар мұны үйдегi бейбақ үш немересiнiң жайын ойлап айтқан. Кəрi кiсiнiң осы сөзiнен Бəтжан көңiлiне күдiк алды.

	Кешкiлiк үй iшi адам аяғынан əбден арылғанда Əбдiраш сыртқа шықты. Ұлан ендi оның қолынан түспей қойған.

	Əбдiрашты көрiп, Месқұл берi аяңдады. Күндiз көппен бiрге бұл да отырып шыққан. Қазiргiсi жай əңгiме iздегендiк. Жайшылықтағы дағдысына басып, Əбдiрашқа мұңын шаға бастады.

	– Ойбай-ау, белден алды ғой. Соғыстан қайтқалы көрген күнiм осы.

	«Соғыстан қайтқалы» дегендi айта берiп, Əбдiрашқа көзiн жарқ еткiзген. Оның жүзiнен еш келемеж iзiн аңдамағасын көңілi орнына түскендей.

	Мұндағы ел Месқұлдың соғыстан қалай қайтқанын бiлетiн. Өзi де жасырмайтын. Алғаш рет жұртқа таратып айтқан да өзi. Мүмкiн бұдан Əбдiраш та хабардар шығар. Ел құлағы елу, майдандағы ауылдастарға жеткiзбедi дейсiң бе. Бiрақ Əбдiраш жүзiндегi байсалдылық Месқұлға түрткi болғандай əлденеден желiгi оянып, ауру түгiл сайтаны да жоқ сақайып алды. Əбдiраш Месқұл өңiндегi осы өзгерiстi байқады. Оған құлағын тосты.

	Месқұлдың мақтан көрiп айтқаны мынау: Соғысқа 1942 жылы алынған ол барған бетте тiзесiнен сəл төмен жараланып, госпитальға түседi. Жарасыжазылып, майданғақайтажiберiлгенде оған ерекше мiнез бiтедi. Ешкiмнiң айтқанын түсiнбейтiн, қолына тигендi сындырып, көз алдындағыны талқандап қирататын сойқан болып шыға келедi. Алғашында оны солдаттар шап берiп ұстап, қозғалтпай тастайды. Дəрiгерге апарғанда көздерi бадырайған Месқұлдың сырын олар да ұға алмай дал болады. Адамды тыныштандыратын дəрi берiп те байқайды. Ақыры оны қайтару туралы қағаз бередi. Ел қорғаудың орнына өзi масыл Месқұлға тағы бiр адам қосып берiп, ол мұны Алматыға дейiн жеткiзiп салады. Қасындағы қосшыдан құтылған соң Мекең тайраң қағып ауылға келедi.

	Бұл əңгiме Əбдiрашқа Месқұл күткендей əсер етпедi. Мынау күннiң соңғы сəулесi де бұрынғыдай қызғылт емес, Əбдiраштың жүзiндей солғын тартып, бозарып бара жатқан секiлдi. Нелер қауiптен өткен жырынды Месқұл астынан су шыққандай қыпылықтай бастады. «Ұстап беретiн адамның бет-бедерi-ау мынау».

	Жүзi солыңқы тартқан Əбдiраштың айтқан сөзi:

	– Бұл тiршiлiкте өз басыңа не жетсiн. Дүние ойран болса да саған бас керек. Ол басты сақтау керек, əрине.

	Бұл кекеткенi ме, құптағаны ма Месқұл ұға алмады. Қалай да

	– Əбдiраш өз мiнезiне лайық емес сөз айтқандай.

	Табын өрiстен қайтты. Бəтжан үйiнiң қызыл сиыры мен қоңыр құнажыны жұрт малынан бөлiнiп берi жүрдi. Қолбайыр өскен семiз қоңыр құнажын қысыр əңгiме үстiндегi екi адамға жанаса тiптi Месқұлды бiр бүйiрiмен сүйкей өттi.

	– Өй, мынау қайтедi, баса ма, түге? – деп, Месқұл бiрдемесi жұғып кеткендей иығын қағып жатыр. Құнажынның соңынан түйiле қарады да, көзiн тез аударып əкеттi.

	Кешкi ас үстiнде Бəтжандардiкiне тағы көп адам жиналды. Ұлан осы кеште де аузына ас салмастан ыңырсып жүрiп, өзiн төрдiң оң жақ бұрышындағы төсекке жатқызуға көндiрдi. Шешесi қолына алып, кiртиген қабағынан ұйқысы келiп тұр деп ойлаған. Жылы көрпе астында да Ұлан ұйықтай алмады. Бар бiтiргенi əкесiн бақылау едi. Тар үйде сығылысқан жұрттан тер иiсi мүңкидi.

	Əбдiраш та терлеп отыр. Сонда да оның басқалардан оқшау сымбаттырақ өңi бардай. Есiктен кiрген-шыққан адамның лебiмен жалпылдап жанған шам сəулесi Əбдiраштың жүзiн, тамағын əлсiн-əлсiн қызғылт нұрға бояйды. Үйдiң бұрыш-бұрыштарында бүк түсiп жатқан қою қараңғылық та осы шам сəулесiмен үркек қояндай бұлғаң-бұлғаң етедi, əкенiң, басқалардың көлеңкелерi кенет зорайып, тұтас қабырғаларды алып кетедi де, үйдiң барлық кенересiнде, төбесiнде елес өрiп жүргендей болады. Соған елiктеп, Ұлан бiр сəт аурудан айыққанға ұқсайды.

	Ең соңында жас малдың етiн жеген жұрт тарап, əрi қуантып, əрi мол тауқымет əкелген ұзақ күннен соң оқыс орнаған тыныштықта ғана Əбдiраш пен Бəтжан төсекте аунақшып, тыныс таппай жатқан Ұланның жай-күйiн аңғарды. Əке-шеше қабат бассалды. Тұла бойы жанып барады екен. Күйеуiн шошытқысы келмей, өзiнше байқастап көрмекке баласын алдына алып едi. Ақырында қинала жыламсыраған Ұландiкi оңай-оспақ емес екенiн түйсiнгесiн:

	– Не боп қалды, құдай? – деп, Əбдiраш жоқтағы дағдысына басып зар иледi.

	– Құдай, сақтай гөр-ай, бұрын бүйтпеушi ме едi? – деп Əбдiраш та қатты алақтады. Балаға өзi қолын созып едi, Бəтжан бере қоймады. Үй күңгiрт, аяқ аттам жер əрең көрiнедi. Сонда да Бəтжан құрақ ұшып, қолындағы баласымен терезе мен пеш ортасында жүгiре бастады. Сəлден соң тоқтап баласының бетiн жарыққа əкеп қарады. Бiрақ жүзiне көп сiлейiп қадалған жоқ. Жоқ пəленi бастап, байбалам сала бермейiн деп өзiне тоқтау салды. Əбдiраштың халi бұдан да қиынырақ едi. Ол жас баланың жай-күйi қалай болатынын мүлдем ұмытқан екен. Тек бiрдеңе ұқсам дегендей жұбайының бетiне алаңдай бердi.

	– Күндiз бiр жерде жығылмап па едi? – деп Өмiртайға бұрылды.

	Бұл да Ұлан жайынан қатты шошынып, жермен-жексен болғандай тұр екен:

	– Жығылған жоқ.

	Май шам өлiмсiреп, əлсiз жарығын одан сайын жоғалта бастаған. Үйдiң түкпiр-түкпiрiндегi қараңғылық зорайып, ендi бiр талпыныста бүкiл керегенi жауып кетердей қозғалақ қағады.

	– Тiлiң тасқа болғыр, бағана Қамар бiрдеме деп едi, соның сөзi ме, əлде? Қазақтың тiл мен көзi жаман ғой – Бəтжан мұны үздiккендей айтты.

	– Не деп едi Қамар? – Əбдiраш шап ете түстi.

	– Е, бағана Өмiртай екеуiнiң қол ұстасып жүргенiн көрiп, жантаңдап кетiп бара жатып, Əбдiраштың екi баласын құдай жетiстiрдi-ау деп тамсанып едi. Бiзге сондай сөз жақпайды ғой. Екеуiн де сен келетiн болғасын шарт киiндiре қойып едiм, қайдан бiлейiн?

	Əбдiраштың тұла бойынан суық жүгiрiп өттi. Бiрiнен болмаса бiрiнен аңысын аңдап тұратын тағдырдың оқыс əлегi секiлдi көрiндi. Ұланға қадала қарап тұрып:

	– Мен Қамарды шақырып келейiн, түкiрсiн, – дедi.

	– Қалай шақырасың, құдай-ау, қалай шақырасың? – Бəтжанның даусы ендi тiптi ащы шықты.

	– Е, онда не бар? Бəтжан мана бiр сөзiңiзден секем алып қалған екен, содан ба бiр баламыз қатты ауырып қалды деймiн.

	– Олар да бас иесiнен айрылып, шаңырағы ойран болып отырған жоқ па? Сен осылай деп барған соң бiз сияқты жетiмдердiң айтқан бiр сөзi де басқаға ауыр тиетiн болыпты деп зарланбай ма? Келiнi екеуi көздiң жасын ағызуға себеп таппай отырған сорлылар, қабырғасы сөгiледi ғой. Қайтейiк, құдай өзi сақтасын, тұра тұршы.

	– Еркегi өлген жалғыз сол үй ме? Неменесiн маған зарлап қабырғасы сөгiледi олардың? Өлгеннiң артынан өлмек жоқ. Барамын да шақырып келемiн.

	Бəтжан күйеуiне жалынышпен қарай ма, жоқ баласының ауырғанына қинала ма, əйтеуiр сарылған кейпi бар. Əбдiраш есiк жақтағы аяқ киiмiне барып, тағы бiрдемелердi қоса-қабат iздестiргендей қипақтады. Əкесiз қалған үш бала, қайғымен қарайған ене мен келiн, бұған «кел-кел» деп қол бұлғап, жақсылыққа емес, қайдағы бiр қайғылы азалы жылау ортасында өздерiмен бiрге болуға шақырып тұрғандай. Сонда да бойындағы ауыр қарсылықты жеңiп, оқталған жағына бармаққа киiне бастады. Қимылы сылбыр, жүйке тамырларының сыздап бара жатқанын сезедi. Ендi жолын бөгеген Бəтжанға налығандай:

	– Сен не айтасың осы? Апай-ай, сiзге деген пəлендей ойымыз жоқ, тек тiл-көз деген жаман нəрсе ғой деп, жапсарлап айтсам неге олар сонша... – деп барып қайта дағдарды.

	Мұның күткенi жұбайының хош көруi ғана сияқты. Егер Бəтжан «құп» десе бойындағы темiр құрсау өзi сыпырылып түсетiн сияқты. Соңғы айтқаны өзiн өзi қыстап, əрең шығарған сөздерi. Бəтжан қабағы кiржиiп үндемедi.

	– Əркiмнiң қазасы өзiне ауыр ғой, – дедi əлденуақытта. Қолында ауру баласы көлденең жатқан осы шақта да Бəтжан Тəнтiбаланы есiне алды. Дəнер кемпiр былтыр жазда өңi-түсi қап-қара, əйел пормы қалмаған Тəнтiбаланы арба айдап бара жатқанында жолықтырып, «қарағым-ау, қай баласың танымадым ғой» дейдi. Сонда Тəнтiбала «Əй, шеше-ай, биыл күзге жеткенше, жүзге жетемiз ғой» деп, еңiреп жiберiптi.

	Соғыстың қақаған жылдарында əйелдердiң көтерген жүгi қандай едi? Өгiз екеш өгiз де ол ауырлыққа шыдамайтын. Аузынан сiлекейi шұбырып, мойынтұрықты көтере алмай арбаға жүк тиеп, не түсiргенше гүрс етiп құлап түсетiн. Сол мойынтұрық əйелдердiң де өз мойнына iлiнiп, айналаға бұрылып қарай алмайтын күндердiң тауқыметi əлi кетiп болған жоқ. Қай əйелдiң түр-сипаты жаңағы Тəнтiбаладан артық дейсiң. Дəнердiң жолығуы күйеуiнен қара қағаз келердiң алдында. Ал күйеуiнiң хабарын естiгесiн одан сайын үгiтiлiп кеттi.

	Бəтжанның ойлағаны осы. Əбдiраш Бəтжан сөзiнен өз аяғына тұсау түскенiн сезiп, əрi-сəрi едi. Ұлан шеше қолында тықыршып, мазасыздануын азайтты. Қызарған жүзi қаракүреңiте қоюлап, дерт уысында тыншу тапқандай сұлық кетiп бара жатты. Бəтжан басын əрi-берi қозғағанымен, ауру ма, ұйқы ма қайсысының жеңгенiн айыра алмай, жаны одан сайын тығырыққа қамалды.

	Түн ортасы əлдеқашан ауған. Өлiмсiреген шам жарығы ғана тыстағы қараңғылықты осы үй жандарынан қақпайлап жуытар емес. Сонда да табиғат өзiнiң керi шегiнбес, аялдамас дағдысымен аспандағы жұлдыздардай баяу жылжып, əлем кеңiстiгiн өз бағытымен айналдыра бердi. Далада аяқ жолыңды көргiсiз қараңғы түн. Бұл күндiз жарықтан жасқанатын байғыз бен осы түндей жаны қараңғы суық қолды, суыт жүрiстi адамдар үшiн ғана ең бiр шұғылалы, мейiр-шапағатты уақыт. Кеш түсе тiршiлiк қамына кiрiсетiн байғыз күллi дүние тыныштықта жатқанда оның бiржола өлiп, ұйықтап қалмауы үшiн ояу отыратын сақшысы iспеттес. Ал суыт жүрiстi адамдар қараңғылықты қабырғасы бiрге жаратылған сенiмдi жолдасындай көредi. Жоқжiтiктiң, жетiм-жесiрдiң соңғы талшығын суырып жатқанда мұның ту сыртын көлегейлеп тұратын сыбайласы санайды.

	Күндiзгi жұмыстан шаршаған жұрт қазiр тегiс ұйқыда. Бiрен-саран үйлерде ғана бесiкте жылаған бала даусымен жарық жағылып, нəресте аузына анасының шым-шымдап сүт аққан жұмсақ көкiрегi тиiсiмен-ақ маужырап тез тыншиды да, шам қайта өшедi. Тек Бəтжан үйiнде таң атуға жақын қалса да, өлеусiреген май шам сырттағы қараңғылықпен қасарысқандай əлсiз сəулесiн шашып, бұл үйде қауiп пен күдiк мол, өзгеше тiрлiктiң болып жатқанын айтады.

	Əбдiраштың Өмiртайдан бұрын бiр ұл, бiр қызы жасқа жетпей шетiнеп кеткен. Ол кезде көзi тiрi Мəрпу өзiнiң үлкен ұлы Мақажан қазасынан соң iркес-тiркес келген мына қайғыны жетi ағайынды жұт көрiп, кəрi сүйегiн көтере алмай iрге жақта жатып қалған. Бала өлiмiне əке-шеше қайғысынан гөрi сол үлкен кiсiнiкi қиын едi. Бəтжан да, Əбдiраш та жылау үстiнде кəрi шешеге күдiктене қарап, оның мына сұлық түсуiнен тағы бiр пəледен хабар күткендей елеңдескен. Сөйтiп, қазаның артын шолақ қайырып, көздiң жасын да бiржолата тез құрғатқан.

	Төрт құрсақ көтерген Мəрпудiң Əбдiраш екiншi баласы. Ең үлкенi жаңа аталған Мақажан қайтқалы бiрсыпыра уақыт өткен. Өмiртайды сол Мақажаннан туған дейтiнi оның бала сүймей кеткендiгiнен едi. Əбдiраштан үш жас қана кiшi кенже ұлы баяғыда атқа шауып жүргенде өлген. Оның өлiмiне байланысты бiр қызық жəйт Əбдiраштың əлi есiнде.

	Бұлардың ата-бабасының қыстауы – ауылдың жоғары тұсында Қораның суына салынған көпiрден басталатын үлкен жолмен барғанда шығыстағы тауларға кiре берiс кең аңғар Қайыңды, ал жайлауы оның төбесiнен төнген «Жасыл көл» тауы. Мəрпу күйеуiнен жас қалғанмен балаларым əлдекiмнен қағажу көрiп жүре ме деп қайтып ешкiмге шықпаған. Көп адам сөз салып та байқайды, бiрақ Мəрпу илiкпейдi. Ер адамша қолдағы азын-аулақ малға өзi ие болып, балаларымен көшiп-қонып жүре берген. Кейде қатты жаңбыр, қыста борасын соғып, мал қайыру Мақажан мен Əбдiрашқа қиын тигенде ер-тұрманын сайлап мiнiп, құрығын, қамшысын алып, азын-аулақ қараны өзi бағып кететiн. Желдiң өтiне шыдамды, не қиыншылықтарды кiрпiк қақпастан өткеретiн қайратты адам едi.

	Бiр жылы бұлар жайлаудан түсiп, Қайыңдыда отырған кез едi, күз мезгiлi таяп қалған шақ. Картоп деген ол кезде жұрттың аузынан сiлекейiн ағызатын ас. Оны өздерi екпейдi, сол кезде бұл жаққа бiрдi-екiлеп орын тебе бастаған орыстар ғана егедi. Əрi жайлауға көшуге бұт артар көлiгi жоқ кедейлер де аз-аздап сондай шаруашылыққа қол ұшын тигiзе бастаған.

	Мəрпудiң жаңағы кенже баласын Əбдiраштың əкесi Доскейдiң iнiсiнен туған Рымбек асырап алған. Оның да көшi-қоны Мəрпумен қатар жүретiн. Қалыс қалатын ағайын емес, əрi баласын баурына салған қайнысы, сөйтiп, бiр туыстықты екiншi туыстық демдеп, бұлар бiр-бiрiнен жұбын жазбайтын.

	Картоп жегiмiз келдi деп, Əбдiраш Рымбектiң қолындағы iнiсi екеуi мазалағасын Мəрпу оларға екi бас қоржын iрiмшiк, қойдың кептiрiлген жарты етiн өңгерiп берiп, бiр тайға мiнгестiрiп, бергi Қораның бойындағы ауылға жiбередi. Барып, жарты қапқа жетпейтiн ғана картоп алып қайтады бұлар. Қораның суынан берi өтiп, сап-сары топырағы шығып жатқан қайқаңға жеткенде екеуi мiнгескен тай қатты болдырып, тiзгiн ұстаған Əбдiраштың əбден зықысы шығады. Сол жерде буаз биеге мiнген бiр ақсақал адам қарсы жолығады. Жүрiсi өнбеген тайды екi бүйiрден тепкiлеймiн деп, Əбдiраштың оған қарауға да мұршасы жоқ едi. Ақсақал жандарынан өтiп бара жатқанда артынан мiнгескен iнiсi «Ассалаумағалейкүм, ата» дейдi. Сонда əлгi шал буаз биесiнiң басын тартып қайрыла бере «Уағалайкүмiссалам, балам. Боларсың балам, боларсың», деп əрi жүре бередi. Əбдiраштың ойына ештеме келмеген, тек ақсақал адамға өзiнiң сəлем бермегенiне қысылыңқырайды.

	Содан үйге келе-ақ жаңағы iнiсi мұрттай ұшады. Өмiрi бала көрмеген Рымбек өзiнiң қайғысымен Мəрпуден де асып түседi. Түнiмен жаңағы бала аунақшып, бетi, мойны көгерiп, денесi өртенiп, екi үйлi жанның ойран-топалаңын шығарады. Жақын маңнан көзi қарақты дегендердiң бəрi шақырылады. Ешқайсысы аурудың бетiн берi қайтара алмайды. Есi шыққан Рымбек бар малын өрiске жiбермей жаны қалса құрбандыққа шалдым деп, ауру бала жатқан киiз үйдi айналдыра жүргiзiп қояды.

	Мəрпудiң осы хал үстiнде Рымбекке деген разылығы соншалық жаңағы iштен шыққан баласының бiржола денесi суығанда да өңi сұп-сұр болып, тiстенiп шыдап бағады. Көзiнен бiр тамшы жас шығармайды, қыңқ деп үн қатпайды. Тек өгiздей өкiрген Рымбек пен оның əйелiн сырт ағайындарша сөзбен жұбатып жүредi. Бұл мiнезiне өлiкке келгендер шыға берiп, жағаларын ұстап таңданысқан екен. Бiрақ көзден жас, көкiректен шер шықпай тұра ма? Кенжесiнiң жетiсiн берiп үлгерместен сол маңда алыс бiреудiң үйiнде емшектен шықпаған нəресте өледi. Мəрпу Мақажанға ат ертте деп бұйырады. Өзi əке, өзi шеше Мəрпудiң сөзiн ешкiм екi етпейтiн. Сол атқа мiнiп, ал шап. Жаңағы баласы өлген үйге дауыс жетер-жетпес жерден аңырап, ат қояды. Бұл жақта ондай бұғанасы қатпаған, емшектегi нəресте қазасына «ой, бауырымдап» ат қойып келу салты жоқ. Əке-шеше өздерi жылайды да, ағайындар үнсiз келiп отырысып, жұбату айтады.

	Ондағы жұрт та Мəрпуге таныс. Ержетiп қалған баласының хабарын олар да естiген. Мəрпу аңырап, боздап, ат үстiнде дауыс салып келе жатқанда тiлеулес жұрт бұл қылығының төркiнiн танып, аяғынан тiк тұрып қарсы алады. Сондағы елмен зар илеп, көрiсiп қана көкiрегiндегi құсаны сарқыпты. Осыны еске алған Əбдiрашты бiржола қорқыныш жеңдi. Денесiндегi əлсiздiк, соғыстан алып қайтқан сырқат табы, əрi күнi бойғы аткөпiр жұртпен жыласу, көрiсу мұны қатты титықтатқанмен Ұлан үшiн тағы бiр тағдыр тəлкегiмен шайқасуға əзiр тұрғандай. Тек қалай шайқасады, қандай əрекет керек, соны таба алмайды. Ұйқысыздық пен мазасыздық көз сүйегiн пышақ қырындай етiп, тереңдей түскен жанары əлсiз май шамның жарығымен түнгi қақ суындай жалтырайды.

	Бəтжанның бет терiсi екi құлағына қарай жиырылып, жан азабына əрең төзiп отырғаны қолмен қойғандай айқын. Иегi қыбырсыз, тiптi сөйлегенде де жансыз сүйектi күшпен қозғайтындай. Бəтжанның бұл халiн түсiну қиын болып па? Табандатқан төрт жыл iшiнде ауық-ауық сумаңдап келiп тұрған қара қағаз қаншама үйдi ұлардай шулатты. Ендiгi кезек сенiкi деп ескек жел сыбыр еткендей, қаншама рет жұмысқа үрейдi пырақ қып мiнiп барып, қаншама рет сол үреймен қайтты. Өмiртайдан бұрынғы екi баланың қазасы қаз-қалпымен көз алдына келiп, онсыз да шығасылы жанын суырып əкетуге шақ тұр. Тек Əбдiраштың аман келуi бiр жақты демеу.

	Ұлан əке-шеше халiнен мүлдем хабарсыз. Тiсiн батырып, жанын қинаған дерт жоқ, екi-үш қабат көрпе астында кеудесiн жалын шарпығандай балбырап жатыр.

	Оқта-текте өзiне үңiлген əке-шешенiң қараң-құраң еткен бастарын мұнар iшiнен байқайды. Таңға бiр ұйықтап оянымдай қалғанда ғана ол сəл тыншыды. Қызуы сонда да қайтқан жоқ. Əбдiраштың қазiргi қалпын көрiп аяған Бəтжан:

	– Бала тынышталды ғой, жат, демалшы кiшкене, – дедi. Қатты ұйқыдан бұлар таң əбден атып, уақыт ай-жай болғанда ғана оянды. Алдымен тұрған Бəтжан өзiнен iргеге қарай аунап түскен Ұланның бiр қалыпты тынысын тыңдады да, етiн ұстап көруге батылы бармады. Баласының жайлы ұйқысы ұнаған едi. Сыртқа шықты да, кенет үйдi екi-үш рет айнала дүрсiлдете жүгiрiп, апыл-ғұпыл табалдырықтан аттап, қайта iшке кiрдi. Ес-түссiз ұйқтап жатқан Əбдiрашты шошынған үнмен оятты. Оның да ұйқысы құстай сергек екен.

	– А? Не деп тұрсың? Ұлан аман ба? – деп, атып түрегелдi. Əйелiнiң сөздерiн естiп үлгермей төсекке ұмтылып едi, Бəтжан оны жеңiнен тартып тоқтатты:

	– Масқара қылғанда бiздiң қоңыр құнажын жоқ. Бiреу алып кетiптi. Əкеткенде, тап осы таңға жуық əкеткен, жас қиы жатыр. Əбдiраш оның сөзiн ұқпай əлi де Ұланға қарай мойнын созып, тынысы бар ма, жоқ па, соны өзi анықтап бiлмекке қасына барды.

	– Жетекке жүрмейтiн мал едi, əуелде бiреу бұйдасынан ұстап тартқанда табалдырыққа тiренiп, тыпырлаған iзi де жатыр.

	Ендi бiр сəтте екеуi де есiгi шалқасынан ашық қораға барды. Бəтжанның бiр басының қайдан шамасы келсiн, мұнда тап-тұйнақтай тазалық жоқ едi. Ескi көң, шөп-шалам, бəрi ыбырсыған қораның еденiнде Бəтжан айтқан жас қи да, жетекке жүре қоймаған малдың табалдырыққа тiренiп, тыпырлаған iзi де сайрап жатыр.

	– Бұл пəле Месқұлдан келдi, – деп, Бəтжан сап еткiздi.

	– Мен оның iзiн суытпай қуайын, – деп Əбдiраш үйге бұрылды.

	Табалдырықтан iшке аттай берiп, аялдап айтқаны:

	– Үстi-басына нəжiс жағып, соғыстан кашып келген сұм, бұл жұрттың ендiгi еркесi өзiм, не iстесем де қайыру жоқ деп жүр екен ғой, жегенiн желкесiнен шығарайын мен оның.

	Бəтжан өз күйеуiнiң Месқұлға шамасы келетiнiне күмəнданбайтын. Месқұл да оңай пенде емес. Əбдiраш əрi кеше ғана кеп отыр. Ол жырындымен айқасам деп, пəлеге ұшырай ма деп қауiпсiндi. Мына ниетiн құптарын да, құптамасын да бiлмедi.

	– Апамның Биғаштағы нағашысы немерелерiңнiң бəсiресi деп əкеп берiп едi. Сүттi тұқымнан деп едi. Ана қызыл сиыр қартайды, соның орнына ұстаймыз ғой деп жүр едiм. Биыл күзге қашып та кететiн едi, – дей бердi.

	Тез киiне бастаған Əбдiраш Ұлан ойына түсiп, ол жақтан төсекке қайта барып, төмен еңкейдi. Бəтжан да кiшi баласын барлай қараған. Ауыр түнде келiп, қатты қысымға алған дерт ендi мынау ағарып атқан таңда сол түн қараңғылығындай iз-түссiз жоғалып, жас баланы тəттi ұйқысымен ғана қалдырған. Дем алысы да жақсы.

	Түнде Қамарды түкiртуге алып келудi ойлағанда Бəтжанның сөздерi қайыру болған. Ендi Ұлан тəнiндегi мынау шұғыл өзгерiс те сондай бiр тайсақтаған батылсыздыққа тап қылды. Бəтжанға қан теуiп кеткен жүзiмен жалт қарағанда екеуi бiр-бiрiн үнсiз ұғысты.

	– Садақа, – дестi екеуi де.





ҮШIНШI ТАРАУ




	Əбдiраштан бiр жұма кейiн Мəрəйiм үйiне де Өмiртай мен Ұлан бұрын көрмеген, денесi еңгезердей, мұрны мен көзi өте үлкен, бiрақ келбетсiз емес бiр жас келiншек келiп, отба санын көбейттi. Оның келуi мүлдем бөлек. Құрман мен Ерлан Өмiртайларға мақтан етерлiктей бұлардың үйiнде топырлаған ешкiм жоқ. Ауылда бөгде бiреулердiң пайда болуы көл бетiне күмп берiп тас түскендей жыбыршыған əңгiме, қаңқу сөз тудыратын. Бiрден бiрге тоқтаусыз таралып, мұндай дақпырттан ес бiлiп қалған балаларға шейiн құлақтанушы едi. Ал Мəрəйiм үйiндегi жас келiншек жөнiнде ешкiм жұмған аузын ашпады. Мұны Құрман мен Ерлан да түйсiнгендей ойынға зауқы соқпай көбiне үйден шықпайтын əдет тапты. Сол келiншек жуып берген киiмiн ластағысы келмей ме, əлде Өмiртайлардың санасына жете қоймаған үлкендер түйсiгiнен олар да хабардар ма, əйтеуiр Мəрəйiм балаларында да бiр тұйық мiнез пайда болды.

	Мəрəйiм де үй маңынан көрiне бермейдi. Онысы Ұланға кеңшiлiк, өңменiнен өтетiн көздерiнен құтылғанына арқасы босап қалған. Əкесi оралған күнгi науқастан айыққалы ол тез есейiп келе жатқандай. Бұрынғы мазасыздық, көңiлiнiң бей-жайлығы қазiр жоқ.

	Бiр күнi Өмiртай əке мен шеше арасындағы мынадай сөздi естiдi:

	– Мəрəйiм байғұс қызым басқармалардың көзiне тiкенек болмасын деп, аузынан ақ майды ағызған қоймадағы жұмысын тастап, қызылша шабуға барып жүр.

	Ескi пальтосын жамылып, терезе алдында суыққа тоңғандай отырған Əбдiраш:

	– Сақыштың соңғы барған жерi қай жақ едi? Мен ұмытып та қалыппын, – дедi.

	– Анау Семей жақ қой. Сондағы Ақсуат дей ме? Бұның күйеуiнен қара қағаз келгелi жылдан асты. Былтыр көктемде айтқан Мəрəйiм. Сонда бiр нəменгерiнiң мұнда ойы болған ба?

	Əйтеуiр көп отырып қалғанына солай ойлаймын. Əйтпесе несi бар едi осынша омалып?

	Бұлардың осы əңгiмесiнен үш күн өткесiн Сақыш қолына тəпкi алып, Бəтжандармен бiрге қызылшаға шықты. Мəрəйiм Танабек шал кiлтшi болып iстейтiн қойма жұмысына қайта араласты.

	...Таңғы азанмен бiрге оянған самал жел бар едi. Аспан түнгi қараңғылықтан соң мүлдем тазарғандай көкпеңбек. Ауа райы тап бүгiн бұзылар деп ешкiм ойламаған. Түске таман жел басылып айнала ауыр ыстықпен мүлгiп, тыныш қалған. Қызылшашылар жерден бас алмай батыс жақтан бұлт шыққанын байқамапты да. Бұлт бiрте-бiрте ұлғайып төбеден төнiп келiп, қызылша алқабын бұршақтай тамшыларымен ұра бастағанда ғана əйелдер бастарын көтердi. Айнала бұлыңғырланып, дүние кейпi өзгерiп сала бердi. Жаңбырдың тез күшейгенi соншалық əйелдер өздерiмен бiрге ала келген қап, тағы бiрдемелерiн бастарына жамылып, қалқа жасағанша үстi-бастары су боп қалды. Аяқ асты балшыққа айналып айдала бастады. Əр бороздадан аңдыздап ауылға тартқан əйелдер үлкен жолға түскенде жердiң бетiнде емес, теңiз бетiнде кетiп бара жатқан бұлыңғыр топқа ұқсады.

	Бəтжан мен Сақыш та елмен бiрге қайтқан. Əйелдер арасынан табиғат мiнезiне таңданған қаңқу сөздер шығады.

	– Мына жаңбыр қайтедi, əкем-ау.

	– Аңысын аңдып келiп бас салуын қарашы.

	– Əй, қатындар, құдайдың iсiн тiлдемендер, қайта үйiмiздегi шаруаларымызды тындырып алатын болдық.

	– Түзге барсаң жұмыс, үйге барсаң илектенiп жатқан дүние. Бəрiне де қауындай жарыламыз деп-ақ сүлдерiмiз құрып болды ғой.

	Бəтжан тiлi басқа, дағдысы басқа жұрттың ортасына келгендей сорайып оқшаулана беретiн Сақышқа жанаса жүрiп, оған əр нəрсенi бiр айтып қояды. Не жауап қайырса да, Сақыштың сөзi қысқа.

	Екi-үш рет найзағай жарқылдап, күн күркiрегенде əйелдер жағаларын ұстап «тəубə-тəубə» дестi. Бұл жауынның соңғы қаһары екен. Əйелдер ауылға жетпей-ақ батыс жақтан түрiлген бұлт алдыңғы аяқтарымен тау шоқыларына асылған аждаһа сияқтанып, етек-жеңiн тез жиды.

	Қызылшашылар шеткi көшеге iлiнгенде аспан шайдай ашылған. Жол үстiндегi қақ сулары күн сəулесiмен жылтырап, көз шағылыстырады.

	Əйелдердiң үстi-бастары малым-малым. Су болған шаштарының астынан үйдегi шаруаға асыққан ынта, көтерiңкi көңiл аңғарылады.

	Бəтжан көлденең жолдан үйге бұрылғанда Əбдiраш та есiк алдына шыққан. Мəрəйiмнiң екi баласы жол жаққа жейдесiз жүгiрiп кетiп, қақ суларын шашырата секiрiп, қарындарын шапалақтап жүр. Бұған Өмiртайдың да делебесi қозды. Əкесiне жалтақтап бiр қарап қойып, ол да соларға қарай жүгiрдi. Өмiртайдың қосылғанына Құрман мəз. Көптен бастары бiрiкпеген балалардың тап қазiр қызық ойынға кiрiсетiн кезi-ақ едi.

	Жолдағы балаларға елiктеп Ұлан да есiктен көрiндi.

	Əкесiнiң:

	– Əй, Ұлан, бəтiңкеңдi былғадың ғой, сен шықпай-ақ қой, отыр үйде, – дегенiне караған жоқ. Салқын ауа бойын дiр еткiзгенмен көңiлi қуанышқа толы.

	Құрмандар жолдың балшығын илеп тастады. Кенет Өмiртай мен Ерлан тағы қақтығысты. Шапқылап жүрген екеуiнiң аяғы бiр шалшыққа тиiп, тiзелерiне дейiн лай су жуып кеткен. Ерлан қас қағымдай сəтте бiр байламға келiп, Өмiртайға қиянат жасамаққа əрекеттендi. Аяғы тайғандай болып, Өмiртайды тобықтан перiп кетiп, жол үстiне көлденең түсiрем деп ойлаған. Бiрақ ол ниетi жүзеге аспады. Ерлан мiнезiне əккi Өмiртай екi аяғының қырымен жаңбыр суы жете қоймаған топырақтың қатты қыртысына тiренiп қалды. Сөйттi де, Ерланның иығынан шап берiп ұстамақ болды. Бiрақ еттi иығы қолға iлiнетiн емес екен. Ерлан Өмiртайдың бұлай қармануын жығылып бара жатқаны деп ұқса керек, ойлаған ойын ақырына дейiн жеткiзбекке аңсары ауды. Есiн жоғалтарда Ерлан осылай. Жандəрмен Өмiртайдың талма белiнен сол жақ бүйiрден келiп, шап берiп құшақтамасы бар ма? Екi қолы ауада бұлғаң еткен Өмiртай қапыда қалған жоқ. Ерланның құшағындағы белiн күшпен бұрап, қайырыла берiп қарсыласының жауырынына төсiн тигiзе оны да екi қолымен белден алды. Мына тайталастың тегiн еместiгiн сезген Əбдiраш:

	– Əй, қойыңдар, батпаққа жығыласыңдар, шешелерiңнен таяқ жейсiңдер-ей, – деп айғайлап қойды. Бұл сөз оларға дарыған жоқ. Мұндай сəтте оның даруы да екiталай. Өйткенi, үлкеннiң тiлiн алып, қайсысы бiрiншi қол босатуы керек? Өмiртай ма, Ерлан ба? Күрес үстiнде шешiлмейтiн мəселе осы. Айталық бiреуi қол босатсын. Сонда екiншiсi осыны пайдаланып, батпаққа жығып салса не болғаны? Өйтiп жоғалтқан абырой қашан қайтады? Тiптi қайта ма? Мiне екеуiнiң де тiрелетiн сауалы осы. Оған шешу табылмасын да жақсы ұғынысқан. Үлкен сөзi бұларға тоқтау салмады. Қайта одан сайын ширықтыра түстi. Екеуi жол үстiн лай ғып айдай бастады.

	– Қой, деймiн, Өмiртай, Ерлан.

	Iнiсiнiң халiн анық аңғарған Құрманда тап қазiр көмек берерлiк батылдық жоқ. Өмiртаймен талай шекiстiрген Ерлан мiнезi мұны да мезi еткен бе, бiр рет жеңiлiп, тауы шағылса, ұрда-жық бейбастығынан қайтар деп ойлады ма екен? Жоқ, сырттан жекiрiп тұрған Əбдiраштан жасқана ма?

	Əбдiраш өзi жоқта өсiп, мынадай тайталасқа жараған балалардың намысқой əрекетiн қызықтап қалып едi. Қысталаңда тарамыстай тартылып қарысып бағатын Өмiртай болбыр денелi Ерланды еңсерiп əкеттi. Күш басымдылығынан сəл айрылса-ақ күйреп түсетiн оны Өмiртай ақырында қайраңнан алған шабақтай жерге ұрып соқты. Ерлан ұзыннан түсiп, батпаққа жаман жығылды. Əбдiраш мұны күтпеген. Өмiртайдан əлдеқайда зор, төртбақ Ерлан жығар деп ойлаған.

	Мəрəйiмнiң ащы даусы аспанды қақыратқандай естiлдi. Бұл дауыс Ұланды да қатты шошытты.

	– Əй, Өмiртай, əкең келiп жетiскендегiң осы ма? Неге былғайсың баламның үстiн? Əлде Ерланда кеткен аласың бар ма едi? Ашып айтшы. Əлде жеткiзбей желкеңдi қисын дейсiң бе? Ол менiң қолымнан келедi.

	Балалар əрекетiн өзi жоқтағы ауыл жаңалығындай көрiп, содан бiр тосын қызық тапқан Əбдiрашқа мына сөз шаншудай тидi.

	– Жеңеше-ай, не боп қалды, соншама қатты кеттiңiз ғой? – дегенi өзiне де оқыс шықты.

	Жолға қарай зарлап келе жатқан Мəрəйiм бұған қарайтын емес. Ұсақ балалардың кикiлжiңiн үлкен iстей көрген өлермендiгi бетiне қанын шапшытып жiберiптi.

	– Бала болғасын, бүгiн төбелесiп, ертең татуласа бермей ме?

	– Бұлар бала емес, шетiнен тұрған пəле. – Мəрəйiмнiң үнi бəсеңдейтiн емес. Оның мына қаһарынан шошыған Ұлан бұрыннан жүрегi шайлыққасын ба əке қасында бұға түстi. Бiр жақсысы Мəрəйiм берi қарап, сұрқай көздерiн қадамады. Үстi-басының батпақтан сау жерi жоқ, серейiп тұрған Ерланды жат жұрттың арасынан жұлып əкеткендей қолынан жетектеп үйiне қарай беттедi. Аузы тыншитын емес, ақты-қараны сапырып барады.

	– Бұлардың баласына жолап қайтесiң? Əлi жетсе талап жейдi. Жетiскен казақтың баласымен сен де жетiсейiн деп пе ең? Сен жетiсе алмайсың.

	Арқасы жылтыраған Құрман да өз шешесiнiң соңынан ердi. Бұлар үйлерiне тақағанда Əбдiраш күтпеген бiр жайт болды. Ашық есiктен Сақыштың мол тұлғасы көрiнген. Ол Ерланды шеше қолынан айырып алды да, дəу алақанымен жалаңаш арқасынан оңдырмай салып-салып жiбердi. Ерланның шаж еткен даусы шоққа тастап жiберген жас сəбидiң шырқырағанындай шықты. Ерланға берiлген мына жаза Өмiртайдың айызын қандырғаны рас. Сонда да жас келiншектiң дойыр мiнезiне, шешесi шаң жұқтырмай мəпелейтiн Ерланды ешкiмнен жасқанбай шырылдатуына қатты таңданды. Ерлан да шатақ, алғашқы баж еткенi онша емес екен. Сақыштың қолынан босанбаққа жұлқынып едi, болмағасын жаңбыр суы кеппеген аулаға отыра қалып, дауысын одан сайын күшейттi. Естiген жұрттың құлағын тұндыратындай. Сақыш бұл қылығына да ырық берiп, иiгетiн емес екен. Бiлегiнен қысып ұстаған күйi, қармаққа iлiнген балықтай тулатып, жерден көтерiп алды да, арғы үйге кiрдi. Табалдырықтан аттай берiп, Ерланға көптен аңсаған жазасын тағы бердi. Мəрəйiмнiң жаңағы доң айбатын Сақыш жұлып əкеткендей.

	– Қой, ойбай ендi, жанын аласың ба? – деп, Мəрəйiм шарасыз үн қатты. Ұлан көзiн бажырайтып, есiк сыртында жiпсiз байланған Мəрəйiмге тесiле қарады. Ерланның əлдекiмнiң шеңгелдi қолында кеткенiн көре тұра оған ара түсе алмаған Мəрəйiм əлсiздiгiне таңырқап, көпке дейiн өз көргенiне өзi сенбедi. Ерланның да, одан кейiнгi Сарманның да Сақыштың қыздай қосылған алғашқы күйеуiнен тапқан балалары екенiн Ұлан, тiптi Өмiртай да бiлмейтiн. Алғашқы күйеу баласы өлгесiн Сақыштың ендiгi бағы ашылуына кедергi болмасын деп, Мəрəйiм ол екеуiн өз балам деп жариялаған.

	Ерланның даусы ендi Сақыш тұншықтырып жатқандай булыға, үздiге шықты. «Осы бүлiкке сен де кiнəлiсiң-ау» дегендей Əбдiраш Өмiртайға сəл жазғыра қарап, үйге беттедi. Артынан екi баласы да ерген, Ұланның қиялы шарқ ұрып басқа жаққа тартқандай. Ол Ерланның даусынан сонау кезде қызылша басында босанып қалған Алуаны елестетiп, сондағы шаранасын ашқан сəби үнi құлағына келгендей.

	Кенет Мəрəйiм төбесiнен əлдекiм ұрып кеткендей шалқалап, екi қолын оқыс ербеңдеттi. Бұл қимылы Əбдiраштың көзiне де шалынған. Ол осқырая қарап, алғашында түгiне түсiне алмап едi. Мəрəйiм табанда ес жиып, масқара iс болғалы тұрғанын қызына тез жеткiзбекке үйге қарай ұмтылды. Əбдiраш ендi ғана көрдi. Тəнтiбала үйiнiң тұсында сары жорғаны баяу тайпалтып, Рəш келедi екен.

	– Жаның шыққырды таста! Бар əрi! – Мəрəйiмнiң жан дəрмен қатты бұйрық еткенi естiлдi.

	Ерланның даусы толастамап едi, ендi Сақыш пен Мəрəйiм екi жақтап кеудесiн отқа қақтап жатқандай шырқырады. Оны арғы түпкi бөлмеге енгiзiп, есiктi жапты бiлем, дауыс ендi бiрнеше қабат көрпе мен киiз астынан шыққандай. Екi шеше не шара етсе де заржақ Ерланның үнiн өшiре алмай жатқаны анық.

	Əбдiраштың үш айлық демалыс алуы туралы госпитальдан əкелген қағазы бар. Сонда да осы қалпымен бастықтың көзiне көлбеңдей берудi жөнсiз санап, үйге ендi. Бəтжан үй iшiнiң таудай кiрiн жумаққа қазандыққа су ысытып жатыр екен. Қурайдың көк түтiнi қолқаны қабады. Əбдiраш түпкi бөлмеге енiп, терезеге қарады. Рəш көлденең жолдан өтпедi.

	– Үйiне бастық келiп түстi ғой. Мəрəйiмнiң көктен тiлегенi жерден келiп, құдайы жарылқар ма екен, қайтер екен? – Бəтжанның бұл айтқаны ылғи қырғиқабақ, қашан да мұрнын көкке шаншып жүретiн көршiсiн күндегенi емес, ашық сөйлей салатын əдетi едi. Тегiнде Бəтжан Мəрəйiм болмаса Сақыштың бағы ашылуына тiлектес те.

	– Немене Рəш Мəрəйiмнiң үйiне келiп түстi дейсiң бе? Əбдiраш бастықтың əйелсiз екенiн бiлетiн. Оның жəйiн Бəтжаннан сұрап едi, ол бiраз сырдың бетiн ашты.

	«Қора-Талдымен» көршiлес колхозда тұратын Рəш əскерге соғыс басталмай тұрып алынған. Кейiн бұл жағдай жұрттың бəрiне келiп, ер-азамат лек-легiмен майданға аттанып жатқанда Рəштен хабарболмайды.Алғашқықарақағаздаркелгенде-ақəйелiМағрипа одан күдер үзiп, сырттағы бiреумен кетiп қалады. Адамның ойлағаны бола бере ме? Төрт ай өткесiн сап етiп Рəш оралады. Жараланып госпитальда жатып қалған екен. Аудандағылардың ұйғарымымен сол кезде осы «Қора-Талды» колхозының тiзгiнiн ұстайды. Мұнда көшiп келгесiн көп ұзамай шешенiң, бұрынғы жердегi басқа тiлеулес ағайынның ақыл салуымен кеткен əйелiн артынан iздеп барады. Оның мына тигенi егделеу адам екен. Үйi толы қонақ отырғанда Рəш үстiне кiредi. Əлгi күйеуi Рəштi танып, қалбаң қағып сəлем бередi. Мағрипа болса пеш қасында тұрған күйi сұрланып, Рəшқа ернiн де жыбырлатпапты. Сонда Рəш сəл қулана күлген болып: «Мағрипажан-ау, неге амандаспайсың, көрмегенiңе көп болды емес пе?» десе, «Е, сен соншама пiрден келiп пе едiң?» деп, терiс айналыпты. Егде күйеуi өзiн қайда қоярын бiлмей сасқалақтайды. Рəштi қонақтарымен бiрге отырғызып, ас желiнгенше ес таппайды. «Ақыры, өз əйелi ғой, алса алып кетсiн» деп, өзi сол қонақтарымен бiрге кетедi. Оңаша қалғанда Рəш Мағрипаны «бiрге жүр» деп үгiттейдi, бiрақ анау көнбейдi. Қайтып келе қалса Рəшқа бұрынғы Мағрипа болмасын түсiнген де шығар. Мұндағы елдiң ойы солай.

	Өмiртай мен Ұлан қайта сыртқа шыққан. Жаңбырдан соңғы дала тез құрғап барады. Қақ сулары сирек. Екi бала Құрмандардың есiгi алдында байлаулы сары жорғаны қызықтады. Əсем ертұрманды сұлу аттан гөрi қара құлып iлулi тұратын кiлтi мен үйi арасында пышақ, табақ ұстап безектеп жүгiрген Мəрəйiмға көздерi көбiрек түстi. Оның қазiр қыстың сүрi мен майына қолды молырақ салып, бастыққа бар дəмдi асын ұсынуға жанталасқаны осы балаларға дейiн айқын едi.

	Ұлан шын көңiлдi. Əке қасында болғалы сəби тəнiн езгiлеген қатыбас күндердiң қайтып оралмайтынына көзi жеткендей алаңсыз. Əбдiраш сол баласына қарап, əр-түрлi ойға көштi. Бұл қай шақ. Екi үйдiң бiрiнен жетiм мен жесiрдiң күңiренген үнi естiледi. Тiптi басы амандардың халi де оңып тұрған жоқ. Мынау Бəтжан қаралы əйелдерден өз күнiн артық көретiндiктен ғана қабырғасы қайыса тұра қабағын шытпайды. Оны Əбдiраш байқамады ма екен.

	Балалар да өсiп келедi. Өмiртай осы күзде үшiншi, Ұлан бiрiншi класқа барады. Олардың киiм-кешегi бүтiн бе? Кiлетте қалған жарым қап үн да бiрте-бiрте шөгiп барады. Ол таусылса өз үйiн, өз босағасын қасiрет кернейтiндей шошынды. Артқы күнге бiр таяныш, бар жұбаныш қызыл сиырдың қасына ерген қара құнажын едi, оны да қолы ептi бiреу сап қылды. Осыны ойлағанда үш ай демалуға рұқсат берiлген қағазы есiне қабат түсiп, мүлдем үрейi ұшты. Бұл əр күнi ертеңгi мың күнге қорек беретiн алты ай жаздың тең жарымы ғой.

	Осыған жалғас соғысқа кетер алдында колхоз қоймашысы болып iстегенiн есiне алды. Бiр уыс кiлттi ұстап, кiрiс-шығыс есебiнен қалт кетпей, басы аман жүру əркiмнiң қолынан келе бермейдi. Бұл баршаға аян жай. Сол кiлтшi кезiнде ауданнан келген бiр өкiл сұрап едi:

	– Бұл жұмысты iстегенiңе қанша болды?

	– Үш жыл боп қалды, – деген Əбдiраш.

	– Астағапыралла-ай, осыншама уақытта неғып сотталмай жүрген жансың? – деп, астынан бiреу көтерiп тастағандай аудандық өкiл селк ете қалады. Оның оспадарсыз сөзiне Əбдiраштың кешiрiммен қарамасына лажы жоқ. Ата-бабасынан жоқшылықтан, əрi «тек өзiмдiкi болсын» деген қисық, бiр жақты есептен көз ашпаған жұрттан кейде ортақ игiлiктi жырымдамай адал ұстайтын адам табу да оңай емес. Ондай адам көп арасынан «менмiн» деп қол көтерiп суырылып та шыға қоймайды. Бұл жұмысқа колхозда көп сүрiндiрiп, көп ұрындырып барып сəттi табылған адам Əбдiраш екенiн де ол кезде жұрттың бəрi мойындаған. Оны Əбдiраштың өзi де түсiнетiн.

	Ал Əбдiраш соғысқа кеткесiн не болды? Оған «пəбескенi» күн батып, ел орынға отырған шақта əкелген. Сол-ақ екен шешесi Мəрпу мен Бəтжан балаларды ұйықтата салып, жол азыққа түнiмен бауырсақ пiсiруге кiрiстi. Өзi кеңсеге барып, ол кездегi бастық Сəлкенге «пəбескесiн» көрсеттi. Таңғы сағат 9-да аудан орталығында соғыс комиссариатында болуы керек. Бiр түн iшiнде барлық қойманы басқа адамға өткiзiп үлгеру мүмкiн емес. Сəлкеннiң басын ұстап, ойланып қалғандағы тапқан ақылы:

	– Кiлттерiңдi əйелiңе тастап кет, содан өткiзiп алармыз, – деу болды. Оған Əбдiраш келiспедi.

	– Жоқ, Сəке, əйелдiң аты əйел, бағып отырған балалары бар. Осыншама iстi тастап кетiп шарадай басын шақшадай етер жайым жоқ. Əуелi бiр пəлеге ұшырап кетсе, балаларым, кəрi шешем қаңғып кетпей ме? Не пəле болса да өзiм көтерейiн, өткiзiп алыңыз.

	Сəлкен де бұған дау айта алмады. Ақыры сол түнде колхоздың барлық естияр азаматтарын кеңсеге шақыртып, ақыл салды. «Əй, осы тұрған жұрт-жамағат бəрiң бiлесiңдер, мына Əбдiраштың колхоз қоймасын ұстағанына үш жыл болыпты. Осы үш жылда бiр мiнiн көргемiз жоқ. Тап қазiр де мiнсiз деп бiлем. Оған пəбеске оқыс келiп отыр. Қайсың осы барлық кiлтке есеп-қисапсыз ие болып қаласың? Айтыңдаршы. Осы жауапкершiлiкке жарайтын кiм бар?» Əбдiраштың адалдығына бəрi де күмəнсiз. Алайда тамам кiлттi сылдырлатып ұстап қалуға тауаны, сауаты жететiн қайсымыз бармыз дескенде, хат танитын жас жiгiт Сəңке, əнеукүнi Ұланды Мөртайдың үйiнен алып келетiн Сəңке екшеле берiп едi. Ол да өзiне аударылған жұрт назарынан бағы көтерiлгелi тұрғанын бiрден сезген. Ақыры Əбдiраш жанында талайдан шылдырлап, түнде түсiнен, күндiз есiнен кетпеген бiр уыс кiлттi Сəңкеге тапсырып, ертеңiне аттанып кеткен. Ал Сəңке қайттi? Өлмелi əкесi Боранбайдың түртпектеуiмен ол кiлттi алған сəттен-ақ түнделетiп үйiне астық тасыды. Бiр түн емес, бiрнеше түн. Бұл ақыры жұрттың көзiне шалынды. Сəлкенге де жеттi. Сəңкенiң кəрi əкесi үйiне астық келген сайын ашқарақтанып, баласын жұмсай бердi. Сөйтiп, көп асқанға бiр тосқан деген. Жұрттың сыбысын естiген Сəлкен қараңғы түндi жамылып кеп, астық құйылған үлкен қамбаны өзi аңдыды. Көп күткен жоқ, қолдарында қап Сəңке əкесi екеуi қамбаның аузын аша бергенде Сəлкен желкеден басады. Құныққан əке баласының жiгерсiздiгiне налып, бұл жолы кəрi сүйегiн сүйретiп өзi де келген.

	Барлық кiлттi сол жерде алып, Сəлкен ең алдымен Сəңкенiң əкесiне:

	– Ұрлық қылардан бұрын мына сақалды талдап неге жұлмайсың? Сонсоң барып iстесеңшi мұны. Төрiңнен көрiң жуық қалған арсыз, бүйтiп ардан безбесең қайтер едi? – деп кəрiнi сақалынан ұстап, сiлкiлейдi.

	– Болды, ендi, барыңдар. Жеттi, – деп, Сəңкеге де зекiп, екеуiн қайтарып жiбередi. Сəңкеден соң да екi адам алмасып, қазiр кiлт үшiншi адамда. Ол осындағы Танабек деген шал. Қазiр оның жұмысының шиi шыға қоймаған. Əйтеуiр не қылса да жұрт ештемеден хабарсыз.

	Əбдiраш колхоз кiлтiн қайта бер деп, өзiне аса таныс емес бастыққа қолқа салудан аулақ. Тiптi ол жұмыстан жиренiп те болған. «Қасқырдың аузы жесе де қан, жемесе де қан» дегендей ақ жүрiп, адал бассаң да жұрттың бiр көзi сенде болады. Əрi көктемгi бұзылған сеңдей аударылып, төңкерiлiп жататын бас-аяғы жоқ колхоз мүлкi кейде бiр дəл есептен алшақ кетiп, жаза басқан шағында талайдың түскен оппасына өзiңнiң де құламасыңа кiм кепiл? Екi қолға бiр жұмыс, кетпен шапса да адал ақы тапқаныңды алаңсыз жейтiн тiрлiк керек. Əбдiраштың ендiгi бар көздегенi осы.

	Əбдiраш қайта жантайып едi.

	– Əй, əкеңдi шақыр! – деген дауыс құлағына саңқ еттi. Өмiртай үйге томпаңдап жеткенше сыртқы есiктен ескi пальтосын желбегей жамылған Əбдiраштың өзi де көрiндi. Рəш ат үстiнде.

	– Əй, үш ай демалысты құдай бердi деп жатырмысың? – деп аман-саулықсыз, Əбдiрашқа алыстан дауыстады. Бет-жүзiн ашысып, үйренiспеген адамға бұлай сөйлеу келiсiмсiз көрiнсе де, Рəш мiнезiнен мiн табуды ойламаған Əбдiраш барынша жадырай сөйледi.

	– А, басеке, сəлем бердiк, түсiңiз, бұл тұрысыңыз қалай?

	– Жоқ, жоқ...

	– Қуыс үйден құр шықпа деген, түсiңiз, үй мынау ғой, – деп Əбдiраш одан сайын жiк-жапар болып едi.

	– Жоқ, қойыңды сойып, қолыңды қусырсаң да түсер жайым жоқ. – Əбдiраш бастықтың қолын алып, қырыс сөздерiне жай езу тартып, ренжiмейтiн адамның шырайын танытты.

	Есiк-терезелерiнен сығалап тұрған жұртқа айнала естiртiп, бұрын iстес болмаған адамға бұлайша сөйлеуiнде Рəштiң өзiнше түйген есебiне ұқсас сыңайы бар едi. Қазiр əйелсiз жүрген Рəш күйеуi өлiп қайтып келген қызы бар үйге кiрiп шықты. Мұны көзiмен көргендер де, көрмегендер де неше саққа жүгiртiп айтары анық. Соның алдын алмақтай, тоқпақтай сөздерiмен сумаң тiлдi желбуаздарға қауiп ойлатып айбат шеккен əрекетiне ұқсас едi.

	Тағы бiр-екi тiл қатысқанда да Рəш сол райынан қайтпады. Ол қатты сөйлеген сайын Əбдiраш мырс етiп, кiшiлiк еткендей төмен қарайды.

	Рəштiң қырыс мiнезi мен ожар қабағының тасасынан Əбдiраштың түр-түсiн тап бiр көптен iздеп танып тұрған адамындай қадағалайтыны аңғарылады. Кейде төбеңнен төнiп түсердей бұтақтағы жыртқыш аңға ұқсайды. Сонда да жаңағы ынтасы Əбдiрашқа шалына бередi. Ел басшысын сыйлау парыз. Сен неге сүйтесiң, бүйтесiң дегендей болып, оның кейбiр мiнезiне iштей болса да қарсы шабуыл жасау лайық iс емес. Əбдiраш осыны, əсiресе, есте тұтады. Сондықтан да ат үстiнен қоқиланған оған сыпайылық жасайды.

	Ақыры тықыршыған сары жорға өзiнiң шыдамын тауысты ма, Рəш мұны шақырғандағы шаруасын тезiрек бiтiрмек болды.

	– Сен онан да мынаны айт. Ешкiмдi өзiме қарай қия бастырмайтын дəрiгердiң мықты қағазы бар деп жаз бойы жата бересiң бе? Жоқ, мына елдiң дүрмегiне қосыласың ба?

	– Басеке, о не дегенiңiз? Жаз бойы шалқаятын көмулi жатқан алтыным бар дейсiз бе? Тiрлiк қылмай қалай шыдайын? Тек бiрер күн дегенiм болмаса.

	– Ендеше саған жұмыс бар. Қазiр ел жайлауға көшiп жатыр. Анау Қайыңдының үстiнен бiр емес, екi ауданның малы өтпек. Ондағы тұнып тұрған пiшендiкке бас-көз болмасаң, шабатын бiр тал шөп таппаймыз. Қазiр онда бiр ғана Темiрхан бар. Мал өтiп болғанша күзетiс, кейiнгiсiн тағы көрермiз.

	Əбдiраштың бойы жеңiлейiп сала бердi. Алғаш көрiнген бейбiт еңбек қарасы түлетiп тұрғызғандай. Тiптi еңғұрмаса бiрер жұмалық демалыс керектiгiн де ұмытты.

	* * *

	Ертеңiне Қайыңдыға өзiнiң торы биесiн мiнiп бармаққа колхоздың үлкен қорасына келдi. Бригадир Жаманқұл Əбдiрашты парықсыз қарсы алды.

	– Шабындықты қоритын болсаң қайтейiн. Қосақтап жеккенге ат жоқ, ал сен өз биеңдi сұрайсың. Мiн ана тайды, қайта семiртiп əкелерсiң.

	Əбдiраштың Жаманқұл нұсқаған жаққа көзi түсiп едi, аузындағы бiр тал шөптi əрең жеп тұрған арық тайды көрдi. Жануар буыны қатпай мiнiске түсiп, ендi қайтып оңалмас шаққа жеткен екен.

	– Сен не, өлмелi тайыңды маған өлтiртiп, орнына биемдi салдырайын деп пе ең?

	Бұлардың сөзiн қораға кiре қалған Рəш те естiген. Əбдiраш ақай-тоқайсыз өзiнiң торы биесiн шешiп алды. Жаманқұлдың жүнi жығылып қалды. Əрi мұның бастықтың көзiнше болғанына қатты қорланды.

	Қайыңды Əбдiраштың ата-бабасының қыстауы. Мұның балалық шағы да осында өткен. Торы биенiң аяңымен бiр-ақ сағатта жеткен ол туған үйiнiң орнын көрмекке асықты. Мiне оған да жеттi. Əкесi Доскейдiң тер төгiп тұрғызған төрт қабырғасы, қазiр бұрынғыдан да аласарып жермен-жексен бола түскен. Айналасын биiк қурайлар басып, ескiлiктiң моласындай ғана дөңестенiп жатыр.

	Бұл əкелерiнiң қыстау орны. Жайлауы да алыс емес. Ол сол жақтағы «Жасыл көл» тауының үстi. Төбесiне қарасаң тақияң жерге түсердей тiке шаншылып, жапсарлас тұрған тау. Əбдiраш ат басын тартып, бойынан бiр ырзығы төгiлгелi тұрғандай не ойлап, не қоярын бiлмейдi. Кешелi берi орнаған бiр жiгер тап қазiр тұла бойынан құс боп ұшып, анау бiр дала көгiнде талай өрмелеген жақпар тастың басына қонып отырғандай оған да көзi түсе бередi.

	Күрт əлсiздiк баураған. Ат мiнiп осыншама жер жүрiп келуге дəрменiнiң қалай жеткенiне де таңы бар.

	Торы бие де иесiнiң халiн сезгендей байыпты тұр. Жол жиегiндегi қалың шөпке де мойнын созатын емес. Тек қасынан ағызып өтiп, құлағын шошайта алға қарай шауып кеткен елгезек құлынның соңынан шошына қараған. Құлын бiразға дейiн құйғытып барып, ен далада жалғыз өзiнiң ұзап бара жатуынан сескенгендей кiлт тоқтап, артына бұрылды да, мойнын төмен салып жiберiп, жол жиегiндегi майда шөптi тiстелей бастады. Торы бие сонда ғана сабасына түсiп, көкке ауыз салуды өзi де ойлады. Ауыздықты керiп көрiп едi, тiзгiн қатты тартулы екен. Əбдiраштың басында тапжылмай тұрған ойлар сияқты тарамыс қолдары да қатып қалған. Торы бие ауыздықты бiр рет қарш еткiздi де, көзiн жұмыңқырап, мүлгiгендей тұра бердi.

	Əбдiраш əкесi Доскейдiң мал жайып, шешесi Мəрпудiң тезек терiп, ерте қайтқан ағасы Мақажан, қарындасы Əтипаның жүгiрген iздерiн баққандай үй артына, айналасына ұзақ қарады. Ауылға келгелi туған жерiмен шындап көрiскенi осы сияқты. Ақыры шыдамы таусылған торы бие жол жиегiнен шөп iлiп жемек боп, ауыздығымен тiзгiндi тартып, қолын талдырғанда ғана орнынан қозғалды...

	Əбдiраш түнде төсенiш етуге қалың киiмдерiн ала келген. Осындағы колхоз базында отыратын жалғыз үй бар. Сонда оны-мұнысын қалдырып, сол күнi-ақ өзiнен бұрынырақ келген Темiрханға iлесiп, пiшендiктi аралауға шықты.

	Темiрханның айтуынша бүгiн таңертең бұл жерден төмендегi бiр колхоздың үш-төрт отары өткен. Əзiрге анау «Ақтөбе» мен «Суықтөбедегi» жайлауларға қарай көшiп жатқан ел аз. Екi-үш күннен соң ғана мынау үлкен жолдың үстiнде айдаған мал бiрiнен соң бiрi шұбатылып, пiшен қорушылар үшiн жұмыс көбеймек.

	Жайлауға көшудiң не екенiн Əбдiраш бала жастан бiлетiн. Əбдiраштың əкелерiндей жайлауы жақын ел шамалы да, төмен жақтан анау алыстағы тауларға араға он-он бес күн қонып жететiндер тым көп. Олар жол бойы басқалардың жайлауы мен қоныстарын басып өтедi. Бұрындар жеке меншiкшiл заманда мұның өзi пəлесi көп iс. Əркiмнiң пейiлi əртүрлi. Бөтен бiреудiң ағыл-тегiл малымен келiп бiр түнге орнығуын əркiм көтере бермейтiн. Тiптi, жол бойы шаң қауып, ерте тұрып, ұзақ күнде қатты шөлдейтiн жұрт түс мезгiлiнде малын иiрiп қойып, шай iшудiң өзiне зар илеп, əрең рұқсат алатын. Кейде қайдағы бiр тастақ, қия жерде аялдауға мəжбүр болады. Қазiр олай емес, қонуға, түстенуге, қай колхоздың малшыларына да орын бар. Тек пiшендiктi бүлдiрмесе болғаны.

	Əбдiраш алғашқы күндерi Темiрханмен бiршама жақсы дидарласқан. Темiрханның тiстерi ақсиып, үнемi күлiп жүретiн көңiлдiлiгiн ұнатқан да. Сырт адамға зияны жоқ аздаған мақтангөйлiгiне кешiрiммен қараған.

	Жаз шықса да таз адамдай жаман қыстық бөркiн тастамайды екен. Онысын бiр жақ шекесiне қондырып, сол аяғымен үзеңгiнi шiрене керiп, ер үстiнде қисая отырады. Аздаған жол жорғасы болған, бiрақ аяусыз мiнiстен онысынан жаңылған атының басын əлсiн-əлсiн тартқылап, шайқақтата бастырады. Қазiрде ол Əбдiрашқа ертеректе өзiнiң бiр аң аулау кезiнде көрсеткен ерлiгiн əңгiмелеп келедi.

	– Сонда əлгi аю үңгiрiне жақындағанда бар ғой, жаңағы Сейтен деқарулыжiгiтқой, ай, қужан-айдесеңшi, денесiқалтырақтапкейiн қарай тартыншақтай бередi. Мен оны екi бүйiрiнен қысып ұстап, алға итермелеп келемiн. Əйтпесе болатын емес. Барлығымыз бес-алты-ақ адамбыз. Ал үңгiрде жатқан бiр аю ма, екi аю ма, құдай бiлсiн. Сейтен екеуiмiздiң қаруымыз қатқан сойыл, ұшына iстiк темiр байлағамыз. Ол Сейтеннiң қолында. Қарулы болғанмен қорқақ сорлы менiң артынан сүйемелдей жүруiмдi өтiндi. Алда-жалда сойылға мен ие болмақпын. Басқаларда мылтық. Бiреуiнiкi ғана қосауыз. Бiрақ аю үңгiрiне бара жатқанда оның жолын бөгеп ұстайтын қарулы қол, темiр ұшты қатқан сойыл болмаса мылтықты қару деуге болмайды екен. Бiр-екi атқан оққа ашынған аю өле қоймайды. Жаралы денесiмен-ақ атылып барып, мылтық атқандардың бiрiн жазым қылары сөзсiз ғой.

	Əбдiраш Темiрхан əңгiмесiн күлмей тыңдады. Бұл əңгiменi бұрын басқалардан да талай естiген, оның бүге-шегесiне дейiн қанық. Тек сыр бiлдiрмей Темiрхан оқиғаны өз пайдасына қарай қалай құбылтар екен деп, аңдап келедi.

	– Əйтеуiр барлық үмiт Сейтен екеумiзде. Бiрiмiз болмасақ бiрiмiз қатқан қайыңмен аюды бөгеп тұрамыз да, басқалар оған тұс-тұстан оқ атады. Сөйтiп құлатпақпыз. Басқалар Сейтен екеумiздi қалқа көрiп келедi. Кенет үңгiр жақтан үлкен тас орнынан жылжыды ма, шиқылдаған жаман бiр дыбыс шықты. Бəрiнiң жүрегi тiтiркендi бiлем, селт етiп тұра қалыппыз. Сейтен тағы селкiлдеп кеттi. Мен одан сайын оны екi бүйiрiнен қыса ұстап, алға қарай итермелей түстiм. Еңғұрмаса бiз мықты болмасақ басқалар шалбарларына жiберiп алуға бар едi.

	Сейтенге «саспа, саспа» деп қоямын. Үстi-үстiне сөйтiп нығарламасам болатын емес. Бiрақ не керек, үлкен үңгiрден жұп-жуан боп шығып келе жатқан аю көрiнгенде Сейтеннiң қолындағы сойылды тастап-ақ жiбермесi бар ма. Одан күш-қуат кеткенiн бiржола сездiм де, ендi қалғаны тура өзiм деп ұқтым. Бiрақ қателеспеген екем. Аяғымыздың астында жатқан тасқа тиiп, əрi аунап кеткен сойылды мен секiрiп түсiп алдым да, сайланып тұра қалдым. Менiң осы қимылымды көрiп ұят жеңдi ме Сейтен бойын жинап үлгерiптi. Асылық етiп, абырой үшiн таласпайын деп, сойылды оған қайта ұстаттым. Осы əрекетiм оған қосымша күш бердi ме, ол ендi сасқалақтаған жоқ. Сасқалақтағанына ендi қоясың ба, өйтетiн болса сойылды өзiм алатын едiм.

	Аю басқалардан бұрын Сейтен екеумiзге маңқиып бiр қарап алды да, домалай кетiп тап бердi. Сейтен қатқан сойылдың ұшындағы iстiк темiрдi аюдың денесiне қадай жолын бөгей бердi. Сонда əзiрленiп тұрған жiгiттер, тұс-тұстан гүрс-гүрс еткiзiп құлатып салды. Сонда жүрегi орнына түскен Сейтен маңдайын иығыма сүйеп: «Əй, Темiрхан, ырзамын, ырзамын саған», деп маған шын сөзiн айтты.

	Əбдiраш езуiн күшпен жиып алды.

	– Апырай, Сейтен сондай адам ба едi? – деп Темiрханның түр-түсiн қызықтаған адамша барлай қарады. Мұның мақтангөйлiгiн ашықтан-ашық сықақ ету ойында жоқ едi.

	Сейтен соғыстан оралмай қалған. Ол айтулы, қарулы жiгiт. Бұл екеуiмен аю атуға барған басқа кiсiлердiң де көбi соғыстан қайтпаған. Қалған бiрен-сараны бұларға жай қызық үшiн ерген сырт ағайындардан едi. Қазiргi шақта Темiрхан өтiрiгiн ашатын бұл маңда адам жоқ. Ол бөспе сөзге келгенде осыны пайдаланған.

	Ал шындық оқиға былай:

	Аю үңгiрден шыға жөнелгенде Темiрхан «аттан, ойбай», деп Сейтеннiң арқасын құшақтай жығылады. Сейтен мұндай оқыс сужүректiкке ашуланып, оны шынтағымен қағып, белiне оралған қолдарын ажыратам дегенде шынында қолындағы қатқан сойылдан айрылып қала жаздайды. Темiрхан айтқандай сойыл емес, Сейтен күшпен итергесiн Темiрханның өзi құлап, аяқ астындағы тас сатысынан əрi аунап түседi. Аюдың бетiн өзiне бұруды көздеген Сейтен басқалардан озып барып қимылдайды. Мылтық ұстаған жiгiттер көздеп атып аңды құлатады. Гүрс-гүрс еткен мылтық даусынан құлағы тұнып, аяқ-қолын көкке тырбаңдатқан аюды көруi Темiрханға ес кiргiзсе керек. Өзiнiң табанда масқара болғанын жуып-шаймаққа «Апырау, Сейтен, сен жаңа шошыдың ба, қолың қалтырап кеттi ғой, сенi барып құшақтай алғаным сол едi», – дептi.

	Ол жiгiттер Темiрханның қылығы мен сөзiн неше алуан қызыққа айналдырып айтатын.

	Темiрхан Əбдiраш жүзiндегi күлкi таңбасынан секемдендi. Оқиғаны болған қалпында мұның бiлетiнiн де аңғарды. Ендi бейшараның намыскөйлiгi ұстады. Əбдiраштың iшiн тескен мысқыл күлкiнi кетiру үшiн бұған қай-қайдағы жəйттердi айтып, басын шатқысы келдi. Əсiресе, əлдекiмдердiң ездiгiн, қорқақтығын көп сөз қылады. Кейбiр қайғылы жəйт үстiнде дұрыс шешiм таппағандарды да шет-пұшпақтап қағытып өтедi.

	Бара-бара Темiрханның сөздерi Əбдiраштың көкiрегiне мұң салды. Мынау əрбiр тасына дейiн таныс туған жер оны үстемелей түскендей. Темiрхан басынан қателiк өткен адамдарға неменесiне соншама шүйлiгедi? Ондайлық кiмде жоқ. Темiрхан əңгiмесiнiң ара-арасында туған жер сыпаты мұны қиялға шақырды.

	Əбдiраштың қазiргi қалпы қаншалықты сүттен ақ, судан таза көрiнгенмен мұның да басынан талай шырғалаң өткен. Талайын өз басының кешiрмес күнəсiндей көредi. Бiр сəт өткен өмiрiн елестетiп едi, көзi де, көңiлi де сүрiнген талай бел-белес, ойыс-құламаны көрдi.

	1929 жылы осы маңда «Қора», «Текелi», «Қайыңды» атты үш колхоз құрылды. Мал кəнпескеленiп болған шақ. Жұрт күрекпен жер қазып егiн ектi. Əбдiраштың ағасы Мақажан «Қайыңдыда» бастық. Еркек, əйел демей жер қазғандар да өздерiне талшық боларлық астық өндiре алмады. «Мұнымыз жарамайды, аштан өлемiз» деп ауылдың бас көтерер он бес азаматы ауданға арыз бердi. Ол жақтан ауқатты орыс колхозы «Қарабұлаққа» қосылыңдар деген нұсқау келдi.

	Жаяу-жалпылап көшiп барған бұларға бұрынғы орыс байларынан кəнпескеленген шатырлы, көп бөлмелi үйлер тидi. Жаз жайлау, қыс-қыстауға мал-жанын сүйреуден басқаға дағдыланбаған жұртқа мынадай қоражай, төгiлiп тұрған алма ағаш иран бағынан кем көрiнген жоқ. Алғашқы жылы табысы да жаман болмады. Əр еңбеккүнге жетi килодан астық тиiп, əлдендi де. Сөйтсе де, Қайыңды мен Текелi жақтан көшiп барған жұрт əлденеден тосаңси бердi. Əбдiраштардың үйiне үлкен қасiрет келген едi. Мақажан өлдi. Босағасы күйреп, бəрi аңырайып ашық қалғандай Мəрпу ендi үлкен ұлының қайғысынан кейiн өзiнiң Қайыңдысына қарай көңiлi ауа толқи бердi. Ол кезде жаңадан үйленген Əбдiраш пен Мақажанның жесiр қалған əйелi Ағима бастары пiспеген бе, кəрi кiсiге ешқандай тоқтам берiп, ақыл үйретудi ойлаған жоқ. Күрекпен жер қазып күн көре алмаған Қайыңдыны ойласа бұлардың да iштерi ұлып қоя беретiн сияқты.

	Əбдiраштың əлi күнге таңы бар. Апырау, даңғыраған үй, төгiлiп тұрған жемiсi бар Қарабұлақты бұлар неге мiсе тұтпады? Соншалықты алты айшылық жолы бар қияң шеттен ауып келген жоқ едi ғой. Қарабұлақ пен Қайыңдының арасы атты адамға бiр-ақ түстiк жер. Отырықшылыққа дағдыланып, ендi ғана бой жаза бастағанда бəрiн тастап осылай қарай босып кетудi аңсаған көкiрекке сəуле түсiрер ақыл бұларда жоқ па едi? Əлде балаң жiгiт Əбдiраш та, қаралы келiншек Ағима да Мақажан өлгесiн мұнда отыра берудi жаман ырым көрген шеше ойының жетегiнде кеттi ме? Əйтсе де Қарабұлақты жерсiнбеген бұлар ғана емес екен. Қайыңды, Текелiден келгендердiң арасында күңкiл сөз көбейiп, ақыры ол бəрiне тарады. Сөйтiп бұлар барлық қора-жайды тастап, бiр-ақ түнде ұрланып көштi де кеттi. Бұл жақтан барғандардан жан қалған жоқ.

	Сол жылы-ақ «Қора-Талды» колхозы құрылып, Текелi, Қайыңды бəрi осыған қосылып бiрiктi. 1930 жылдан бастап, ел қатты тарықты. Осы пəлекет 1933 жылға дейiн созылды. Бұл – қазақтар Мырзажан атаған Мирзоянның республикада колхоз шаруашылығының бетiн берi қарата бастаған жылы едi.

	1934 жылы Əбдiраш бiреулердiң шақыруымен колхоз жұмысынанқолүзiп,Текелiсайындағыбұрғылауэкспедициясының құрамына кiрiп жұмысшы болды. Сол қарсаңда Əбдiраштың бұрынғы əйелi өлiп, шешесi Мəрпу, жамағайын əмеңгерлiк ретiмен бұған Ағиманы қосамыз деп жүргенде Əбдiраш ойда жоқта осы Бəтжанды алып келдi. Күйеуi өлгенмен ешкiм бетiнен қақпаған Ағима бұл үйде аяғын алшаң басып, үкiмi жүрiп тұрған кез едi. Малды, сүйектi ауылдан келiп түскен үлкен келiн қай iсте де Мəрпудiң өзiнен iрi сөйлемесе кем түспейтiн. Кəрi шеше ең құрмаса осы келiнiн тұяқ қалмаған үлкен ұлының көзiндей көргiсi келе ме, бəрiне кеңшiлiк етiп, билiк айтуға Ағимамен таласқан емес. Əрi Мақажан өлгесiн де көп отырып қалды ғой, iшiнен мұнысын құптай жүрiп, неге екенi белгiсiз осы келiнi əлдекiмнiң етегiнен ұстаса бiр тiрегiнен айрылатындай сескенушi едi. Бұған бар тiзгiндi берiп қоюы да содан.

	Ендi Əбдiраш мына қылығымен Ағиманың төбесiнен жайдай ұрды. Уысқа өзi келiп түскен əмеңгер деп жүрген басы алғашында маңдайын қай қабырғаға соғарын бiлмей қатты сенделдi. Əбдiраш Бəтжанды алып келгеңде Мəрпу баласының бетiн қайтарарлық ештеңе демесе де екi оттың ортасында тұрғанын сезiп, Ағиманың бетiне қараудан қалды. Бұл кезде аздап əлденiп қалған жамағайын тыныш отырмай Əбдiрашты жаңа алып келген əйелiнен ажыратып, Ағимаға қосу керек, бала сүймей өткен Мақажанның аруағы сонда риза деп ақыл салды.

	Ағимаға да айрық жолдың бiрiне түсу керек. Не Əбдiрашты жаңа келiншегiнен айырып, соған қосылу, не бұл үйде ендi омала бермей бөлiну керек. Кешегi белсендi, қадiрлi азамат Мақажанға лайық Ағима да жұрт көзiне көрнектi, ақсақал, қарасақал демей бəрiне де сөзiн өткiзе бiлетiн əйел. Соның түртпектеуiмен бе, ағайын-тумалар бұл үйдегi əмеңгерлiк мəселесiн шешуге мал-жанымен мүдделi адамдай шындап кiрiсуге айналды. Тек Мəрпу өздерiмен ақылдасайын деген желеумен кешеуiлдете бердi.

	Бұл кезде Əбдiраш Текелiде еселi еңбегiмен көзге iлiнiп стахановшы атанды. Алғашқы ұлттық жұмысшы кадрларының озаттарына соңдағы көрсетiлген құрмет Əбдiраштың атағын қатты дабырайтты. Əсiресе оны дүкенге апарып сыйлығыңа мына пальтолардан таңдағаныңды ал дегенде Əбдiраш көктегi жұлдызды қолымен ұстағандай тұла бойынан дiрiлдеп қан жүгiрген. Тiптi көрiп тұрған жұрт та қатты тебiренiп кетiп едi.

	Зерек, еңбеккер Əбдiраш басшылардың көзiне одан сайын iлiнiп, оны Москваға оқуға жiберуге əзiрленгенде бұл үйдегi үлкен шатақ – əмеңгерлiк мəселесiнiң ең бiр асқынған шағымен тұспа-тұс келдi. Бұл екi ортада Бəтжан екiқабат, əрi жұрттың таңына қарай Ағима да екiқабат болып шықты. Бұл Əбдiрашқа нағыз ауыр соққы едi. Жеңгесiне наразылығының үстiне сүттен ақ, судан таза өз басын арашалаудың шарасы табылмай қалған сияқты. Бiрде осы Сапар оның бетiне былш еткiзiп салық та қылды.

	– Əй, Əбдiраш, екi бiрдей əйелдiң iшiне бала салып, сен жарадың ғой.

	Бұл сөздi естiгесiн Əбдiраш үйге келiп, ауырған кiсiше бас көтермей жатып алды. Мазасызданған Мəрпу баласының басын сүйемекшi едi, Əбдiраш Ағиманың да, Бəтжанның да үйде жоғын пайдаланып, шешесiне:

	– Əй, апа, əлгi ақсақал-қарасақалдарың қайда? Кəне, жиналсын, менi мына екеуiнiң бiрiмен қалдырсын. Мен елге, жұртқа күлкi болдым. Сұмдыққа қалдым, – дедi ашынып.

	Жиналған ақсақал-қарасақал ең алдымен Əбдiраштың өз аузына қарады. Ол:

	– Ағайын, арызымды айтқызсаң былай. Ағима таяныш көрген жалғыз ағайымның зайыбы едi. Мақажан өлгесiн де оны бұл үйде бөлек адам деп санаған ешкiм жоқ едi. Бəтжанды мен өз еркiммен алдым, ол өз еркiмен қосылды. Өкiметтiң заңы солай, ешкiмге зорлық жоқ. Ендi менi Бəтжаннан айырып, Ағимамен жарастырмақ ниеттерiңдi бiлiп отырмын. Құдайшылық жолымен қарасаңдар айтыңдар: менiң еш аралас-құраласым жоқ. Мақажанның артын күтпеген Ағима менiң артымды күтер деймiсiң. Жоқ, ағайын. Басқа тiлектерiң болса айтыңдар, мынауыңа мен жоқпын, – деп кесiмдi сөзiн айтты. Өңi сұп-сұр, көптiң алдында таба болған Ағима өмiрде жаңсақ басқан бiр қадамы үшiн осыншама опық жеуi мүмкiн екенiн ендi ғана түйсiнгендей. Сенбек молда да отырған. Ол басқа да үлкен кiсiлер сияқты iстiң мына бет алысынан ешнəрсе шықпасын бiлсе де, Əбдiрашты сабасына түсiрмекшi едi, мына жəйт зердесiне сап ете қалған Ағима оның сөзiн өзi кесiп тастады:

	– Жақсы, мен бөлiнемiн, – дедi. – Тек қана мен осы үйге қалай келсем, солай кетемiн. (Мəрпуге қарап) Ене, қолымды қақпайсыз.

	Мұның ақырынан үлкен пəле күткен Мəрпу iстiң бұлай бейбiт аяқталуы үшiн бəрiн құрбан етуге əзiр едi.

	– Ойбай-ау, Ағимажан. Сенiң қолыңды неге қағайын. Iштен шыққан баламнан қай жерiң кем едi? Осы үйдiң бəрiн көшiрiп əкет. Төрiмнен көрiм жуық қалғанда маған дүниенiң керегi не? Ал аналар (Əбдiраш пен Бəтжанды нұсқап) өз дүниесiн өздерi тауып алар. Бастары жас қой.

	Ағима үйдi көшiрiп əкеттi де. Сенбек молданың биесiн жектiрiп əкеп, жиналған ағайынның көзiнше оған бəрiн тиедi. Терезе алдында мүлгiп, тапжылмаған Мəрпудiң астындағы ескi тулақтан басқа бұл үйде сынық кесе қалған жоқ. Ағима баяғыда мол жасауымен түскен. Ендi сол қалпымен қайта артынып-тартынғандай Теректi жақтағы бiр жақын тумасының үйiне қарай тартып отырды. Төрт қабырғаның ортасында бастары сопайып Мəрпу, Əбдiраш, Бəтжан үшеуi қалды.

	Екi-үш айдан соң Ағима босана алмай қайтыс болды. Кейбiр кер ауыздылар Əбдiрашты туған жеңгесiн қаңғытып өлтiрдi деген атаққа қалдырды. Мынаусының Ағимадан қай жерi артық дейсiң. Ондағы тiлге тиек ететiнi Бəтжан да бұрын есiк көрген. Əбдiраш ескiлiктiң шырмауында қалмай өз басын арашалап шықса да, оның барлық жiгер-қайратының жеткен жерi осы екен.

	Жұрттың қағажу сөздерiн жүрегiне ауыр алған əңкi-тəңкi Əбдiраш Москваға оқуға бару деген сөзден бой тасалайтынды шығарды. Тiптi оның мерзiмi жақындағанда жұмысқа бармай нақ бiр тасы өрге домалап, жұлдызы жанатын кезде Текелiдегi өндiрiстен бiржола қол үздi.

	Москваға оқуға баруды Əбдiраш шектен тыс үлкен мəртебе көрдi. Шынында да бұл маңда дүниеде ондай керемет бар деп ол кезде қара қазақ баласы естiмеген де едi. Бiрақ осы сол құрметке ие болуды Əбдiраш өзi үшiн артық санады. Ағима өлiмiн өз басының мiнi деп таппаса да, тап соған байланысты жүрегiнде бiр жаманат жазулы тұрғандай көрiп, бұдан əрi шыңға шырқай беруге ұяты жетпеген бiр тылсым сезiм мұның қол-аяғын матады. Ешкiмнiң обалына қалмастай дұрыс шешiм таба алмағанына қысылды.

	Апырау, қандай шешiм болушы едi? Бұл ойдың түбiне жетпесе де Əбдiраш көп жылдан берi бiрге туғандай, бiрге қайнасып кеткен Ағима тағдырын жүрегiндегi қара дақтай көрдi. Текелiдегi аз күндiк жұмысы демесең қой соңында күн кешуден басқаны бiлмеген Əбдiраш өзiнiң осы бет бұрысындағы оңы мен солын ажыратуға сəл ғана сауаты жетпедi. Сөйтiп онда ақылдан жүрек басым болып шықты.

	Иə, Əбдiраштағы жүрек – ол заты бөлек дүние. Мейлi кейбiреулер оны мiн санасын, мейлi жақсылық десiн, əйтеуiр Əбдiраш сол жақ көкiрек тұсында талмай соққан жұдырықтай бiр кесек еттiң құлы едi. Сол кесек ет мұның тұла бойын шырмап илiктiрiп əкеттi.

	Сөйтiп, бұл өзiнiң зор болашағынан көз жазды. Осы қателiгiн Əбдiраш əлi күнге кешiрмейдi.

	* * *

	Əбдiраш Қайыңдыдағы пiшендiк күзетiнде жүрiп, күн аралатып қонаға үйiне келiп тұрды. Мал көшi сағат бестерде аяқталады. Одан кейiн де ұйқыға жатқанша талай уақыт бар. Осындайда аулына қарай салып ұрып кеткендi тəуiр көредi. Тек мұнда таңертең жетсе болғаны.

	Осындай бiр күнi ауылға қайтып, Қора өзенiне түсе бергенде су жиегiне тақау əлдененiң ұзыннан ұзақ шұбатылып жатқанын көрдi. Бұл Əбдiраш соғыстан келген күнi түнде қорадан ұрланған қоңыр құнажынның терiсi едi. Əлдекiм мұқияттап мықты бiр түбiрге байлап, суға ағызып қойған екен. Иi қанып тұрсын десе керек.

	Əбдiраш оны жағаға шығарып, бiраз суын ағызған соң қанжығаға байлап үйге əкелдi.

	– Жегенiң ас болмағыр мынау Месқұлдың қолы. Басқа бiреу бүйтiп ұрлық малдың терiсiне дейiн iске асырайын демейдi. Сол Месқұл, не Лəмбек екеуiнiң iсi, – деп Бəтжан күйiнiп кеттi.

	Лəмбек те Месқұл сияқты алааяқ ұры. Үлкен олжаны көздесе бұл екеуi бiрiгiп шығады. Тек Лəмбек Месқұлдай ашқарақ емес, тiптi сырт бiтiмiне қарап, оны ұры деп ойлау да қиын. Су бойында төрт бөлмелi даңғарадай үйi бар. Есiктерiнде дəу-дəу қара құлып iлулi қоралары бес-алтау. Мұның сырын бiлетiндер үйiнiң тұсынан өткенде сол қара құлыптар Лəмбектiң неше қылмысын күзетiп тұр екен деп, ойлана қарайтын сияқты. Ал Месқұлдың үйiнде астына дұрыстап салатын бiр төсенiшi жоқ, адал табысы да, арам табысы да жiптiктей болып тамағынан өтiп жататын. Бəтжан қоңыр құнажынды осы екеуiне қабат жорып тұр, Əбдiраш мұнысын жөн көрмедi.

	– Балалардың садақасы демеп пе едiк, неғыласың қайта жаңғыртып?

	– Сонда да ақы адал малың болғасын, – деп Бəтжан тамағына кептелген өкiнiшiн баса алмады. Əбдiраш:

	– Садақаға адал мал бермей, арам мал берушi ме едi?– дегесiн ғана тоқтады.

	...Соңғы үш күннiң iшiнде Қайыңдының жолында айдаған малдың шаңы күнi бойы басылмады. Күндегiдей ат оттата жүрiп, əңгiме соғатын Темiрхан мен Əбдiраш жоқ. Ұзақ шабындықтың өне бойында шапқыласып бұлар бiрiн-бiрi сирек көретiн болды.

	Əсiресе Темiрханның белсендiлiгi күшейдi. Ол анда-санда Əбдiрашқа төбесiн бiр көрсетiп кетiп, бөтен колхоздың малшыларына естiрте айғайлап қояды.

	– Ау, ар жағыңды қарасаңшы, былай, бiр жерде айналшықтай бермей. Пiшендiктi бұлар жаудың дүниесi деп малы тұрмақ итiне таптатады. – Ол жөнсiз бұйыра сөйлегенмен, көңiлiне ауыр алған Əбдiраш жоқ. Бұл Темiрханның қоқан-лоққысын одан сайын көбейттi.

	* * *

	Көп колхоздың малы жайлауға қарай күрт қозғалғанда Месқұл үшiн де қауырт шақ туған. Мұны Өмiртай мен Ұлан өз көздерiмен көрдi.

	Мал өтетiн үлкен жол Қораның бойында. Сол суды өрлеп барып диiрмен тұсындағы көпiрден арғы бетке шығады да, Қайыңдының қасқа жолына түседi. Малшылар көшiне үлкендердiң елеңдесiп тұратыны болушы едi. «Апырай, мынау қай колхоздың малы екен? Менiң «Екiншi партсъезде» туған құдам бар едi. Өздерi малда едi, солардың көшi емес пе?» деген сияқты сөздердi балалар жиi еститiн. Осы дағды бұларға да ауысқан.

	Бүгiнгi өтетiн көштi бақылауға Бəтжан, Мəрəйiм, Тəнтiбала балалары тегiс барған. Араларында бұлармен араласпайтын төменгi көшелердiң балалары да бар. Аздан соң ересектеу тағы екеу қосылды. Бiреуi Дүйсекеш. Ол Алтынайдың ұлы, Əбдiрашпен туған бөле.

	Бұдан үлкенi соғыста қаза тауып, шалы өлiп, келiнi кетiп, босағасы опырайған Алтынай үйiнiң ендiгi тұлғасы осы Дүйсекеш болуға тиiс едi. Мұның екi iнiсi Өмiртайлардан сəл ғана үлкен, əлi əжетке жарай қоймаған. Бiрақ Дүйсекештi əкесiнiң iнiсi Сарымсақ шал асырап алған, ол қазiр соның қолында.

	Дүйсекеш қасындағы Нұрқан – Молдамұраттың жалғыз ұлы. Құдалық iлiктестiгi бар адамдардың баласы болғасын ба, екеуi өте тату дос. Таң азаннан қара кешке дейiн соқаның басына мiнiп, жер жыртуға болысқан бұлардың қазiр аз күнге арқалары босап қалған. Жұмыс жоқтықтан емес, тағы бiр қауырт науқан – пiшен шабуға дейiн бойларын жазсын деп, бригадирлер кеңшiлiк еткен.

	Дүйсекеш Ұланды жақсы көретiн. Оны көтерiп алып мойнынан иiскеледi. Ұлан күн мен жел қаққан Дүйсекеш денесiнен жақындықты сезгендей қарсылық бiлдiрген жоқ. Өмiртай да өзi қатарлас, арасында сотқарлары көп балалар арасында тұрғанда Дүйсекештердiң келуiнен көтерiлiп қалды.

	Нұрқан Дүйсекешке жақындап:

	– Мынау көш қай колхоздiкi екенiн сұрасаңшы. Бiздiң малшы туысқанымыз бар, ана бiр колхозда, – дедi.

	– Сұрасаңшы өзiң.

	– Қай колхоз? – деп Нұрқан көш жаққа айқайлады. Ат үстiнде қой айдаған үстi-басы ақ шаң қалың киiмдi егделеу адам жауап бердi.

	– «Қызыл күншығыс» колхозы.

	Нұрқанның айғайын басқа балалар iлiп əкеттi. Ендi олар көш жiбермей шуласып сұрайтын болды.

	– Қай колхоз?

	– «Екiншi партсъезд» колхозы.

	– Қай колхоз?

	– «Өтенай» колхозы.

	– Қай колхоз?

	– «Жеңдiк» колхозы.

	Бұлар мал айдаушы шопандардан ғана емес, олардың соңынан iлбiген жүктi арба үстiндегi əйелдер мен ұядағы балапандардай бастарын көрсетiп отырған балалардан да сұрай бередi.

	Дүйсекеш Ұланды əлi жерге түсiрген жоқ. Бетiне бетiн тақап көш жаққа қарап тұр. Бастарын төмен салып кетiп бара жатқан қойлардың арасынан кейбiреулерi алабөтен маңырап қояды. Шаң қауып мазасы кеткен тоқты-торым көбiрек көзге шалынады. Маңырайтын да көбiнесе солар. Мамырлап жылжыған ақ саулықтар теңiз бетiнде қалқыған аппақ көбiкке ұқсайды. Ат үстiндегi малшылар шет-пұшпақтап жырылған ашқарақ қойларды қайтарумен əлек. Керек-жарақ үй мүлкiн əйелi айдаған бiр арбаға сыйғызып, ұсақ балаларын да сол жүктiң қуыс-қуысына тықпалаған малшы тiрлiгiнде мына балалар үшiн таңсық жəйттер көп едi.

	Дүйсекеш Тəнтiбаланың үлкен ұлы Шəрiп пен Құрманға назарын аудара бердi. Екеуi де осы балалар тобына бас болуға таласқандай, бiрiнiң сөзiн екiншiсi бөлiп-жарып, езулерiн керiп, бiлгiшсiне сөйлейдi. Құрман:

	– Мына «Большевик» колхозының малы анау «Суықтөбеге» дейiн барады. Олардың жайлауы сол жақта.

	Шəрiп:

	– Бiлген екенсiң, «Большевик» колхозының жайлауы «Суықтөбе» деп саған кiм айтып жүр? Олар анау Қайыңдыдан өтiп барып Сарноқайға қарай бұрылады. Олардың жайлауы сонда.

	Құрман:

	– Иə, саған. Сен бiлесiң бе, мен бiлемiн бе? Менiң шешемнiң нағашысы мал бағады. Олар сол «Большевик» колхозында тұрады. Былтыр жайлауға қарай көшiп бара жатқанда солай деген. Жайлауымыз «Суықтөбеде» деген. Биыл да келедi.

	Шəрiп:

	– Сен өтiрiктi күрсiлдете бересiң. Мен былтыр жазда жайлауға барып қайтқанмын. Бiздiң де «Большевик» колхозында туысқандарымыз тұрады. Сен өзiң жайлауды көрген жоқсың. Мен көргенмiн. Мен аттардың бəйгеге шапқанын да көргемiн.

	Құрман:

	– Биыл менi көкем алып барады.

	Шəрiп сөзi сынып қалғандай сəл бөгелiп барып, əрең жауап қатты.

	– Менiң көкем орденмен наградталды. Құрман:

	– Сенiң көкеңнен қара қағаз келдi ғой. Ендi өзi келмейдi. Мына сөз Шəрiптi бiржола сүрiндiрдi. Естияр Дүйсекеш пен

	Нұрқан Құрман сөзiнен тiксiнiп, ендi көңiлдерi бiржола осыларға ауды. Құрманның не сөз айтқанын анық ұққан Шəрiп өзiн айламен темiр тор iшiне енгiзiп жiберген оның оқыс əдiсiнен, өзiнiң айласыздығынан жапа шеккендей екi бетiнiң ұшы дүрдиiп, көздерi қарауытып қантүленiп тұрды. Ендi Құрманмен төбелесе кетуге сылтау таппай зығырданы қайнады. Бұл пiшiнiн Дүйсекештер анық байқаған. Екеуi iлiнiсе кетсе, ажыратып жiберуге əзiр едi.

	Бара-бара Шəрiп жаңағы райынан қайтқанға ұқсады. Ол еш себепсiз Құрманға қалай қол жұмсамақ? Құрман ондай əрекетке шақырарлық ештеме iстеген жоқ қой. Ол бар айтарын сөзбен айтты. «Бас кеспек болса да тiл кеспек жоқ» деген. Шəрiп неғылса да осындай үлкендерге тəн қорытындыға тiрелдi. Құрман сөзiндегi сұмдық жəйттi жүрегiмен түйсiнiп, сол үшiн табанда шатақ шығарса, мұның арты тiптен үлкен пəлеге айналып кетер деген бiр дүдəмалы бар. Көңiлi босаң, көз жасын қарап отырып көлдете салатын шешесi Тəнтiбаланың гөй-гөйi мұны сондай бiр жасқаншақтыққа, сақтыққа үйреткен. Құрманнан кек алуды кейiнге қалдырып, мұны тым болмаса жаңағы естiген сөзiне қатысы жоқ етiп iстеу керек.

	Шəрiп пен Құрманның жаңағы сөздерiнен соң Тəнтiбала мен Мəрəйiм балалары екi топ болып, екi тастың үстiне үймелесiп отырған. Құрманның бар ынтасы көш жақта. Ерлан көштен гөрi Өмiртайлар жаққа, Дүйсекештерге көбiрек жалтақтайды.

	Ту сырттан ересек адамның қатаң жайсыз даусы шыққанда бəрi жалт қарасты.

	– Əй, Дүйсекеш, Нұрқан, екеуiң берi жүрiңдер! – деп бұларға жақындап кеп қалған Месқұл екен. Дүйсекештiң қолынан Ұлан сусып түстi.

	Орнынан қозғала қоймаған Дүйсекешке Месқұл өзi жақындап келiп, иығына қолын салды. Жақын тұрған Нұрқанды да бiлегiнен ұстап өзiне тартты. Өмiртай Месқұл жүзiнен бұрын байқамаған аю қабақ, бөлек сұс көргендей қатты сескендi. Екi ересек баланы Месқұл бөлек əкеттi. Анадай жерге апарып, сұқ саусағын шошайтып, əлдененi айтып жатыр. Дүйсекеш айтқанына көнбейтiн сияқты. Өмiртай, Ұлан, басқа балалар да оларға кiрпiк қақпай қадалуда.

	Месқұл Дүйсекештi желкеден түйiп қалды. Етпеттей барып, қатал жауына жалт қараған жас бозбаланың көзiнде өшпендiлiк оты жарқ еттi. Түйiле қараған əккi Месқұл оның көзiндегi осы жарқылды тез болжап, Дүйсекештi кiнəлай сөйледi:

	– Сенiң анада жұмыстан қашқаныңды бастыққа айтамын. Үй iшiңнiң, өзiңнiң барлық тапқан еңбегiңнен жұрдай қыламын. Ұқтың ба? Бастыққа айтамын.

	Дүйсекеш көзiндегi қайрат оты тез сөндi. Өшпендiлiк сезiмiн жалынышқа ұқсас басқа бiрдеме ығыстырды. Бұдан бiр ай бұрын жұмыстан əбден қажыған бала үлкендердiң майданнан бiр хабар естiп жиналғанын пайдаланып, аттарды доғармастан тастай сала ауылға зытқан. Сонда айдалада Месқұл ұшыраса кеткен.

	Өрiстегi малдан бiр тоқтыны жымқырып əкетiп бара жатқан бұл Дүйсекештi тосын пəледей көрiп, алдындағысын аттың бауырымен жерге түсiрiп жiберген. Жолсызбен қалың қурайға үстi-басын талатып сырғыған Дүйсекеш Месқұл қимылын аңғармады.

	– Əй, бəлекет, жұмыстан қашып бара жатырсың-ау, ə? Ұстап алып барайын ба осы? – деп, Месқұл зəрсiз үн қатқан.

	Дүйсекеш жанын шүберекке түйiп, одан əрi домалаған. Артынан қуған Месқұлды көрмей ауыл шетiне жеткенде ғана жүрегiн басқан. Қара ниеттi Месқұл Дүйсекеш жайын Рəшқа айтып баруы да мүмкiн. Онсыз да қаза көрiп, гөй-гөй тартқан шешесi Алтынайға, балам деп бауырына басқан Сарымсақ атасына бұдан кейiн қатал бастық рахымшылық етер дейсiң бе? Дүйсекеш бұл жағына келгенде тым жалтақ.

	Месқұл өзiн бiр кəдеге жаратпақ екенiн түсiнен танып, оның қаһарына ұшырамас үшiн айтқанына көнбекке тəуекел еттi. Месқұл сияқты таусоғар жырындыларға «əй, дейтiн əже, қой дейтiн қожа» жеткiлiксiз кезде өмiрдi сол қалпында танып қалған Дүйсекеш қай зорлықшының болсын сiлтеуiмен жүруге көндiккен. Месқұл бiр қаймықса, Рəштен қаймығады. Мұның қылмыстарын сол бастыққа жеткiзiп, соның алдында əдiлдiктi шоқпар етiп, мейманасы асқан жырындының қоқан-лоққысына қарсы қайрат көрсетуге болатынына балауса жiгiт Дүйсекеш ой салып үлгермеген. Рəш Дүйсекештер үшiн алыс, қатерлi таудың биiгiндей тым сұсты. Оған мұң шағып баруға кейде үлкен кiсiлердiң жүрегi дауаламайды. Ол солай болса, Месқұл – тастай қатты жұдырық. Шағыну ойына келген күнде де осы екеуiнiң қаһарына қабат ұшырармын деп шошынар едi.

	Месқұл Дүйсекеш пен Нұрқанды ертiп əкеткенде Өмiртай олардың соңынан жаман күдiктене қарады. Месқұлдың Дүйсекештi желкеден ұрғанын көргенде Ұлан да Ерландар алдында өзiн тым жайсыз сезiнген. Əрi бауырмал Дүйсекештi қатты аяды. Өмiртай Құрманға келiп:

	– Құрман, жүр аналардың артынан барайық, – дедi.

	– Ə, Месқұл сендердi етiгiмен бiр-ақ таптасын, – деп анадайдан үлкендерше Шəрiп жауап бердi.

	– Месқұл бiздi қуса қайтемiз? – деп, Құрман Шəрiп жауабын елегiсi келмеген түрмен Өмiртай сөзiне ынта қойып едi.

	– Менiң көкем оның əкесiн танытады. Менiң көкем одан қорықпайды, – дедi Өмiртай.

	– Менiң де көкем қорықпайды.

	Бұл жауапқа Өмiртай қуанып кеттi.

	– Ендеше бiттi. Бiзге тиiсiп көрсiншi. Тиiсе алмайды ол. Жүр барайық, а?

	Жалынатын сияқты Өмiртай. Месқұл Дүйсекештердi қайтпек деп мұның жаны шығып барады.

	Құрман айтарын айтқанмен жүргiсi келмедi.

	– Құрман десе, менi көкем жақында Қайыңдыға бүлдiрген теруге апарады. Сонда сенi де ертемiн.

	Құрман осы сөзден жығылған сияқты. Бұларға Тəнтiбала балалары да ердi. Олардың ең үлкенi Шəрiп қатты түнерiңкi. Жаңағы Құрман сөзi көкейiнен кетпеген. Дүйсекештердiң артынан еруге Өмiртайдың неге жалбарынғанын ол дұрыс түсiнбеген де сияқты. Тек тысқарылау жерде Құрманмен бiр iлiнiсiп, оны жақсылап iреп алудың сəтi түсетiнiн сезiп, солай қарай бұл да өз тобын ерттi.

	Балалар көпiрге жеткенде тал түс болып, күн қайнап кеттi. Анадайдан Калугиннiң диiрменi көрiндi. Қазiр қастарында үлкен адамнан ешкiм жоқ балалар қауiп ойласқандай.

	Мынау ми қайнар ыстықта бiрiнiң артынан бiрi шұбырған көш тоқтаған. Мұндайда малшылар кез келген жерде малдарын иiрiп қойып, туырлықтан қалқа жасайды да, бiрер сағаттай демалып, шай iшедi.

	Балалар көпiрден əрi өткенде Қайыңдының жолында екi жерде шаң бұрқырап жатыр екен. Бұлар Дүйсекеш пен Нұрқан.

	Олардан əрiректе Месқұл көрiндi. Оның өз жұмысы мардымды емес, мына екеуiн көбiрек бақылайтын сияқты.

	Мұны көргенде Өмiртай қатты тiстендi. Мана Месқұл Дүйсекештi желкеден ұрғанда да өз туысқанына мұншалықты жаны ашымап едi. Бiр зұлымдықтың шетпұшпағын аңғарғандай Ұланның бiлегiн қатты қысты. Ұлан да осы сəтте ағасының жай-күйiн ұққандай қатты алаңдады. Басқа балалар Дүйсекеш пен Нұрқанның жолды қазып жатқанын көрiп, үйiрiле тоқтады.

	Месқұл алғашқыда ұсақ балаларды байқамапты. Күрегiн жерге асықпай салып, қара жердiң қыртысын ойып жатқан екеуге қасқырша қадалады. Дүйсекештер жас топырақты ақ шаңға араластырмай жол жиегiнен əрi асыра шашырата лақтырады.

	Жол неге қазылады, топырақ неге соншама алыс тасталады? Ми қайнатар ыстықта Мескұлдың қай есебiмен iстелiп жатқан iс бұл? Өмiртай бұған ой жеткiзе алар емес. Қайтпек керек? Дүйсекештердi мына азаптан құтқару үшiн не iстей алмақ? Өмiртайда Месқұлды мазақтап қашсақ қайтедi деген шикi ой туып едi, онда үлкен адымды Месқұл бұларды бес-ақ аттап қуып жетiп, таптамай ма?

	Шəрiп Дүйсекештер жаққа мұрнын шүйiрiп алға шықты. Желкесi күдiрейген, Құрман сияқты мұның да аяқ-қолы жуан, кесек денелi.

	– Анау Месқұл Нұрқан мен Дүйсекешке не қаздырып жатыр.

	Мен бiлемiн.

	– Не қаздырып жатыр, айтшы?

	– Бiлсең айта қойшы.

	– Арық қаздырып жатыр, – дедi Ерлан.

	– О, есуас, – деп салды Шəрiп. Құрманға кеткен кегiн оның осы алаңғасар iнiсiнен алмақтай ессiз бiр қимылмен төнiп қап едi. Ерлан əлдене төбесiнен ысқырып өткендей бүгежектеп кеттi.

	– Кiм айтты саған олар арық қазып жатыр деп. Милау болмасаң қарамайсың ба, сол төбеге су жүре ме екен? – Шəрiп Ерланға одан сайын ұрса сөйледi.

	– Өзiң бiлсең неге айтпайсың? – Бұған қарсы Құрман да кеудесiн көтердi. Iнiсiне зекiгенге намыстанған түрi едi.

	– Шынында арық емес шығар, қараңдаршы, – деп Өмiртай килiктi. Ол мына екеуiнiң сөз жарыстыруынан пəле шығып кетер деп ойлаған. Дүйсекештi қалайда құтқармақ ниетiмен ертiп келген балалар шиеленiсiп жатса одан не шықпақ? – Аналар Қайыңдыға апаратын жолды қазып жатыр ғой. Су төменде, қалай бұрсаң да олай қарай су жүрмейдi.

	Сəлден соң ғана сабасына түскен Шəрiп, ойын айтпаққа ыңғайланды. Құрманмен көкезулесiп, балаларды əлi де қылғыртпақ едi. Адам мен мал аяғы тас емен еткен жердiң қыртысын ойған Дүйсекеш пен Нұрқан бейнетi мұның да жанына батса керек, сəл шешiлiңкiреп, қобалжи сөйледi.

	– Олар қой түсiп кететiн шұңқыр қазып жатыр. Малшылар қой айдап бара жатқанда, оның бiр-екеуi сол шұңқырға түсiп кетедi. Сосын, олар өтiп кеткесiн шұңқырға түсiп кеткен қойды Месқұл шығарып алып, сойып жейдi.

	– Ой бiледi екенсiң, шұңқырға түсiп кетсе, қойшылар оны көрмейдi дейсiң бе? Өздерi-ақ шығарып алады, – деп Құрман тағы iлiнiстi.

	– Қойшылар ақ шаңнан оны көрмей қалады. Месқұл оның бетiн қураймен жауып қояды. Сосын байқап көр. Маған əжем де Месқұлдың солай iстейтiнiн талай айтқан.

	Шəрiптiң жобалауы дұрыс.

	Осы кезде оларды Дүйсекеш байқады. Күрегiн тастай сала берi жүргенде оның аржағынан Месқұл қасқырша жарқ етiп, бұл да күрегiн тастауға ыңғайланып едi, Дүйсекештiң ұсақ балаларға қарсы шыққанын көргесiн тоқтады. Ол алысқа əлдененiң иiсiн сезгендей тұмсығын көтере қарайтын. Қазiр де ауаға мұрнын тосып, манаурап тұрғанға ұқсайды.

	Дүйсекеш келдi де, кiшкентай балаларды қуа бастады.

	– Неге келдiңдер сендер, қайтыңдар қазiр. Қане.

	Ең алда тұрған Өмiртай шегiне қоймап едi, басқалар да бiрден қозғалған жоқ. Қатты терлеп шаң қапқан Дүйсекештiң бет-аузы айғыз-айғыз. Самайынан төмен бiрнеше жолсоқта iздер жатыр. Ауыр ыстық ұялаған көздерiнде жас тұнып тұрған сияқты. Бригадирлер аз күнге бой жазсын деп, кеңшiлiк еткенде бұлардың барып ұрынған мына азабы кiм-кiмнiң де қабырғасын қайыстырар едi.

	– Қайтыңдар деймiн мен сендерге. Бедiрейiп тұрсыңдар ғой əуелде. Қазiр тұмсықтарыңды бұзамын! Кетiңдер бар!

	Дүйсекеш, əсiресе Шəрiп пен Құрманға күш көрсетiп, жұдырығын солардың тұмсығына тақап қояды. Бəрiн бастап келген сырт көзге iрi осы екеуi деп ойласа керек. Араларынан кикiлжiң арылмайтын, бөле-жарылып бұқпа есеп ойлағансып, Өмiртайдың азғыруына ойсыз, құлықсыз ерген балалар өздерiнен көп үлкен Дүйсекештiң қуғанына көнбей тұра ала ма? Оған күш қайда?

	– Аға, сендер не қазып жатырсындар? – дедi Өмiртай. Ол əке-шешенiң үйретуiмен Дүйсекештi «аға» дейтiн.

	– Сендердiң қандай жұмыстарың бар, бiздiң не қазып жатқанымызда? Кетiңдер қазiр. Қазiр тұмсықтарыңнан қан ағызамын.

	ЖасбалаларДүйсекештiңқоқан-лоққысынанқағажукөргендей емес. Балауса жiгiттiң жан қинағандағы түрiне қарасып, аяқтарына жем түскендей амалсыз үйiрiлiп тұр. Дүйсекеш өзiнiң осы халiн ең алдымен Өмiртайдың көруiн көңiлiне ауыр алды. Дүйсекеш шешесi Алтынайдай емес, Əбдiраштың үйi iшiн, əсiресе оның өз басын жақын тұтады. Оның алдында бала-шаға емес бiр үйдiң тұтқасын ұстаған азамат тұрғысынан көрiнгiсi келедi. Əбдiраш та Дүйсекештiң осы байсалдылығын ұнатып, оны баласынбай ересек адамдай қарайтын. Мiне сөйткен Əбдiраш мұның Месқұл кеңiрдегi үшiн жан бере қимылдап жатқанын естiсе оның алдында абыройы айрандай төгiлмей ме?

	Дүйсекеш тап желкесiн Месқұлдың көздерi тесiп бара жатқанын сезiп, балаларды керi шегiндiрiп, күшпен қуа бастады.

	Дүйсекештi құтқармақ пейiлiнен ештеңе шықпасын сезген Өмiртай қатты налып, кеудесiнен итергенде ғана керi қозғалды.

	Балалар кейiн қайтып, көпiрден берi өттi. Өмiртайдың салы суға кеткен. Шəрiп қана ендi-ендi жадырағысы келгендей Құрман жаққа жалтақтап қояды. Онымен iлiнiсудiң сəтi ендi-ендi түсетiндей.

	– Ойба-а-ай! – деген Ерланның ащы даусы құлақ жарды. Бəрiн тастап, ауылға қарай жалғыз жырылып қашып бергенде оның соңынан қарап үрпиiскен балалар алғашқыда ештеңенi ұқпап едi. Сөйтсе айдаладағы иесiз үйден шыға келген перiдей боп, диiрмен жақтан үстi басы аппақ ұн Калугин жүгiрiп келедi екен. Аласа бойлы тығыршықтай пəле таудан құлаған тастай атылып, ағып келедi.

	Балалар қорбаңдай жүгiрiстi. Ерлан алыстап кеткен. Шəрiп, Құрман, Өмiртай үшеуi кiшкентай iнiлерiн жетектеп көп ұзай алмады. Калугин қуып жеткен бойда қырғидай тидi. Ендi балалар бытырай қашты. Түсер аңын болжаған бүркiттей Калугин кiшкентай iнiсi Тоқанды жетелеп Шəрiп кеткен жаққа ұмтылды. Шəрiп оған бөксесi майлы жемтiк көрiнсе керек. Шəрiп ендi Тоқанның жайын қауiпсiз санап, оны тастай сала өзi қашты. Шəрiп бiршама жүйрiк екен, оны қуып жету Калугинге оңайға түспес едi. Бiрақ ол тура қашпай, ең шеттегi бiреудiң шарбағынан бақшаға секiрдi. Ол секiрген жерден Калугин де секiрдi, арс ете қалған ит пен баж ете қалған Шəрiп даусы қабат шықты.

	Ұланды жетектеген күйi су жағасында қалып қойған Өмiртай, басқалар ендi қашпай Шəрiптiң соңынан қарады. Оны əсiресе Өмiртай қатты аяды. Жаңағы Дүйсекешке деген бүйрегiн бұраған сезiм ендi Шəрiпке бағышталған.

	Қарсы шыға келген байлаулы иттен керi жалт берген Шəрiп Калугиннiң құшағына өзi топ ете түстi. Оңай олжадан айрылатын бұл емес, Калугиннiң темiрдей құшағында Шəрiп жайын балыққа ұқсайды. Бас-аяғын қатты сабалатып, оны ұстаған күйi берi алып шықты. Үлкен жолдың шетiндегi көгалға əкеп, жерге көлденең салды да, бет-аузын, мойнын қалың мұртымен, көптен алынбаған тiкенектей сақалымен үйкей бастады.

	Шəрiптiң шыңғырған даусы балалардың құлағын тестi. Бiрақ аюдай Калугинге бұлар не iстей алмақ? Көрер көзге Калугиннiң қылығы Месқұл зұлымдығынан да асып түскендей. Қас пен көздiң арасында екi бiрдей ересек адам өз үлкендiгiн пайдаланып, бұларға тiзе батырғанға ұқсап, Өмiртайлардың жаны қысылды. Жойдасыз, ымырасыз күш атаулыны өмiрде тұңғыш таныған пiшiн бар бəрiнде.

	Шəрiптiң бет-аузынан түк қалдырмағасын Калугин оны көтерiп, диiрменге қарай кеттi. Нағыз қиын шақ ендi туды. Ол өз үйiне əкеткен баланы шошқа қорасына қамап қойып, шөлдесе керосин, қарны ашса көмiр беретiнi туралы қауесеттен балалардың бəрi хабардар. Тап ешқайсысы мұндай қорлықты бастан кешпегенмен үлкендерден жиi еститiн. Қырсыққан баланы жөнге салу үшiн осы мұртты орыстың атын атап, қолына түссең оның не iстейтiнiн неше құбылтып айтып, қорқытатын. Бəрiнiң де құлағы солай қанған.

	Балалар қашып барып тоқтаған жерлерiнен қозғалар емес. Өмiртай бұрынғы дағдысынша iнiсiнiң бiлегiн тағы қатты қысып алған. Ұлан да əбден шошыса керек. Шəрiптiң соңынан мұңая үңiледi. Бұл Өмiртайға қатты қозғау салды.

	Тап осы сəтте балалар күтпеген оқиға болды. Көпiрдiң тұсына келгенде Шəрiптi жерге түсiрiп, Калугин судың ар жақ бетiне қарады. Жолды қазып жатқан Дүйсекеш пен Нұрқанды бұл ендi ғана көрдi бiлем. Шəрiптiң онда жұмысы жоқ, жерге табаны тиiсiмен тұра қашпақшы едi, бiлегiнен қысып ұстаған диiрменшi орыс оны жiберетiн емес екен. Ендi сол судың ар жақ бетiн нұсқап, Шəрiптi өзiмен терезесi тең ересек адамдай-ақ сөзге тартуға күш салды.

	Бiраз бұлқынып барып, Калугиннiң бет ажарындағы оқыс нышанды танығасын ғана Шəрiптiң сабыр суы басыла бердi шамасы. Жаңа ғана өлердей шыңғырғаны есiнде жоқ ол ендi Дүйсекеш пен Нұрқанның не iстеп жатқанын айта бастағанға ұқсады. Жан терi шығып, тас емен жер қыртысын ойған екi жас бозбаланың қасында олардың алатын құдайындай-ақ қоқиып тұрған Месқұлдың түп ниетiн диiрменшi бiрден ұқпаса керек. Шəрiптен ежiктеп, ұзақ сұрауы соны айғақтайды.

	Тұрған орындарында тапжылмастан, кiрпiк қақпастан қадалған Өмiртайлар мұны солай бағдарлады. Шəрiптiң аузына, судың ар жақ бетiне кезек алақтап, мəн-жайды асықпай тыңдаған Калугиннiң түрi əрi бiр амал ойлағанға да келiңкiрейдi. Осының аз-ақ алдында Месқұл қылығын балаларға айтқан Шəрiп оны өзi сұрап емiнiп тұрған диiрменшiге қайтсе де жеткiзе алды ғой. Аузынан сөзi түскен, буыны бос емес ол. Бұл Өмiртайдың ойы.

	Шəрiптi əлi де босатпай оны қолынан жетектеген күйi солай қарай жүрдi. Екеуiнiң көпiрге бұрылуынан Калугиннiң қалай да Месқұлмен бiр тiл қатыспақ екенiн ұқты бəрi.

	– Жүр солай барайық, – дедi Өмiртай. Құрман тартыншақтағандай қозғала қоймап едi, көзi жаутаңдап, жыламсыраған Шəкiр ешкiмнiң келiсiмiнсiз-ақ өзiнiң-ақ баруға əзiр екенiн бiлдiрдi. Бəрiнен де ағасы Шəрiптiң жайы жанына қатты батқан екен. Құрмандар да қалысқан жоқ. Бəрi солай қарай беттедi.

	Бұлар көпiрге жеткенде Шəрiптi жетектеген Калугин ар жақта Месқұлдың қарсы алдында тұр екен. Дүйсекештер де жұмысты доғарыпты.

	Месқұл мен Калугин ұзақ сөйлестi. Ақыры диiрменшi орыстың бiр ым жасауы мұң екен Дүйсекеш те, Нұрқан да күректерiн лақтырып тастады. Бiрақ бастарына бiрден бостандық алған жоқ. Калугин олардың қасына барып, ұсақ балалар шоғыры тұрған судың бергi жақ бетiн нұсқап, əлденелердi айтып жатты. Сосын ғана Дүйсекештер берi көпiрге қарай жүрдi.

	Шарасыз қалған Месқұл қолын ербеңдетiп диiрменшiге бiрдеңелердi айта бастап едi, ол оған құлақ асқан жоқ. Жаңағылардан алған күректердiң бiрiн Шəрiпке берiп, бiрiн өзi алып тiзеден қазылып қалған шұңқырларды қайтадан көме бастады.

	Месқұл ары Қайыңды жаққа жападан-жалғыз жаяу тартып бара жатты.

	Дүйсекеш бергi бетке өткенде оның айғыз-айғыз жүзiнде манағыдай мұқалғандық емес, қайта асқан қайрат жұмсап, жауын жеңгендiк байқалады. Нұрқан да солай.

	Өмiртайлардың бұл маңнан əлi кетпегенiне ұрысқан да жоқ. Қайта кiшкентай Ұланды жетегiне алды. Өмiртай олардың соңынан iлеспек едi, Шəкiр ағасы Шəрiп жаққа қарайлай бердi, Дүйсекеш оны байқап кейiн бұрылды да, Шəкiрдi де бiлегiнен ұстап, өзiне тартты. Шəрiп пен Калугин жақты нұсқап:

	– Қорықпа, олар қазiр келедi, – дедi. Дүйсекештiң ерсiнген, сенiмдi жүзiнен кiшкене Шəкiр жабырқау көңiлiне тоят алғандай.

	Бұлар су бойымен төмен жаққа жөнелiп бердi. Ми қайнатар ыстықты ешқайсысы елейтiн емес.

	Дүйсекештер өздерiн Месқұл шеңгелiнен жұлып шығарған Калугинмен қандай келiсiмге келдi, Өмiртай мен Құрманның соны бiлгiсi келдi. Сұрауға батылдары жетпейдi. Алға ентелеген Дүйсекеш пен Нұрқанның ендiгi кəкiр-шүкiрге мұршасы да жоқтай. Сосын да олардан қалыспай, ақырына дейiн жетiп, мəн-жайды түсiнгiсi келедi.

	Бұлар мана өздерi көштi бақылаған тұсқа келiп, Дүйсекештер жас балаларды үлкен жолдан аулақ ақ тастардың қасына үйiрдi де, осы түс маусымында əлдеқайда бөгелген алғашқы көштiң келуiн күттi. Бiр уақытта олар да көрiндi-ау.

	Қалың шаңды үйiрген бiр отар қой соңынан екi атты шопан келедi екен. Дүйсекеш пен Нұрқан соларға жақындап барды.

	Өмiртайлар бұл екеуi шопандардың қай колхоздан екенiн сұрайды деп ойлаған. Оны манағыдай алыстан айғайлап-ақ сұрауға болатын едi ғой. Бiрақ Дүйсекештер ат үстiнен үңiлген, үстi-бастары ақ шаңнан көрiнбейтiн екi шопанға мана өздерi жер қазған жоғарыдағы көпiр жақты нұсқап əлденелердi айтып жатыр.

	Келесi көш алдындағы мал айдаушыларға да Дүйсекештер осылай жақындағанда Өмiртайлар бiрге барды. Дүйсекеш:

	– Ақсақал, анау көпiрден ары бiр жырынды ұры жүр, малдарыңызға сақ болыңыздар, – дедi дауыстап.

	– Апырау, талтүсте келетiн ол неғылған ұры? – дедi ат үстiндегi ыстық күнде қалың киiнген мосқал шопан бұларға.

	– Ойбай, ақсақал, ол солай. Ол талтүсте-ақ бiр қурайды паналап келе салады. Бiр қойыңызды сайға қарай сүйреп əкеткенiн көрмей де қаласыз.

	– Ойбай-ау, мен көрмесем ит бар емес пе?

	– Ол итiңiзге де исiн бiлдiрмейдi. Бiз сiзге өтiрiк айтып тұр дейсiз бе?

	– Ол солай, – деп Нұрқан да қостады. Тiптi бұл Месқұлдың түр-түсiн де айтып бердi.

	Өмiртайлар Дүйсекеш пен Калугин арасындағы келiсiм жайын ендi ғана түсiндi.

	Екi-үш көш өткенде бұларға қасында Шəрiп бар Калугин де келдi. Жас бала мен диiрменшi орыстың бұлай құп жараса кеткенiн Өмiртай бiрiншi рет көрiп тұр. Дүйсекештердi тозақ жұмыстан құтқарған Калугинге ризашылығында шек жоқ. Əттең-ай, ол қуып берiп, тамағыңды тiкенектей мұртымен үйкейтiнiн қойсашы. Сонда ол Калугиндi қалай жақсы көрер едi десеңшi.

	Қазiргi келiсiнде ол ешкiмге тиiскен жоқ. Шəрiптi қалдырып, Дүйсекештерге тағы бiрдеменi айтты да, өзi Текелiге қарай кеттi. Кетiп бара жатып, мысқыл аралас ызғар шаша балаларға бiр қарап қойды. Балалар сəл ғана сескенiп едi.

	Түс ауа қарындары ашқанын сылтау етiп, бұлардың бəрi тарады. Тек Дүйсекеш пен Нұрқан ғана қалып, əрбiр көш адамдарына алдағы қауiп жайын ескертумен болды.

	Кешке қарай Өмiртайлар, əрi Мəрəйiм, Тəнтiбала балалары осы маңда қайта жиналғанда Дүйсекештер əлi кетпептi. Себебi, тiзбектелген қалың көш əлi тоқтамаған.

	Бiр уақытта кеткен жағынан Калугин де келдi. Оның судың ар жағындағы Текелi қаласына барып, Месқұл қылығын сондағы милиционер Алексеевке хабарлап қайтқанын Өмiртайлар кейiн естiген.

	Балалардың бəрi аздап сескенсе де, оған риза көзбен карап тұр едi. Кенет қит етiп бұзыла қалмасы бар ма. Дүйсекештерден екi ауыз хабар алған болды да, ұсақ балаларға қарай тағы да тап бердi. Олар тым-тырақай қашқанмен алысқа ұзап үлгермедi. Бұл жолы мұның уысына Құрман түстi.

	Мұны да манағы Шəрiп құсатып мұртымен үйкелеп, бақыртып-шақыртып өз үйiне қарай бiраз жерге алып барды да, əрең босатты.

	Диiрменшi орыстың өзiнде кiшкентай бала жоқ. Сөйте тұра жұрттың баласына осынша жеккөрiнiштi болуға əуестiгi үлкендердiңдежағасынұстатушыедi. Кiшкентайлардың шағымын естiп, өзiне кейiген жұрттың сөздерiн ол жүре тыңдайтын. Бiрде Шəрiптiң шешесi шыдай алмай Рəшқа барып шағым да айтқан.

	«Ана есерсоғыңның жын перiдей болып, балаларымызға тиюiн тыйдырсаңшы, құдай-ау» деген. Əншейiнде қабағын ашпайтын Рəш мына сөзге қарқ-қарқ күлген: «Əй, Тəнтiбала, сен оны есерсоқ дейсiң, тап осы ауылда одан ақылды, одан таза адам жоқ. Ал ондай адамға əпенделiк те жарасатынын бiлмеушi ме ең».

	Иə, одан Тəнтiбала да хабардар. Ақылының қай жағынан асып-төгiлiп тұрғанын Тəнтiбаланың өз басы көрген жоқ, тек əр перғауынның қасындағы бiр сұрқылтай сияқтанып, колхоздағы бес басалқа жиылысы үстiнде Рəштiң оң тiзесiн басып, осының отыратынын бiледi.

	Əрi Сапар оңашада Рəштi Калугиннiң қасында мұрнын тескен тайлақ деп атап, жазғыратын. Калугин көпшiлiк жиналысында да бiр сөйлемей қалмайды. Айтатыны еңбек тəртiбi туралы. Оның несi күйiп барады екен соншама. Рəштi осыншама қара түнек қатыгез етiп жүрген сол ма деп те топшылайтын. Солайы солай. Бiрақ Калугиннiң бүгiнгi iсi үшiн Өмiртай мен Ұлан көкiрегiнде ол хақында бiр жылылық кеттi.

	Сол Калугин Құрманды бақыртқан күнi кешке Өмiртай төсекке жатқанда тұла бойы қатты қызып, желке етi тоңазығандай басында шым-шым ойлар қатты сапырылысты. Түнде түсiнде құмда аунап жатқан жайын балықтың кiшкентай ақ шағала құстарды сүйегiн бытырлатып жеп жатқанын көрдi. Не итермелегенi белгiсiз осы жайын балыққа жем болуға Өмiртайдың өзi де ақырын жылжып бара жатыр. Бұл сұмдық қатты шошытқан, əрi бет-аузын ақ шаң басқан Дүйсекеш көкiрегi далақтап Өмiртайды ажалдан құтқармаққа жан ұшырып келедi екен. Дүйсекеш жақындап қалды. Сонда да Өмiртайды жетiп ұстайтын емес. Мiне, ол ендi-ендi жайын балықтың аузына түседi, сөйтiп оның да сүйегiн бытырлатып жей бередi ғой. Дүйсекеш бар пəрменiмен ағып келедi. Оның құлағының түбiнен соққан жел ысқырығы Өмiртайға да естiлдi. Дүйсекештiң аяғының астынан қара жер суырылып өтiп жатқандай. Сонда да Өмiртайға жақын келе алатын емес.

	Ендi бiрде өзiне қарай бар пəрменiмен жүгiрген Дүйсекеш тым алыстап кеткен. Оның құлағының түбiнен соққан ысқырық жел ғана Өмiртайдың маңында қалып қойып, мұның басын даңғаза ете бастаған. Бұл неткен ғаламат, неткен айықпайтын ысқырық жел.

	Жоқ, мана бұған қарай, мұны ажалдан құтқаруға жан ұшырып жүгiрген Дүйсекеш емес, Ұлан екен. Өзiнiң кiшкентай ғана iнiсi екен. Тағы қарасаңшы, Ұлан қалайша бүйтiп тез жүгiре алады.

	Жаңағы көзiне Дүйсекеш болып көрiнгендей емес, бұл тез жақындап келедi. Апырау, Өмiртай жайын балықтың аузына кiрiп кетпекшi едi ғой. Өзiмен бiрге Ұлан да жұтылмақ па? Ендi ғана бар күшiмен серпiлiп кейiн жалт бердi. Ұлан дауысы селт еткiздi.

	– Астапыралла-ай, Өмiртай шошыды ма? Əке, əке, Өмiртай.

	О не, а, о не?

	– Ұлан, Ұлан, жылама, жылама...

	– Өмiртай, о не? Жаман түс көрдiң бе? Ұланға қолың тиiп кеттi ғой.

	Мəн-жайды ұққан Өмiртай Ұланның дауысы басылуын кiрпiк қақпай күтiп жатты да, қабат шыққан əке-шешенiң сөздерiне жауап берместен қайта ұйықтап кеттi.

	* * *

	– Ау, келiн, сүйiншi, сүйiншi! – деп таң азанда Бəтжан үйiне айғайлап келген Сенбек молда екен. Ұйқыдан оянбаған балаларының тамағын реттеп, жұмысқа жиналған Бəтжан сыртқы табалдырықтан аттап үлгермей маңдайшадан иiлiп, жоғары қарағанда ат үстiнен еңкейiп, есi кетiп қуанған Сенбек молданың арса-арса жүзiн көрдi. Аппақ селдiр шоқша сақалын таңғы жел сүйкеп өттi.

	– Қалағаныңыз болсын, Жəке. Не қуаныш əкелдiңiз? – деп Бəтжан аса үмiттенбей, сонда да шын көңiлден ашық сөйледi.

	– Өй, неғыласың? – деп Сенбек ер үстiнде бойын жазып, алақанымен санын ұрып қалды.

	– Əлгi Танабек шал мойнына астық мiнiп, бастықтар алып тастады, орнына кiлтшiлiкке Əбдiрашты қойды.

	Бəтжан Сенбек молданы аттан түсiрiп, жақсылап шай бердi.

	Молда əкелген жаңалыққа қуана қойған бұл жоқ. Қайта тұла бойынан суық жүгiрiп өткендей өңi бозарып отыр. Тек молданы сыйлағандықтан көңiлiн жыққысы келмей зорлана езу тартып қояды.

	Əбдiраштың көрмеген жұмысы осы ма? Бұл жалғыз оның емес, Бəтжанның да басына қабат түскен бейнет. Əбдiраш бiр жаққа кетер болса бiр уыс кiлт Бəтжанның қолында қалады. Шашыраңқы орналасқан колхоз қоймасының арасында безектеп жүгiру, ананы-мынаны керек қылған əлi де ашқарақ жұрттың жағалай бетiн қайтару, кейбiр от ауыздыларымен салғыласу, сырттан осқылаған сөзге шыдау, мiне мұның бəрi Əбдiраш, Бəтжан сияқты терiсi жұқа адамдарға оңай емес.

	Бəтжанды ойдан серпiлткен Сенбек молданың сақ-сақ күлiп айтқан бiр сөздерi едi:

	– Ай, келiнжан-ай. Бiздiң осы Ақлиманы ешкiм алмайды ғой. Қараптан-қарап өзiм қайран боламын. Қазанның түп күйесiндей тура. Тəңiрiм адамды бұлай жаратады екен-ау. – Бəтжан үлкен кiсiнiң сөзiне күле жауап бердi:

	– Жəке, адамның түр-түсiнiң кемдiгi ақ-қаралығынан дейсiз бе? Сiздiң Ақлимаңыз кiмнiң қызынан кем?

	Секең қарқылдап одан сайын күлдi.

	Ол Ақлимасы туралы мұндай сөздi бiрiншi рет айтып отырған жоқ. Сырт ауылдардың бiрiнде көп қонақпен бiрге төрде отырған молда есiктен енген өзiнiң Ақлимасы қатарлас үй иесiнiң əдемi қызына көзi түседi. Қыз дастарқан жайып, бауырсақ салып, шешесiне болысып жүредi. Бұл кезде төрде жағалай отырғандардың да гуiлдескен əңгiмесi аздап тыйылса керек. Молда жұрттың осы тыныштығын пайдаланғандай əлгi талшыбықтай əдемi қызға еңкейе көзiн салып:

	– Мiне, мына қызды қарашы, əп-əдемi, жүрiс-тұрысы, көркi бəрi сай. Əй, əлгi бiздiң Ақлиманы ешкiм алмайды ғой, – дейдi.

	Бұл Секеңнiң жұртқа айтам, жеткiзем деген сөзi емес, өзiнше ойлаған ойы. Отырғандардың құлағына қалай сап ете қалғанын өзi де аңғармайды. Бiразы ауыздарын басып мырс-мырс етсе, бiразы жаңғырығып кетiп, үйдiң төрт керегесiн күлкiге бөлептi. Сонда ғана молда есiн жияды.

	* * *

	Бұл кiсiнiң молдалықпен айналысуының өзiндiк тарихы бар. Молда болғанда «қара суды терiс ағызатын ғұлама» емес, дiн бұзатын дүмше де емес, ауылдағы кəрi-құртаңға жұбаныш боларлық қана қауқары бар, артық дүние, мал табуға қызықпаған адам.

	Молдалықпен айналысуының бiр себебi дiншiлдiгi емес, зеректiгi. Бұл кiсi ескiше де, орысша да сауатты. Отызыншы жылы осы маңда алғаш шаңырақ көтерген колхозға Əбдiраштың ағасы Мақажан бастық, басқа сауатты адам табылмай осы молда бас есепшi болған. Колхоз кiлтiн де көп жыл ұстаған. Бүгiн Бəтжаннан сүйiншi сұрап келуi Əбдiрашты жақын тұтқандықтан, əрi бiр кезде өзi атқарған жұмыстың осындай көңiлдес адамның қолына көшуiн мақтан көрген бiр желбегей ашық сезiмiнен едi.

	Бала жастан ескiше оқуды оңай меңгерiп, үлкендердiң қолпаштауымен өлгендерге құран аударудан бастаған ол кейiн ананың бiр, мынаның бiр осындай жұмыстарға шақыруымен бұл күндегi дағдысына iс-əрекетiне айналады. Сенбек атына «молда» деген тiркеу қосылады.

	Сенбек молданың əйелiнiң аты Қалиқа. Осы əйелiмен қосыларда «тием дегенiне мен қуансам, алам дегенiме ол қуаныпты ғой» деген Секеңнiң өз аузынан тараған тағы бiр күлкiлi сөзi бар.

	Сол Қалиқа бiр жайтты талай рет айтқан. Бұған бақсаң Секеңнiң дiнге шындап берiлуi мынадан басталған.

	Ертеректе жайлаудан етекке жалғыз өзi қайтып келе жатып, жолда жаңбыр жауып кетедi де, аты тайғанақтап жүре алмайды. Қайта-қайта ат-матымен құлап кете жаздап, жолдың мұншама ауыр болғанын бұрын көрмеген жандай қабағын қарс жауып алады. Сонда молданы ауылдан таппай, жайлауға қарай беттеген алыс ағайындардың қос атты бiр адамы жолығады. Ол кiсi молда қарсы жолыққанға есi кетiп қуанады. Аман-саулықтан соң қосақтаған атын ұсынып, «ауылымызда кiсi өлiп едi, жаназасын шығаруға сiздi шақырып отыр, жүрiңiз» дейдi.

	Ол жаққа баратын жол Сенбек аулының үстiнен өтпейдi екен. Бiрден сырт жаққа бұрылып кетуi керек. Үстi-басы малмандай су, əрi аттың нашар жүрiсi қажаған молда ит-арқасы қиянға осы қалпыңмен жүр деген сөзге жуас аттың оқыс тулағанындай ашулана кетiптi.

	– Əй, туысқан, бұл қай сөзiң? Өлген адамның жаназасын шығарам деп, өз сүйегiмдi арулап кайтсам қайтесiң? Өлген адам өлген, қайтып тiрiлмейдi. Ал мен тiрi адаммын. Менi өлтiргеннен табатын нелерiң бар, а? Айтшы? – деп ақия сөйлептi.

	Молда да бүйтедi деп ойламаған қос атты адам жолдың ортасында состиып тұрып қалады да, Секең атын тебiнiп, ауылға бет түзеген күйi жүрiп кетедi.

	Бұл Қайыңдының тұсы екен. Қораның суына жете бергенде намаз уақытының өтiп бара жатқаны есiне түседi. Түсiп намаз оқиын десе тұла бойы тегiс су. Əрi мынау ақ жауынның астында дəрет алуға зауқы соқпайды. Ұйқы-тұйқысы шығып келе жатқан молдаға бiр рет онсыз намаз оқылса аспан қақ айрылып кетпес деген көлденең ой келедi. Сөйтiп, құдай алдындағы мiндетiн бұл жолы ереже сақтамай-ақ дəретсiз өткере салады.

	Ауылға жете бергенде өзiн шошытқан бiр жаман түйсiк келедi. Апыр-ау, осы жолдың үстiнде екi рет тəкаппарлық, найсаптық iстедiм, құдай мұнымның бəрiн көрiп тұрған жоқ па? Мана жаназаға шақырғанда олай дедiм, ендi мына намаз оқуымның түрiн қара. Əлде тəңiрдiң өзi аларда түлен түрткiзгенi ме? Қайдан бiткен мiнез бұл маған?

	Сөйтiп, ат үстiнде сасқалақтап келе жатады. Ауылға тақай бергенде аспан қақ айрылғандай күркiреп барып, молданың шалдыққан атының тұмсығы жетер-жетпес жерден жай түседi. Алдыңғы аяқтарымен аспанға шапшыған аттың үстiнен Секең қалпақтай ұшады. Сонда да шылбырдан айрылмай тез ес жиған молда «астапыралла, астапыралла» деп, ойына келген дұғасын оқып, жалма-жан ер үстiне қайта мiнедi. Он адым жүрмей тап қасынан тағы жай түседi. Бұл жолғы жығылуы қатты болады. Ес-түсi қалмай, ернi жыбырлауға келмей, тiлiне оралған дұғаны шатып-бұтып қайталай бередi.

	Ауылдың iшiне кiргенде ғана ел-жұртты көрiп, көмекейi ашылғандай болады. Сол-ақ екен өз үйiне қарай атын борбайлатып, дауыстап шаба жөнеледi.

	– Қалиқа! Қалиқа! Бiр бас мал құдайы! Бiр бас мал құдайы!

	Дауысты естiп қалғандар молда жарықтықтың не пəлеге ұшырап келе жатқанын түсiне алмайды.

	Молданың сол күнi мiнезiнде болған күрт өзгерiстi Қалиқа əйелдердiң аузынан суын ағызып, талай рет айтып тауыса алмаған. Бұл ғұлама адамның жөнi бөлек, оның кiршiксiз таза болуы керек. Қалиқа осы қағиданы жақсы түсiнген əйел. Күйеуiнiң кiрген-шыққанына дейiн бақылап, оған шаң жұқтырмауға барын салатын.

	Қалиқаның айтуынша Сенбектiң шариғатта не жазылған, содан қия баспауға ант суын iшiп, тəңiрге деген құлшылықты өмiрiнiң өзегi етуi содан басталған. Дiндарлығы бiр бөлек, бала мiнезiн де сол құрандай арқалап тастай алмай қойған.

	Бəтжан берген шайдан қанып iшкен Сенбек молда ризашылық бiлдiрiп аттанып кеттi.

	* * *

	Колхоз басалқасында Əбдiраш кiлтшi тағайындалып, Сенбек молда Бəтжаннан сүйiншi сұрап келетiн күнi Қайыңдыда екi пiшен қорушы қақтығысып қалды.

	Көшкен ел лек-легiмен малын айдап, үстi-үстiне өтiп жатқан соң таң атқалы берi Əбдiраш пен Темiрхан аттан түскен жоқ. Ескi қалпағын бiр шекесiне шоқшита киген Темiрханның өлермендiгi бүгiн ерекше едi. Өз жағындағы пiшендi қадағалап қоймай, Əбдiраш жұмысын да қоса бақылап қоюды өз мiндетiне алған. Астындағы атын борбайлатып ерге бiр жанымен қисайып отырудан оң жақ саны сынып бара жатса да, сол қоқиланған қалпын бұзбай Əбдiраш жаққа шабады. Жол-жөнекей сырт колхоздардың малшыларына айғайлаудан да жағы талмайды.

	...Көш жақтан естiлген дауысқа жалт қараған Əбдiраш, атын берi бұрып, жауап күткен қарт шопанды көрдi. Ол ат басын тартқанда соңынан iлбiген қос өгiз жегулi жүктi арба да тоқтапты. Арба үстiнде қолында ұзын шыбыртқысы бар, қасы-қабағын ақ шаңнан айырғысыз əйел отыр. Тағы жас шамасы iркес-тiркес үш баланың басы қылтияды. Бəрi де Əбдiраш жаққа қарайды. Шопан балаларының мынадай ыстық күнде қол-аяқтарын жаза алмай, қатты күнсiп зерiккенi бiрден аңғарылады.

	Əбдiраш көп күттiрген жоқ. Атын тез берi бұрды. Шопанның аса ақ көңiл адам екенiн иегi дiрiлдеп, аузындағы сөзiн айта бастағанда-ақ байқап үлгердi. Əрi мұның ойлағанынан да кəрi болып шықты. Осы кəрiлiгiн пышақ қырындай жақ сүйегi мен шүңет көздерi, арық мойнындағы қалың əжім əсiресе айқын етедi. Иегi сияқты жылтырауық қос жанары да тұрақсыз, адамға тура қарай алмайды. Өз өзiнен жүйткiп тұр. Жеңiнен шығып тұрған қолы да қамшыны мықтап ұстауға қауқарсыз, сүйек-сүйегi шодырайып, əжім мұнда да мол iркiлiп қалған.

	Ол сөзiн үздiгiп əрең айтты:

	– Қарағым, мына шабындықтың бас-аяғы ұзақ көрiнедi. Ана балаларым, өзiм де болсам қатты қаталап қалыппын. Малымызды шөпке тигiзбеймiз, осы жол үстiне ғана иiрiп қойып, аздап тамағымызды жiпсiтiп алсақ.

	– Болсын, болсын, – дедi Əбдiраш оның сөзiн аяқтатпай.

	– Тынығып шайларыңызды iшiп алыңыздар. Сiздерге ай-шай дейтiн ешкiм жоқ. Тек малдарыңыз пiшендiкке қаптамасын.

	– Жоқ, о не дегенiңiз, бiр тал шөпке тигiзбеймiз, – деп шопан одан сайын жiк-жапар бола түстi. Ендi əйелi екеуi тез қимылдады. Балалар да қуанған болу керек, шешесiне қолдарының ұшын бере секiрiп-секiрiп түстi.

	– Анау қойларды шашау шығарушы болмаңдар. Жақсылап иiрiп тұрыңдар, – деп қарт жерге түсе аяқтары аяқтарына жұқпай жүгiрiсе кеткен балаларын нығарлап жатыр. Мынадай ми қайнар ыстықта отарды иiрiп тұру қиын емес. Қойлар онсыз да көлеңке iздеп, бiр-бiрiнiң бауырына басын тығып қыбыр етпейдi.

	– Алақай, мен бүлдiрген тауып алдым, – деп балалардың бiрi айқай салды. Қалған екеуi де солай қарай жүгiрiстi. Қайыңдының өне бойы тұнып тұрған бүлдiрген.

	– Əй, андағы шабындықты таптамаңдар, – дедi астындағы атының шылбырын арба дөңгелегiне байлап, өгiздердi мойынтырықтан босатып үлгерген қарт. Əйелi үлкен қоңыр киiзден жасалған ескi туырлықты суырып алып жатыр. Шалы екеуi бiрiгiп арба қасында бiрнеше кiсi отыра алатындай қалқа жасады да, шелек алып өздерi жаңа ғана шыққан сайдағы бұлақтан су əкелуге кеттi. Қарт əкенiң балаларға бүлдiрген теруге тыйым салған сөзiне Əбдiраш жауап бердi:

	– Жоқ, ақсақал, жей берсiн. Шөптi таптайды деп, балалардың аузын даланың ен-тегiн ырысынан қақпайлаймыз ба? Жапырып кетпес. Жей берiңдер, андағы жерде бүлдiрген көп.

	Əбдiраш ақсақал адаммен тағы бiрдеме жайында сөйлестi. Оны балалар естiген жоқ. Пiшен қорушының өздерiне деген қамқор сөзiнен көңiлденiп, қалың бүлдiргенге қуана бас қойған.

	Мойынтұрықтан босаған өгiздер жата қалыпты. Жол шетiнде тұнып тұрған мол шабындыққа көздерiн ашып-жұмып самарқау қарайды. Жаңа ғана салқын судан қанып iшкен, бүйiрлерi шығыңқы, көңiлдерi де тоқ сияқты. Шопан əйелi шəугiмдi мосыға iлiп, қу шөптен от тұтата бастаған. Ол суға барғанында бетi-қолын жуа келiптi. Əбдiраш оның жүзiн ендi анықтап көрдi. Шалынан көп кiшi болғанмен бұл да орта жастан асқан, мол еттi жалпақ жүзiнде осы қой соңында кешкен көп өмiрдiң iзi жатыр.

	Əбдiраш шопан отбасын алаңдата бермейiн деп жүрiп кетiп едi. Ерлi-байлы екеуiнiң де бiрге шай iш дегенiне қараған жоқ. Олардан көп ұзамай бiреудiң айғайлаған даусын естiп тiзгiн тартты. Темiрхан екен. Ол жауға шапқандай қарт шопан малын иiрген тұсқа қарай атын пəрменiнше қосаяқтатты. «Апырау, мына соққан қайтер екен?» деп Əбдiраш тiксiне қараған. Атын тез қайта бұрды.

	Шопан отбасы ашық күнде төбелерiнен жай ұрғандай балаларына дейiн Темiрхан жаққа аңырайып қалыпты. Əбдiраш бұларды қатты аяп кеткен. Бұл атын ендi тез бастырмалатты.

	Темiрхан ақай жоқ, тоқай жоқ, қырамын да, жоямыннан бастады:

	– Əй, қу сақал, ардан безген сақал, мына ен жатқан дүние не, малыңды жайып тастап жайғасқаның не? Шай iшiп, шалқайып отырмақпысың? Кiм рұқсат еттi бұған? Ел иесiз, жер иесiз деп келiп, басынғаның ба? Əкең мұраға қалдырып кеткен жайылымың емес бұл, дəл бiр көресiнi көрейiн демесеңдер қазiр қозғал. Айда қойыңды, жай басып алшақ қонатын жерiң емес бұл? Қозғал қазiр! – деп, атын титықтатып кеп қалш-қалш еттi.

	Темiрханға қарай екi-үш аттап, берi бөлiнiп шыққан қарт шопан күтпеген қоқан-лоққыға есi шыға алақтап, анадайдан атының басын тартып iркiлген Əбдiрашқа да секемдене қарап қойды. Аузынан сөзi түсiп қалғандай таяқ ұстаған қолы дiрiлдеп, көзi жыпылықтай бердi. Əбдiраш керi бұрылып мұнда жеткенде ғана айта алды сөзiн.

	– Қарағым-ай, қайдан бiлейiк, жаңа ғана бала-шағам, өзiмiз де шөлдеп кеткен соң мына кiсiден рұқсат сұрап тоқтай қалып едiк, малымызды жол үстiнде ғана иiрiп қойдық, бiр шөпке тигiзсек бұйырмасын, əкем.

	– Кiмнен рұқсат сұрадым деп тантып тұрсың, мұндай рұқсатты мен ғана бере аламын, көзiңдi ашып, бiлiп қой, қу сақал. Мен саған мұндай рұқсатты бергем жоқ. Қазiр қозғал деймiн мен саған. Көш-мөшiңмен бұл жерден қараңды батыр. Ұқтың ба, қу сақал.

	Темiрхан жұртты сақалынан ғана ажырататындай сөйледi.

	– Темiрхан, немене, соншама жер дүниенi көшiрiп кеттiң, маған айтшы. – Əбдiраш қарт адамға бұлайша шүйлiккен Темiрханның назарын өзiне аудармаққа қатқылдау сөйлеп едi. Оспадарсыз Темiрхан елемегенсiп, бұған көзiн де салмады. Тiптi оның сөзiн естiмегендей қартқа жаңағы екпiнiмен қайта төндi.

	– Əй, сақал, сен қалшиып кiмдi күтiп тұрсың? Мынау топырыңды əкетесiң бе, жоқ жотаңды қамшымен екi орасын деп тұрсың ба?

	– Əй, Темiрхан қарағым, айғайлама текке, елдiң берекесiн алып. Бұл кiсiлерге мен рұқсат етiп тұрмын. Ен даланың құдайы сен болдың ғой. Пiшендiкке қаптатып жiбермесе малын, қара жолдың ғана үстiнде отырса, несi бар екен бiр сағатқа аялдап шай iшсе. Ақсақал, көңiлiңiзге алмаңыз, жайғасып шайларыңызды iше берiңiздер. Мен жауап беремiн сiздер үшiн.

	– Жоқ, сен жауап бермейсiң! – деп ендi ғана Темiрхан бетiн Əбдiрашқа бұрып қалды. Ол Əбдiраштың бос егеске жоқтығын пайдаланып, бiржола басынып алмақ шамасы. Темiрхан қатты айқайлағанда ер үстiндегi жаман қарғаша далбақтайтын. – Жауап беретiн мына менмiн. Сен менiң орнымды басқан жоқсың əлi. Басқармалар менi орнымнан алып тастағанда ғана бассаң басып жатарсың. Бiрақ, ондай бақ сенiң басыңа əлi орнаған жоқ. Əзiрге менмiн, мына менмiн.

	Темiрхан мұнда аға күзетшi саналатын. Соны өзiне үлкен айдар көрiп, тiлге тиек еткенi бiр бұл емес.

	Мұның қаңқылдаған даусы Əбдiраштың шекесiнен өттi. Сөйтiп оның да сайтанына тиген. Темiрхан айғайламақ түгiл жарылып кетсiн, Əбдiраштың шопан отбасын қуғызатын ойы жоқ.

	Бүлдiрген теремiз деген балалар пiшен қорушылардың айғайынан шошып, өз бастарына да таяқ тиерiнен қауiптенiп, арбаны жағалай келiп, қалқа ойластырмақ сыңайлары бар. Əбдiраш мұны да байқады. Қарт шопан мен əйелi бұл арада шай iшуден өздерi де азар да безер болып:

	– Қарақтарым-ай, қайдан бiлейiк, жарайды iшпесек, iшпейiк. Шайы құрысын! – десiп, керi бұрылып өгiздерiн қайта жекпекке ыңғайлана бердi.

	– Жоқ! – деп Əбдiраш оларды өздерiне қаратты. Ендiгi сөзi нағыз бұйрықтың өзi. – Сiздер бұл жерден шай iшiп, тынығып, бiрақ қозғаласыздар. Жеңгей, қайната берiңiз шайыңызды, сiз қорқатын ешкiм жоқ.

	– Менiң сөзiмдi жоққа шығарып, қалай-қалай сөйлейсiң ей? – деп,Темiрханмойнынқисайтып,көзiнсықситты.Мазақбелгiсiндей даусы да бəсең. Ақ тiстерi қап-қара бетiнен айқын көрiнiп, бiр тағылық белгiсi Əбдiраштың бойын тыжырындырды.

	– Əй, Темiрхан, көзге қарап, көздi сықситатын дəнеме жоқ, ендi елдiң басын қатырма. Тап бұл жерде сенiң сөзiң сөз емес. Пiшенiңдi таптап жатқан бұлар жоқ. Қайтсең де бұлар тап осы жерден шай iшiп, бiр-ақ қозғалады. Басқа сөз жоқ, тоқтат ендi!

	От тигендей тұтанған Темiрхан Əбдiраштың мына сөзiнен бiржола лапылдады. Ол Əбдiрашты да, шопан қартты да сабарман болып, қамшысын үйiрдi. Ет қызуымен өзiндегi қайрат шамасын естен шығарса керек. Ұзын қамшының ұшы бiр ретiнде қарттың тақиясын жалап өттi, екiншiсiнде Əбдiраш мiнген аттың құйрығы мен артқы тiрсегiне барып, сып еттi. Қамшы тиген ат орғып кеттi. Əбдiраш тiзгiндi əрең ұстап қалды.

	– Көздi сықситқанда сықситармын мен. Кiмнiң сөзiн сөйлеп, сойылын соғып тұрсың? Қойшы-мойшыңмен қосып егер айтқанды орындамасаңдар, екеуiңдi де анау Шажаның суына ағызармын. Мен Темiрхан оңай Темiрхан емеспiн.

	Тiзгiндi əрең тартқан Əбдiраш атының басын берi бұра берiп, қатты тебiндi де, жұдырығының қалай барып Темiрханның тұмсығына сарт еткенiн өзi де анық аңғарып үлгермедi. Темiрхан еңкейiп бетiн алақанымен баса қойды. Тұмсығынан сау еткен қан саусақтарының ара-арасынан атының жалына, жерге тамшылап жатты. Осы сұмдыққа себепшi болғандарына күйiнген шопан мен оның əйелi зар қақты.

	– Құдай-ай, құдай-ай, бұл жерге құдай қарғап, қайдан тоқтай қалып едiк, құдай-ай!

	– Жiгiттер-ай, бiз үшiн қырқыстыңыздар-ау. Мұндай боларын қу басымыз бiлген жоқ едiк.

	Темiрхан қан саулап аққан тұмсығын алақанымен басқан күйi сол қолымен атының басын ауыл жаққа түзеп алды да, тебiне бердi. Ер үстiнде мас кiсiше бұлғалақтап, атының сауырына қарай ауып түсердей ес-түссiз кетiп барады. Бiраз ұзаған соң сар желiске салды.

	– Тез кетейiкшi бұл жерден. Мынау ұят болды ғой. Əбдiраштың ашуы əлi қайтпаған:

	– Жоқ, сiздер кетпейсiздер! Сiздер шайларыңызды iшiп, тоқтарыңызды басып, бiр-ақ жүресiздер. Басқа сөз жоқ. Болар iс болды. Сiздер үркiп қашатын ешнəрсе жоқ. Тiптi қауiптенiп бара жатсаңыздар мен де сiздермен бiрге отырып шай iшейiн. Əй, балалар, сендер кiмнен үркiп, үйiрiлiп тұрсыңдар? Шешелерiң шай қайнатқанша, андағы жер тұнып тұрған бүлдiрген, терiп жей берiңдер.

	Шошынып қалған малшы отбасы ендi аялдаудан қанша безiнгенмен Əбдiраш оларға айтқанын iстеттi. Шай iшiп, бұлар асықпай қозғалды.

	Темiрхан сол кеткеннен мол кеттi. Қайтып Қайыңдыға оралған жоқ. Осының ертеңiне Əбдiрашқа колхоздан шақырушы келдi. Басқармалар «киiм-кешегiн, төсек-орнын бiржола ала келсiн» дептi.

	Əбдiраш алғашқыда қатты томырылды. Шабарман бала Əбдiраш неше қайталап сұраса да, iстiң мəнiн айта алмады. Қомпылдақ Темiрхан айтқан арыздың, жалған жаланың жетегiнде кеткендей Рəш бұған бiртүрлi сұрықсыздау көрiндi.

	Колхозда не өзгерiс, не жаңалық, жағдайдың болып жатқанынан хабарсыз Əбдiраш ауылға осындай тұйыққа тiрелген ойлармен келдi.





ТӨРТIНШI ТАРАУ




	Сонау əке соғыста, шеше жұмыста болған кездегi сары аңызақ есiп, сарғайтқан қызықсыз күндер Өмiртай мен Ұланға қайта туды. Тағы да даңғарадай үйде екеуi қалады да, ертеден қара кешке дейiн сансырап көше кезедi. Күн бата қараңғы түскенше шешелерiнiң жұмыстан қайтуын күтедi. Ұлан бұрынғыдай жылап, Өмiртайдың мазасын алмағанмен көңiлi көтерiлмейдi. Қазiр кеш түссе Бəтжан балаларын аяп, олардың шамын жағып берiп, үйге кiргiзiп кететiн көршi-қолаң да табылып жүр. Өмiртайлар өлердей жек көретiн Мəрəйiмнiң де сөйткенi бар. Бiрақ олар өз шешелерiндей үйге жылылық əкелмейдi. Барлық кенере суық күйiнде қала бередi. Тiптi олардың жаққан шамына дейiн суық жанатын сияқты.

	Тағы Мəрəйiм келсе ауыз үйдегi азын-аулақ ұн, бидай салынған қаптардың сыртынан ұстап-ұстап қойып, бұрыш-бұрышқа, төсектiң астына шұқшия қадалып, əлдененi мұрнымен иiскелеп жүргендей, жаман оймен келiп, жаман оймен кететiнiн балаларға дейiн түйсiнетiн. Əсiресе естияр Өмiртай Мəрəйiмнiң осы қылығын шешесi келгенде айтып беретiн. Бəтжан үлкен ұлының мұндай сөздерiне лəм-мим демейтiн. Əлдененi күрсiне ойлағандай самарқау күйге түсушi едi.

	Көшедегi балалар арасындағы бақастық та əлi сол қалпы.

	Жақында тағы мынадай оқиға болған. Шəрiптiң Құрманға қаны қарайып жүретiн. Құрманның анада жайлауға қарай мал көшiп жатқанда «сенiң əкеңнен қара қағаз келген, ендi ол оралмайды» деген сөзiн ұмыта алмаған. Құрман iнiсi екеуi, қастарында Өмiртай да бар, арық суына көпiр жасап, ойнап жатқанда сыртынан Шəрiп кеп қалыпты. Ол Құрмандардың көп еңбектенiп жасаған көпiрiн аяғымен басып, бел ортасынан бiр-ақ опырды.

	– Жасаған көпiрiң осы ма ей? – деп, тағы ыржақтап күлгенде қарсы жүрген Құрманды еш мəмiлеге келместен жақтан тартып жiбердi. Құрман сiлтеген қол оның иығына тидi. Шəрiп Құрманды жығып салды. Қайта тұра берiскенде, қашан да пəленi бiрiншi байқайтын Ерлан:

	– Калугин! – деп қалды. Шынында осы көшемен төмен жақтан диiрменшi орыс келедi екен. Балалар быт-шыт болып қашты. Құрмандар мен Өмiртайлар өз бақшаларындағы қалың жүгерiге тығылды. Анада осы диiрменшi орыстың көмегi арқасында Дүйсекеш пен Нұрқанды Месқұл азабынан құтқарып алған оқиғадан кейiн Шəрiп пен Калугин арасында бiр достық орнағандай едi. Бiрақ Калугин оны пəруəйiне де iлмептi. Кейiн Шəрiптi тағы бiр жерде ұстап алып, сақал-мұртымен əбден үйкелеген. Сонда қатты ашынған Шəрiп «Калугиндi ала итiме талатам» деген. Сол уəдесiн бұл ұмытпапты. Шəрiп те екi iнiсiн бақша жаққа жiберiп, өз үйiнiң ауласына ұмтылды. Калугиннiң дəл есiк алдынан өте беруiн итiнiң жанында күтiп тұрды. Ол ала иттi мойынынан ағытып жiбермекшi едi. Бiрақ Калугин жол үстiнде көрiнгенде ит солай қарай арс ете қалып, шынжырын үзiп кетердей аспанға секiрiп Шəрiпке бой бермей кеттi. Ендi ол мойнынан емес, шынжырды түбiнен қазықтан шешiп жiбердi.

	Калугин осы сəтке дайын тұрса керек, аларман болып, басқа секiрген ала иттi өзiне дарытпай, шынжырынан ұстауға əрекеттендi. Шынжырдың ұшына қолы тиюi мұң екен, бiршама күшейiп алды. Ақсиған тiстi əлi де өзiне дарытпай шынжырды бiр-бiрлеп қолынан өткiзiп барып, мойнынан жақын жерден ұстады да, иттi айналдыра көтерiп, төбесiнде шырқ үйiрдi. Сөйтiп, жерге ұрып соқты. Осы əрекетiн екi-үш рет қайталағанда иттiң дыбысы бəсеңсiдi. Ақырында оны соңғы рет алып соғып, желкесiнен ұзақ басып тұрып əбден қылқындырды. Ит көпке дейiн жатып, кешкiсiн жұрт жұмыстан оралар шақта ғана басын көтерiп, аяғын əлкес-шəлкес басатын халге жеттi. Жұмыстан қайтқан Тəнтiбала итiнiң жайын көрiп қатты зарланды. Ерiнбей анау шеттегi Калугиндiкiне барып, онымен ұрсысып қайтты. Жол бойы үйiне жеткенше тағы зарланды.

	– Үй иесiз деген осы-ау. Кiм көрiнген басынып, ошақ басын ойран қылды деген осы-ау, босағасы аман тұрған үйге кiмнiң батылы барар едi? Жетiм мен жесiр болған соң өстедi-ау.

	Үй алдындағы үлкен жолдан арса-арса болып дауыс айтып өткен Тəнтiбаланың түрiнен шошыған Бəтжан балалардың қамымен айналып, не болды деп сұрай алмады. Аузы көпiршiп сөйлеген Өмiртайдан ғана iстiң мəн-жайын ұқты.

	Соғыс жарасы бiте қоймаған, шөп басы тисе ушығып тұрған шақ қой. Осы күннен соң Мəрəйiм мен Тəнтiбала балалары бiр-бiрiнен тiптен алыстап едi. Шəрiп көбiне екi iнiсiн ертiп, төменгi көшелердiң балаларын iздеп кетедi. Неге екенi белгiсiз Құрмандарға Өмiртай да суыды. Көкесi келгелi Құрманмен күш сынасуда тең түсiп жүрсе де, Ерланның қараулығы үшiн жанжалдаса беруден шаршаған сияқты, əрi олардың ең кiшiсi, үстi-басы жара-жара Сарманның жабысқақ мiнездiлiгi де мұны жирендiрiп болған. Өмiртайлар сосын да Өркенай үйiне жиi барғыштайтын. Сонда да осы ыстық ұя, бұлардың үнемi көңiлiнен шыға бермейдi. Ол онда кiмнiң барына байланысты. Өркенай жалғыз, əрi қалшылдатқан ауруы жоқ, сау отырса Өмiртай мен Ұлан мұнда өз үйлерiндегiдей бақытты. Өркенаймен бiрге Қалима болса онда да жаман емес, тек балалар аса емiн-еркiн бола алмайды. Ал Əбiл барда балалар мүлдем басыңқы. Өркенай жоқ болып, Қалима күйеуiмен ғана отырса, Өмiртайлар үшiн мұнда аялдайтын ешнəрсе жоқ.

	Қалима арық, қара торы, өмiрi бала көтермеген əйел. Шешесi Өркенай он екi құрсақ көтергенде қызының сүйегi жарылмауы көршi-қолаң арасында таңырқасқан талай сөз тудыратын. Əсiресе, мұны Өркенайдың өзi күйiне айтушы едi.

	– Қыз шешеге тартады деген не сөз? Он екi бала таптым мен. Амал не, жалғыз қызға қарап қалдым, көрмейсiң бе? Ал мына қыздiкi не? Бала көтерген жоқ. Құдайдың бұл да бiр қылығы ғой. Маған тартса өстiп отыра ма? Бəрi де құдайдың iсi. Құдаймен жағаласып қайтемiз. Өзi бередi, өзi алады.

	Қалиманың Əбiл үшiншi күйеуi. Алғашқы қосағы бұдан бала сүймегенi үшiн кетсе, екiншi күйеуi, бұрын əйел алған адам. Соның көп баласының үстiне барғанын көтере алмаған Қалима оны өзi тастады. Алғашқысынан ажырасқанда ағайын туған Қалимаға мүсiркей қарасып едi. «Құдай бермесе қайтедi?» деп, кеткен күйеуiн жазғыратын. Екiншi күйеуiнен бөлiнiсуi Қалиманың өзiне дақ салды. Бұрын елжiреп, аяушылық бiлдiргендердiң бəрi терiс айналған. «Өзi бала тумайды, дайын балалардың үстiне барды. Өзi жақсы болса бағы ашылды деген осы емес пе, қой, құдайды да текке жазғыра берудiң керегi жоқ. Ол да адамның пейiлiне қарап бередi», – деп, Қалиманың жеңiлтектiгiн кiналайтын.

	Бұл жерде тағы бiр гəп бар. Қалиманың екiншi күйеуi Молдамұраттың туған iнiсi. Мына Алтынайдың келiнi – Бибiшке ол да аға. Қалима онымен ажырасқанда Бибiштiң Алтынай үйiне келiн болып түскенiне бiр жылдан асып қалған. Əрi Бибiштi алған Алтынайдың үлкен ұлы да соғысқа кете қоймаған. Сөйтiп Алтынай өзiне бас құда есептi Молдамұрат үйiмен құп жарасқан күйде едi. Өйтпегенде ше? Алдындағы асты мiсе тұтпайтын ашқарақ көңiлдi Алтынай iшiп-жемi мол Молдамұрат үйiнен өлсе айрылсын ба?

	Iнiсiн Қалима тастап кеткенде Молдамұрат өз абыройы төгiлгендей ашуланған. Сөйтiп, қырыс мiнезiне басып едi. Басқарма, бригадирлердi түртпектеп жүрiп, Қалиманы болмашы кiнəсi үшiн талай жерлетiп алған. Қалима өз үйiнде отырып терезенiң сыртына келiп, ат үстiнен дiгiрлегендердiң айтқан ауыр сөздерiнен əбден соққы жеп, мылжа-мылжасы шыққандай құр сүлдерiмен тыңдайтын да, олар қараларын батырғасын тез-ақ бойын түзеп алатын. Сөйтетiн де, бар сөзiн мақұлдай беретiн шешесiне қарап ақтарыла жөнелетiн. Қалиманың жау кеткесiн балтасын тасқа шапқандағысы едi.

	Бiр-бiрiнiң қабағын баққан бұқпантайы мен қатын өсегi көп, жымысқы жандар деп, ауылдағы кейбiр шолақ белсендiлердi түйреп отырып, кейде осы сөздерiнiң үстiнде бұра тартып кететiнi де бар.

	– Менiң əкемнiң, ағаларымның жоқтығын бiлiп есiредi ғой. Егер əкем тiрi тұрсыншы, аузында сөзi бар, қолының қаруы бар ағаларым болсыншы, боқты айтар маған ондай сөздердi. Əркiм өзiнiң əлi келген адамын умаждап, түйгiштей бередi. Қайсысы маған қайрылып, бүйрегi бұрады? Ешқайсысының ондай мейiрiмi жоқ. Сенiң жалғыз бауырың анау Əбдiраш па, ол Əбдiрашың Бəтжан мен шешесiнiң уысынан шықпай отыр. Сол екеуiнiң «тəйт-тəйт» деуiмен осы менi тiрiдей үйтiп жегiсi келiп жүргендердiң бiреуiне қарсы менi қорғап сөз айтқан емес. Əлде ол ондай сөздi айта алмай ма? Ол айта алмайды емес. Бəтжанның қыт-қыттауынан əрi аса алмайды. ««Ойбай, мына жұмысыңнан айрыласың, ойбай, аузымыз колхоздың ет-майынан қағылады, аштан өлемiз» деп əйелi зарлап отырса Əбдiраш не iстей алмақ?

	Сөйтiп, Қалима жатты даттап, жақынды қоса тебетiн. Қалиманың Əбдiраш жөнiндегi пiкiрi қате. Ол Молдамұраттың Қалимаға деген жаулық пиғылына талай рет тойтарыс берген. Басқалардың да бетiн қайтарғаны бар. Бiрақ мұның бəрiн Қалима жоқ жерде iстейтiн. Молдамұраттың iнiсiнен бөлiнгенде бөле қарындасына өзi де қатты ренжiген Əбдiраш оған жақсылық iстеп жүргенiн байқатпауға тырысатын. Қайтсе де Қалима дегенде жүрегiн сыздатқан бiр сезiм мұнда əрқашан бар едi. Бəтжанды қаралауы да бекер. Ол Əбдiрашты Қалимадан бездiретiндей тiкенек сөздер айтқан емес. Тек Қалиманың өмiрдегi мəн-жайды ұға алмайтын жеңiлтектiгi тұсында Əбдiрашқа күйiнiшпен айтқан сөздерi оның ойын дəл жамандыққа қарай өзгерткен емес.

	Молдамұратты ренжiткенi үшiн Қалима өзiнiң тағы бiр апасы Алтынай рахымынан айрылғаны рас. Бiр уыс ұн болса да iшiп-жем жағынан қарайласатын Молдамұрат – дүниеқор Алтынай үшiн екi туып бiр қалғаннан да жақын. Молдамұраттың абыройы төгiлуiн кек тұтып, бұл кемпiр өзiнiң туған апасы Өркенай мен Қалимаға қатты жауығып алды. Қалима ол құдасының iнiсiнен ажырасқасын Алтынай Өркенайды үйiне бiр-екi рет келгенде табалдырығынан аттатпай кiргiзбей қойды. Бiржола қатыбастанып баққан.

	Одан берi өмiр сан өзгерiске ұшырады. Iштегi мұз еритiн де уақыт жеткен. Жұрт соғыс тауқыметiн көтерiп шықты. Молдамұраттың iнiсi мен Алтынайдың үлкен ұлынан қара қағаз бiр қарсаңда келген. Бибiш енесiнiң үйiнде бұдан кейiн омалып отыра алған жоқ, кетiп қалды. «Байтал түгiл бас қайғы» болып, Молдамұрат Алтынай үйiнен бойын аулақ салды.

	Түбi бiрге туыс Алтынай мен Өркенай арасындағы қатынас қайта қалпына келуге тиiс-ақ едi. Бiрақ тапшылық күйзелткен сорлылар ғой, өзара там-тұмдап болса да алыс-берiс жасауға халдерi келмейтiндiктен сол бұрынғы араздық жойылмай-ақ қала берген сияқты. Екi үй арасындағы «сен-мен» дейтiн бiте қайнасқан туыстық қайта жөнiн таппады. Тек Өркенай үйiнiң Бəтжандармен ғана қатынасы жақсы. Қалима бұларды сырттан тiлдегенмен олар Қалималарға қарсы оқ атып отырмағасын бiр-бiрiне қайта айналып соға беретiн. Əрi Өмiртай мен Ұланның Өркенайға, Өркенайдың бұларға үйiрсектiгi екi үй аралығындағы қатынастың тозған шүберектей iрiп кетпеуiне бiрден-бiр себеп.

	Өмiртай мен Ұлан Өркенайдың үйiне келгенде төрде iлулi үлкен айна алдында Əбiл өзiнiң шашын алып тұр екен. Көршi-қолаңға қыдырған кiсiдей шаш алдыруға бару мұның дағдысында жоқ. Басқалар үшiн мұның өзi ермек сияқты. Шаш алу үстiнде бiраз əңгiме айтылады, артынан шай iшiледi. Бұл көбiнесе қол боста, жауынды күндерi болады.

	Көршi-қолаңмен бұлай араласу Əбiл үшiн жат қылық. Бұл мiнезiне Бəтжан да жаман таңданатын.

	– Апырай, жан баласына шашымды алып бершi деп бармайды ғой. Қолының қалай икемi келетiнiн қайдам, айнаның алдында тұрып алады да, сол қолымен басынан бiр тал шаш қалдырмайды, не бiр жерiн кесiп алмай тап-тақыр қып сыпырып тұрады ғой (Əбiл əрi солақай болатын). Мұндай бипаз, əрi жылт еткен шырайы жоқ жанды көрсем көзiм шықсын.

	Табалдырықтың ар жағынан бастарын көрсеткен Өмiртайлар өздерiне терiс қарап тұрған Əбiлдiң:

	– Е, қазақтар, неғып жүрсiңдер, төрге шығыңдар. Қазiр ет асып, шай қайнатамыз,– дегенiн естiдi.

	Əбiлдiң шашы алынып болмаған ала-құла басы екi балаға қызық көрiндi. Бiрақ мазақ ететiн бұлар емес. Кейде Əбiлдiң бұларды балдызсынып, қолын батырып, еттерiн ауыртып, қатты ойнайтыны бар. Ондайда Өмiртайдың да, Ұланның да қашып құтылуға шамасы жетпей жаны алқымдарына тiрелетiн.

	Əбiл көбiне көзтаныс жұртқа «ей, қазақтар» деп сөйлейтiн, «өзiң қай ұлттансың» деп сұрайтындардың орайы жоқ болғасын сөйте ме кiм бiлсiн? Өмiртайлар табалдырықтан берi аттай қоймады. Жеткен жерлерiнде шегенделiп қалған. Бiреу жетелемесе, қазiр берi iшке енетiн ойлары жоқ.

	– Апам қайда? – деп, Өмiртай тамағын қырнап əрең сұрады.

	– Апаң Меке-Мединенi iздеп кеттi. Ендi жыны ұстағанда солай ымдап шақыратын бопты ғой.

	– Тəтем қайда?

	– Тəтеңдi ұзатып жiбергемiз.

	– Тəтем түскi шай iшуге келе ме?

	Əбiл ала-құла басын берi бұрып, ендi ғана анықтап қарады. Өз қалжыңының балалар көкейiне қонбасына ашуланғаны ма, көзi бақшырайып, ағы молайып кеткен.

	– Ей, жаман қазақ, ұзатылған келiншек кеткен жерiне түскi шай iшуге келедi деп кiм айтты, оны қайдан көрдiң? О, мұрындарыңды ұрайын сендердiң. Кiрiңдер берi үйге.

	Балалар қозғалған жоқ. Əбiл басында қылау қалдырмай тазалап алды да, ұстарасын киiздiң бiр пұшпағын көтерiп, соның шаңына қақты. Ұстараға тот бастырмаудың əдiсi осы.

	Əбiл кеуек басты, денесi бұтақсыз қайыңдай серейген арық адам. Қолдары ұзын, саусақтары да салалы. Анау-мынау ұсталыққа келгенде алдына жан салмайтын, ағаштан түйiн түйетiн шеберлiгi қоса бар. Қандай да үлкен бiр iске мықтап кiрiссе-ақ осы ауылдағы жұрттың айызын қандырарлық өнер мұнда жеткiлiктi едi. Бiрақ Өркенай үйiнде еркек қарадан жалғыз өзi бола тұра мұндағы шаруаға сол сүйексiз жаралған қолының ұшын тигiзген емес. Одан гөрi шаш алу, қырыну, пышақ қайрау, тырнақ егеу, өз бəтеңкесiнiң өкшесiне таға қағу, қамшы өру, насыбай əзiрлеу (Əбiл өзi жас бола тұра насыбай ататын) сияқты пəлендей маңызы жоқ ұсақ-түйекке көп уақытын кетiретiн жəне оған жан-тəнiмен берiле ерiнбей мəнерлеп iстейтiн. Өркенай күйеу баласының бұл қылығына налымайтын, қайта iстейтiн шаруасы жоқ боп, екi қолы алдына сыймай отырып қалса, тұздай көздерiнiң не қызына, не өзiне оқтай қадаларын бiлiп, қайта солай серейген кеудесi бүкiрейiп бiрдемеден бас алмай жатқан кездерiне тəубе ететiн. Мұндайда Қалима да тұлан тұта қоймайды. Өркенай үшiн бұл дүниедегi қиямет сол Əбiлдiң қолы бос кезiнде басталатын.

	Əбiл кейбiр дөрекi жандардай Қалимаға өмiрiнде қол жұмсап көрген емес, қатты даусын да шығармайды. Бар кiнəсi сол екi көзiнде ғана, Қалиманың не жыны барын құдай бiлсiн, тiптi Өркенай да қызының осы мiнезiн ұға алмайды, əйтеуiр күйеуi шай үстiнде ме, жай отырыста ма, түстеп қараса-ақ болғаны шарт ете қалады. Аяғы үлкен қаңқу ұрысқа айналады.

	Өркенайдың бiр асыл арманы, ақ тiлеуi қызына құдайдан бала сұрау болса, екiншi тiлеуi Əбiл тұздай көздерiн жерден алмай, iстеп жатқан шаруасынан бас көтермесе екен дейдi. Сонда ғана дүниесi бүтiн, тату-тəттi болатынын ана көкiрегi сезетiндей-ақ.

	Күн тас төбеде. Өмiртай мен Ұлан ыстықта қайда барарын бiлмей сəл аялдаған. Өркенай кеп қалар деген үмiттерi бар едi. Мүмкiн ол көршi үйлердiң бiрiнде отырған шығар. Екi бала бақша жаққа қараған аула ортасында ескi жаңғырықтың үстiне отырды. Қалима келдi. Жақын жердегi қызылшада iстейтiндiктен ол түскi шайды үйден iшетiн. Талдырмаш денесiнен жаңа ғана ауыр жүктi жолда тастап келгендей шаршағандық байқалады. Арзан шыттан тiгiлген көйлегiнiң иығы сəл салбыраңқы. Күнге күйiп өңi де қап-қара боп түтiккен. Көздерi ауыр ыстықтан ба, қоюлана мұнартып қарайды. Сонда да жас əйелдiң өз көркi өше қоймаған. Тұла бойында бiр тазалық белгiсi iлiгiп тұрғандай. Ол далада отырған екi баланы байқап, есiгi ашық тұрған үйде де бiреу бар ғой деген оймен қаңғырлай сөйлеп едi:

	– Мыналар үйге кiрмей неғып отыр?

	Табалдырықтан ары аттай берiп, үнi өштi. Аржақтан Əбiлдiң даусы естiлген:

	– Ол қазақтар, апаң Мекеге, тəтең күйеуге кеткен десем, айтқаныма сенбей кiрмей отыр.

	Бұл сөз шаншудай тигенмен Қалима салқын қалпын бұзбады, қайта одан сайын тұйықтала түстi. Табалдырықтан iшке қарай бiр аттап бөгелдi де, басы-көзiн жөндеген болды. Сосын қара құмғанды сыртқа алып шығып, бетi-қолын жуды. Самауырын қойып, ол қайнағанша балаларға жауап қатпады. Үйге кiргенде күйеуiне бойын түзу көрсеткiсi келгендей тiк-тiк басып жүредi де, тез далаға шығады.

	Жұрт ауру, сөзшең, даңғырлап адамның басын ауыртады дегенмен Өмiртайларға Өркенайдың жөнi бөлек. Мынау бiр-бiрiне жылы сөзi жоқ, көмекейлерi тас бiтелген ерлi-зайыпты екеуден Өркенайды əлдеқайда қадiр тұтады. Ол бар болса бүйтiп далада күнсiмейдi, бағана-ақ осы үйдiң төрiнде ойнар едi. Кенет екi бала өздерi аңсаған дауысқа елең етiстi:

	– О, қарақтарым, құлындарым-ай, сендер келiп қалыпсыңдар ғой. Үйге неге кiрмей отырсыңдар?

	Өмiртайлар жалт қарасқанда желкесiнен басып, илiктiрiп əкеткен нəн арқа қурайды көтерiп келген Өркенайды көрдi. Маңдайы жерге тиердей төмен иiлген жүзiнен қат-қат тамшы тамып, буын-буыны сiресiп келе жатса да, есiк алдында күнсiп отырған балаларға деген ықыласын ашық көкiрегi ақтарып айтты. Ала арқанмен мықтап буылып, кəрi шешенiң желкесiне батқан отынды өздерi жұлып алардай Өмiртай мен Ұлан солай қарай жүгiрдi. Өркенай зiл қурайды бiрден тастай салатын емес, аузына түскен ең жақсы сөздерiмен екi баланы айнала жүрiп, жер ошақ маңынан түйедей шөгерiлетiн өзiне қолайлы жер iздей бастады.

	– Қарақтарым-ай, құлындарым-ай, сендер болмасаңдар бұл үйге кiм келер едi? Адыра қалғырлар бəрi де жат, бəрi де жау айғырдың балалары.

	Отынды жер ошақ басына дүрс еткiзiп тастай салғанда өзi де арқасымен құлап түсiп, шалқалай отыра кеттi. Тастай етiп буылған алабота, қара сора, ақ тiкен, тағы басқа өткен жылғы қурайлар сонша жерден бастары бiрiктiрiлiп, мол-ақ жеткiзiлiптi. Бұл жақта көктем, жаз, күз айларында қазан астына жағылатын отын осы. Қыста үйге темiр пеш орнатқанда тамызыққа жарайды. Тобылғы, тасжарған, тал, шырғанақ сияқты шоғы тез сөнбейтiн қатқыл отын жию өзiнше бiр жұмыс.

	Алғашқыда балаларға жаны суырыла сөйлеген Өркенай ендi өз жайына ауысты.

	– Бұл қу бейнеттен тiрi жүрiп арылатын мен бе?

	Өркенай екi дүниенiң бейнетi жайында сөйлегенмен ең алдымен осы дүниедегiсi бататын сияқты. Маңдайындағы тер басқан қыртыстары осыны айтады. Өркенай кенет шошынған түрмен сыбырлап сөйлеп, Өмiртайдан үй жақты иегiмен нұсқай кiм бар деп сұрады. Өмiртай өзiне тура қараған қарт ананың көздерiн тер ме, жас па көлкiлдетiп жiбергенiн байқады. Оларды ақшыл өңiнен ажырата қою қиын едi. Аздап бұғағы да салбыраған. Екi беттегi əжiм айқыш-ұйқыш жыртылып-айрылып жатыр. Өмiртайдан Əбiлдiң үйде екенiн бiлген кемпiр сұқ саусағымен екi ернiн басып, «сөйлеме, тiптi қыбыр етпешi, айналайын» дегендей белгi бердi.

	Ендi көп отырған жоқ, кəрi қарғаға ұқсайтын жалба-жұлба үстi-басымен орнынан ширақ тұрды да, буулы арқанды да шешпестен жаңа қызы сыртқа алып шыққан құмандағы сумен бетiн шайып, екi баланы жетелей iшке ендi. Бұлармен қабаттасып Қалима да самауырынды кiргiзген.

	Жайшылықта сөзшең Өркенай Əбiл барда сап тынатын. Өмiртайларды сылап-сипай, шайды асықпай ұрттап отыр. Қызы мен күйеу баласына тура қараудан қорқатын сияқты. Шай бiраз iшiлiп қалған кезде Қалима кенет өзiнен жоғары отырған Əбiлге шарт ете түстi:

	– Немене соншама көзiңмен жеп қояйын деп отырсың? Алып жейтiн құдай сен болсаң да қадалмай отыршы! Сен-ақ өлтiрдiң осы менi!

	Қалиманың мiнезiн жаңа көргендей қарағаны болмаса Əбiл жүзiнде оқшау белгi жоқ. Қайта енесiнiң, кiшкентай балалардың көзiнше сыпайылық сақтағысы келген жадыраңқы түрi бар.

	– Шыбық тимей шыңқ етер, саған не болды? – деп мырс еттi. Сонда ғана мұның көзқарасынан бiр жамандық аңғарылып қалғандай. Темiр шымшуырмен бүйiрiн бұрап алғаннан кейiнгi арсыз сұрағы сияқты естiлiп едi.

	Өркенай қызы мен күйеу баласының сөз алмасуынан бiр пəле ұшығын көргендей мазаланды. Тiл қатып, қой деуге, тiптi тура қарауға да батылы бармайды. Ондай арашаның таяғын талай жеп, дəмiн татып көргеннен кейiнгi естиярлығы едi. Тек бiр қолын тынымсыз жүгiртiп, екi баланы бұрынғыдан да бауырына тарта түстi.

	Өмiртай қауiптене бастап едi. Далада күн ыстық, Ұлан шайдан терлей бастапты. Тап қазiр оны жетелеп шыға жөнелудiң ретi тағы жоқ. Ақырын күтпесе болмайды. Шайдың да берекесi кеттi. Əбiлдiң мiз бақпай мұртынан күлiп айтқан тағы бiр сөзiнен Қалима бiржола жұлынып шыға келдi.

	– Саған жағынып өлгiм келмейдi. Осы жағынғаным да жетедi. Бит терiсi биялай, қашанғы менi қажай бересiң? Жалғыз қалсам да өлмеймiн. Аяқ-қолым сау тұрғанда аштан өлмеймiн, ұқтың ба? Сенсiз-ақ күн көремiн.

	Ол стол басынан тұрып кеткен. Ауызғы бөлмеге барып орамалын бетiне басып жылап тұр.

	– Отқа жанатын тарсылдақ қурай, сен мына шешеден тумағансың ғой деймiн. Əлде əкең марқұмның мiнезi осындай ма едi? – Əбiл шайды одан сайын сораптап ұрттап, жайғасып iшiп отыр. Кесесiнiң түбi саусақтарының ұшында ғана тұр.

	– Сенiң барлық пейiлiңдi бiлiп отырмын. – Қалима орамалын бетiнен алып, бер жаққа бұрыла сөйледi. Көздерi қан теуiп қызарып кетiптi. Түтеп шапшып тұр. – Ұғатын кезiң, жетiп едi ғой. Бала таппаймын мен, оны бiржола мойында. Мойындамайды екенсiң, жолың əне. Екi байдан бала таппағанда сенен табады ғой деп пе ең? Тағы бала тауып, оны қылқындырып өлтiрiп жатқан мен жоқ. Құдай бермейдi, мен таппаймын. Құдай нақсүйерiң болса, өзiң барып сұрап ал.

	Қалима орамалын қайта бетiне басып, ендi бода-бода болып жылады. Əбiл түйсiк жоқтай мүлдем жайбарақат отыр.

	– Шiркiннiң тiлдiсiн-ай, – деп бiр қойды.

	– Тiлдiсiн-ай дейсiң. Қайтсем осы сөздi шығарамын деп, қанжардай қатып, қасы-қабағыңмен менi бағып отырған өзiң емеспiсiң. Менi соқыр деп ойлайтын шығарсың. Мен соқыр емеспiн. Өзгенiң пейiлiн болмаса да, тап сенiң пейiлiңдi ұғуға жараймын. Бала керек адамға мен жоқпын деп баяғыда айтқамын саған. Адастым, жаңылыстым дейтiн сен емессiң, менi қыздай алған сен жоқсың.

	Өркенай өңi қуқыл тартып, шайды зорлана iшiп отыр. Бəтжан балаларына ғана естiлетiндей етiп күбiрлеп қояды.

	– Қыз шешеге тартса өсiте ме? Он екi бала тапқан шешесi мен.

	Маған тартса қайсы?

	Бұл түбiнде тықыр осыдан келедi-ау деген Əбiлге бағыштап айтқан сөздерi. Екi күйеуден шыққан Қалиманың намысын ендiгi тыныс-тiрлiгiндей ойлайтын шеше оның Əбiлмен əрбiр шекiсуiне, құлаққа жағымсыз күңкiл сөздерiне дейiн тұла бойы тiтiркене қарайтын. Мұндайда құлағы шуылдап, жалғыз тиянағы Қалима тағы ел аузына iлiгiп, сол көп ауызға қақпақ болмақ ниетi өзiнiң парша-паршасын шығарып əкетiп бара жатқандай жайсыздыққа ұшырайды. Елiрме ауруы ұстайтын шамаға да жетедi. Үй босағасының қақ айрылып, екiге бөлiнiп түспеуiне тiрек көретiн Əбiл алдында өзiн қатал ұстап буын-буынын құрыстыра ма, ол ауруға мұндайда оңайлықпен жеңсiк бермейдi. Əңгiме бұлар кетiп үй оңаша қалғанда болады.

	Жалғыз отырса Өркенай көкейiндегi күйiк пен өкiнiш судай ағытылады. Сөйтедi де, қол-аяғы қалтырап, дамыл таппай сөйлей бередi. Үйге бас сұға қалған көршi-қолаң, тiптi Өмiртай мен Ұлан сияқты жас балаларға дейiн мұның сөзiнен мезi болып қашып шығады. Бiр заманда басына саңлау түскендей аңырып тұрады да, өз ауруына ем тапқанын түсiнедi. Мiнезi де қалт өзгередi. Босағада үюлi жатқан арқанды iлiп алып қыр жаққа қурай теруге жөнеледi.

	Ауыл əйелдерi кешке жұмыстан отын арқалай қайтады. Қалима ондай қосымша бейнеттен əлдеқашан арылған. Басқадан таршылық көрсе де, Қалима үйiнде дəл отыннан кенделiк жоқ. Үй ауласында үнемi отын молшылығы аңғарылады. Кейде Өркенай тəуiр арқалаған отынын Бəтжан үйiне апарып тастайтын. Мұнысын қызына бiлдiрмейдi. Бiле қалса тағы шатақ.

	– Өле алмай жүрген сорлы, бiреудiң отынын тасып өлейiн деп пе едiң? Онан да жайыңа өлсеңшi. Құдай күң қып жаратқан соң болмайды екен тегi. Бiреудiң отымен кiрiп, күлiмен шығуға мойныңды созып тұрасың, – деп қызы жер-жебiрiне жететiн.

	Бiрде Қалима осындай қаңқу үстiнде сөз жарыстыра берген шешенi көсеумен қақ бастан ұрған. Соққыдан жағы қарысатын Өркенай ма:

	– Əбiл үшiн таяқ жедiм-ау. Жалғыз қыздан таяқ жедiм-ау, Əбiл үшiн таяқ жедiм-ау, – деп зарлап қоя берген.

	Мына сөзi Қалиманың мүлдем шымбайына батқан, ендi басқа-көзге қарамай төпелей берген.

	– Əбiл үшiн дейсiң бе? Мə саған, мə саған? Əбiл үшiн, – деп екiлене түскен.

	Өзiн бiржола ырықтан кетiрiп алған Өркенай ол соққыға шыдап беретiн, тiлiн де тартпайды.

	– Əбiл үшiн бəрi, қыз-ау, Əбiл үшiн, – деп ендiгi жерде қу тiлдiң кесiрiнен ғана үстi-үстiне таяқ жеп жатады.

	Жалғыз қызының соққысын майдай көретiнi он екi баладан қалған осы тiректiң қай қорлығына да шыдап, оның тiрi екенiн терiсiн тыз-тыз еткiзген таяқ арқылы түйсiнсем де құдайға шүкiр деп ойлай ма, əйтеуiр қарт ананың басына соққы жауғандағы мiнезi осындай едi. Бiр ғажабы қызы мен күйеу баласының арасындағы əрбiр сөзге күдiктене шоши қарайтын ол Қалима өзiне таяқ жұмсағанда Əбiл үшiн соғасың деп зар еңiрейтiн. Бұл қызын Əбiлмен жымдастыратын сөз емес. Ауру адам өзiнiң түпкi ойынан жаңылып қалып, осы уақыт iшiнде бiр ауыз жылы сөзiн естiмеген, iлтипатын сезiнбеген бұл үйдегi туысы бөлек үшiншi адамды қалай да жат санайтын ниетiне басқанын аңғармай қалатын.

	Бүгiн шеше мен қыз арасында тағы үлкен ұрыс болды. Əбiл шайды асықпай iшiп болды да, ауызғы үйде əлi жылап тұрған Қалиманың қасынан үндемей өтiп, жұмысқа кеттi. Оның қарасы батқасын Қалима шайға қайта отырғанымен жөндеп шай iше алмады. Өз-өзiнен тұлан тұтып сөйлей бердi.

	Жаңбырдан қорыққан балапандай бүрiсiп, Өмiртай мен Ұлан тағы бiр пəле туып кете ме деп, Өркенай қасында одан сайын жермен-жексен бола түстi. Ол екеуi манадан берi Қалиманы жылатқан Əбiлдi оқты көздерiмен қадаса ендi ол жоқта Қалима тарапынан бiр дауылдың тұрғанын сезген. Ендi тек əлсiз болмыстарымен Өркенайға қорған болмақтай.

	Бұлар үшiн Қалиманың Əбiлмен емес, Өркенаймен дауы қауiптiрек. Қалиманың өзi бұрқан-талқан болмаса тап Əбiл тарапынан екi бала байқайтындай жойқын əрекет жоқ. Шеше мен қыз iлiнiссе, үйде əңгiр-таяқ ойнап, Өркенайдың соққыға жығылуымен тынады.

	– Бұрынғы қатыныңнан бала сүйiп, барқадар тапқаныңды көрiп едiм ғой. Барқадар тапсаң менi алар ма едiң? Мен саған бала тауып берем дегем жоқ. Ит құсап көзiңдi сатып, тiлiңдi салақтатып өзiң келгенсiң. Менiң шақырған жерiм жоқ, – деп Қалима көз жасын сүртiп қойып, Əбiл кетсе де оған айтатын сөзiн тауыса алмай отыр. Өркенай да бiрдеңе деп күбiрлей берiп едi. Осы күбiрi шаншудай тидi бiлем, Қалима қып-қызыл болып кеткен жасты көзiмен жалт қарады.

	– Не деп тантып отырсың? Тағы да жыныңды шақырып отырсың ба?

	Өмiртай мен Ұланды ендi тығырыққа бiржола қамаған Қалиманың осы сөздерi. Қызының мiнезiнен жасқанып, тiлiн тарта қоятын Өркенай тағы жоқ.

	– Сен неменеге ашулана бересiң? Жұмысыңа баратын уақыт болып қалды ғой. Бəрi де құдайдың қылығы ғой? Оны Əбiл түсiнбейдi дейсiң бе?

	– Сен, қақпас, Əбiлдiң сөзiн сөйлемей-ақ қой.

	– Сөзiн сөйлегем жоқ, тек сен ашуланбасын дегенiм ғой.

	– Əбiл түсiнбейдi дейсiңбең не? Ол түсiнсе өстер ме едi? Əбiлдiң кесiрi мен сенiң жын ауруың менi жеп болды. Жеп болдыңдар менi екi жақтан. Бұдан ары жейтiн түгiм қалған жоқ.

	– Өй, қыз-ай, сен де қайдағы жоқты айтады екенсiң. Мен де қанша жүредi дейсiң? Əйтеуiр менi құдай сенiң алдыңда алсын.

	– Құдай сенi көрiп тұр, менiң алдымда алмайды, менi сенiң алдыңда алады. Осыған жазған.

	– О жағың қарыссын, қыз, жағың қарыссын. Ендi көрмегенiм сол ма едi.

	Шешенiң бұл сөзi басу айтқандай едi. Қалима сонда да болса Өркенайдан көзiн алмай тарпа бассалуға қайтсем тiлiн шығарам дегендей, қадала түстi. Төмен қарап отырған Өркенай Ұланның басын сипап қойып, əлденуақытта ойына түскен тағы бiр сөзiн айтты:

	– Бағана отынға бара жатсам, Тəнтiбаланың енесi əлгi Қамар ұшыраса қалып, ананы-мынаны айтады. Екеуiмiз айлас қатындарға ұқсап, көп тұрып қалдық. Қайдан еститiнiн қайдам, кəдiмгi осы үйдi тергейтiндей-ақ сұрай бередi. Бiреулер айтады дейдi, сенiң күйеу балаң мен қызыңңың тұзы жараспай жүр дей ме. Бұл не деген сөз деп, қазақ пəле аңдымай жүре ме, қадалып сұрай бередi, сұрай бередi.

	Пəле осыдан басталды. Ғазиз шеше қызының үндемей қалғанын құшырлана тыңдап отыр деп ұқса керек, Қалиманың бiраз сырын жұртқа жайып алғанын аңдамай жеткiзiп қойды. Қалима атып тұрып шешесiн аямай ұрып салды.

	– Əбiл үшiн таяқ жедiм-ау, – деп шеше бұрынғы дағдысымен қатты зарлап едi.

	Қалима одан сайын екiлендi. Ер адамша кəрi кiсiнiң жағасынан екi қолымен ұстап көтерiп алып, жерге қайта ұрғанда ол бiр жақ жамбасымен жерге дүрс еттi. Онымен қоймай тiзесiнен, жамбасынан аяусыз тепкiледi.

	Бүгiнгi шатақ түрi бөлек едi. Жағы талмай азынаған шеше Қалиманы одан сайын өшiктiре түстi. Ақырында Қалима шешесiнiң үстiндегi шапанын жұлып алды. Табалдырыққа апарып бiр етегiн аяғымен басып тұрып қос қолдап тартып, қақ айырды. Ұлан əдетте Өркенай мен Қалима шекiсе қалса жыламайтын.

	Ал бүгiн мына қақ айрылған шапанын қолына алып тұрған Өркенайдың мүсəпiр түрiн көргенде көзiнен жас бұршақтады.

	Өркенайға осы да жеткiлiктi. Қалима жұмысына кетiсiмен өзiнiң сорлы халiне тап бұлайша жыламсырап жаны ашып тұрған Ұланды көргенде жаңа ғана қызынан көрген барлық қорлығын бiр-ақ сiлкiп тастап, төбесi көкке жеткендей болды. Қызының тепкiсiнен қатты сiресiп қалған сүйектерiн ауырта-мауырта Ұланға ұмтылды. Жас домалаған бетiн шəрбəт суын ұрттағандай құшырлана сүйдi. Тек артынан барып қана қақ айрылған ескi шапан мен сол ескi шапандай қадiрсiз өз тiрлiгiне ой жүгiрткен болды, бiраз аңырып тұрды. Сөйтiп тағы да сеңдей бұзылды. Қайтып Өмiртай мен Ұланға назар аудармастан зарлап сөйлей бастады. Нысанаға алып бар даттайтыны құдай, құдiрет. Басқа тiлге тиек етерлiк еш ұғым басына келiп көрмеген.

	Өмiртайға шешесi талай рет таптап айтып түсiндiрiп қойған. Өркенайдың өзiнен-өзi көп сөйлеп кететiн ауруы ұстай қалса, Ұлан екеуiнiң оның қасында қала бермей тез шығып кетуi керек. Өмiртай солай iстедi де. Ұланды жетектеп, Өркенайдың бiр ығын тауып шығып кеттi.

	Кемпiрдiң бүгiнгi мiнезiнде көп ұзамай тағы бiр өзгерiс туды. Бойын кернеген ағынды тоқтатып, оған тосқауыл болатын күш көзiне көлбең еткендей барлық ниетi соған ауды. Тез қимылдаған ол столдағы кеселердi жиып, самауырынның күлiн қақты. Арқанды алып, тағы қурай теруге кеттi. Түске дейiнгi бейнетi аздай жаңағы тепкiден сай-сүйегiнiң сырқырағанын да елең қылмастан еш пəлекетi жоқ сау адамша ширақ қозғалады. Қалима қақ айырған ескi шапанын қоса ала кеттi.

	Түстен кейiн де күннiң қызуы қайтпаған. Өркенай бiр арқа отынды күн ұясына батуға таянғанда əрең терiп болды. Бүгiн қурай түбi бұрынғыдан да қатайып кеткен тəрiздi. Əншейiнде оңай жұлынатын алабота мен ақ тiкендi тарта-тарта екi алақанынан түк қалмады. Шиедей қызыл қан желiм сияқтанып, не ұстаса да жабыса бередi.

	Бұл бiрден шамасы келмей тыртысып жатқанда қурай оқыс жұлынып кетсе, шалқасынан түсiп, сүйек-саяғы бiржолата қирап қалғандай көпке дейiн тұра алмай жатады. Бiрақ тағдыр тəлкегiне өлiспей берiспейтiн табандылығы жеткiлiктi. Кəрi сүйегiн өз қолымен қайта құрағандай тыпырлай түрегеледi.

	Қызынан соққы жеп, еңiреген кəрi шеше өзiнде жоқ бiр тегеурiндi тауып алғандай. Алақанынан қызыл қанды ағызып жүрiп, əдеттегiден молырақ жақсы бiр арқа отынды буып алды. Сай мен төбелердi жағалай бақша-бақшаның арасымен үйге жеткенше ел жұмыстан келiп те қалған. Өркенай өз басындағы ауыр азаптай зiл көтерем отынды бұл жолы Бəтжандiкiне апарды. Манадан ойлаған ойы да осы.

	Жұмыстан қайтып, Мəрəйiм үйiнiң тұсына жеткен Бəтжан өз ауласына дəу арқан отынды дүрс еткiзiп, өзi бiрге құлап түскен Өркенайды көрiп:

	– Мына сорлыға не болды? Не азап қуды екен соншама? Бiздiң үй отынсыз қалса да, осы қылығыңды қой деп талай айттым емес пе? – деп күйiне өзiнен өзi күбiрлей сөйлеп, аяғын тезiрек басты. Өмiртайлар өз шешесiнiң келгенiн көрмей қапты. Өркенайға жақындап, тағы соны төңiректей бастаған. Бəтжанды алғаш байқаған Өркенай. Ол арқасын отынға жабыстырған күйi үйiнен өлiк шыққандай дауыс салып едi:

	– Қой, ойбай! – деп зiлдене қолын сiлкiлеген Бəтжан қимылынан соң ғана басылды.

	Бiрақ ғазиз шеше қатты демiккен. Үнi өшкенмен тамағына тас тығылғандай қайтсе де бiр дауыс шығарып тынбайтын түрмен солқ-солқ етiп, қырылдай бердi. Түр-түсiн жақыннан көрген Бəтжан тез үйге кiргiзiп едi. Өркенай көз жасын осында төгiлттi.

	– Жыламашы, ойбай, боздамашы, не болды, жайлап айтшы, – деп Бəтжан зар илегесiн ғана қатты аңырамай, жас балаша жiңiшке үнмен сыңсып жылады. Сөйттi де, мана Қалима қақ айырған ескi шапанды Бəтжанның алдына жайып салды. Онсыз да əр жерiнен мақтасы көрiнiп, тозығы жеткен ескi шапан мына түрiмен қайтып таңы атып, күнi шықпайтын сорлы тiрлiктiң өлексесiндей адам шошырлық екен. Қыста да, жазда да иығынан тастамайтын осы жүн-жұрқа да бұған көп болыпты.

	– Қарағым, Бəтжан-ау, құдайдан жасырмағанды сенен жасырам ба, мiне мынау, – деп байғұс ана қатты зарлана қызынан көрген бүгiнгi қорлығын үздiк-создық етiп, шамасы келгенше айтып шықты.

	Кешкi тамақты əзiрлеп, Өркенай бəрi iшiп болғасын Бəтжан кəрi шешенi үйiне ертiп барып, Қалимаға қатты ұрысты.

	– Кiмiңбаросыжалғыз шешеңнен басқа? Немене осыкемпiрден құтылсам бiр жақсылыққа қолым жетер деймiсiң. Шешенiң жөнi басқа, шешенiң алдындағы борышты оны Меккеге үш рет жаяу арқалап барып, өтей алмайсың деген. Ата-бабаларымыздың сөзi осы. Туған анасын жылатып, оңған адамды мен көрген емеспiн.

	Жас шамасы қатарлас болса да, Қалима мойнынан су құйылғандай Бəтжанның бұл сөздерiне жауап қайырмады. Əбiл үйде жоқ едi. Ол кiргенде Қалимаға айтқанын батыңқырақ етiп қайталап шықты. Əбiл де естiсiн деген сыңайы. Кейде Қалиманың сөзуар шешенi сол Əбiл тыныштығын ойлап сабайтынын бiлушi едi. Бiрақ ол Бəтжан не деп жатыр, естiмейтiн, аңғармайтын меңiреу адам сияқты. Соған аздап ашуланған Бəтжан:

	– Əбiл, немене сен де осы кемпiрдi артықсынып жүрсiң бе? – деп тiкелей өзiне қадалды.

	– Ойбай-ау, Бəтжан, ол кемпiрге қыңқ десем иман бұйырмай кетсiн, – деп езуiне күлкi үйiре қырыстау жауап қайырды.

	«Қоянның түрiн көрiп, қалжасынан түңiл» деген. Бəтжан мыналардың сөз ұққан ұсқындарына қарап налыған. Сонда да тоқталмай тағы бiраз сөйледi. Кетерiнде:

	– Жылатпаңдар кемпiрдi, жалғыз кемпiр сендердi шаян болып шақпайды. Қайта түзден отындарыңды тасып, үйде шаруаларыңды бiтiрiп, тым болмаса жұмыстан қайтқанда колдарыңды бос қылуға жарап жүр, – деп ерлi-зайыпты екеуiне кезек-кезек қадалып, ойындағысын ашына сарықты.

	Қалимада үн жоқ, Əбiлге əсер ету қиын. Құлан жаратындай қылпылдатып пышақ қайрап отыр. Қайта-қайта бармағымен жүзiн көрiп өткiрлей түседi. Бəтжан осы қылықтарын жаратпайтын. Бұл үйден шыға бере сорлы кемпiрдiң қасiретiнен бөлек тағы бiр уайым басына орнағандай титықтап бара жатты. Iлтипатсыз, мейiрiмсiз жандардың салған уайымы.

	Əбдiраш жұмыстан кеш қайтатын. Бəтжан үйiне келгенде ол əлi жоқ екен. Екi бала əбден ұйықтап қалғанда ғана оралды.

	Күйеуiнiң тамағын берiп отырып Өркенайдың бүгiнгi тақсiретiн түгел айтып бердi. Жыпылықтаған қып-қызыл шам сəулесi көзiнде ойнаған Əбдiраш үй кенересiнен əлдененi аңдағандай сəл аңырды да, алдындағы кеспе көжеге қайта бас қойды. Жұмыстан қалжырап қайтқан ол сол үндемеген күйi жатып қалды.

	Бəтжан кеткенде Қалима бiрмаша жуасып қап едi. Бiрақ төсек сала бастағанда Өркенайдың артық бiр сөзi үшiн қызы оны тағы мүжи бастады. Бұл қаңқу Əбiл шешiнiп ұйқыға ыңғайланғанда ғана тоқтады.

	* * *

	Дəу қамбаның iшi шiрiген алма сасиды. Төгiлiп жатқан ондай жемiс жоқ. Кiндiктен келетiн бораларда1 бидай, арпа, сұлы үйiндiлерi жатыр. Бiр бұрышта сыз топырақтан иiсi шыға бастаған терi-терсек көрiнедi. Осы көктемде, жазда колхоз орталығында сойылған малдың санын соған қарап бiлуге болады. Одан берiректе бал құйылған аппақ флягтар тұрады. Даңғарадай үлкен қамбада көзге шалынар басқа ештеме жоқ. Жуан бөренелерден орнатылған тiреулер болушы едi. Оған қағылған темiр қадалар қазiр бос тұр. Бұрын iлiнген мал етiнiң қызыл қан таңбалары ғана қалыпты.

	Ауық-ауық жылт етiп, пышақ үстiнде бөлiске түсетiн тəттi тағам қалдықтары қамбаның iшкi ауасын неше алуан иiске толтырып тұратын. Осының өзi-ақ ашқарақ жұртқа жұпар аңқиды. Əрi-берi жүрген жұрт қамбаның аузы ашық тұрса, еш шаруасы болмаса да бiр бас сұқпай өтпейтiн.

	Қамбаның үлкен қақпа есiгiне таяу тұста Əбдiраш қап-қап астықтарды кiрге өлшеп жөнелтiп жатқан. Астық қабылдаушылармен қолдарын сiлкiлей сөйлесiп, əлде не үшiн жиi-жиi келiспей қалатын сияқты. Түкпiрдегi боралардан астық қаптап, оны кiрге салып, одан əрi сыртқа қарай арқалаған жас жiгiттiң жақ терiсi екi қат əжiм жасап, жиырылып, ақсия күлгендей ақ тiстерi ашыла кетедi.

	Əке аяғына оралып, қап арқалап жүрген жiгiтке қарсы кеп қалған Ұланға ол солай көрiнген. Өмiртай да осында. Ол iнiсiн ақ флягтарға жиi-жиi ымдап шақырып, саусағымен бал жалатады. Тəттi дəмiне сүйсiнгенмен Ұлан олай қарай аса елiктемей үйде де сирек көретiн əке қасында көбiрек болуды қалайды.

	Əбдiраштың қасында Молдамұрат бар едi. Сəлден соң Калугин келiп, Молдамұрат екеуi оңаша сөйлесiп тұрды. Балалар əке қасында одан көп саса қойған жоқ.

	– Əбдiраш, ана қамбаның құлпын аш! Тез бол! – деген бiреудiң айбатты жуан даусы бəрiн елең еткiздi. Молдамұрат пен Калугин де жалт қарады. Бiр уыс кiлттi шылдырлатқан Əбдiраштың соңынан бəрi лап қойды.

	Жаңағы дауыс Жаманқұлдiкi екен. Əбдiраштың қимылын сылбыр көргендей қабағынан қар жауып, дегбiрсiзденiп тұр. Қамбаның iшi-сыртындағылар Жаманқұлға қарауды қойған. Мұның iсiнiп, күпсiнiп тұрғаны бұл ауылға көзтаныс қызыл жағалы толық денелi милиция бастығы Алексеев, тағы бiр жас қазақ милиционер жабайы адамдардай жан-жағына алара қараған екi ұрыны ұстап əкелiптi. Жаманқұл бұларды қақпанға өзi түсiргендей-ақ:

	– Атаңа нəлет иттердi шiрiтейiн осында. Денесiн сүйретiп бiр-ақ шықсын, – деп қоразданып қояды.

	Екi ұры қарсы қамбаға қамалып, сыртынан құлып салынғасын арт жақтағы үлкен терезеге шығып отырып, өздерiн одан сайын қызықтатты. Осы маңдағы балалар оларға «мə, құрт жеңдер» деп, кiшкене ақ тастарды лақтыра бастады. Терезе əйнексiз, тек темiр тор қағылған. Ұрылар қайта-қайта қолын созғанмен тас оларға жеткен жоқ.

	Ересектер де топ-тобымен ұрыларға қарасып, өзеуреп қызық əңгiмеге кiрiсiп кеткен. Молдамұрат пен Калугин бiр бөлек тұр. Калугин аздап қыр көрсете сөйледi. Ол Алексеевпен бiр тiл қатысқанда-ақ бұлардың қайда, қалай ұсталғанын бiлiп алған. Ендi Молдамұраттың аузын аңқитып, əрбiр сөзiн салмақтап, созып сөйледi. Көбiрек тыңдатқысы келетiн сияқты.

	Бұларды сырттан бақылаған Өмiртайдың бiр ұққаны екеуi де Алексеевтi мақтай бастады. Оның қырағылығы керемет екен.

	Жағасы ғана емес, өзi де қызыл жүздi, етжеңдi орыстың зор денесi ауыл адамдарына үлкен беделдей. Ол судың ар жағында қойнау iшiнде жаңа ғана түтiн түтетiп келе жатқан Текелi қаласында тұрады. Бұл ауылда жиi болады. Əрi Рəшпен тең адамдай сөйлесетiн. Рəш те мұның айтқанының көбiн құп көретiндей.

	Осы маңда кенет Месқұл мен Лəмбек ұшыраса кеттi. Тапа тал түсте бұл екеуiнiң бас қосуын жұрт күнде көре бермеушi едi. Лəмбек Месқұлдай емес, инабатты, кiшiпейiл адамға көбiрек ұқсайды. Анау терезеде отырған екi пақырға масайрай қарағанда көзiндегi жарқыл ғана жұртқа əлде бiр сырын шашқандай.

	Месқұл мен Лəмбек көп тұрмады, жұрт назарын байқағандай екеуi екi жаққа қараларын батырды. Əлде бiр уəде үшiн қажет болған қас қағымдай сəттегi ұшырасулары сияқты. Қазiр Месқұлдың ашқарақтанып қалған кезi. Түнеукүнгi Дүйсекеш пен Нұрқанға қара жердiң шекесiн ойдырам деген талабынан Калугиннiң кесiрiнен ешнəрсе шықпаған. Сол Калугин арқылы бұл хабар Алексеевке, одан «Қора-Талды» колхозының басшыларына жеткен. Алексеевтiң өзi келiп көрiп, аңду қойған. Ол маңға Месқұл қайтiп жоласын.

	Ұсталған екеуге қарасында қауiп белгiсi жоқ, өз жырындылығына масаттанған қалпы бар едi. Тор көздi терезеде отырған екеудi мазақ етiп кеткендей. Қамбаның қасына сары жорғаны салдыртып Рəш келдi. Астындағы атынан өзiнiң екпiнi қаттырақ екен. Ұрылар отырған терезеге қадалғанда оларға садақ тартқалы тұрғандай жүзi қатулы едi. Əр жерде шашау-шашау ұсақ балалар тобы көрiнедi. Ересектерден тек Молдамұрат қалыпты. Ол Рəшқа қарсы жүрдi. Бастықтың ыңғайын байқамақ жалтақ пiшiнi бар.

	– Мыналарды Алексеев қашан əкелдi?

	Бұларды Алексеев əкелуге тиiс екенiн бастықтың бiлетiнiне Молдамұрат таңырқап едi. Молдамұраттың берген жауабын Рəш өзi толықтырды.

	– Көктемде тұқымдық астықты ұрлаған осы иттер екен. Бұлардың құйыршықтары əлi бар көрiнедi, оларды ұстаса Алексеевтiң молодец болғаны.

	Ертеңiне ұрыларды Алексеевтiң өзi келiп, аудан орталығына əкеттi. Оларды ауылдың бүкiл баласы ұбақ-шұбақ болып шығарып салды.

	* * *

	Қауырт жұмыс шақтарында Өмiртай мен Ұлан əке қасында көп бола алмайды.

	Бүгiн де мына түс əлетiнде əкелерi үлкен қамбаны жауып, басқа шаруалардың қамымен кеткенде екi бала үйлерiне қайтып, жолай Алтынайдiкiне соқты.

	– Əй, əкелерiңнiң қамбасынан маған бал əкеле жатырсыңдар ма, апам шайына салып iшсiн деп? Сендер оны ойлайсыңдар ма? Шешелерiңе аумай тартқансыңдар ғой, əдiре қалғырлар. Əбдiрашқа тартсаңдар мұндай болмайсыңдар, шешелерiңе тартқансыңдар. Ой, мұрындарың құрсын. Əкелерiң ұстаған қамбада жаңа сойылған малдың етi тұр. Апам асып жесiн деп бiр жiлiгiн ала келсеңдер қайтедi?

	Өмiртайлар табалдырықта состиып тұр. Алтынайдың екi баласы жаңа ғана төбелесiп, шешелерi əрең айырса керек. Екi бұрышқа арқаларын сүйеп, бiр-бiрiне жаулықпен қараған түрлерi бар. Бiраз боздап алғандары да анық. Көз жасынан беттерi ағал-жағал. Алтынай аласа стол басында шайды өзi жалғыз сораптап отыр. Өмiртайлар туысқан бола тұра мұның балаларымен аса сырмiнез емес. Алтынай Бəтжанның екi ұлына шай iш демедi. Сəлден соң төрт бала есiк алдында ойнады. Алтынай да күн шуаққа шыққан.

	– Əй, мынау Əбдiраштың балалары ма ей? Апырай құйып қойған əкесi, – деп келе жатқан Молдамұраттың əйелi Самал екен. Құдалық туыстырған, қазiр араларын бақша ғана бөлiп тұрған екi көршi үйдiң бiр-бiрiне деген iлтипаты əлi де баршылық.

	Самал аздап күлкiге əуес. Ондайда ақ тiстерi одан сайын ажарын кiргiзетiн. Қазiр Алтынайға Сенбек молданың кешегi бiр қызығын айта бастады.

	Алтынай дiмкəс көңiлдi, аса дiндар адам. Сенбектiң бала мiнезiне өз басы да талай куə болғанмен ауылдағы кəрi-құртаңның ермегiне жарайтын жалғыз молданы қатындардың əжуа еткенiн жақтырмайтын. Молданың бала мiнезiн өзiндiк бiр қасиетiндей көргiсi келетiн. Қазiр Самалдың əңгiмесiн қабағын қарс жауып тыңдады.

	– Кеше бiздiң мынау Теректi жақтан туысқанымыз келiп, əлгi Қыдырбектiң баласы Таңатар. Ойбай, соның алдында күлгенiм күлдiм, қара жер де болдым. Ол бiздiң ауылға қыз iздеп кептi. Менi жеңгесiнiп, осы ауылда бойжеткендерден кiмдер бар, кiмнiң қыздары бар деп жағалай сұрастыра бастады емес пе?

	Баланың өзi жақсы бала, мал бағады екен. Əке-шешесi қартайып, малдың көшi-қонымын ауырсына бастапты. Сосын өзi əйел алып, малымен бiрге көшiп əке-шешесiн ауылына қалдырмақ қой. Ендi менен кiмдер бар деп сұрады. Сосын ендi ең алдымен аузыма түскенi сол болғасын, ойбай, анау молданың Ақлимасы бой жетiп отыр дедiм, ендi қайтейiн. Бала Сенбек молданы бiледi екен. Қызы қандай, жүрiс-тұрысы қандай деп сұрай да бастады. Мен ертеңiне Сенбектiң үйiне ертiп барып, сөйлестiрмекшi де едiм. Сөйтiп отырғанымызда Сенбек молданың өзi сап ете қалғаны ғой. «Е, мiне, ақсақалдың өзi де келдi ғой» дедiм. Жiгiттiң жүзi жайнап сала бердi. Сосын молданың жанын қояйын ба, анау-мынау деп бұлталақтамай сөздi турасынан айта бастадым емес пе? Бойжеткен қызды үйде сақтайтын несi бар, құдайдың да, адамның да жолы осы ғой ендi. Сонда Сенбек молданың əлгi балаға, «қарағым, менiң сол қызымды алатын болсаң ала биемдi қосып берейiн» деп салмасы бар ма? Өйбу, құдай-ай, жаңа ғана жымыңдап, молдаға пейiл бере бастаған бала мына сөзiн естiгесiн шалқасынан түстi. Е, бiреудiң құтыла алмай отырған қызын қайтсiн? Ауру бiрдемесi бар ма деп күдiктендi ме, əуелде кiм бiлсiн? Өңiнiң қаралығы демесең қызының қол-аяғы балғадай емес пе?

	Қаншама дiнi қатты болғанмен Сенбектiң осы қылығына Алтынай да зорлана күлiп едi. Артынша тез тыжырына қалды. Самалдың саңқылдаған күлкiсi мұның бүйiрiне бiз сұғып жатқандай. Молда туралы басында бiр мысқал да ой қалған жоқ.

	«Апырау, осы Бибiш не iстеп жүр екен, мынау бiр пəленi тұспалдап отырған жоқ па?» Самалға ендi жаман көзбен қарады. Əлдененiң салқынын сезгендей денесi мұздап қоя бердi.

	Мұның үлкен ұлынан қара қағаз келгесiн келiнi Бибiш аға-жеңгесiнiң үйiне кетiп қалса да, Алтынай уақытша айрылысқандай оны жатқа қимайтын. Мынау Самал ендi ойда жоқта бiр сұмдықтың ұшын шығарып отырғандай көрiндi.

	– Бибiш қайда? – деп Алтынай ендiгi жерде Самалдан сыр тартпаққа да аңсары ауды.

	– Мана ағасымен колхоздың осындағы шөбiне кеткен. – Самал салқын жауап бердi. – «Қарындасың «Талдыға» қора соғуға барсын» деп зiркiлдеген екен, оныңа рахмет деп Молдамұрат көнген жоқ.

	– «Талдыға» жiберiп немене, ол жақтан бай тауып бермек пе? – деп Алтынай сап ете қалды. Самал көзiнiң қиығын ғана тастап, кемпiрдiң iшiн сездi. Ендi оның көңiлiн таппақ болып:

	– Дүйсекеш келiп тұра ма? – деп сұрады.

	Алтынайдың Сарымсақ шалдың қолындағы баласы Дүйсекештiң аты аталған соң ғана екеуi өзара ымыраласқандай болды. Самал:

	– Дүйсекеш те жiгiт боп қалды ғой. Алтынай:

	– Құдай жеткiзсе жететiн шығар.

	Бұл екеуiнiң де емеурiн сөздерi. Бiрi баласын, бiрi қайынсiңлiсiн алға тартқандай өзара сыр аңдысып аз-кем отырды. Бибiшке аса бауыры езiлiп отырған Самал жоқ. Сонда да күйеуi өлiп қайтып келген қыздың өз үйiнiң төрiнде көлбеңдеп жүргенiн аса жаратпайтын Самал оны тете қайнысы Дүйсекешке қосуға Алтынайдан кем мүдделi емес. Əзiрге бұл жасырын сыр ғана. Еш қайсысының аузымен сыртқа шықпаса да, бiр-бiрiн айна қатесiз ұғысып жүрген жайлары бар.

	Жаңа Самал осы ауылға қалыңдық iздеп келген əлдекiм туралы айтамын деп, Алтынайды қатты шошытқан. Ол өзi қыз iздеп жүрсе əрi Молдамұраттың үйiне қонып отырса, Бибiш көзiне түсiп, қызыл көрген қарғадай жалтақтамасына кiм кепiл. Алтынай əлi де жаңа Самал ұшын шығарған сөздiң жайсыз жалғасы жоқ па деп қатты секемдендi. Ол кеткесiн де кемпiр басыла алмады. Сағат сайын қырқысудан көз ашпайтын балаларының Өмiртайлармен жақсы ойнап жүргенiн көрiп, «əй, сендер кетпеңдер əзiр, осында болыңдар» деп, Бəтжанның екi ұлына бiр үзiмнен нан бердi де, өзi бақшаның төр жағына барып, Молдамұраттың үйiн торуылдады. Бибiшке көзi түссе ол жiгiт кетпей қалатындай-ақ үй маңында байлаулы бөтен атты көрмегесiн аздап сабасына түстi.

	Бiрақ күн бата күдiгi қайта өршiдi. Ендi екi баласын жетектеп кешкi астарының үстiне барған. Екi қабағының ортасында кiрбең ұялап, əлдененi мiндетсiген адамша келiп едi. Тек Бибiштi көргесiн жадырап сала берген түрiнен Алтынайды қандай қауiп айдап келгенiн Самал ұға қойды. Молдамұратта да сондай сыңай бар сияқты.

	Бұлар кəрi құдағиға елпелектеп отырды. Құдалық үзiлсе құдайдың əмiрiмен. Ал көңiл жiбiн үзiп не керек?

	* * *

	Сенбек молда шөпке бөлiнген əйелдердiң арасында едi. Күн ыстық. Түс əлетiнде жас келiншектердiң қайнатқан шайына қана қоймаған жарықтық салқын су сұрайды. Үлкен аяқпен су əкелген келiншек оны молдаға жырлап бередi.

	Бұл жақтың салтында ойын-тойда, шiлдеханада, басқа да көңiлдi отырыстарда əйелдер қолдан ашытқан сыраны iшу кезiнде кейбiреулерi өз кезегiн басқаға жырлап бере алады. Жырлап берген сыраны, арақты iшпей керi қайтаруға жол жоқ.



	Стақаным толи-толи

	Оң қолыңа тұтали

	Жеңгең жырлап берген шақта

	Қылқылдатып жұтали –



	деген сияқты татар мақамымен келетiн шумақтардың əйелдер талайын бiледi. Жырлап беретiн адамның өзiне қатынасына қарай, оны түрлендiрiп тың мағына қосып айтатындары да аз емес.

	Сенбек молдамен шөп жинасып жүргендердiң арасында Əбдiраштармен аталас кiсiнiң зайыбы Алуа да бар... Көктемде күйеуiнiң опат болғанын Қалиманың ауру шешесiнен естiп, қызылша басында босанып қалатын əйел осы... Тумысында қайратты Алуа тез оңалып кеткен. Көркi, ажары бəрi өз қалпында. Маңдайындағы жазуы демесең табиғат бұдан сұлулықты аямаған. Күнге күйiп жүрсе де, ару тұлғасы жарқ етiп көрiне берушi едi.

	Суды бiрiншi болып молдаға жырлап берген осы Алуа. Оны соншама рахаттанып iшкен түрi басқаларға да түрткi болды. Тағы бiр əйел орнынан атып тұрып қайқаңдап барып үлкен аяқпен бөшкеден су iлiп алып, даусын созып тұрып, бұл да жырлап ұсынғанда жан баласының көңiлiн қалдыруды бiлмейтiн, əрi жас келiншектердiң мына құрметi көңiлiн тасытқан аңқау байғұс екi етпей оны да iшiп салады. Үшiншiсi ұсынады. Төртiншiсi... бесiншiсi. Iшке су тiрелiп қалып, мұндай сыйдан қаша бастайды молда. Бiр қызыққа тап болған келiншектер оңайлықпен тоқтасын ба?

	– Жəке, жəке, өзiм жырлап берiп тұрмын ғой, ендi...

	– Ау, жəке, менiң пейiл ықыласымды кем көргенiңiз қалай? Сенбек молда зəразап бола бастайды:

	– Ау, қарақтарым-ау, су iшiме симай барады. Қалай iшпекпiн? – деп басын арашалай алмай əлекке түседi.

	– Басқалардың жырлап бергенiн iшуге iшiңiзде орын бар. Менiң жырлап бергенiмдi iшуге iшiңiзде орын жоқ. Сонда қалай болғаны? Көп тоқтының iшiндегi сорлысы мен болғаным ба? Молда да сөйтiп адамды алалайды екен-ау.

	– Жəке-ау, Алуаның, Тəнтiбаланың, басқалардың жырлап бергенiн iшесiз, мен бергендi iшпейсiз. Бұл тартынуыңыз қалай? Мен кiмнен жаманмын, кiмнен кейiнмiн?

	Сөйтiп аяқ ұсынғанның көңiлiн қалдырмай молда жарықтық жарым шелектей суды төңкерiп тастай бергенде үстерiне Рəш келедi. Бұл жақта түскi үзiлiстiң созылып кеткенiн ол алыстан байқаған. Əйелдердi бiр нықыртып кетпек. Бұлардың қыран-топалаң күлкiсiнiң үстiнен шыққан ол алғашында өзi де аңырады.

	Сенбек Рəштi көргенде мына халден құтқаратын сол деп ұқты ма орнынан жер сүйене тұрып, əйелдерден қашып соның қойнына кiрiп кетердей буаз тоқтыша жантаңдай басады. Бастықтың атымен тұмсық тиiстiре тоқтап, күнге көзi шағылыса жоғарыға алақтай қарайды. Сондағы ақылы жетiп айтқан сөзi:

	– Бұл жарықтық суға адам қанша iшсе де, мас болмайды екен ғой, – деу бопты.

	Бар шыдағаны осыған дейiн ғана. Су алды-артынан бiрдей кетiп, масқарасы шығып бара жатқан соң ендi ғана басына саңлау түскен ол тым болмаса ендiгiмдi көрсетпейiн деп, сайға қарай бода-бода болып жүгiре жөнелдi.

	Осы оқиғадан бiраз кейiн əйелдер мынадай сөздердi айтып жүрдi:

	– Рəштi тастап, сайға қарай жүгiргенде шалбарының балағы суға шылқып кетiптi.

	– Ойбүу, байғұстың намазына кесiр болған екен ғой.

	Жаңағы жерде Рəш мынау көрiнiстiң мəнiсiн ұға алмай Сенбектiң соңынан, əрi күлкiден жапырылып жатқан əйелдердiң түр нұқсандарына қарап, бiр пəленiң үстiнен шығып тұрмын деп ойлаған. «Алжыған қақпас не деп кеттi» деп Сенбек жаққа қайта қадалды. Сəлден соң ғана ес жиып, дауыл соққандағы қалың қурайдай бүгiлiп бастарын көтере алмай қойған əйелдерге бар даусымен ақырды:

	– Əй, найсапсыздар! Не жын соғып жапырып кеттi сендердi? Молданың дамбалын нəжiске толтырып, соны бiр жақсылық көрiп, жыртық қапша дырылдап отырсыңдар ма?

	Əйелдердiң iшiнде Бəтжан да бар. Молданы қағажу еткендердi жақтырмай үстi-үстiне су берiп жатқандарға тоқтам салып та баққан. Бiрақ мұның да күлмесiне болмап едi. Мəрəйiмнiң еңгезердей қызы Сақыш та осында. Ол əйелдердiң бiр шетiнде бетiн бүркемелегендей елеусiз отыр. Рəшқа жауап берген ешкiм жоқ, не күлкi тоқтамады. Рəш одан сайын қатулана түстi. Теңiздей ақтарылған əйелдерден тiксiне бастаған да жайы бар. Басқалардан гөрi басалқалау көрiнген Бəтжанды байқап:

	– Əй, Бəтжан, мыналарға не болды, сау ма өздерi, айт? – дедi. Бəтжан да өз тобымен болайын дедi ме, жауап қатпады. «Апырау, мыналар қайтедi, маған да Сенбектiң керiн келтiрмек пе?» Рəштiң көзi адырайып шығып кеттi. Ендi болмаса əйелдердi шетiнен бықпырт тигендей сабамақшы едi.

	– А, басеке-ау, бəрiмiз саумыз. Күлкiнi ұмытқан мынау тiршiлiкте қайта қалпымызға түсейiк деп жатқанымыз. Күлсе қайтедi екен? – Алуа саңқ етiп, жарыла сөйледi.

	– Қайта қалпыңа түспегiң не, анадан алғаш туғандағы қалпыңа ма? Онда шешiнiп тастап, мынау көгалда ойнақта. Сонда мүмкiн бəрi орнына келер.

	– Мен көгалда ойнақтасам, сiз де менiмен түз жортар ма едiңiз?

	– Менi өзiңмен бiрге түз жортқызып қайтесiң? Мынау таудың қуыс-қуысы толған аң. Табылады ғой.

	– О құдай! Əй қатындар! – Алуаның даусы ащылау шықты.

	– Сендер не бiлдiңдер? Барды мəзiр етемiз ғой десек, барыңның өзi мынандай екен ғой. Ойбу, сорлы бастарым-ай. Онда анадан берi еткен тəубамыздың бəрi бекершiлiктен туған екен.

	– Қатындар, тастаңдар жұмысты, кеттiк тауға. Жұмысты басекең мен молдекеңе қалдырайық.

	– Тауға. Тауға. Сұраймыз содан сауға.

	– Көбi кетiп өмiрдiң азы қалды! – Тəнтiбала айғайлап əндетпекшi едi, тамағына тас тығылғандай даусы кептелiп қалды.

	– Ау, басеке. Сiз ат үстiндегi адамсыз, бiлесiз ғой. Мына таудың қай қуысында бiз iздеген ырыс молырақ. Бiзге керегi өзiңiз сияқты мұрттысы, келепай1 шалбарлысы, былай татып алары бары.

	Əйелдер тағы жапырылды. Бəрi желдiң желпуiн күтiп тұрғандай. Рəш өзiнiң ағат кеткенiн ұқты. Қайтсем бұларды тас-түйiн етiп, жұдырықтай жиып аламын деп қозғалақ қақты.

	– Əй, Алуа сенiң мына сөзiң шошытады.

	– Шегiрткеден қорыққан егiн екпейдi. Шошысаңыз, бұл жаққа келмеңiз.

	– Сенi құдай атайын деген екен. Мұндай мiнездi немене дамбалыңның iшiнен суырып алғансың ба? Неменеге жынданып, аузыңнан кез-келген сөздi лақылдатып отырсың. Аузыңа қорғасын ерiтiп құйсақ та бiр амалын таба аламыз. Жөнге кел, былай қисаймай.

	– Ей, басшы, менiң қисайған күнiмнiң дəл үстiнен шықтыңыз. Көрiпкелiңiз бар ма едi? Соншама? Аузыңа қорғасын ерiтiп құям дейсiң. Оны өз қолыңызбен iстейсiз бе? Ондай атты күнде шекербал татқандай болармын-ау.

	Мына сөз ауаны Рəштi шынында да шошытты. Алуа бiр сұмдықты көздеп отырмасын. Ол Рəш пен Сақыш сырын бiлмейдi емес. «Қасақана қағытқаны шығар». Əрi Алуа қылығынан бөлек басқа бiр пəле өз iшiнен туындап келе жатқанын сездi. Бұл күнге дейiн арагiдiк Сақышқа ауа толқитын көңiлi құлазыған өмiрiн ешқашан гүл жайната алмасын, оның мүлдем бояуы оңған шүберектей болымсыз сиқын неге екенi белгiсiз тап осы арада тағы да айқын аңғарды. Қазiргi əрекетiнде iштi жеген жегiдей сол кесапат сезiмдi қайтсем жоғалтам деген бейшара талпыныс бар.

	Манадан бергi сөзiнiң тым дəрменсiз екенiн бiлiп, ең құрымаса содан төмендеп кетпейiн дедi. Күтпеген жерден Тəнтiбала көмекке келдi...

	– Байдың таяғын сағыныппыз. Аузымызға қорғасын ерiтiп құйсаңыз, қайта iшiмiздегi желiгiмiз басылар.

	Бұл қиыс та болса Алуаға шалыс сөз сияқты. Бақталас қатындардың өз iшiндегi iлкiм-шалыстықты пайдалансам деген ой Рəшқа сап еттi. Дəрменсiз адамның пиғылы. Бұларды жерге қазықтай қаққан күндерiн еске алып күйiндi. Сол күндер көзiнен бұлбұл ұшқандай.

	– Байдың таяғын сағынсаңдар, мен сендерге бай бола алмаймын. Басымның түгiн таратып бермесем, өзiмдi бөле алмаймын. Жынданбаңдар, жұмысқа тұрыңдар, əйтпесе қазiр, шеттерiңнен қамшымен соямын.

	– Таяқ сағынған қатынға қамшы сөз болып па?

	Сұңқ еткен мына дауыс Рəштi мықтап əбiгерге түсiрдi. Шынында да Сенбек молда болдым-ау бұларға. Ендi Рəш бой тасаламақ. Мұндай халге бұрын ұшыраған емес, қайтiп қарамды батырам деп, сол жағын шапшаң ойластырды. Əйелдер тағы сеңдей соғылысып күлiп жатқан. Басыла бергенде Алуаның өрен дауысы тағы да суырылып шықты:

	– Базардан алып келген боз белбеуiм. Жүрмiсiң аман-есен көз көргенiм, деген. Көз көргенiмiз де, көзiмiздi шығарған да өзiңiз едiңiз. Ақиып қарасақ айып етпе, ақиған көзден қорықсаңыз, Сенбек молдадай боларсыз. Əнеки басына қайтып сəлде орамастай болып кеттi.

	Рəш шынында да түңiле бастады. Атын тебiнiп қалып, əйелдердiң орта тұсында отырған Алуаға қамшысын жеткiзе сiлтедi. Оның иығын ғана сипап өттi.

	– Сен қағынайын деген екенсiң. Жерге қазықтай қағып тастайын бiржола.

	Ат бауырында қалғандар басып кетер-ау деп айылдарын да жимады. Ендi ат-матымен өзi кейiн шегiндi. Рəштiң қамшы сiлтеуi əйелдердi одан сайын құтыртты.

	– Төбемiзден қамшы ойнатып, бiрдемеге жетем деп пе едiңiз?

	– Басеке, тiзгiнiңiздi қаттырақ тартыңыз, ортамызға омақата құлап, бөлiсе алмай жүрермiз.





– Бұ несi, ат бауырына салатындай, мал берiп қайсымызды қатын қылып алып едiңiз?

	– Маған қамшы сiлтейсiз, алыстан болжап, шүйiлген қызыл түлкiңiз мен болғаным ғой сiрə? – деп, Алуа жаңа-жаңа бой жетiп келе жатқан қыздай сықылықтап кеп бердi.

	Рəштiң шыдамы осыған ғана жеттi. Сары жорғаны билете бастырып кейiн бұрды да, салып жүрiп кеттi. Басқа жол жетпегендей Сенбек молда кеткен сайға қарай беттеп едi. Бода-бода болып масқарасы шыққан Сенбек молда үстi-басын жуып, кептiрiп жаңа ғана өзiне-өзi келе бастаған екен.

	– Əй, молдеке, мына усойқы топалаң болардай қатындарды не жын соғып кеттi? Ашып айтшы, сен бiлесiң. Сенен басталғанға ұқсайды.

	Молда кiбiртiктеп едi, Рəш тағы:

	– Өзiңе не болған, қатындар басыңа су сапырып құйды ма? – дедi. Жауап аларлық адамы осы Сенбек молда ғана екенiн күйiне мойындаған сияқты. Намаздан қорқып суық суға түсiп, шомылып шыққан Сенбек молда дiрдектеп өз халiн болған күйiнде əрең айтты:

	– Маған келiн балалар ғой бəрi. Суды жырлап берiп, əрқайсысы жырлап берген соң көңiлдерiн жықпадым. Ендi қайтейiн, бас ұрып жалына берген соң жаның иiп кетедi екен.

	Сəл күйiнiш салқыны аңқау қарттан жаңа ғана байқала бастаған. Рəш оған не дерiн бiлмедi. Сол сəтте əйелдер жақтан бiр созыңқы дауыс естiлдi. Дауыс жалғыз емес, қосарлана шығып тұр. Бұлар тұрған жерден əйелдер көрiнбейтiн. Сонда да олардың Рəштi байқап тұруы мүмкiн. Ендi ештемеге қарамай жүрiп кетпекшi едi, əлденеден əйелдер жақтан шыққан дауыс матап қалды. Тыңдай түс деп жүрегi əмiр еттi бiлем. Сиқы мынадай молданың қасында тұруды қорлық көрсе де, кенет мына дауыстан басқаның бəрi жайына қалғандай қатты елеңдеттi.

	Рəш əн-күйге аса құмар емес. Ол дегенде кейде өзiнде бiр қырыс мiнез пайда бола кететiнi тағы бар. Мынау қазiрде жолай қосылған басқа да үндердi iлестiрiп əкетiп, аса лепiрмей аздап қана бой созып тұрған дауыс əн емес, адамның алпыс екi тамырын там-тұмдап тартып жiптей суырып əкетерлiк қауқары бар бөгде күш-қайрат иесiнiң тылсым əрекетi сияқты.

	Рəш өзiне бажайлап қараған Сенбек молдадан мүлдем оқшау қалды. Манадан берi шаужайдан алған əйелдер ендi тың айла тауып, мұны бөгде бiр жағаға сырғытып тастамақтай. Шынында да Рəш желқайыққа мiнiп, астынан қара жер суырылып өтiп жатқанға ұқсайды. Ат үстiнде дүр сiлкiнiп қана, үйреншiктi дүние калпын көз алдына қайта келтiрiп алды. Баладай құлпырып, мəз-мəйрам болып тұрған Сенбек молданы көрдi. Мынау ғажап дауысты бiр оңтайлырақ жерде тұрып тыңдау үшiн атының басын күшпен бұрып əкеттi. Əйелдер отырған төбенi қиялай салды.

	Дауыс ашық күнде борасын тудыратындай күшейiп келе жатты. Ендi бiр зарлы саз бөлекше жарып шыққан. Мынау Алуаның даусы-ау шiркiн. Ендi Тəнтiбала қатарласты. Дауыс-дауысты жiк-жiгiмен бөлiп ажырата бастайын деп едi, кенет олар елсiз даладағы түлкiнiң жонындай құлпырып, көп болып бiрiгiп, құйындай соқты. Жарлы өмiр еңсесiн түсiрген жесiр қатындар ғана емес, арасындағы бiрен-саран босағасы амандар да қалыспай отыр. Олар өз құрбыларының зар күйiн қолдау үшiн айтатын сияқты.

	Алуаның даусын бөлек бағалады Рəш. Бəрiнiң ұйтқысы сол. Жаңа оған қамшы сiлтеуi мен мынау көсем дауыс Рəштi екi жаққа жұлқа тартып, əлдекiмнiң алдында бас июге мəжбүр еткендей.

	Иесi қос өкпеден қаққылап, мазаламағасын сары жорға тоқтап қалған. Тiзгiнi де бос. Жерден шөп iлiп жеуге тəуекел етпейдi. Рəштiң көкiрегiнде бiр құйын соққалы тұрғандай. Бұл шаққа дейiн əйелдiң көмекейiнен ұрыс-керiс, бақастық, өсек сөз ғана шығады деп бiлген пақыршылық түсiнiгiндегi қалт өзгерiске ой жеткiзе алмаған дағдарысы ма? Мынау зарлы дауысты əйелдер айтып отырған жоқ, солар отырған төбе қақ айрылып, қара жердiң көкiрегiнен суырылып тұр ма дерсiң. Жасы қырықтан асып кеткен Рəштiң бұл шаққа дейiн тосын үнге берiле ден қойғаны да осы. Соғыс жылдарының əлегiмен сонау ұмытыла бастаған балаң жастық кезiнен берi əн-күйдi жөндеп тыңдамапты да. Ойын-сауық кештерiнде бұл отырғанда бой жазып ешкiм əн де салмайтын. Рəш бастаған белсендiлер төрде жағалай өздерiнше үн қатысып, күңкiлдесiп дəм татады да кетiп қалады. Бұлардан кейiн ғана қадiрлi қонақ орны əн-күйге берiлушi едi.

	Рəш өз өмiрiнде жарықшақ барын осы дауыс арқылы көрiп-бiлiп тағы да танып тұрғандай. Əсем зарлы саз көкiрегiн тестi. Бұл дауыс емес, əлдебiр ғажайып құстың өкпе тұстан сап ете қалып, болат тұмсығымен қабырғаңды сөгiп бiрте-бiрте дендеп бара жатқаны сияқты.

	Рəштiң одан əрi дəтi шыдамады. Атын қос өкпеден қағып жiбердi. Сары жорға қайқаң етiп қарсы белге шыға келгенде əйелдердiң көзiне тағы да қылаң еттi. Бiразы осы жаққа қарасып қалды. Артық қозғалыс жоқ. Рəш көрiнгенде дауыс одан сайын күшейiп, бiрнеше көмекейден андыздап шыққан зарлы саз ендi өзiнiң шырқау шегiне жеткен. Рəш ағысы қатты тау өзенiнiң толқынына соқтыққандай атын үстi-үстiне тебiне бердi. Аяқтарында жан жоқ, екi жақ санына iлулi кеспелтек ағаштарды қозғалтқанға ұқсайды. Сары жорға да жүрiстен жаңылған. Бүйiрден соққылаған дағдыдан тыс қаттылықты ұнатпағаны ма? Бiрте-бiрте жүрiс түзеп, қатты жортып кеткенде тағы да тiзгiндi тартыңқырап, баяулата түстi. Əн салған əйелдерден тап қазiр бiржола қара үзiп кеткiсi келмейдi.

	Мынау қай əннiң ырғағы екен? Жоқ, əлде əнсiз, толғаусыз, көкiректе булыққан дауыстың тоқтаусыз ағытылуы ма? Олай болса неге сонша ғажап шығады?

	Содан берi бiрнеше күн өткен...

	...«Талдыдан» шыққан адам астындағы атын сауырлап жiберiп, «Қораға» қарай шапқылап кеп бердi. Бұл Рəш. Жалы тiзесiне төгiлген келiстi жануар – сары жорға иесiнiң бұл аяусыздығы ұзаққа бармасын бiлгендей пəрменiнше қосаяқтап едi. Шынында да Рəш көп ұзамай тiзгiндi тартты. Ендi басын салбыратып тəлтiректей басқан ат үстiнде мойны бұлғаңдап келедi. Не соққы бұған тиген? «Қораға» жеткенше бiр ауыр ойды басында пiсiрiп алмақтай мүлдем асықпады. «Қора» мен «Талды» осы колхозды құрайтын екi ауыл отызыншы жылдардың басында бiр колхоз болып ұйысқанда оған қай ауылдың атын қоямыз деп, екiұдай болысып, басшылар сыңаржақ кете алмай, ақыры «Қора-Талды» аталсын дескен. Орталық «Қорада» болғасын «Талдыда» үй басы кемiп қалып едi.

	Айнала егiстiк. Пiшен шабу қазiр қызылша сиретуден де қауырт науқан болып тұр. Қайраты қайтпаған бiраз əйелдер шөп тырмалауға, шөмеле салуға ауыстырылған. Қайыңдының пiшенi тұнып əне келедi. Бiрақ Рəштiң ойлағаны шаруашылық қамы емес едi. Өз басына қатысты бiр жайлар мұны мүжи беретiн сияқты. Қазiргi əйелсiз, сұрықсыз өмiрi қағажу етiп бара ма?

	Сақышпен бiраз əмпей-жəмпейлiгi жұрттың аузына тарап та кетiптi. Көптiң аузына қақпақ болу оңай ма? Мұны əнеукүнгi Сапардың оспадарсыз сөзiнен анық аңғарған.

	– Ай, басеке, Мəрəйiмнiң қызының iшi шығып қалыпты. Сен түкiрiп кеткен деп барлық қатындар шуласып жатыр. Ол ештеме емес-ау. Бiрақ қатындар айтады. Рəштiң түкiрiгi мұз болып қатып түсушi едi. Сақыштың iшiне барып бiрте-бiрте үлкейе беретiн түйнек болғаны қалай деседi.

	Сапардың сөзiне Жаманқұлдың да күндей күркiреп күлiп бермесi бар ма? Əншейiнде солқылдақ пəленiң бұл күлкiсi Рəштiң жаман жынын келтiрген. Көкiрегiндегi бiтеу жараны аяусыз тырнап кеттi. Жел шайқаған қурайдың басына дейiн соған тие бередi.

	Босағасын аңырайтып кеткен Мағрипа қылығы есiнен əлi шыққан емес. Мұның дауасын Сақыштан табам ғой деп едi, онысы да бос əурешiлiк екен. Құлазыған көңiлi одан сайын үңiрейiп, кеудесiн кеулеп бара жатқанға ұқсайды. Бұл Мағрипасын қалай ұмыта алсын. Оның жас келiн, өзiнiң жас күйеу кезiнде екеуi Қозы-Көрпеш, Баян болып жүрiп қосылды деп жұрт гу-гу етушi едi. Бұл тегiн де емес. Мағрипаға алғаш дəмелi болған шақтарында, кейiн оған қосылғасын да, əйел баласында мұндай жан маған табылмас дегенге берiк сенетiн. Мұның сорына қарай сол сенiмi бүгiнгi күнде қайта жаңғырып жатқан сияқты. Жоқ, əлде өзi көрсоқыр ма? Оның да байыбына бара алмайды.

	Алғаш майданнан келгенде мұны жұбату үшiн бе бiраз дос-жарандар əйел опасыз дегендi құлағына көп құйған. Өзi де сол пiкiрге қатты ден қойыпты. Сондай бiр əлдекiмдердiң аузымен өлшеп-пiшiлген кесiмдi пiкiр мұны сойқан еткен. Бастық болғалы колхозшы əйелдердi зар еңiрететiнi де сондықтан.

	Ол да медеу бола алды ма? Жоқ, қайта көңiлдегi күдiк күннен-күнге өршiп мұның өнебойын жайлап бара жатқан сияқты. Əйелдер де мұның бұрынғы қоқан-лоққысына көне беретiн емес.

	Мағрипа үшiн кек алмақ пейiлi кейде өзiн жарға жығатынға ұқсайды. Əнеукүнгi əйелдер қылығы, олардың зарлы даусы соны айтады.

	Мiне, қазiр де «Талдыдан» «Қораға» бет алған Рəш сол дауыс құлағында, өзi əйелдер отырған төбеден жаңа ғана ұзап келе жатқандай сондағы қалпына қайта түскен. Апырау сол зар неге менiң еңсемдi түсiре бередi? Жұрттың босағасын ойран еткен мен емес, соғыс қой. Осы түйiндi шешсем екен деген ой да бұдан айықпай қойды.

	Рəш сол сəтте орталықтағы кеңсеге келiп, екi бригадирдi, Молдамұратты шақыртты. Сапардыңəйелдерсияқты шиқылықтап күлетiнi бар едi. Есiктен ене бере сол күлкiсiмен Рəштiң денесiн тiтiркенттi.

	– Басеке, сары жорғаның сауыры қатты терлептi. Оның халi сiздiң халден бiр былай болмаушы едi. Осы қасиеттi жануармен екеуiңiз бiрге туып жаралғандайсыз.

	Рəш мұның астарлы сөзiнде қандай мəн барын айқын ұқты. Сапар да сол ұқтырғанына мəз. Қысқа ғана сылқ-сылқ етiп, жасқанған адамша тына қойды.

	Бастық шақырылған үшеуге осы маңдағы пiшендiктi шауып бiтiру үшiн жексенбiлiк ұйымдастыруға бұйрық бердi. Жексенбiлiк болғанда мұнда апта сайын демалатын ел жоқ. Рəштiң айтпағы ауылдағы белсендi, кəрi-құртаң – бəрiн шөпке шығару. Бiр күн емес, үш күн. Ең алдымен қадап айтқаны Қораның сағасы. Ондағы шабындықтың мұрты ойылмаған.

	– Қызылшадан да тағы бiраз əйелдердi бөлiңдер. Шет-пұшпақтап қалғандар болса осы үшеуiңнен жауап аламын.

	– Басеке, үш күн емес, бес күн iстейiк, қызылшадағы əйелдердiң ендiгiсiне тиiспейiкшi, – деп қабырғасы қайысып бара жатқандай Жаманқұл сөйлеп қап едi. Рəш бiрақ айтқанынан қайтпады.

	...Қораның сағасына баратын жол Калугиннiң үйiнiң үстiнен өтедi. Жексенбiлiк, əсiресе балаларға қызық мейрамдай. Кəрi-құртаң кемпiр-шалдарға дейiн ағылғасын бұлар қалсын ба? Бармақтың басындай болып пiсетiн қой бүлдiргендер қай шабындықта да аяқтың астында жаншылып жатады. Əсiресе ұсақ балалар күнде бара бермейтiн алыстарда солай.

	Бəтжан, Мəрəйiм, Тəнтiбала, тағы басқалардың балалары тойға бара жатқандай қалың жиынның соңынан iлестi. Калугиннiң үйiнiң қасынан өткенде өздерiн жақсы ұстады. Тауық, шошқа қораларының есiк-тесiктерiн, қазақтарда жоқ неше бөлек етiп жасалған шарбақтарын қызықтасып өттi.

	Шалғы тартқан ер азаматтардың желкесi күнге жарқырап, көбiсi таң азанда келiп қимылдаған ба талай жердiң шөбiн жайпап тастапты. Мұнда мал да сойылған, үлкен-үлкен тай қазандар көтерiлiп, бiр шетте түтiн будақтап жатыр. Басқармалар түстiктi осында берудi ұйғарған. От басындағылар да тойдағыдай абыр-сабыр. Балалар шалғышылардың соңын ала бүлдiрген теруде. Шабылмаған жерге тапталып қалады деп бригадирлер жолатпайтын. Былай жүрсе де балалардың сыбағасы мол.

	Тəнтiбаланың үлкен ұлы Шəрiп тергендерiн iнiлерiне де бермей, өзi де сирек жеп, қолындағы дорбасына салып жатыр. Онысы жарым-жартылай толып та қалыпты. Шешесi мен əжесiн ойлағандағысы едi.

	Қаңқылдаған қаздың даусындай əйел күлкiсi балалардың көңiлiн бөлген. Шəрiп те басын көтерiп едi. Əйелдiң аппақ орамалы əлде бiр аңға жем болған аққу қанатындай сабалақтайды. Тағы бiр дөңес жауырынды ер адам екеуiнiң тал-түсте дестелердiң туталақайын шығарған əрекетi балаларға да алабөтен көрiнген.

	Бұлар Тəнтiбала мен Сапар екен. Түтiн будақтап, мал сойылып жатқан ошақ басындағы үлкендерден, шөмеле салушылардан, шалғышылардан қымсыну жоқ, Сапар Тəнтiбаланы көп əйелдерден бөлiп əкетiп, алқымдауға кiрiскен. Тəнтiбала бұған аса ырза емес сияқты. Сонда да қатты күлген күлкiсi мен Сапар шеңгелдi қанша салғанмен қолды-аяққа тұрмай бұлқынуы – қайсысы шын пейiлiнен екенi айырғысыз.

	Еңгезердей Сапар бетiнен қайтатын емес. Шəрiп түйсiктi бала едi, əп-сəтте көзiнiң алдына мұнар жиналды. Қолындағы шыт дорбасы жерге түсiп тұр. Тəнтiбала бiр-екi рет жаны шыға қатты шыңғырған соң, ғана Сапар босатты. Орамалын түзей сала шөмеле салушы əйелдерге қарай жүгiре басқан шешесiнiң соңынан қарап тұрып, Шəрiптiң жүрегi жаман қысылды. Өз құрбыларының алдында жер болғаны емес, алғаш рет əке жоқтығын сезiну, жетiмдiк тақсiретiн тартуы осы сияқты. Шымыр денесi бұрынғысынша қимылдағанмен бүлдiрген терудiң бұл үшiн ендi қызығы жоқ, мүлдем сүлдесоқ.

	Түсте шөпшiлерге тамақ берiлдi. Шалғы тартқандар шомылып шыққандай бет-өңiрлерi шылқыма су, жейделерi арқаларына жабысып қалған. Шөмеле салушы əйелдер де қатты шаршапты. Отырыстары ауыр. Орамалдарының ұшымен үстi-үстiне бет-ауыздарының терiн сүрте бередi. Қасы-қабақтарын ашық-жарқын ұстағысы келген сыңайлары бар.

	Ас қамдаушы көбiне кемпiрлер. Тек бiрер жас келiншектер үлкендердiң көзiнше шалжиып отыруға ұялғандай болысып жүр.

	– Əй, қыз, əлгi орамалдарың қайда, еркектерге таратсаңшы, қолдарын сүртсiн.

	– Мына қазандағы сорпадан құй, тұзы дəл ме екен?

	– Балаларға не жоқ, бұлар да жұмыс iстеген бе? Бүлдiргенге де тойдыңдар ғой сендер.

	– Ау, жеңеше-ау, сорпа-судан бұларға да берсеңдершi. Əне, Тəнтiбаланың баласы, басқалары бар, бiзге бiр дорба бүлдiрген терiп əкеп бердi. Ол да дұрыс емес пе?

	Осы астың үстiне қасында екi бригадир бар Рəш келдi. Оларға ет молдау салынған жеке табақ тартылды. Рəш өздерiне деген молқолдықтан жерiгендей кiрпиязданып отырды. Сапардың екi езуi екi құлағында, жас қозының жылы жұмсағына тұмсығын салған бөрiдей табақтағы етке еңкейе жайғасқан. Жаманқұл бастықтан жасқанғандай тамақты саусағының ұшымен ғана алып отыр.

	Рəш оқта-текте əйелдер жаққа күдiктене қарап қояды. Ол жақтан тап қазiр дауыл соқпасын бiлсе де көкiрегiнде тыншу жоқ. Көз қиығымен iздеп отырып, əйелдердiң арасынан Алуаны тауып алды. Ол бұйығы халде екен. Бiрақ бұл тек сырт пiшiнi сияқты. Сонда да Рəштiң жұрттан бөлек Алуаға жаны аши бастады. Жастай жесiр қалды байғұс. «Əсiресе, мына көрiкпен қиын ғой» деп, Рəш басына қайдан келгенiн өзi де бiлмейдi, əйтеуiр табиғат берген сұлулықты оның терiсi жұқалығындай көрiп қинала түстi. Көктемде қызылша басында мезгiлсiз босанып қалуын қосақабат есiне алып, осы тұжырымын нығайта түстi. Əрi Алуаның əнеукүнi топ ортасында өзiне көрсеткен мiнезi, соңынан шыққан зарлы əн осы əйелдi мұның көзiне жұмбаққа айналдырып, онымен оңашада бiр жолығып түсiнiспекке итермелегендей. Жоқ, Рəш оны қызықтап дəурен сүрмек емес, жай басалқы сөз айтып, əрi жайын ұғып, сабырсытпақ.

	Рəш тамақ үстiнде болса да, жиналыс есебiнде ұзақ сөз сөйледi. Бұрынғыдай ақай-тоқайсыз айғайлау жоқ. Барынша байсалды едi. Өзiнше жорамалдағаны сол əйелдер зарынан кейiнгi күрт сынып кетуiнiң салдары. Рəштiң сөзiн ошақ басындағы кемпiрлерге дейiн ожау ұстаған күйi қалт жiбермей тыңдады.

	Мұның айтқаны жұмыстағы тəртiп жайлы, «Соғыс күйзелткен елiмiз бар, қазiр колхозға деген бақылау күштi. Ертеңгi күнi жемшөп жетiспей бiр бас мал шығын болса, талайымыздың тағдырымыз талқыға түседi. Тек жоғарының ғана емес, бəрiмiздiң қарағанымыз осы ғой».

	Жұрт жұмысқа қайта тұрғанда бастық Молдамұрат пен екi бригадирдi қайта оңаша шығарып алды.

	– Сендер қазiр осы тұрыста жұртқа паек1 бөлiңдер.

	Жесiр əйелдерге шөбi қалыңдау өндiрiп шабатын жер тиюiн қарастырыңдар…

	Рəштiң мұндағы ойы мынау Қораның сағасы сияқты екi-үш шабындықтан соң мұндағы жұмыс бiраз еңсерiледi, сосын Қайыңдыға шалғы түсiрерден бұрын колхозшылар өз малына шөп жиып алып, ол жаққа алаңсыз барсын. Сапар бастықтың жесiр қатындардың қамын ойлауын өз түйсiгiмен шешiп тұр.

	– Жесiр қатындардан бiр жақсылық көргенсiз-ау, басеке, – деп сықылықтады.

	Рəш қазандай қайнайтын емес, əлi де сабырлы екен:

	– Осы қалжың саған абырой болып жүрген жоқ. – Мұның тасасында бiр қауiп жатқанын Сапар тез сездi:

	– Қойдым, басеке қойдым. Сiздiң алдыңызда абыройдан айрылып не күн көремiз?

	Рəш қазандай қайнайтын емес, əлi де сабырлы екен,

	– Көп өлiктiң үстiндегi қарға-құзғындай болып сен қаңқылдайсың. Iшi бiтеу жараға толы жұрт зарлайды. Сол зар сенiң құлағыңның құрышын қандырады бiлем. Босағасы опырайып жылаған əйел көрсең, көз алдыңда перiште билегендей басың айналады. Осы жасқа келiп мынау ел-жұрт көтерген тауқыметтi көре бiлгендегi тапқан ақылың, жеткен дəрежең мұндайлық болса, мұның да бiр қапысы алдыңнан шығар.

	Сапар қанша түйсiксiз дегенмен мына сөз оны басқа соққандай едi. Сонда да сыр алдырғысы келмей екi езуi жиырылған қалпында сылқ-сылқ етiп, кiшiрейе мойнын iшiне тыға түстi. Бетiне қан теуiп шығып, бiлеуленiп, тез сұрланып басылды да, өзiнiң бұрынғы қара қызылы аралас реңiн қайта тапты. Ақ тiстерi арсыздықтың анық белгiсiндей. Көзiнiң алдына от қойып кеткендей жанарыңда жалын ойнайды. Сабырлы сөйлесе де, анық қыр көрсетiп тұрған бастыққа абайсызда жем болмауды ойлаған түрi осы едi.

	– Басеке, қалжың көтермейтiн мiнез тауып алғансыз. Бiр түлкiнi екi пұшпағынан тiстесек те сiз бен бiздiң бiр-бiрiмiзге ашуланатын жөнiмiз жоқ едi ғой.

	Рəш жауап берген жоқ. Атын тебiнiп, шалғы тартып жатқандарға қарай жүрдi. Рəш ендi байқады, анау қара құрым əйелдердiң қасында мына ер адамдардың шын шалғы шабарлық көзге көрнектiлерi түкке тұрғысыз екен. Көбiсi ауру-сырқау, шал-құтандар. Дүйсекеш, Нұрқан бұғанасы қатпаған жас балалар. Соғыстың ер-азаматтар қатарын сиретiп кеткенi анық. Бастарында қаза күйiгi бар жесiр əйелдердiң қауқары қаншаға барар дейсiң. Соғыстың қақап тұрған шағында мойнынан мойынтұрық түспей өгiз қара күш иесi болғанда оларды үмiт жетелеген. Ендi бəрi бiтiп, өздерi қара жамылғасын өз сiңiрлерiн сондай жансебiлдiлiкпен соза берер деймiсiң. Əнеукүнгi азалы дауыстан кейiн Рəш əйелдердiң ендiгi жiгерiне сенбейтiндей.

	Мұның ойынан Алуа шықпай қойды. Қандай ғажап əйел өзi? Апырай кеткен қатынымның iзi суымай жатып, Сақышпен неменесiн шатыса қойдым екен?

	Сақышпен болған уақытында бұрынғы əйелi Мағрипаның барлық келбетi толық қалпында көз алдына келе беретiн. Алуаны ойласа, Мағрипа бейнесi ығысып, жоғалып кетедi екен. Сақышпен жүруi бiр бүйiрiн кертiп жеген мазасыздықтан арылта алмауын нешiншi мəрте түсiндi екен?

	Ары-берi сенделiп, Рəш осы маңнан кетпей қойды. Жұмысты қадағалаған болды. Ақыры қасында екi бригадир бар бұлар да шалғы тартуға кiрiстi. Бiраздан соң Сапар мен Жаманқұлдың тер ағып, ырсылдап кеткенiне айызы қанып, өзi де дем алмай бұларды да күн батып, ел қайтқанша жұмыс iстеттi.

	Рəш оқыс əрекетке тəуекел жасады. Шалғышылар жұмысты жаңа тоқтатып тұрғанда, əйелдер аша, тырмаларын иықтарына салып, жосылып кетiп бара жатқан. Орамалын жүре байлаған Алуа неге қарайлағаны белгiсiз, əйелдерден он қадамдай кейiн қалыпты.

	Рəш жейдесiн киместен атына қарғып мiндi де, солай қарай шоқыта жөнелдi. Алуаны үзеңгiсiмен қағардай жанай өтiп, «анау жыңғылды сайда күт» дегендi сап еткiзiп анық айтты да, ер үстiндегi қалпын бұзбастан əрi шоқытып кеттi. Маңдай алдындағы биiкке шығып канша жер шабылғанын байқаған адамның қимылын жасап қайтып келдi. Алуа да тегiс бұрылып қарай қалған əйелдерге сыр алдырмады. Қайта өзiн жанай өткен Рəштiң соңынан таңданып шалқая қарай қалған. Сөйттi де, сықылық қағып, мəз болып бiраз əйелдердi өзiмен қоса күлдiрдi. Сонда да Алуа күнi бойғы жұмыстан соңғы денесiндегi ауыртпалықты бiр-ақ сiлкiп тастап едi. Жыңғылды сайға жеткенше ол əйелдердiң арасында көңiлдi сөйлеумен болды. Ендi осы жерде қалай бөгелудiң амалын таппады. Отыз ауыз, алпыс құлағы бар əйелдердiң арасында бу боп жоғалып кетпесе, қарайған басымен қалай бөлiнiп кетпек. Жыңғылды сайдың тұсынан əрi өтiп жүре бердi.

	Тау беткейлерiне күннiң қызғылт шуағы түсiп тұр. Ендi бiр сəттен соң қас қарая бастайды. Алуа ендi сөзден тыйылып, хауiп ойлағандай келедi. Рəште де елмен айқасамын деп, ақыл қалмаған болар. Жолығуға сондай жердi белгiлей ме? Менде шын көңiлi болса қайда кетер дейсiң деп ойлаған Алуа əйелдермен бiрге тiке ауылға тарта бергiсi келдi. Осы ойдан жүрегiнiң алай-түлей қатты соққанын түйсiнiп, бiр айла жасауға ниетi ауды.

	Əйелдер Қора өзенiнiң жиегiнен бiраз аулақта кетiп бара жатқан. Сол өзеннен берiдегi ашық алаңқайда екi-үш малшының қостары тiгiлiп қалыпты. Қостардың iрге түйiстiрiп орналасуынан, əрi бiр-бiрiмен көз тайса қосылып, араласып кетуге шақ екi-үш отар қойдың тығыз иiрiлуiнен анау Қайыңды арқылы «Ақтөбе» мен «Суықтөбедегi» алыс жайлауларға жете алмай қонып отырған сырт колхоздың малшылары екенiн айтпай танысты.

	– Апыр-ау, кеше осы маңға қонып қалармыз деп бiздiң бiр туысқанымыз хабарлап едi. Мына отырған солар болмасын, – деп, Алуа сол жаққа кiлт бұрылды. – Сендер жүре берiңдер.

	Алдымнан ит шыға ма деп, Алуа ашасын ыңғайлап алған. Қостар тiгiлген алаңқайдың бер жағында терең өзекше бар едi, соған түскенше əйелдер бiршама ұзайды, сөйтiп, қарамды үзiп кетермiн, деп ойлаған. Ол сөйттi де. Өзекшемен қайтадан жоғары қарай тартып отырды.

	Кешкi ас қамдауға, балаларына асыққан əйелдер ендiгi əуей-сəуейге қарайтын емес сияқты. Алуа қаңқайып тұрған диiрменнен өтiп, су жағалап жүре бердi. Əйелдерден кейiн келетiн ер адамдардың да көзiне түспеуi керек едi. Өзен жағасы мына тұста көбiне жарқабақтау едi. Алуа төменге түсiп, шылп-шылп етiп су емiп жатқан малта тастарды басты. Аяғына шұлықсыз башпақ киген. Екi-үш суға тығып алса да, елеген жоқ. Таудан құлап, талқан болып ағатын өзен даусы құлағын тұндырды. Апырай, мынадай бейуақта Қораның бойымен жалғыз кетiп бара жатқанымды бiреу көрсе қайтем деп, жүрегi алқымына тiрелдi. Сонда да жүгiре басады.

	Қазiрде күн батып, ел үй шаруасына кiрiсiп, түнгi тыныштыққа бейiмделiп жатқанда Алуа мынадай тастан-тасқа секiрiп бұлықсып аққан өзен ернеуiнде күнi-түнi толастамайтын мəңгiлiк асау өмiрдiң арнасына сүңгiп, қоян-қолтық араласып кеткендей.

	Тасқа тиiп быт-шыты шығып, аспанға шапшыған тамшылар Алуаны бетке ұрады. Аяғы ғана емес, үстi-басы да су болған. Өзiнiң мұншама жүрдек екенiн бұрын байқамаған сияқты.

	Алуа жылқышының қызы едi. Бойындағы от-жiгер сол бұлт жамылып, мұз жастанған əкесiнен дарыған. Қыз кезiнде өзi де аттың құлағында ойнайтын. Алуа жөнiнде ел арасында айтылатын тағы бiр шындық сөз бар. Алуа келiн боп түскенде күйеу жақтың баршадан жасы үлкен бiр ақсақалды адамы шақырылмай қалыпты. Той-дүрмектi естiп, оның өзi келедi. Қолында жуан ақ таяқ, денесi еңгезердей əлгi шал:

	– Əй, найсаптар! Көзiнiң етi өскен найсаптар! Менi неге шақырмайсыңдар? Келiннiң бетiн менiң ашуым жөн емес пе едi. Менен сыйлы қай итiң бар? – деп күжiлдеген даусымен зiрк-зiрк етiптi. Той иелерi қаһарлы шалдың таяғынан бас сауғалап бұқпантайлай бередi. Осыны сезген Алуа шымылдықты серпiп тастап iргеден шыға келедi.

	– Ата, қапаланбаңыз. Беташардың атауы аталғанмен толық кəдесi жасалған жоқ. Ол сiздiң жолыңыз, мiне сiз аштыңыз, – деп ақ жүзiн жарқ-жұрқ еткiзiптi.

	– Ах, балам ақылды екен. Өнегелi жерден түсiрген екенсiңдер келiндi. Кештiм, кештiм, – деп шал райынан қайтыпты.

	Күйеуiнiң соғыста қаза тапқанын қапыда естiп, оқыс келген ауыр толғақ үстiнде қызылша басында босанып қалуы бiраз сүлесоқ еткенмен Алуа жерге қарап, бiржола тұралап қалған жоқ. Тез бойын жазды.

	Рəш мұны талай рет ұрсып та алған. Бiрақ ол үшiн жерiген Алуа жоқ. Қайта қақаған аяздай қаһары жүрегiне ұшқын түсiрген. Мұның МəрəйiмқызыСақышпенiлiктесiпжүргенiнестiседесолай. Алуа Мəрəйiмдi өлердей жек көредi. Оның дүниеқоңыздығын, ысқаяқтығын əйелдердiң алдында талай рет əжуə еткенi бар. Денесi еңгезердей момын жаратылған Сақышқа Рəш сияқты жiгерлi жанның құлай кетуi де Сақыштың пəлендей қасиетiнен емес, сол шешесiндегi сиқырдың күшi, соның ықпалымен болған iс деп түйген. Мiне сол Рəштiң басын ноқталап алуға өз жүрегiнiң əмiрiмен бiр оқталса, Мəрəйiмдi аңыратып тастауды да одан кем олжа көрмейдi.

	Қазiр де өзiне қатер болып төнген тау өзенiнiң ожар мiнездi толқындарын елеместен оған қарсы жүгiрiп келедi. Бейуақ кеште ағыны қатты су бетiндегi көрiнiс те ғажап болады екен. Неше құбылып, бiрде ағарып, бiрде қоңырқай түске айналады да, ауық-ауық күннiң қызыл жалқын сəулесi келiп түседi. Көкке атылған тамшылар да қызылға боялады. Лап берiп су кескiнiн өзгертiп жiберетiн басқа да бояулар араласады.

	Бiр мезетте Алуа басынан орамалын алып, жарқабаққа асыла қарады. Ендi байқады. Жыңғылды сайдың тұсы болғанмен ол өзен жағалауынан тым жырақта екен. Оны манадан берi жүгiргенде ойламағанына таң қалды. Олай қарай жарқабақтың үстiне шығып, тастақ жермен бiраз жүру керек. Мына жерде бiреудiң көзiне шалынсам, қас масқара ғой деп, тағы зəресi ұшты.

	Iстiң сəтiне орай Рəшпен тез ұшырасты. Алуа қаншама айлалы көрiнгенмен қасындағылардан оңайлықпен ұзап шыға алмасын болжаған Рəш жыңғылды сай маңында айналсоқтап қалмай мол шабындықты əрi-берi жедел жортып кезiп, жер шалып кеп қалған екен. Шалғышы ер азаматтарды да көп ұстаған жоқ, əйелдерден соң iле шала жөнелтiп салған.

	Ол Алуаны алыстан шалды. Жарқабаққа жасырынып былай келiсiне мүлдем iшi жылып кеттi. Рəште өмiрi байқалмаған бiр мейiрiмдiлiк пайда болды. Қазiр мынау ен далада жолыққан жас сұлу əйел не пəлекет жасаса да, қандай талап қойса да бəрiне көнетiн халде едi. Өзiне қарсы көзiн төмен салып, жай ғана қозғалған Алуаның түр-түсiн шамалағанда осы кештегi əрекетiнiң бiр насырға шабарынан сезiктенгендей. Аяқ-қолына дейiн шымырлап қоя бердi. Алуаның жүзi сынық емес, бейуақта айдай ашылып, жарқ ете түскендей бұған. Рəш ер үстiнде теңселiп кеттi. Қатты жүрiстен атпен бiрге өзi де ентiккенге ұқсайды.

	– Келгенiң қандай жақсы, Алуа. Сенi таппай қалам ба деп едiм.

	– Таппай қалатын ине емеспiн ғой. Түйедей кiсiнi көрмей не бопты сiзге? – Осылай айтса да, Алуа ибалы жүзбен қарайды. Бар сұмдығын iшке бүккендей мына тұрысы алпыс екi айласының сыртқы ажары ма дерсiң.

	– Ине емессiң-ау. Бiрақ адам шiркiннiң жоғалуы сол инеден оңай болып кеткенiн неғып бiлмей жүрсiң? Жүрек құрғыр осы маңды шарлап, жаңа сенi iздегенде сондай күдiкке тiрелсе қайтесiң?

	– Апырай, ол не дегенiңiз. Жүрегiңiз қазiр өзiңiзде ме? Мен оны Сақыштың етегiнде түюлi кеттi ғой деп едiм.

	Алуаның мына сөзi Рəштi батылырақ еттi:

	– Сақыштың етегiн жазып, онда не түюлi жүргенiн көретiнiң бар ма едi?

	– Əйел деген мүсəпiр халық, бiрiнiң сырын бiрi баққыш емес пе? Содан ба қайдам, əнеукүнi Сақыштың бүркiт болып келiп, сiздi жерден iлiп əкетiп, жүрегiңiздi тұмсығымен шоқып жегенiн түсiмде көрiп едiм.

	Рəш айдаладағы жабайы құстай саңқ ете қалды. Ендi болмаса Алуа ықтырып əкетер деп қауiптендi. Сөз тiзгiнiн өз еркiнде ұстағысы бар.

	– Əй, Алуажан-ай, əйелдiк əлсiздiкпен тым аласармасаңшы. Мен сенiмен айтар ем, сүбелi сөзiм бар. Кейде суқараңғы соқыр болғандай көз алдым түнге айналып кетедi. Сондайда бiр сiрiңке шаққандай болса да, мынау дүние жарығына жарық қосар жанды қалаймын. Сен жiгерлi жансың, мүмкiн осыған қайратың жетер деп, дəмеленiп едiм. Басқа арзан қылық, пендешiлiкке иегiм қышып, сенiмен жолығысып тұрғам жоқ. Əнеукүнi өңкей əйелдер Сенбек молданың ауыз-мұрнынан су кетiрiп жатқанда үстерiңнен шыққалы берi менде бiр мазасыздық бар. Сiрə, мен тым қатты болып жүрген жоқпын ба екен? Қазiр қақаған соғыс жоқ. Шаруаны өз ыңғайымен жүрiп те iстеуге болады ғой. Жұрт мен туралы не ойлайды, жəне мына сен не ойлайсың? Артық-ауыссыз дүние жоқ, тiрлiк те мехнатсыз болмайды. Бiрақ əр нəрсенiң өз жолы, өз бағдары бар. Қазiргi бағдар сол жетiм мен жесiр аз қалған жоқ, соларды қалай жұбатамыз? Не дауасы бар, сол жайында ақылдаспақ едiм.

	Алуа үндемедi. Рəш аттан түсiп, сiлейiп тұрған Алуаның қасына келдi. Сiрə осы кездесуде оның мынадай сөздердi күтпеген сыңайы бар. Əлде, Рəш өз лауазымын, қадiрiн ойлап, алыстан тор құрып келе жатыр ма деп, өз түйсiнуiнше соны аңдады ма?

	Ендi бiржола қараңғылық түсетiн түрi бар. Бұлар болса ауылдан бiраз қашықта. Рəш жаңағы əуенiн жалғастырмақ:

	– Бұл заманда ойлап бас қатыратын нəрсе аз емес. Ақыл салып, бiрлесiп жол таппақ жөн. Əйтпесе қызыл сөздiң керегi не?

	– Иə, солай десеңiзшi, қызыл сөздiң керегi не осы? – деп Алуа кешкiлiк қоңырқай күн шұғыласынан жасара түскендей ақ жүзiн толық көрсете қарады. Жұмыр мойны да кiршiксiз көрiндi. Қасын сəнмен қайырып, оң жақ қырымен бөксесiн дөңгелетiп тұра қалғанда Рəш iшiнен «пəтшағар» дедi. Алуаның мынау қимылынан жаңағы басалқалы сөздерi үшiн ендi өзi ұяла бастады. Алуаны оңашаға шақырып, үлкен олақтық жасап алғанын ұқты. Ендi қайтпек керек?

	– Алуа, сен маған соншама зерделi көрiнушi ең. Жаңағы сөздерiм тiптi маңыңнан айналып ұшпайтын сияқты ғой. Мен жөн сөз айттым деп ойлаймын. – Алғашқы айтқандарын қайта аяқтап шықпақшы едi. Оған жiгерi жетпедi. Қарсы алдындағы əйел тұлғасы басқа ойдың бəрiн шым-шытырық еттi. Қол тисе құлап түсердей денесiнiң бүгiлiп, жазылуы Рəштiң тұла бойынан жылан жүгiрткендей.

	– Жөннiң де жөнi бар. Жөн болса тайынатын не бар?

	– Адамды өстiп жолдан тайдырасыңдар-ау.

	– Апырау, басеке. Айдалада менiмен жолығып, сүттен ақ, судан таза болып кетермiн деп тұрсыз ба? Жоқ, əлде жаңағы жұрт бастық пен Алуаның шабындық басында түн күзетiп қалғанын сезбедi дейсiз бе? Қазiрдiң өзiнде бiз екеумiздi неше саққа жүгiртiп, масқарасы шығып жатқан шығар. Онан да жеген ауыз жесiн деген. Несiне қажы сапарынан келгендей уəж айтып, қасиеттене қалдыңыз? – Бетiн батысқа берiп тұрған Алуаның көздерiнде лаулап жанған жалын бар. – Əлде Сақыштың сiзге салған бiр дертi бар ма? Мына тұрысыңызға қайранмын. Адам көрмесiн мұндай сұмдықты.

	Алуа басын одан сайын шалқая көтердi. Рəштiң шыдамы осыған ғана жеттi. Қолынан бүлдiргiсiн сыпырды да, қамшысын жерге бiр ұрды. Тiзгiндi де тастай салған. Тағы бiр қатерге бастағаным деп iшi сескенгенмен алдындағы дəмдi асты қарпып жейтiн ашқарақтығы бəрiн əп-сəтте жоқ қылып жiбердi. Ендi көкейiнде оқтаудай тұрып қалған қаталдықты ғана жiбiту керек. Мына айтқан сөзi сол үшiн:

	– Адам жолдан таймай ма? Тас бұзылып, мұз жiбiмей ме? Алуа, сенi аңдамауым шынында да көрсоқырлык екен. Басқада нем бар едi?

	Осыны айтып қол созғысы келген Рəшқа жалт қарағанда Алуа оның мына түр-түсiнен қол-аяғы байлаулы, қанатынан қайрылған бейшара адамның ұсқынын көрдi. Алуаны жоқ жерден қатты ашындырды. Өзiне келген адам бұл сəттi басын жерге жеткiзгендей мүсəпiрлiк көредi дегенге көнер ме, көтерер ме мұндайды. Алуадай сұлуға емес, бұты талтиған, көзi бақырайған, шашты албастыға қор болғалы тұрған жандай бетiндегi бейшара құбылыстан тəкаппар əйелдiң бойындағы түйдек ашу сыртқа лап бердi. Сəл жасаурағандай ызамен қоюланған көзiн қатты қадап:

	– Жоқ! – деп Рəштiң қолын сiлкiп тастардай қимыл жасады. – Жоғалыңыз қазiр. Көзiнiң жасын бұлап, басына қара жамылғандай болып келетiн еркектiң маған керегi жоқ. Менiң қамымды жеп мүсiркегенiң болса, рахмет. Өле алмай жүрген мен жоқ. Бастың кайғысына да, басқаның қайғысына да төзiп бағармыз. Жолыңыз əне.

	Алуаның мына ашуы бөлек едi. Рəш тағы да күтпеген жарға тiрелгендей қос балтырының дiрiлi бүкiл денесiн теңселтiп жiбердi. Бұл да шамырқанып шыға келейiн деп едi, ондай кiлт өзгерiске икемi жетпедi. Алуаның даусынан сары жорға басын шошаң еткiзiп, ары бұрылып кеткен, ендi жайыла ұзап барады.

	Алуа ендi нағыз бетпақ əйел болып тұр. Шылп етпей мына сөздi айтуынан тарс етiп бүлiнген дүниенiң қайтып оңалмасы аңғарылады. Рəш миының кiлтi басқа жаққа бұралып кеткендей осы əйелдi əлi ұға алмай, тағы бiр тығырыққа қамалғанына қатты қапаланды. Сыр бермей шыдап беруден басқа амал жоқ.

	– Етiңе тiкенек кiрiп кеттi ме? Немене бiлтелi мылтықтай тарс бергенiң. Мүсiркегенiң не?

	– Керауызданыпсөйлеп, неше биiктен төмендегендей аласарып тұрған сияқтысыз. Рақымшылық еттiм деп, менiң баламды тосып алып, кiндiгiн кескен қатындай бəлсiнесiз. Бiле бiлсеңiз сiз маған дəрi емессiз, бақадай бақылдап, қораздай шақырып қалған бiр бейшарасыз. Сiздей еркектi мен түзге отыруға барған жерiмнен де тауып аламын, – деп айтарын бiр-ақ айтты Алуа. Рəш жерден қамшысын iлiп алып едi, Алуа артқа қарай екi-үш адым шегiнiп кеттi.

	– Сiлтеп көрiңiз қамшыңызды, мен сiзге оңай Алуа емеспiн, – деп одан сайын көзiнен от шаша қарады. Мынау қараңғы ен далада тұрған əйелдiң ұзын көйлектi, шашы сəл дударланған кейпi бүркiт болып, көкке шырқап шығып төбесiнен қайта төнердей жабайы айбатпен танылды.

	– Пəтшағар, сен бiреудi алып жейтiн қатын екенсiң, – дедi жүрегi шайлыққан Рəш.

	– Оныңыз рас, бiрақ сiз сол менiң алып жеуiме де жарамайтын бөксесiн қасқыр тартып кеткен көк тоқтының өзi екенсiз. Сондықтан басыңыз үшiн қауiптенбеңiз. – Алуа одан сайын ширыға түскен.

	«Өмiрдiң бұл да бiр бұлыңғыр күнi екен» деп, қинала ащы ой ойлады Рəш. Ашу да, сiлтер қамшы да жоқ, мынадай еңсесi биiк сұлу əйелдiң алдында бойкүйез құр қол қалғандай не iстеп, не қоярын бiлмей қатты дағдарды. Колхоз басқарған осынау аласапыран жылдарда өз басына тап мұндай қиын iс түспеген сияқты. Көзiн жұмып, өз басынан саңылау тапқысы келгендей жанарын жыпылық-жыпылық еткiздi. Алуаға ол одан сайын сорлы халде көрiндi. Тəкаппар əйел ауылға қарай бұрылып жүре бердi. Оң иығымнан қамшы тимесiн деген бiр күдiкпен белiн бiр жанына қиқаң еткiзiп, көзiнiң ұшығын тастағанын аңғарып қалды Рəш.

	Əйел он адымдай ұзағанда ғана бұл есiн жиды. Қараса тағы бiр қорлық бұған төнгелi тұр екен. Сары жорға мына екеуiнiң даусынан шошып, басына бостандық алған соң ұзап кетiптi. Рəш тəңiрдiң тап мұнысына қатты налыды. Сары жорға бiр босаса кейде ұстатпай кететiн. Ер-тоқымымен шоқырақтап отырып, ауылға барса не болғаны? Рəш атынан айрылып қалып, не қара басты екен деп, жұрт тағы бiр қиқу көтермей ме?

	Алуаның алдында көпе-көрнеу қара жер болғаны ендi алыстан мұнартып, сары жорғаның қылығы басына тап қазiр iлiгiп тұрған мүлдем оқшау пəледей көрiндi. Əлдекiмдi қатты жазғырғандай ауыр қиналыспен атына ұмтылды. Ат басын шошаң еткiзiп, түн қойнауына қарай бүлкектедi. Жаяу қалған Рəш атын тоқтататын қандай күшке болмасын барлық ақ тiлеуiн арнап жалбарынып келедi. Ол құдайға да, адамға да, сары жорғаға да өтiнiш айтты, жалынды. Соңғы уақытта жоқ нəрседен жай қағажу көрiп жүргендей болса да айдалада атынан айрылып қалуын бар қорлықтан зор санады. Алуаны тiптi ойына да алғысы келмедi. Ол жаққа бұрылып қарауға, оның қалай кетiп бара жатқанын аңғаруға да мұршасы жоқ.

	Сары жорға тоқтайтын емес. Алдағы қырқа басына көтерiлiп шыға келгенiнде күңгiрт тарта бастаған аспан өңiрiнде сұлу кескiнi айқын мүсiнденiп кеттi. Иесiнен қашақ кеткенiнен көңiлi жайланып жерден шөп үзiп жегенiн көрдi. Жоқ, шөп үзiп жеген емес, басын əлсiн-əлсiн шұлғып жоғары көтерiп қояды. Тiзгiнi аяғына оралып қалмаса неттi. Рəштiң төбесiнен төмен қарай ыстық қан жүгiрдi. Аяғын лып-лып басып, бiр қуанышты қанағат тұтқандай келедi. Сары жорға тiзгiнi аяғына оралып қалса, көп қаша бермейтiн. Қырқаға Рəш те көтерiлiп шыққанда жылқы өзiнен көп ұзай қойған жоқ. Рəш аяғын аса еппен басып, құру-құру деп, жұмсақ үнмен шақырып едi.

	Аттың аяғына тiзгiнi шынында оралыпты. Рəш ендi тез ұстап алды. Жалының астына қолын жүгiртiп едi, жып-жылы екен. Рəш жалына, жалбарына айтқан тiлеуiнiң орайы келiп, ешкiмге масқара болмағанына шүкiршiлiк етiп, ауыр күрсiне еңсесiн көтердi.

	Қараңғылық тез түсiп келедi екен. Сонда да алыстан қараңдаған бiрдеме көрдi. Ол Алуа едi. Рəш сол екенiн анық аңғарғанда ғана жаңағы оқиғаның мəн-жайы мұның тұла бойына қайтадан орнай бастады. «Жоқ, мен колхоз басқара алмаспын». Бұл оның басына алғаш келген ой. «Бұрынғы колхоз бiр басқа. Əйел жынысы алдындағы осындай əлсiздiкпен бар бұқарасы əйелдерден тұратын ендiгi колхоз маған қол емес». Өз жанын өзi жегiдей жеген жоқ. Тек үлкен шындыққа көзi жеткен, соны мойындаған сабырлы адамның байсалдылығы бар.

	Əйел жынысы алдындағы əлсiздiгi дегенде босағасын опырайтып, мұның келуiн күтпей басқа бiреуге кетiп қалған Мағрипаны күнi бүгiнге дейiн ұмыта алмауын еске алды. Тiптi сол Мағрипаның артынан барғанда ол қалай қарсы алып едi? Бұл Рəштiң тереңiнде жүрген масқара шындық. Бiрақ Рəш ол жəйттi қаншама жасырып ұстағанмен Мағрипаның «Е, соншама пiрден келiп пе едiң?» деп, терiс айналғаны талай елге жайылып кеткен. Тiптi оны естiмеген осы ауылда адам жоқ.

	Алуа қараңғыға кiрiп жоғалған жақтан Рəш көзiн алмады. Айналасын түн орап, айдалада кiрпiк қақпайтын тас мүсiнге ұқсайды. Анда-санда тыныштықты аттың пысқырғаны бұзады. Əлдебiр қанатты жəндiктер ауаны тiлгiлеп, түнгi тiршiлiк қозғалысы басталды. Ұзақ саруайым түнiне ұқсайды.

	Алайда Рəш Алуа тастап кеткен жан қорлығын өзiнiң оңай көтергенiне қуанды. Оның себебiн қайта есiне түсiрiп, томаға-тұйық тұрды. Ендiгi жерде Сақышқа жолай алмайтынын қоса түсiндi. Бұлардың арасында Алуа, Мағрипа атты екi бел қалған. Көп уақыт дəм-тұзды бiрге татысқан Мағрипа қасында Алуа шоқтығы аласа көрiнгенiмен мұның да көзтартар соны қалпы құлпырып өсiп, биiкке шырқап, тап қазiр ойын да, бойын да тұралатқан күйi қарсы алдында тұрып қалған. Мағрипадан кейiнгi далбаса ессiз көңiлдi жөнге салатын да осы екенiн Рəш заматында-ақ сезген.

	Сақышқа баратын жолдың бiтелiп қалғанын ойласа-ақ оның көз алдында Мəрəйiм көлбеңдейдi. Апырау, қызынан гөрi мұның өзi еске түсе беретiнi несi? Алтынды босағасын нұсқап, ақ майға толы дастарханын қоса жайып, ымдай шақыра беретiн жəдiгөй түр-кескiнi неше қырынан көрiнiп, ұзын құйрық түлкiдей бұлаң-бұлаң етедi. Сақыштың өзiн, ыстық құшағын зорланса ғана елестете алады.

	Сақыштан көрiп қана қоймай өз басын жуып-шаюға да қатты көңiл бөлдi. Бұл күнде адам күнəсiз өмiр сүре ала ма? Сүттен ақ судан таза боламын деу анық сорлылардың ғана арманы.

	Мынадай аумалы-төкпелi сапырылысқан тiршiлiкте қармақ жұтқан жайындай езулеп əкететiн жырындылық керек. Əйтпесе өзiң бiреудiң езуiнде кетесiң. Осы сəтте ойына Сапар оралды.

	«Иə, жырындылық керек» деп шегелеп айтты iшiнен. Осынау түн түнегiнде тұрып, Сапардың дағдысынша тiстерiн ақситты.

	Алғашқы ойына қайта оралғанда Сақыш мұның қанжығасына батпандай болып байланған қосалқы жүктей көрiндi. Сонда да оған басын шатып жатпады. Iс-əрекетiнде кiршiк жоқ адамдай ер үстiне қарғып мiнгенде өзi де жеңiлейiп сала бердi. Сары жорға ескексiз қайықтай сырғи жөнелдi.

	* * *

	Алуаның ауыл шетiне жаңа ғана жеткенiн байқаған бiр адам бар. Ол Сапар. Мұнда бəрiнен бұрын келiп, əйелдердi қашан да сүзiп жүретiн əдетiмен жаяу-жалпылап, шөптен оралғандарға қарсы жолыққанда араларында Алуаның жоқтығын бiрден байқаған. Араны ашылған бригадир мұны көңiлге суық алды. Осы қараңғыда бар ынтасымен ендi жол аңдыды. Ол жақтан ауылға əкелетiн сүрлеу, соқпақтардың бəрiн шолып тұру атты адамға қиын емес едi. Шеткерi үйлерде жұмысқа шықпағандарды тексерген боп, жұрттың көзiн алдап, əбден жүрiп алды.

	Рəш те қайтпады. Қу Сапар оны да есепке алды.

	Қазiргi бозбалалық дəурен Сапардың бiр басына жетерлiк-ақ едi. Бiрақ оны мiсе тұтқысы келмейдi. Рəштi өз жолында кесе-көлденең тұрғандай көретiн. Ендi оның айқарадай сұлу əйелдi айдалада қарға аунатқан түлкiдей жұмарлап жатуына көне алмайды. Iшiнде бiр долылығы оянды. Сонда да шектен шықпақ емес. Əзiрше жол ғана аңдиды. Арғы айланы өзiнiң қиналмай табатынына сенiмi мол.

	Алуаға ең алғаш шүйлiккен осының өзi. Шеңгел тырнақтары тас қапты. Ендi өзiнен жалт берген жемтiкке Рəштiң мұрты майлануын қалай көтерсiн. Түтiгiп келе жатқан Алуаға тас қараңғылық ұйлыққан ағаш тасасынан бұл саңқ еттi:

	– Апырау, Алуа, түнделетiп елден бөлек неғып келесiң? Шөпшiлер мана оралды ғой. Шөптiң басында бiрдемеңдi жоғалтқаннан саумысың?

	Оқыс кездескен бригадирге Алуа тiксiне қараған. Жүзiнде не белгi барын Сапар қараңғыда аңди алған жоқ. Мұны Алуа да сезiп, сыр алдырмай кəдуiлгi тiкенек сөздерiнiң бiрiн лақ еткiздi.

	– Шешкен жерiмде iшкиiмiм қалып қойыпты. Соған оралып едiм.

	Алуа Сапарды жек көретiн. Əрi Рəштен алып келе жатқан ашуы бар, екi жақтан қысас қылғандай осы сөздi соншама қырыс күйiнде айтты. Сапар да арсыз:

	– Iшкиiмiңдi қай бұтаның түбiнде шешiп едiң, сұлу? – деп соншама байсалды үн қатты.

	– Осы жолмен əр бұтаның түбiн иiскелеп жоғары өрлесеңiз дəл үстiнен шығасыз. Иiсшiл адамға қиын жұмыс емес қой.

	Ең шеткi үйдiң итi шабаланып, үрiп қоя бердi. Алуа жүре сөйлеген. Сапар сықылықтап тағы бiрдеме деп едi, Алуа ұзаңқырап кетiп үндемедi. Сапар мейлi сөзден жеңiлсiн, ұятқа қалсын, жұрт алдында өтiрiгi ашылсын, бастықтан бетi қаймықсын бəрiн осы сықылықтаған күлкiсiмен бүркемелеп əкетушi едi. Қазiр Алуаның сөз əлпетi оны шылқымай болғанға ұқсатпайды. Қайта көкiрегi алай-түлей, жақсылықпен қайтпағанын аңыстатты. Осыны əккi Сапар əзiрге қанағат тұтты. Бұл бетте Алуаның шалымына келе алмасын бiлiп, оқиғаның осы барысында бəрiн сырттан бақылауды жөн көрдi.

	Алуа үйiне жүйкесi босап, арса-арса болып жеттi. Кəрi енесi балаларды жатқызып, өзi шай iшпестен келiнiн күтiп отыр екен. Бұл Алуаның қолындағы немерелерiне қарап қалған адам емес. Түтiнi бөлек, ұл-қыздары көп, тамыры кең тараған жан. Тек Алуа жалғызiлiк болғасын, немерелерiн күтiсiп осында отыр. Əсiресе көктемде қызылша басында мезгiлсiз туған баланың халi тым солқылдақ. Кемпiр сол нəрестенiң өмiрiнен қауiптенiп, жаз бойы осы үйде сарғайып, басқа балаларының үйiне аттап басқан жоқ. Жұдырықтай қызыл шақа немересiн жұмсақ алақанында аялап, бiлген емiнiң бəрiн iстеп келедi. Осы қатайғасын өзiмен бiрге əкетпек екенiн келiнiне жанамалап айтқан да едi. Алуа ол сөзге лəм-мим демеген.

	Енесi Алуаның бүгiнгi жайсыз реңiн алакөлеңке шам жарығында-ақ айқын таныған, бiрақ үндеген жоқ. Ол келдi де, шай iшпестен төсегiне құлады. Бұл да ерке өскен қыз күнiндегi дағдысынан едi. Түннiң бiр уағына дейiн ағыл-тегiл жылаумен болды. Қарға-құзғынның көзiн қызартқан қызыл еттей ғана қадiрiм қалды ғой деп, өзiн-өзi нығарлаумен болды. Бiрақ ертеңiне тыңайып оянды.

	Əйтсе де түнде Сапар Алуадан жер боп қалған. Сонда да өңiн кiрбең шалмай сол бетте Тəнтiбала үйiне тартты. Қамар мен оның үш немересiнен ұялмайтын болған. Өзiнiң көзi қысыңқы арық əйелi бұл қай уақытта келсiн қыңқ дей алмайтын. Күйеуiнiң мейiрiмiн жансебiлдiкпен күтiп, кейде осы күнiне де тəубе ететiн.

	Бүгiн түн ортасы ауа Сапар келгенде оның етiгiн əрең шешiп, аяғының қолаңсасы хош иiстей мұның мұрнын жарып, ұзақ уқалап, төсекке əрең жатқызған. Сапар мас емес, қиқарлығы ұстап, мас адамнан жаман болып келген. Бауырында езiлiп жаншылған Тəнтiбаланы да, өз əйелiн де ұмытып, сол баяғы Алуа жанын удай ашыта берген.

	...Бұл колхоздың жерi ойлы-қырлы, неше құбылып бiткендiктен əрбiр алаңқай тұсына дəл атау табу қиын емес.

	«Құба» төбенiң оң жағы, сол жағы, күнгей, терiскей беттерi, ойы, пəленше, төленше қыстаулардың орны, арғы беттегi сары жазық мiне, осы сияқты жүре қолданатын атаулар көп-ақ. Былтыр сұлы, арпа, я жоңышқа егiлген жерлердiң төңiрегi деген сияқтылары тағы бар. Бұл колхозшыларды қырға жұмысқа жөнелткенде, паек бөлгенде басшылар үшiн үлкен жеңiлдiк.

	Жексенбiлiктiң екiншi күнiнде шөпшiлер түстiкке жиналғанда Молдамұрат өзi кешелi берi мөлшерлеп келген жерлерiн «сен ана жердi шабасың, сен мына жердi шабасың» деп, атап-атап айтып бердi. Түскi тамақтың дəмi ауыздарына бармай кiмге қандай жер тигенiне қоса алаңдасып, əрi өз паектерiн еске түсiрiп, бiразы шулыған болып жатты. Əйел-еркектiң бəрiнiң жүзiнде күмəн бардай оқшырайысып, бiр-бiрiне, Молдамұратқа таңырқай қарасты.

	– Əй, Молдамұрат-ау, ол Атамбек қыстауының бергi ойысында қылау бар ма, əкем-ау? Былтыр да шабылмай қалмап па едi?

	– Құрсын-ау маған берген паегiң. Жас баламмен қайтiп шабамын оны? Көк қурайдан басқа түгi жоқ.

	– Əй, Молдеке, көрiнгеннiң малы таптап жүрген жердi қай бетiңмен маған шап деп тұрсың. Көрсеңшi алдымен барып, – деп əйелдер жағы сұңқ-сұңк етiстi. Мұндайда жұрттың көңiлiн тегiс таба қою қиын екенiн Молдамұрат жақсы бiледi. Оң қолын көтерiп, сəл тыныштық тiледi де:

	– Əй, Нұрғайша, жердiң шұрайлысын саған бердiм емес пе? Өткiр шалғымен қырнай шапсаң, дəу шошақ тұрғызасың. Шөптiң маңыздысы, түбi қалыңы ғой. Ал сен Тəнтiбала тiптi айтқаның бос сөз. Елдiң малы таптамақ түгiл, ол жерге шайтан жолаған жоқ. Не керек сондай бос сөз? – дедi.

	– Бос сөз керегi жоқ болса сол жердi өзiң шап.

	– Шабатын адам табылмайды дейсiң бе? Берiп көршi бiреуге, сыпырып-сиырып əкетсiн қазiр-ақ, қайта бастықтың бұйрығымен шөбi жақсы, оңтайлы жердi берiп тұрмын. Ал, ер азаматтар, сендер өкпелемеңдер. Сендерге тигенi шынында да ояздау жерлер. Бəрiңдi бiрдей алақандай ауыл маңымен қалай қарық қылмақпын? Мұны азсынсаңдар, колхоз шөбi жиналып бiткен соң күш-қайраттарың бар, анау Қайындыдан шауып тасып аларсыңдар. Бастықтың нұсқауы осы, – деп, Молдамұрат өз шаруасын бiтiрген кейiппен терiс айналып жүрмекшi едi, тағы бiреулер жармасып, берi қаратып алды. Өз шөбiн шауып, үйдi-үйiне тасып алғанша паек бөлген адамның құлағынан қиқу кетпейтiн.

	Жалпы шу ортасында өзiне тиген паектi ойша елестетiп тапжылмай отырған бiр ғана адам бар. Ол Қалима, бет жүзi қап-қара боп түтiгiп, екi көзi бiр нүктеге қадалып қапты. Алдындағы асын да көпке дейiн iшпей отырды. Жұрт жапатармағай Молдамұратты қоршауға алып жатқанда бұл селт етпедi.

	Паектi Молдамұраттың бөлуi ең алдымен осыған ұнамаған. Қалима оның соғыста өлген iнiсiне тұрмысқа шығып, көп отаспай бөлiнiсiп кеткелi бұл екеуi бiр-бiрiне ит пен мысық сияқты едi. Əсiресе, Молдамұрат iнiсiнен қара қағаз келгелi ол тап Қалима қолынан шəйiт болғандай мұны мүлдем жек көре бастаған.

	Қазiр де кешегi қайнаға – Молдамұраттың өзiне қиянат жасайтынын жүрегi түйсiнген едi. Қалиманың қабағын ашпай отыруы содан. Қазiр шап ете қалудың жөнi жоқ. Ол сабыр сақтады. Түстен кейiн жұмысты ешкiмнiң рұқсатынсыз ертерек тастады да, паегiн көрмекке жаяу тартты. Ойлағанындай-ақ тақырлау жер екен. «Сен сол жердi шабасың» деп, мана мұның көзiн шұқығандай айтуынан күдiктенуi тегiн болмай шықты.

	Бұған керегi де осы. Қайтып келсе шөпшiлер жұмысты əлi тоқтатпапты. Ол шөмеле салушыларды қақ жарып өтiп, шалғышы ер адамдарға қарай тура тартты. Əйелдер мұның соңынан қарап қалған.

	– Əкем-ау, мынау кiммен жұлысуға бара жатыр? – деп бiреуi сұңқ еттi.

	– Өй, саған не болды? – деп мұның түрiнен шошыған Бəтжан бөгесiн жасамақшы едi. Тағы бiр зобалаңның басталғанын бұл анық ұқты.

	Шалғы тартқан Молдамұрат ұясына еңкейген күннiң қызылынан арқасы жылтырап көрiнген. Желкесiнен шаңқ еткен дауыс оны иығынан жұлқып аударып тастағандай едi.

	– Əй, ағасы, тiсi шыққан арлан сенсiң де, көп қойдың iшiндегi өлiмге жазған сорлы тоқты мен дегенiң бе? Таздың басындай тақыр жердi маған берiп, өзге жердi əкеңе атайын деп пе едiң? Əлде мен жалғыз сиырымды аштан өлтiрейiн бе? Бұл қылығың немене? Əлде бiр дұшпаным осы, өлсем осының көзiн шұқып өлейiн деген қылық па? Қай қабырғаңмен кеңесiп iстеп тұрсың?

	Молдамұрат мұндай сөздi күтпесе керек:

	– Əй, қарағым, мен əкемнiң жерiн бөлiп бергем жоқ. Колхоздың жерiн бөлiп берiп тұрмын. Онда да бастықтың айтуымен. Менi не жұтып қойғалы келдiң бе, жоқ талап жегелi келдiң бе?

	Молдамұрат айналадағы жұрттан қысылғандай сəл байсалдылық көрсеткiсi келдi. Аларманға келгенде Қалима оңай емес:

	– Адам жұтатын айдаһар емеспiн, талап жейтiн қасқыр емеспiн. Ақтылы қойдың арасынан сорлы тоқтыдай бөлiп алғаның мен болсам екеуiн де iстеймiн. Ал, өл де маған. Таздың басындай тақыр жердi берiп алдаусыраттым дейсiң бе? Мен оныңа көнбеймiн. Құдайдың сан қарғысына ұшырап, бəрiне көнгемiн, ал мынаған көнбеймiн.

	– Əй, Қалима, қарағым. Бастықтың бұйрығы былай. Сен маған шапшыма, менi бəрiбiр қорқыта алмайсың. Онан да сөздi түсiн. Бастық айтты, осы жақын маңнан жесiр əйелдерге барлық жақсы жердi бер дедi. Сен құдайға шүкiр жесiр емессiң. Күйеуiң бар, майқан шегiп жатырсың ғой. Анау Қайыңдыдан шауып аласыңдар, – деп Молдамұрат та сөзiн қиқарлықпен аяқтады.

	– Майқан шегiп жүргенiмдi қайдан бiлесiң? Əлде байы бар қатындардың бəрi майқан шегiп жүр ме екен? Майқан шеккiзсе сенiң ана мəрғау кеткен iнiң шеккiзетiн едi. Ол да жолсоқта болып, шаңыма iлесе алмай, күлге аунап қалған, – деп Молдамұраттың кеудесiндегi бiтеу жараның аузын ашты. Молдамұратқа бұдан артық сөз айтудың қажетi жоқ. Шалғысын лақтырып тастап, тұра ұмтылды. Бетiнен көбiгi шапшыған əйелдi тұмсықтан бiр-ақ қоймақшы. Сəңке арашалап үлгердi:

	– Шашты албасты, сен менiң iнiмдi балтырынан тiстеген ит сияқты тiршiлiгiнде бiр сүрiндiрiп едiң, ендi ол өлгесiн аруағын қорлайын дедiң бе? Не жаманшылық көрiп едiң менiң iнiмнен? Өй əкеңдi...

	– Қой, қой, Молдамұрат, мұның не?

	– Не жаманшылық көрiп едiң одан, айт шапшаң? Əйтпесе жағыңды айырып жiберемiн. Қаншардай қатқан бедеу! – деп, ашудан булыққан Молдамұрат қайыра боқтады. Сəңке жiбере қойса бассалардай онымен арпалысып бақты. Қалиманың тауаны осыған ғана жеттi. Соңғы сөздерi оның барлық жiгерiн құм етiп жiберген. Еңiреп жылап қоя бердi.

	– Құдай бар болса, өз басыңа келсiн. Шұбырған балаларыңды шұбыртып бiр-ақ күнде əкету құдайдың қолынан келмейдi емес. Əкеме тiл тигiздiң ғой. Менiң бiр iнiм, не ағайым болсыншы. Боқты тiл тигiзерсiң. Əкемнiң аруағы атсын бiлдiң бе? Шұбырған балаларың шұбатылып бiр-ақ күнде кетсiн.

	– Еркек атаулыны сүлiктей сорған, бедеу. Құдай сенiң дегенiңдi болдыра қоймас. Сен талайды жұтарсың? – деп Молдамұрат ентiгiн баса алмай сөйледi.

	Бода-бода болып жылаған Қалима мен даурыққан Молдамұрат жұмыстың бəрiн доғартты. Айнала жұрт осы екеуiнiң төңiрегiне екi топ боп үйiрiлiп қапты. Үстi-үстiне басу айтылуда. Қалиманың қасындағылар «Е, тiзгiн тисе, еркектiң бəрi сөйтедi, маған берген паегiн қарамаймысың. Тұзы жарасқандарға ғана бүйрегi бұрады бұлардың» деп Молдамұратты жазғырса, Молдамұраттың қасындағылар, «апырау соқталдай күйеуi тұрғанда, сол паек үшiн өз басы мұншалықты шаптықпаса қайтедi екен? Бұл аз болса Қайыңдының ен-тегiн шөбi тұр емес пе» деп, Қалиманың мiнезiне аң-таң болып жатыр.

	Екi бригаданың адамдары бiрiгiп, Қораның сағасын шапқан екiншi, үшiншi күнде бұдан басқа жұртты елең еткiзген оқиға болған жоқ. Рəш қайтып бұл жаққа жоламады. Ертелi-кеш кеңседе Сапар мен Жаманқұлды сықпыртып, соларға тапсырма берумен болды.

	Қалима Молдамұратпен қақтығыстан соң кешке үйiне жылап-еңiреп келдi. Өркенай қызының айналасында құрақ ұшты. Əбiл қырынып жатып, əйелiнiң түр-түсiн қабырғадағы айнадан көрген. Не болды деп сұрамады. Сөзуар Қалима табалдырықтан аттай ағытылған:

	– Құдай көрсе жалғызды көредi, адам көрсе жалғызды көредi. Қарға-құзғындай бəрi де жалғыздың төбесiнде айналып ұшып шықылықтайды. Бұл не сұмдық, қайтiп күн көремiз? Аға-iнiмiздi өз қолымыздан берген жоқ едiк қой.

	Жаңа бiр сұмдықтың пұшпағындай суырылып келе жатқан мына сөз Өркенайды қатты шошытты. Iштегi шерiн оятты. Ұстамалы ауруы селк еткiзiп едi, əлденеден бiр естиярлықпен өзiн-өзi тежедi. Бiрақ көз жасын төгiп жалбарына бердi.

	– Қуратқан, құдай-ау, кiм тидi айтшы?

	Бөлменiң ортасындағы дөңгелек столға аяғын тiреп, артқа шалқая отырды да, Қалима дамылсыз жылап, сөйлеумен болды:

	– Қарашы, колхоздың белсендiсiмiн деп, қолымнан қағатын ешкiм жоқ деп, қасақана iстеп отыр. Бастықтың, бəрiнiң iшi бауырына жыландай оратылып кiрiп алған. Кiм қақсын оның қолынан? Құдай қудың жағы деген рас. Тым болмаса бiр бауырым қасымда тұрсыншы, боқтамақ түгiлi маған аузын аша алар ма екен? Молдамұраттың осы жетiскенi жетiскен. Құдай түп тамырымен суырып əкеткенше.

	Қызының Молдамұраттан қиянат көрiп келгенiн ұққанда Өркенай басын төмен салбыратып отырып қалды. Көз алдынан түрлi елестер жүгiрiп өттi. Қызының тағдырына ең бiр көңiлi көншiгенi оның Молдамұраттың iнiсiмен отасқан жылдары едi. Олар етi тiрi, əрi бар адамдар. Тағы Қалима мол бала-шағаның үстiне барды. Ананың ойынша көктен iздегенi жерден табылды. Баланың аты бала, өз бауырынан жаралмаса да қызының келешек тағдырына қорған болып, сол қара домалақтар мұның сүйегi жарылмағанын ендi бетiне салық еткiзбейдi. Əңгiме Қалимада ғана қалған. Алайда, мұның қиқарлығы ана көңiлiнде жалғанған үмiт жiбiн бiрақ күнде дал-дұлын шығарып, аяққа басты. Жұрт не деп даурықсын, мейлi, Өркенай сонда да қызының жағында қалды. Сырт көзге Қалимасын дəрiптеумен болды. Əйтсе де Молдамұрат əулетiнен жырақ кетуiн тағы да бораны мен аптабы жаман елсiз далаға айдалғанындай көрiп, ендi кiмнiң қолтығына кiре аламыз деп, екi көзiн төрт қылған мазасыздық ана кеудесiне мықтап орналасқан едi. Iшi-бауырын кемiрiп жеп, тауысып келе жатқан пəлекет те осы. Қазiр сол əлденеден қайта қозданғысы келедi. Өркенай қатты мұнартып барып, дағдылы мiнезiмен қызын жұбатуға кiрiстi. Əбiл қырынып стол басына отырды да дастарханның əлi жайылмағанына сəл қырысқабақтанып, бұл үйде не сөз болып жатқанынан хабарсыз, Қалиманың iшекше шұбырған сөздерi бұған жетпей үзiлiп жатқандай өңiндегi бiр нүктесi де өзгермептi.

	Күйеу баласының осы сиқы бiраз ес кiргiзген Өркенай қазан-аяққа жүгiрдi. Ананы-мынаны салдырлатып жүрсе де, қызына көбiрек қарайлайды. Мұның қимылынан Əбiлдiң зықысы шыға бастады бiлем, ендi ол тышқан аңдыған мысықтай Өркенайдың iстеген iсiне қадалып отырды. Екi көзi бұлаудай iскен Қалиманы аңғаратын да емес. Бар ынтасы тамақ қашан келедi деп, соны ғана ойлайды. Ұйқыға жатар алдында тек осыған ғана бөгелiп, мысы құрыған адамның кейпi бар.

	– Жалғыздығым ғой, жалғыздығым, – деп, Қалима барлық күйiгiн осыған сайып тоқтайтын емес. Даладағы қазаннан бiр аяққа көже құйып алып жатқан Өркенай:

	– Жалғыздығы несi, Əбдiраш бар, ана Алтынайдың... – дей берiп едi.

	– Əбдiрашың құрсын, – деп, Қалима үйде отырып шеше сөзiн шарт үздi. – Мана Молдамұрат менi жерлеп жатқанда бiрауыз сөз айтуға жарамады.

	Əбiл темiр табақтағы ыстық кеспе көженi терлеп-тепшiп iшiп отыр. Қалима бұрқылдаған сайын оған ас жұғымдырақ сияқты. Қалима қанша зəрлi, ашуланшақ болғанымен осы күйеуiн қабағымен атып қарауға дəрменсiз. Тiптi iштегi күйiктiң түп-төркiнi сол Əбiлдiң бұл жылап отырғанда бiр селт етпеген iшмерездiгiнде едi. Басынан ұшқан бақыт пен дəурен, қуаныш – бəрi сол күйеуiнiң бет терiсiнде көмулi жатқандай артық қимылға жоқтықтан өз жанын өзi жегiдей жей беретiн. Ал Əбiлдiң бет терiсi сүйменмен оятын мұздан бетер, жiгi ашылмайтын тас емен. Қалимадан мұның да кеудесi шалқақ тартып, ақ қар мұз жастанып барады. Бұл тайға таңба басқандай айқын. Жанарындағы тотияйын түстес көгiлдiр сəуле, жүрiс-тұрысы бəрi соны баяндап, Қалиманың төңiрегiнде анталаған пəлекеттi молайта түскендей.

	Əттең жан тəттi, əйтпесе Қалима өзiнiң бүкiл өмiрiн үзiп-жұлқып жiберетiн шаққа талай жеткен. Мұны ашындыратын əлдекiмнiң таяғы, зорлығы емес, сол қасында селт етпей отыратын Əбiлдiң бұдырсыз бет өңiрi. Осымен нешiншi күйеудi өзiне илiктiре алмаған дəрменсiздiгi мұны отқа да, суға да түсiрдi. Мiне бүгiн Молдамұратпен де шекiстiрдi. Шарадай басын шақшадай етiп жүрген тағдыры бұған қандай қиянат қылса, бұл да оған сондай қиянат етпек өркөкiректiгiн тағы қайда қоярсың.

	Молдамұраттың iнiсi Қалиманың асты-үстiне түскен ең мейiрбанды адам болып едi. Алайда тəкаппарлық мұның өзiн илiктiрмедi. «Əлдекiмнiң балаларының кiрқоңын жуып, байдың қызығын көрмей-ақ қойдым. Бай болса ақысыз-пұлсыз алшаң баспай өзi илiгiп келсiн, келмесе керуен атсын». Мiне өз көкiрегiнде мұз боп қатып, талай сорға соқтырған байламы осы.

	Ал тағдыр болса ол да қасарып, мұның бит терiсiндей шыдамсыз жанына тiсiн батырып-ақ келедi. Басқасы өз алдына, жұмыс басынан еңiреп-боздап келгенде өз құлқы, өз сұмдығы бөлек адамдай «не болды?» деп, тiптi көңiл аудармаған безбүйрек адамның мына бүлк етпес сергектiгiне де құлақ кестi құлдай көндiктiрiп қойғанын қайтерсiң. Бойы биiк адамды аласа есiктен еңбектетiп, қорлағандай Қалима осыған ашынады.

	Əбiл аяғын босатып, төрдегi жастыққа аулақтап барып жантайғанша Қалима салдыр-гүлдiр етiп тоқтамады. Бұл да, Өркенай да тамақ iшу ойларында жоқ. Əлден уақытта Əбiл далаға шығып, темекi шектi де қайтып келiп, керует қасында сыртқы жейдесiн шештi. Ұйықтар алдындағы бiр əдетi насыбай орнына шылым шегетiн. Өркенай қаншама теңселiп, көзi қарауытып отырса да, мұны қақас жiбермедi. Түрегелiп Əбiлдiң төсегiн салып бердi. Жастығын биiгiрек қып, бар өнерiн салып, мықшыңдап жатыр.

	Күйеуi темiр төсектi сықыр еткiзiп жата кеткенде Қалиманың тамағы бiтелдi. Қайтып үн шығара алған жоқ. Əбiл ұйқыға жатқанда артық бiр сөздi көтере алмайды. Жүрегiнде жатталып қалған осы қағиданы қазiргi күйiнiшi үстiнде де бұза алмады. Ықылық тигендей аузын буып, бүгiлiп отырып қалды.

	Мұндайда денi сау Қалима түгiл, Өркенай да денесiне суық су бүрiккендей дүр сiлкiнiп, есiн жиып, «ың» еткен дыбыс шығармайтын. Сəл саябырлағасын ендiгi тыныштығына тиек еткен кейiппен отырып тамағын iштi.

	Ертеңiне қызы мен күйеу баласы жұмысқа кеткесiн Өркенай Молдамұраттың үйiне тартты. Мұнда таңертеңгiлiк шай жаңа iшiлiп жатқан. Молдамұрат колхоздың шаруашылық бөлiмiнiң меңгерушiсi болғанмен өзiнiң етi тiрлiгiмен осындағы бес басалқаның бiрi есептi. Олар таң азаннан бастықтың алдында бас қосады да, сол күнгi жұмыс жайы шешiлгесiн ғана үйдi-үйiне ертеңгi шайға тарайды.

	Молдамұраттың үйi Өркенайды жаман қарсы алған жоқ. Өзi төрдегi орнынан атып тұрып, кемпiрдi қасына шақырды. Осыған-ақ Өркенайдың жүрегi жiбiп кеткен. Самалдың ықыласпен құйған қою қара шайын қолына ұстағанда тұла бойы дiр-дiр етiп, көзiне жас тiрелдi. Осы үйдегi мейiрбандылықты бəрiнен қымбат көрген қарт көкiрегi өкiнiштен қарс айрылып, əрең отыр. Ұзақ өмiрде кешкен бар дəурен, бар қызығы от басы, ошақ қасындағы жылт еткен көңiлдi сəттерден əрi аспаған, қуаныш дəмiн татпағалы талай заман өтiп, көкiрегi қарайып күстенген қарт ана бұдан артық мəртебе бар деп бiлмейтiн де. Өркенай шайды iше алмады. Молдамұрат пен Самалдың «iшiңiз, жеңiз» деген ықыласынан онсыз да тамағы жiбiп, өңi кiре бастап едi.

	Молдамұрат Өркенайдың келу себебiн iшi сезiп отыр. Ол алғаш табалдырықтан көрiнгенде-ақ, сасқалақтап, дереу көп ойды қорыта жауап əзiрлей бастаған. Қазiр онысы дайын, сап етiп айта салуы ғана қалып отыр. Тегiнде Молдамұрат пен Самалдың бұл жаны жарым кемпiрдiң өз басына титтей де терiс пиғылы жоқ. Қайта бұған аяушылық еткендi қарыздан құтылғандай көретiн.

	– Қарағаным жалғыз қызым ғой, бүйтiп, жер басып неменесiне жүр дейсiң? Не күтiп жүр дейсiң бұл дүниеден? Құдай осы қыздың алдында алсын. – Өркенайдың бар айтқаны осы ғана. Мұны да қимасына қолқа салғандай там-тұмдап əрең шығарды. Арыға барған жоқ. Осы үйдегi тап қазiргi мейiрбандылық қалтасына түскен пұл болды ма, əйтеуiр Молдамұраттың əзiрлеген жауабын айтқызатындай ештеме демедi. Молдамұрат шайын iшiп боп қалған. Өркенайға жастық əперiп, өзi де сəл жантайыңқырап отырды. Бүгiн Қораның сағасы шабылып бiтуге тиiс. Молдамұрат соған асығыс. Бес басалқаның бұдан басқасы кетiп те қалған шығар. Мына кемпiр аузындағысын қалтырамай айтсашы, тезiрек жауабын қайырып жүре берер едiм, деген тағатсыздық шыдатар емес. Кемпiрге көз қиығын сан рет тастаса да, оның iшкi жайын ұға алмады. Өркенайдың қазiргi халiн түсiнетiндей бұл терең ойға барып, басын шатып қайтсiн. Тек өз шаруасы мұны пышақтың жүзiнде отырғандай қылпылдатады.

	Өркенай өз ойынша ерлi-зайыпты осы үйдегi екi жан да жай-күйiмдi танып бiлдi деп түйдi. Мынау ықылас Қалиманың көңiлiне қаяу салғанын жуып-шаймақ əрекет шығар. Осыны да бiр басына артық бақыт көрiп, өз тiлiн өзi байлады.

	Ол Молдамұрат үйiнен басқа ешнəрсе айтпастан шықты. Алтынайлардың бақшасы осы үйдiң тап ауласына келiп тiрелетiн. Аяғын солай қарай теңселе басып, кiсi бойы болып өскен жас жүгерiнiң арасына кiргенде əлденеден жүрегi көтерiлiп, лоқсығысы келгендей өзiн жайсыз сезiндi. Молдамұрат үйiнен iшкен шаймен əлдененi қоса жұтқандай кеше кешке екi көзi бұлаудай болып келген жалғыз қызының сойылын соқпаққа барып, түк бiтiрмей керi қайтуының сорақылығын ендi ғана түсiндi. Қайта барып шашын жайып, бүкiл сорлы тағдырын көз жасын көлдете көлденең тартып, жер қозғалта сөйлеп шығарлық жiгер бұған жазылмаған.

	Ендiгi бетi – сiңлiсi Алтынайдың үйi. Алтынай мен Молдамұрат əзiрге өлiм айырғанмен əлi де жең ұшымен жалғасып келе жатқан құдалар ғой. Құдалық үзiлгенмен татулық, достық сияқты дəнекер қалыпты. Өсiп келе жатқан Дүйсекеш деген бала бар. Екi жақ та сол баланы өшкенiн жандырып өсiрердей көредi. Ашып жарып ештеме айтпаса да iштерiнде үнсiз түйген ойлары осы. Ол ойды бiр-бiрiнен танып жүрген жайлары тағы бар. Жұрттың айтуынша да солай.

	Мұндай сөз Өркенайдың құлағына да емiс-емiс жететiн. Алтынайлар Молдамұрат əулетiнен қыз алса, мұның Қалимасы Молдамұраттың iнiсiне тиiп, бұл жағынан да iлiк пайда болып едi. Оның ақыры мынадай араздық, бiтеу жарамен аяқталды. Оны қанша күйiнiшпен еске алса жанындай көретiн туған сiңлiсiнiң Молдамұратпен мың жылдық құда боп жаратылғанына соншалықты қуанушы едi. Молдамұратқа айта алмағанын Алтынайдың құлағына құймасқа не? Алтынай мұның жалғыз қызы үшiн оған бiр қайыру берер? Қалайда Молдамұрат ер азамат, ұлы кеуде ғой. Қалиманы сыртқа теппей оған бас-көз болып жүрсең, одан кiшiрейiп қалмассың, қайта азаматтығың осыдан көрiнбей ме десе болды ғой.

	Молдамұраттың үйiне əдейiлеп барғанда аузынан шығара алмай Алтынайдiкiне беттегенде де көкiрегiне түйгенi осы бiр ауыз сөз ғана. Қалима мен Молдамұрат кеше не үшiн шекiстi, ғазиз ана оны ұмытып та қалды. Еске түсiрудiң қажетi бар ма? Кей сəтте аузына бiр тамшы у тамып, соны түкiрiп тастаудың амалын таппай қиналған адам сияқты.

	Туған сiңлiсiнiң үйiнде де ойлағаны болған жоқ. Алтынай туған апасына оң шырайын бермедi. Табалдырықтан аттап екi баласын «жарығым, құлыным» деп құшақтай жығылған кəрiнi тап осы үйден қайыр сұрап келген мүсəпiр жандай көрiп, тыжырынды. Бұл жалғыз өзi оқшырайып, шай iшiп отырған. Екi баласы екi бұрышқа арқаларын сүйеп, бiр-бiрiн көздерiмен атып, өзара қасасқан күйде едi. Алтынай шақырмаса да, Өркенай үстел қасына тiзе бүгiп, сiңлiсiнiң түр-түсiн бажайлап қарай бастады.

	Алтынай шiмiрiккен түрiн жасырмай-ақ:

	– Жай жүрсiң бе? – дедi.

	Шай құюдың орнына үстел үстiндегi төрт-бес бауырсақты қолымен қақпайлап, өзiне қарай сырғыта бастады. Онысын бiлдiрмей iстеген болады. Дiмкас адамдай қабағын əрең жазып, Өркенайдың түр-түсiне туралап қарайтын емес.

	Жаңа ғана Молдамұраттың үйiндегi мол астан өз-өзiнен мейiрi қанып, бiр түйiрiн iлiп ала алмаған Өркенай мына үйдiң жартымсыз бауырсақтарына соншама ашқарақтана қарады. Тағы да тамағына тас тығылып, не дерiн бiлмедi. Басқа түскен ауыр үнсiздiктi шай iшкен болып тарқатар едi, мынаның құймауын қарашы. Сенi соншама тас емен еткен қай құдай? Ғазиз ана сөзiн əрең бастады.

	– Алтынжан-ай, жалғыз қызға қарап отырмын емес пе?

	Бұл Алтынайдың талай естiп, құлағы жауыр болған сөз. Тек қазiр бiрдеме сұрап келдi ме деп содан шошыды. Осы ойдан бойы мұздаған Алтынай тiптi пейiл бермей қойды. Бұл Қалиманың Молдамұратпен кескiлескенiн есiтпеген едi.

	– Сол жалғыз қыз болмаса кiмге қарап жүр дейсiң? – Тағы тоқырап қалды. Əлдекiм желкесiнен басып, əрi буындырып бара жатқандай, өзiне өзiн билетпей тұрған бiрдеме бар.

	Екi кемпiр аласа үстелдiң екi жағында шоқшиып отыр. Ұзақ сiлейiсiп, өзара бiр жарастық таба алмайтын жандарға ұқсайды. Өркенайдың басында неше түрлi қиял қосылып ағып, бiреуi де өзiнiң нақты қалпымен келiп, тiлiне оралмайтын сияқты. Өмiрде жақын тұтатын бiр адамы болса, соның үйiнде отыр. Ондайда көкiректегi шерi өзiнен өзi ағытылушы едi. Қазiргi қалпына өзi де түсiне алмайды. Неге бүйтедi, əлде кəрi көкiректiң бiржола бiтелiп қалғаны ма?

	Жоқ, жалғыз қызы Қалима үшiн бiр ауыз сөздi көр аузында тұрғанда да айта алуы керек қой. Кенет əлденеден серги түстi. Сонда ғана көз алдына Молдамұрат келiп, соның дөң айбаты тұра қалғандай болды. Өркенай осы елестi жоғалтып алмайын деп, сөйлей жөнелдi.

	– Қарағым, Алтынжан, ана Молдамұрат ер азамат, ер азамат қайда жүрсе жолын тауып жүредi. Əйел байғұс сияқты су қараңғы дейсiң бе. Сыртқа шықсақ көзiмiздi шел басқандай алдымызда тұман шөгедi. Қалима кеше жылап келдi. Молдамұраттың атын айтып жылай бередi. Қалимам үшiн сен бiрдеме айтар ма екен деп келдiм.

	– Молдамұраттың атын атап жылағаны несi? Ол не қыпты сенiң қызыңа? – деп Алтынай шап еттi.

	– Ар жағын қайдам, кеше айтып едi, есеңгiреген басым, ұмытып қалыппын. Əйтеуiр ботадай боздап келдi ғой. – Өркенай көзiнен жасын сықты.

	Iстiң мəнiн ендi ғана аңғарған Алтынай шұғыл ой түйдi. Молдамұраттың Қалимамен жауығып жүргенiн бұл бiлетiн. Сол ыза салқынының бiр пəлекетi екенiн ұға қойды. Алтынайдың да өз апасына деген iшмерездiгi сол Молдамұратқа жалпаштанудан туған. Қазiр Өркенайдың өз басы бұған қандай жиiркенiштi болса, ол одан да жаман бiр пəленi қоса арқалап əкеп, бықсытып отырғандай көрiндi. Бiржола ат-тонын ала қашудан басқа ештеме қалған жоқ.

	– Шай iшушi ме едiң? – деп қатқыл үнмен сұрады.

	– Жоқ, қазiр ғана iшiп шығып едiм... – Алтынайдың да күткенi осы. Дастарқанды тез жинап алды.

	– Беу, белiм-ай, – деп бетiн жаман тыржитты. – Шай iшпесең үйiңе бар ендi. Кешелi берi белiм қозғалтпайды, балаларды ертiп Дəнерге тамырымды ұстатайын деп едiм.

	Ендi бiр сəтте жиналып, сыртқа шығуға ыңғайланды. Өркенай өз сiңлiсiн осылай қарсы алар деп ойлаған жоқ. Үстел басынан тұрмай, басын бiр сəт төмен салбыратып, ессiз отырды. Қарт ана не ойлады? Бiр сəт қиялы шарықтап ұшқанда оның есiне сонау көк шалғын жайлау, көңiлдi балалық шақ күндерi келдi. Бiр ғажабы Өркенай осындай қиялға қашан да бар. Мейлi санасын қара тұман бассын, жан азабы қинасын, сонда да қиялы саңылау тауып, алысқа шырқап шыға алады. Бiрақ мұнысы жалаң қиял да емес, онан айқынырақ нəрсе. Тiптi кейде сонау балалық, жастық шақты еске алса бiр кезде өзiн алақанда аялаған мейiрбанды адамдар қайта тiрiлiп келiп, төңiрегiнде қыбырлап жүргендей болады. Солар өзiн тағы көтерiп əкетiп, басына күн қондырып, бақытты ететiн сияқты.

	Сол кездегi бүлдiршiндей қыз Алтынайды да еске алды. Алты қыздың iшiндегi ең кiшiсi осыны ашық көңiлдi Өркенай қандай жақсы көрушi едi. Күнi бойы еркелетiп төбесiнде ұстайтын. Басынан бақыт канша алыс ұшқанмен сол сүйiспеншiлiк Өркенайды қазiр де əлсiн-əлсiн баурайды. Тек өңменiнен қадалған қиыс көз, қырыс қабақ қана iштегi бар мəзiрiн түкке тұрғысыз етедi. Соған ғана амалы жоқ. Сонау бақытты шақты, Алтынайды қалай аймалағанын қайта елестеткiсi келдi. Бiрақ бəрi əурешiлiк. Сiңлiсi сырт жерде салқын шырай танытса, өз үйiне келгенде мүлде қатыбас.

	Өркенайдың ауру мiнезi ұстап кетер деп қорыққан Алтынай есiктi тарс-тұрс еткiзiп, құлып салуға айналғанда ғана ол далаға шықты. Екi баласын жетектеген Алтынайдың жүрiсi жедел. Көшеге шыға апасына бiр ауыз сөз айтпастан ары жөнеле бердi. Тезiрек құтылып кетудiң қамы. Əлдебiр жайсыздыққа ұшыраған Өркенай үйiне əрең жеттi. Ұстамалы аурудың кезегi келген едi. Өзiнен өзi балпылдап сөйлей бердi. Күнi бойы көкiректе мұз боп қатып, ерiте алмаған шер көктемгi жылғаның суындай ақтарылды. Көршi үйлерге барып, олар да анау-мынау сылтаумен аулақ ысырып салғасын, қайтып, тағы да ес таппай сенделумен болды.

	Мұндайда демiгiн басатын Бəтжан едi, ол жұмыста. Кiшкентай екi баласы да бұл маңда көрiнбедi. Басын тауға-тасқа соққандай, күнi бойы сенделумен жүрген байғұс кемпiр кешке қызының да шамына тидi.

	Шешем екен деп оның сөзiн көтеретiн Қалима ма, аямай таяққа жықты. Сөйтiп жалғызының сойылын соқпаққа таңертең шыққан Өркенай кешiнде сол сойылдың дəмiн өз арқасымен татып, төрт аяқты кесiрткедей тырбаңдап, шалажансар күйде жатты.





БЕСIНШI ТАРАУ




	Ойды да, қырды да қарбаласқа толтырған жаз мезгiлi күн мен түндi кезек алмастырып, зымырап өтiп жатты. Шiлденiң қайнаған күндерiнде əркiм өз тiрлiгiн iстедi.

	Месқұл да қарап жатқан жоқ. Жайлауға көшкен жұрттың соңы Қайыңдының шөбi шабыла бастағасын бiраз күннен кейiн ғана өттi. Пiшендiкке барған Месқұл осы аз күндi қарбаласпен өткiздi. Түнiмен Дүйсекеш, Нұрқан сияқты балаларға жол қаздырып, онсыз да күндiз жұмыстан сiлесi қатып жүргендердi өлiмшi еттi. Қолға түскен олжа қой, қозы бəрi сүйек-мүйегiмен бытырлап Месқұлдың тамағынан өтiп жатты.

	Оның көздерiнен ашқарақтық байқалмайтын. Қайта жанары қап-қара болып майланып, əлдекiмде өшi бардай, тұңғиықтанып тұратын. Бұғағы салбырап семiрiп те алды. Желкесi дүңкиген жойдасыз қуаттың адамы едi бұл. Не iстесе де сабырмен iстейдi. Дүйсекеш бiршама жiгерлi бала. Бiрде түскен олжадан өзiне де үлес алмақ болып, Месқұлға айтып көрiп едi, ол мұны көкiректен ұрып, шалқасынан түсiрдi. Дүйсекештiң көзiнен от жарқ ете қалды. Бұл оқиға пiшеншiлер қосына таяу жерде болған. Дүйсекеш қатты соққыдан өкпесi қысылып кете жаздап жыларман болды. Көзiне түйдек-түйдек жас келдi. Бiрақ даусын шығарған жоқ. Арқасымен белуардан шаңға қонып, жер тiрене түрегеле бердi де, Месқұлға оқты көзiмен қадалды. Қыбырсыз қадалды. Бұл əлде бiр əрекет жайын ойлаған емес, кеудесiнiң ауырғаны басылуын күту едi. Сонда да iштегi балауса жiгер жойқын күшпен оянды. Төбесiнен төне қараған Месқұл Дүйсекештiң мына түрiн жерден тас алып ұрмақ деп жорып, айналасында анау-мынау жатқан жоқ па деп, оны да шолып бағдарлап үлгерген. Белуардан шаң жол үстiнде ондай ештеме көрiнбедi.

	Дүйсекеш ақырындап орнынан түрегеле кеттi. Ендi бала мен ересек адам бiр-бiрiне тарпа бассалардай қарама-қарсы қарасып қалған. Дүйсекештiң күш жұмсап, мұның дөрекi қиянатына қайыру берерлiк шамасы жоқ едi. Сонда да бала жүрегiнде Месқұлға деген ымырасыздық пайда болды. Қайтып мұның құлқынының құлы бола алмасын тарс-тұрс соққан жүрегi айқын айтты.

	– Патшағар, сенде де құлқын бар ма едi, бесiктен белiң шықпай жатып одан дəметсең, бара-бара нағыз түйе жұтардың өзi боларсың.

	Месқұл оған демiккендей сөйледi. Өз құлқынын ойлаған Дүйсекеш жоқ. Қолында өсiрiп келе жатқан Сарымсақ шалды да емес, шешесi Алтынай мен ондағы екi iнiсiн ойлап едi. Осыншама еңбектендiрiп жүрген Месқұл бiр қайырымдылық етiп, бiр қойдың бөксесiн болса да сыйлар. Сөйтiп оны ауылға қатынаған бiреумен жеткiзiп салармын деген долбары. Өзiнiң Месқұлдай емес, ұрлықтан түскен олжаны жан адамға байқатпай ауылға жеткiзу қолынан келе ме, жоқ, орта жолда ұсталып, арылмас пəлеге қала ма, ол жағын таразыға салмаған да.

	Ендi мынадай ауыр соққыға жығылды. Пiшеншiлер тiккен қос жаққа бiр қарап алды да, ол жақтан екi-үш қараң-құраң еткен адам көрiнгесiн жалт берiп, солай қарай қаша жөнелдi. Месқұл артынан қуып берiп, желкесiнен басса, бар даусымен бақырып, көмекке шақыруды ойлады. Бiрақ Мескұл қуған жоқ. Екi өкпесiн баса қосқа келiп жығылды. Оның жайын Молдамұраттың баласы Нұрқан ғана ұқты. Уақыт кешқұрым болатын. Ересектер бұл айдалада əлденеден шошынды деп, соған жорыған. Айдалада жол үстiнде жолдың ең қаттысын ойдыруға, оның iшiн тазалауға адам таппай состиып тұрған Месқұлды ешкiм байқамайтын.

	Сiрə, осы Месқұлдың қайда жүрсiн жұрттың көзiне көрiнбейтiн бiр қасиетi бар. Мейлi мезгiлсiз уақытта тау-тасты кезiп, жабайы ешкiдей лағып бара жатсын «қайдан келесiң, қайда барасың» деп одан ешкiм сұрамайтын. Месқұлдың Дүйсекештi қатты ұрудағы бiр есебi Қайыңдының жолында бiраз шұқырлар дайын да. Осыларға түскен олжаның өзi-ақ оның құлқынына бiраз тығын болып жатыр. Тек түн сайын тазалап, оның бетiн талқураймен, ақ топырақпен жауып тұрса болғаны. Бұл жұмысқа ол ендiгi жерде Нұрқан, тағы бiр-екi баланы жектi. Дүйсекеш оның шақырғанына қайтып бармауға тас-түйiн бекiген. Жанына жуый кетсе, басқа ересек адамдарды паналап, солардың айналасынан кетпейдi.

	Ал оның үстiнен шағым айтуға Дүйсекештердiң батылы жетпейдi. Себебi Месқұлға ересек адамдар да ешнəрсе iстей алмайды, көбiсi одан қаймығатын да сияқты. Əрi ондай шағым үшiн Месқұл iнге кiрiп кетсең де, суырып алып, жазалайды. Араша түсер адам табыла қоя ма, жоқ па? Демек, сау басқа сақина тiлеп алғаның. Мұны бұғанасы қатпаған бозбала жақсы ұғынған. Малшылар жайлауға көшiп болды. Қайыңдыда мол пiшен жиналды. Биыл жауын да жақсы жауды. Пiшен ғана емес, астық нарқын да жұрт жақсы бағалап жүр. Қыс жұмсақ келiп, мал жұттан аман шықса, ел де, колхоз шаруашылығы да бiраз түзелiп кетер дегендi айтысатын.

	Бiрақ бүгiнгi күн мен ертеңгi күннiң шырайын бағып жүрген Месқұл жоқ. Қайыңдыдан келiсiмен елдiң өрiстегi қайтқан малына ауыз салды. Ендi жұрт бала-шағасын ертерек жiберiп, малды алыстан тосатын едi. Бақташы да ұсақ малды көп бытыратпай, көзiнен таса қылмай жайып жүрдi. Месқұлдың да, онымен соңғы кезде тым көп ауыз жаласып кеткен Лəмбектiң де жағдайы бiраз қиындады.

	Осы жазда Өмiртай мен Құрман екеуiнiң достығы күшейдi. Қазiр Ерланның бұрынғыдай қиянкестiгiне көп кешiрiм жоқ. Анау екеуi асық ойнағанда бұл көп жуый алмайды. Сырттан дос таппақ болып, Тəнтiбала балаларына, тiптi одан да төменiрек барып, сыйыса алмай талай рет еңiреп-боздап қайтып келдi. Ол күннен-күнге жасық болып бара жатқандай. Асық атқандарға қарап, көбiне күрсiнiп қалатынды шығарды. Кейде өзiнiң iнiсi Сарман мен Ұланды ермек қып, соларды ойнатады.

	Соңғы кезде Өмiртай мен Құрман екеуi бiрiгiп, Тəнтiбала балаларына қыр көрсете бастады. Шəрiп естi бала. Бəтжанның өз шешесiне сырлас жақын адам екенiн бiлетiндiктен Өмiртаймен қақтығысуды жаны қаламайтын. Құрманның оны дос тұтып, өзiне қарсы айбат шегiп жүргенiн байқаса да, шешелер арасында бiр салқын сөз туар деп, сақтық ойлағандықтан төбелесе кетуден өзiн де, аналарды да сақтандыруға тырысатын.

	Құрманның Шəрiпте кегi бар. Əрi Ерлан одан қанша шапалақ жедi. Мiне, осының бəрi Құрманның жүндес күшiктей төбе шашын тiк тұрғыза беретiн. Баласының осы ниетi түрткi бола ма Мəрəйiм Тəнтiбаламен əлденеше рет жұлысарман халге жетiп, айғай-шу тудырып ұрсысып та қалған. Құрманның мұндайда айызы қанатын. Шəрiп олай емес, шешесiнiң сəл жабығуын көңiлiне ауыр алады. Тəнтiбаланың күрсiнiсi қатты, əрi бiрдемеден қамықса, көз жасын төгiп-төгiп жiбередi. Жайдары сəттерi тым аз. Онда да Сапар келе қалса ғана көңiлi ашылғандай сақ-сақ күлетiнi бар. Бiр жайдан тiсi ақсиып, Сапардың келуi де Шəрiпке қадақтай тиетiн. Iшi-бауырын əлде не жұлып жеп бара жатқандай, оңаша жатқан əжесiнiң қойнына екi кiшкене iнiсiн тықсырып, өзi тығылуды ойлайтын.

	Шешесi жөнiнде пəлендей ой ойлауға əлi жас. Бiрақ Сапардың сықылықтаған күлкiсi, терең үңгiрдiң iшiнде жабайы аңның сақ-сақ еткен тажал үнiндей үрейiн ұшырады. Мұндайда əжесi Қамардың да құлағы тас бiтелiп қалатындай бауырында ұйлыққан немерелерiмен бiрге тырп етпейдi. Ендiгi жерде естияр Шəрiп, осы əже қабағын бағып, соның райымен ғана жатып-тұруды дағды етпек. Əжесi күннен-күнге тұйықтала бердi. Тəнтiбаламен де көп ашылып сөйлеспейдi. Сөйлессе, осы үш немересi жайында, солардың күтiмi төңiрегiнде ғана. Немерелерiне деген қазiргi бауырмалдығында шек жоқ. Күрке тауықтай оларды қанатының астына алса, өзi де оларды қалқа етiп, жасырына түсетiн сияқты. Кешкiсiн Сапар аулада аттан түсiп жатса шайын шала-шарпы iшiп болады да, немерелерiн ертiп, түпкi бөлмеге кетедi. Қайтып таң атқанша шықпайды.

	Күндiз есiк алдында күншуақта маңдайын басып, ұзақ отырады. Мұндайда Шəрiп екi iнiсiн көп ыңырсытпай, тыйып ұстайтын. Оларды ұсақ ойынмен айналдырып қойып, өзi көбiне əжесiн бақылайды. Қасында отырады. Ұзап кетсе, əжесi отырған орнында құлап қалатындай көрiп, көшеде əрi-берi өткен Құрман, Өмiртайлар тобына да елiкпейдi.

	Шəрiп жайсыз қабылдайтын тағы бiр жəйт əже мен шеше жиi-жиi шақ-шұқ етiп ұрсысатынды шығарды. Кейде ертеңгi-кешкiсiнгi ас онсыз iшiлмейтiн. Адамның төбе шашын тiк тұрғызатын бар қаңқу сөздiң болымсыз нəрседен туатынын қайтерсiң. Ағаш қасық тарс етiп жерге түссе де, шеше мен əже арасында бiраз жел көтерiлiп, шаңдатып барып басылатын. Ұрыс-керiске көбiне Шəрiптiң екi iнiсi Шəкiр мен Тоқан себепшi. Бiрде Шəкiр оң жаққа қисаямын деп, əже тiзесiне бүйiрiн тiреп қойып отырған Тоқанның жалаңаш аяғына қолындағы ыстық көжесiн төгiп алды. Ол шар еттi. Қамар жалма-жан Тоқанның тiзесiн алақанымен сүрте берiп, бауырына қыса көтерiп алғанша, Тəнтiбала енесiне жалт қарап:

	– Не қара басып отыр сiздi? – деп салды.

	Қамар салмақты едi. Келiнiне мұңдақ көзiн жайлап көтердi.

	– Құдай қара бастырса қайтейiн? Ең ақыры құдайдың да iсiн менiң бетiме салық қылайын дедiң бе?

	Бұл кезде Шəрiп өз аңдаусыздығымен осындай пəле тудырған Шəкiрдi түйгiштеп, екi рет қойып та қалған. Шəкiр қалың киiмiмен отырған, аса қатты сiлтенбеген жұдырық бата қойған жоқ. Бiрақ өз кiнəсi жанын ауыртып-ақ едi. Көздерiн Шəрiпке бiр, шешесiне бiр алақтатып жермен-жексен болды.

	– Ұрма оны! – деп Тəнтiбала Шəрiпке де қатты тыйым салды.

	– Сақалы сапсиған адам отырғанда жас бала немене? Баланың аты бала.

	– Ендеше менi ұра қойсын, – дедi Қамар, əлi де зiлсiз сөйлеп.

	Келiн сөзiндегi сарын осыған саярлық көрiнген оған.

	– Өзiңiз барып жұдырыққа жығылмасаңыз, сiздi ұрсын дегем жоқ. Сөз астынан тiкенек таппай отырыңыз, қайдан шығарғасыз бұл мiнездi?

	Қамар сəл үндемей көзiн төмен түсiрiп, кiшкене немересiн бауырына қыса түстi. Үйдегi қабақ райының кiшкене Тоқанға да əсерi бар ма, ол жылауын тез қойған. Бəрi үнсiз. Осы тыныштыққа шарт еткен шапалақтай болып, Тəнтiбала тағы тидi. Ол жаңа ғана басталып аяқталған сөзге құмары қанбағандай енесiнен көзiн əлi алмапты.

	– Пайғамбар жасына келгенше аузыңыздан бiр жөнi түзу сөз шықпайды. – Осыған жалғас тағы бiрдеменi шұбыртпақ болып, сiлейiп қалды. Шəрiп сəл тықыршып шешесiне жалынышпен əрi назалана қараған. Тəнтiбала үлкен ұлының көзiне көзi түсiп қана тыйылды. Əже ендi аузына ас салған жоқ, бауырына қысқан кiшкене немересi табағындағысын тауысқасын түпкi үйге көтерiп əкетiп, қайтып шықпады.

	Мұндайда Шəрiптiң де iшкен асы бойына сiңбейдi. Шеше мiнезiнiң осыншалық түсiнiксiздiгi мұның сəби түйсiгiн əбден кергiлеп, созып кеңейтiп бара жатқандай. Бiр байқағаны Сапар келе қалса шеше аспанда күн шыққандай мəз-мəйрам. Соған қарап өзi жек көретiн адамның осы келiсiне бiршама кеңшiлiк еткiсi келедi. Мұнымен де бəрi оңала қойса бiр сəрi. Шəрiптiң тұла бойын тас-түйiн ететiнi осы Сапар келiп кеткен күннiң ертеңiне шеше мүлдем бұзылады. Басы-көзi дода-дода болып жылағыш та. Маңдайы жап-жазық, қасқырдай ақсиған тiстерi бар адам мұның жанын ауыртып қиянат жасап кеткендей көрiп, Шəрiп өз басын тау-тасқа соққандай ой ойлайтын.

	Күндер өте бердi. Осы жазда Шəрiптiң бойы сынық сүйем биiктеп, ойы да өсiп есейiп қалған сияқты. Жасы толғанмен шешелерi мектепке бiр жыл кейiн бергендiктен өзiнен бiр жас кiшi Өмiртаймен бiрге биыл бұл да үшiншi класқа бармақ.

	Осы жазда жұрттың бары мен жоғын бiржола түйсiнiп, елегiзген үмiт атаулыдан күдер үзiп, ендiгi тiрлiкке басқа қырымен оңтайлана, ойлана қараған жайы бар. Рəштi қиюы кеткен ескi дүниелiктей сүлесоқ етiп тастағанмен, оның бойындағы жiгерiн оятып, сол мол қайрат, мол пiшiнмен өзiндiк етпекке барын салған Алуа оған неше қайырылып соғып, тағы берi қаратып алды. Бiр рет жұмыстан қайтып келе жатқанда əйелдерден оқшауланып Рəштi жолдан тосып алғаны бар. Аттан түсе сыпайы да сабырлы сөйлеспекшi Рəшқа бiрден пейiл бере қоймай, сергелдеңге түсiрдi. Ақыры Алуаның ажарын бiржола таныған Рəш оның барлық ыстық ықыласын еркектiк қайратпен тұтандырып, өзiне баурады. Соңғы түсiнiсулерi мүлдем оңай сияқты едi.

	Сапар бұл екеуiн омақата түсiрерлiк бiр кедергi жасады. Түн баласы жаяу-жалпылап бақша жақтан келiп, Алуаның үйiн аңдитынды шығарды. Сапар мұнда Рəштiң сары жорғасы байлаулы тұрғанын көрдi. Əдейi сырт көзден таса, бақша жақтағы шарбақтың қалқасына байлапты. Iшi күйген Сапар тұз жалағандай кенезесi кеуiп, бiр қулық ойлады. Сапар Рəштан Алуаны ғана емес, оның мансабын да қызғанатын. Туған, өскен ортам, бұл колхозды мен неге басқарып кете алмаймын дейтiн. Ретi келсе түбiнде мұны оңдырмай бiр сүрiндiрмек ойынан ешқашан қайтқан емес.

	Алуа үйiнiң сыртында сары жорғаның байлаулы тұрғанын көрiп, əзiрше осы байқағанын қанағат тұтып, Сапар келген iзiмен бұқпантайлап тайып отырды. Ертеңiне Рəш ауданға аттанды. Ол екi күндiк кеңеске шақырылған. Ол қайтқанша Сапар тiсiн басып жүрдi. Рəш келдi де, кешкiсiн барлық белсендiлердi шақырып, жиналыс ашты. Жоғарыдан əкелген нұсқауларын баяндады. Бəрi мынау күзгi жиын-терiнге дайындық төңiрегiнде едi. Сапар сыр алдырмай бастықтың айтқанын мəз-мəйрам қуанышпен мақұлдап, осыншама шаралар белгiлеп отырған оған өз басы барынша сүйеу болмақтай, қошамет сөздердi қоса қыстыра бердi. Ең ақырында Рəш бас бухгалтердi қасына алып, кеңседе қалды. Басқалар тарады. Сапар атына мiнiп, Алуаның үйiне қарай тартты. Екi күндiк үзiлiстен соң шөлiркеп, Рəштiң мұнда қайтсе де келетiнiн анық болжаған қу қараңғы түндi паналап, бақша жақпен келдi де, əнеукүнгi бастықтың сары жорғасы тұрған жерге өз атын байлады. Сөйттi де, кiсi бойы өскен жүгерi арасын паналады.

	Рəштiң келуiн жас баладай лепiрiп, мазасыздықпен күттi. Түн жайлы, жұмсақ екен. Ай толық емес, төңiрек мұнартып, қарақошқылданып тұр. Ауыл үйлердiң терезелерiндегi оттар да бiртiндеп сөнуде. Алуа терезесiн көре алмады, ол жол жаққа қараған, Сапар болса сырт жақта отыр. Оның терезесiнде от сөнсiн, сөнбесiн Рəш үшiн бəрiбiр екенiн бұл жақсы бiледi.

	Сапардың кiрпiк қақпай күткен адамы көп кешiктiрген жоқ. Сары жорға лып-лып басып, түн құшағынан шыға бергенде, Сапардың аты бар денесiмен селкiлдеп кiсiнеп қоя берiп едi. Сары жорға да кiсiнедi. Екi жануар шұрқырасып жолыққанда бұлардың иелерi бiр-бiрiне қаны қарайған қастандыққа жеткен шақ екенiн қайдан бiлсiн. Рəш атты қамшымен салып жiберердей жақындап түйiлiп кеп, тiзгiн тартты. Сапар жүгерi арасында жермен-жексен болып, сықылықтап күлiп жiбере жаздады.

	Рəш аз-кем тұрды да, жылқыларды көп кiсiнетпей керi бұрылып, түн қараңғысына кiрiп жоқ болды. Масаттанған Сапар орнынан қарғып тұрып, атын шешiп бақшамен жоғары өрлеп кеттi. Бүгiнгi iсiнiң соншама орайлы келуi өзiне көпке дейiн азық екенiн бiлдi. Алуа мен Рəш бiржола ажырап кетер деп ойлаған.

	Ал Рəш мұның өзiне не iстей алмақ? Алуаның үйiнiң сыртында атың байлаулы тұр екен деп бұған дүрсе қоя беретiндей заман емес қой. Əрi жесiр қатындардың қызығын Рəш жалғыз өзi көре бермек пе? Қалай десе де, тап осы қылығы үшiн Рəш мұны кеңiрдектен ала қоюға дəрменсiз. Өйткен күнде Сапар ауданға шағынады. Онда мұны қолдайтын ескi таныстар жоқ емес, сөйтiп бастық өз бригадирiмен жесiр қатынға таласыпты деген сөз мұның өзiне абырой əпермейдi.

	Iстiң ақыры осылай бiтетiнiн Рəш те көп ойланып қорытты. Алғашқыда ашуланғаны соншалық, кездескен жерде сығып жiберемiн деп кескен. Ақыл таразысына сала мұндай сойқандық ең алдымен өз басының бақталайына мiн екенiн мөлшерледi.

	Рəштi бəрiнен бұрын қинаған Алуаның iсi. Сапар iстеген қулықтан мүлдем хабарсыз Рəш осындай тəкаппар сұлу əйелдiң бiр кезде өзi жақтырмайтын адам алдында қалай тез құлап түскенiне ой жеткiзе алмады. Бұрынырақта бiр сəрi, тап қазiр Рəш пен екеуiнiң арасында қылдай қиянатсыз ашық көңiл барда бүйткенi бұл бiлетiн Алуа мiнезiмен сыйыспайды. «Астыңдағы атыңа, қойныңдағы қатыныңа сенбе» дейтiн кесапатты сөз дұрыс айтылған ба? Рəш өз басынан еш нəрсенiң байыбыңа бара алмас дəрменсiздiктi бiржола аңғарғандай. Осы мансап, осы бақталайыма қолды бiр-ақ сiлтеп Мағрипаның соңынан тартып отырайын ба? Ендi барсам кет əрi дей қоймас. Тек үлкен шаруашылықты осындай қауырт шақта тастап кетуiме кiм жол бередi? Жасы жер ортаға жеткенде өзiме-өзiм терең ор қазып қайтейiн? Бұл басына алғаш келген ой. Көп ұзамай одан тыйылды. Сөйтiп ойлап тапқандағы ақылы жұмыс жағдайында Сапарды сүрiндiру. Қазiр қай iстiң де ұзын арқан, кең тұсауға салынып жүрген жақтары жоқ емес. Ондайды Рəш ойланбай-ақ табады. Сөйтiп, басқарма талқысына салып, бiраз терiсiн сыдырып алу, бүйтiп жатса аудандағылар да қыңқ ете алмайды.

	Рəш жер жүзi ашылмай қыр басына жұмысқа келген əйелдердi тосып тұратынды қайта шығарды. Сəл кешiккендердi жерден алып, жерге салды. Байбаламдап өзiне шапшығандардың төбесiнен қамшысын ысқыртты. Əсiресе Сапардың бригадасындағыларға көп қыр көрсеттi. Ысқаяқ Сапар бастық ойын алғаш күнi-ақ таныды. Бұл да ұйқыны тастады. Жұмыс басына Рəштен бұрын жетiп жүрдi. Колхозшы əйелдердiң бiразын бастықтан əрмен зар еңiреттi.

	Бiрде қыр басында құлқын сəрiде екеуi жолығып қалды. Сапар бастықтың қасына соқтырып келдi де:

	– Ау, басеке-ау, жұртты жұмысқа шығаруға Жаманқұл екеумiз бар емеспiз бе? Сiздiң ұйқы азабын көруiңiз не жорық? – деп саңқылдай сөйлеп жанаса бердi. Таңғы қараңғылық сəл сейiлген. Рəш бригадирдiң бет-жүзiн анық аңғарды.

	– Ұйқы азабын көрмеске лаж не? Сенiң ұйқың қатты болғасын?

	– Уа, басеке, бiзден ұйқы қалғалы қашан? – деп Сапар үзеңгiсiн аяғымен керiп, шiрене жауап бердi. Жүзiнде мысқыл үйiрiлген Рəш Сапарға қарап едi, оның бетiндегi мысқыл мұның көзiн тартты. Өзi де аңғармай ұзақ бағдарлай барлап, сол күлкi нышанының астындағы мұз боп қатқан тоңмойындық пен арсыздықты бiржола таныды. Атын тебiнiп жүрiп кеттi. Рəш «бұл тағы жеңдi» деп ойлады. «Осы тойғаныңмен бар» дегендей болып, Сапар онымен жарысқа түспей кейiнiректеп қала бердi. Сөзiнiң бастыққа дөп тигенiн болжап, масайрай түстi.

	Мынау бозала таң өзiнiң нəзiк болмысымен Рəшқа қатты əсер еттi. Ендi ол шығыс жаққа бажайлай қарады. Қан-сөлсiз бозарып атып келе жатқан таңда Рəш өмiрiне теңеу боларлық бiр кескiн бар. Мұның өмiрi қашан нұры тасыған, шұғылалы болып едi? Не түнек емес, əйтеуiр үмiт дүниесiне иек артқызып қойған осы бiр таң көркi тəрiздес сөнер-сөнбес сəуледей ғана болымсыз тiрлiктi арқаланып келедi. Тап қазiр күн шығып, айналаның жарыққа бөленетiнiне Рəш сенбейтiн сияқты. Күн шыққанмен де мұның өмiрi бозамық күйiнде қала бередi, басқа не өзгерiс болар дейсiң?

	Алуаға қайтып жоламады. Алыстан көзi шалса, бұрылып кететiндi шығарды. Алуа да бұған аң-таң. Бiр күнi кешкiсiн кеңсеге өзi барды. Ол кабинетiнде жалғыз екен. Табалдырықтан аттай аман-саулықсыз айтқаны:

	– Маған аздап ұн жазып берiңiзшi. Балаларымның ашығып қалатын түрi бар. Ұнымыз таусылды.

	Рəш миына қан тепкендей маңдайын əрең көтердi. Көздерiнде шатынаған ашу бар.

	– Балаларың ашықса, Əбдiраш қайнағаң едi ғой. Ақыр еңбеккүнiңнен ұсталады. Сұрап алмайсың ба?

	– Əбдiраш қайнаға болғанмен екi туып, бiр қалғаным емес. Əрi оның əкесiнiң ұны дейсiз бе? Сiз иелiк ететiн дүние. Немене ендi бiр жапырақ қағазыңызды да аядыңыз ба? – деп өзiне зəрлене қарағанда Рəш мұның көзiнде жылтыраған қою мұнар барын, одан өз жаңсақтығын аңғарғанға ұқсады.

	Алуа кеткесiн Рəш екiұшты күйде қалды. Тап осы əйел жөнiнде iстiң байыбына бара алмағаным ба деп, арагiдiк бiр ой ойлады, қайтсе де ауызба-ауыз бiр сөйлескенiм артық емес деп түйдi. Ел орнына жайғасты-ау деген кезде Рəш солай қарай қозғалды. Əлi де күдiктене қарап, үйiнiң сыртында байлаулы тұрған ат жоқ екенiн көрдi.

	Табалдырықтан аттап iшке енгенде мұны ең алдымен Алуаның енесi көрдi. Ақ кимешек киген жалпақ беттi, мол бiтiмдi адам екен.

	– Жоғары шық, бала.

	– Амансыз ба, шешей?

	– Шүкiр, балам.

	Кемпiрдiң бет пiшiнiнде салқынқандылық бар. Алуаның екi баласы сол кемпiрдi төңiректеп иiрiле кеттi. Рəш түпкi бөлменiң есiгiне қарап, онда да шам жағулы, Алуаның сонда екенiн ұқты. Тəнтiбаланың енесi Қамардiкi сияқты əдет осы кемпiрде де бар едi. Рəш түпкi бөлмеге енгенде немерелерiн қыбыр еткiзбей өз қасында ұстап қалды. Бiраздан соң ұйқыға да жатты. Алуа мен Рəштiң күбiр-күбiр сөзiн естiгiсi келмегендей балалары да, өзi де тас бүркенген.

	Алуа мен Рəш алғашқыда бiрiне-бiрi ожыраяса қарап, өзара əңгiмеге бiр тиек табылмады. Дүрдараз екенi екi қабақтан да танылды. Əлден уақытта ғана Рəш жайғасып отыра бере:

	– Əлгi Сапар сұм менiң атымды шешiп əкетер ме екен? – дедi.

	Алуа сөз мəнiсiн анық түсiнген жоқ. Оны жүре естiп едi:

	– Сапар бас-көзсiз шешiп əкетердей атыңызды қайда байлап едiңiз?

	– Е, қайда байлайын? Сол Сапар атын байлаған жерге мен де қоя салып едiм... – Рəш шiмiрiккен жоқ. Алуа оған кекiрейе қарап, осы неменеден нақұрыстанып отыр деп ойлады. Өздерiнiң тез суысуына себеп болған бiрдеменiң пұшпағын шығарып отыр ма деп, əйтсе де сезiмтал əйелдiң ойы солай сырғыды. «Сапарды неменесiн сүйрелеп кеп атап отыр? Əлде ол қарап жүрген жоқ па екен?» деп өз күдiк-болжамына дəл бағыт тапқан. Төрде малдасын құрған Рəшқа көзiмен ата қарап, шам жарығымен қызылы молая түскен күрең жүзiндегi құбылысты қақас жiбермей қадағалап бақты:

	– Ол атын қайда байлаушы едi?

	Алуаның үнiнде баласына сөйлегендей үстемдiк, еркiндiк бар. Рəш ендi ғана басын көтерiп, өзi жүзiн сағынған керiм əйелге түстей қарады:

	– Сенiң үйiңнiң артындағы шарбақтың тасасына.

	– Басеке, түс көрiп оянғаннан саумысыз? Не деп тұрсыз?

	Менiң үйiмнiң сыртына қашан ол атын байлаушы едi?

	Ауыз үйде балалар мен енесi бар. Даусын қатты шығара алмайды. Сонда да Алуаны тiтiркендiрген ыза мен ашуды оның көзiнен көрдi. Жасын да iрiккендей. Тұтанып лап ете қалуға əзiр екен. Рəш Қораның сағасында жыңғылды сай тұсында жолыққан шақты еске алып, сондағыдай пəле туып кете ме деп састы. Сонда да жүзiн қатаңырақ етiп, өзi де азап шеккен адам болып қылғына сөйледi:

	– Осыдан жарты ай шамасы бұрын болар, түнделетiп келсем, тап осы үйiңнiң мына сыртында Сапардың аты байлаулы екен, ер-тұрманы бəрi сай. Жақсы, бозбалалық осынiкi-ақ болсын, деп тайып тұрдым.

	Алуа өзiн бiреу кеңiрдегiнен алғандай жаман қиналды. Адамнан мұндай сұмдық шығады деп кiм ойлаған. Зерделi əйел Сапар жасаған қулықты бүге-шегесiне дейiн ашып-ажыратты. Рəштiң де көзiн ашты. Ертеңiне Алуа бақша жаққа шығып жүгерi iшiнде əлдекiмнiң болғанын көрдi. Бiрнеше түбi сынып жантайып қалыпты. Осыдан кейiн үнемi сыртқа шығып, шарбақ тасасын бақылап жүрдi. Ендi Сапар өйтетiн болса, атын өз қолымен жарып салмақ. Сондай сойқандықпен есе қайырмақ.

	Рəш Алуа үйiнен қатты ызамен кеткен. Сапарға деген ымырасыздық осымен əлденеше рет билеген. Мына жолғысы шектен тыс едi. Бiр ғана демеу еткенi Алуамен достығы от шыңдағандай нығая түсiптi. Қайтып Мəрəйiм үйiне бармады. Тiптi Сапардың кiнəсiнен Алуадан уақытша қол үзген күндерде де Сақышқа жоламаған.

	Қызының iшi өсiп қалғанын байқап жүрген Мəрəйiм өзiнше тұлан тұтты. Бiрақ үнсiз ғана, қызына да тiс жарып өкiнiшiн айтпады. Ал Рəшқа да ештеме дейтiн емес. Оның Алуамен ау-жайын əлдеқашан сезгенімен, мүлдем хабарсыз сияқтанып, көре қалса жатып жастық, иiлiп төсек болардай, жайраңдай күлiп, үйiне шақыратын. Қызының жiгерсiз, бойкүйездiгiнiң есесiн өзi толтырмақшы Мəрəйiм мiнезiне Рəш тосырқай қарап, қайтсе де ендiгi жерде өзiнiң пейiл берместiгiн бiржола түйсiндiрмекке оқталғанымен, кемпiрдiң де оп-оңай су сепкендей басыла қоймасын ұқты. Бiрақ ол тап Рəш үшiн қиын емес. Адырайып бiр қарап, жермен-жексен ете үн қатса, саудасы бiтiп жатыр. Бiрақ Рəш мұны да ойланбай iстегiсi келмедi. Бұл сақтығы дұрыс едi. Рəш бiлмегенмен Мəрəйiмдi қатты қайрап жүрген де адам бар. Ол Сапар. Бiр тастаған қармағына ештеме iлiнбегесiн, тағы да «бақ сынап» көруден қайтқан жоқ. Там-тұмдап əрекетiн жалғастыра берген.

	Бiр күнi Мəрəйiм үйiнiң алдынан өтiп бара жатып:

	– Ау, жеңеше, сыпыра жағалай ел көрiп келе жатырмын. Бұл сырды ұққан да бар, ұқпаған да бар. Бiр жорамал қауесет қаптап кетiптi. Осы адам қызылша шайнап семiредi дейдi. Сiздiң қызда сондай бiр əдет болмасын. Күз келiп, қызылша тамырланған сайын сiздiң қыз менiң көз алдымда тоғайып, молайып бара жатқан сияқты. Түбiнде бiр зақым келмес пе екен денсаулығына? – дедi де шылп етпестен Мəрəйiмнен көзiн алмай ұзақ сақылдап күлдi. Мəрəйiм жол үстiндегi арсыз адамнан гөрi жан-жағына көбiрек алақтады. Бiреу қанжар сұққандай жан азабын ұмыта тұрып, осы азапты халiн бiреудiң көрiп тұруынан одан бетер қинала қауiптенген əрекет едi. Абырой болғанда Бəтжан балаларынан басқа маңайда ешкiм көрiнбедi. Ендi Сапардың өзiн атарға оғы болмай табалдырықтан iшке қарай аттаған күйi тапжылмай оған қарады. Мəрəйiм де сөзге пəле. Сыртта көлденең ешкiм көрiнбегесiн бұл да тигiзе сөз айтты.

	– Мұрнынан су кеткен сорлыдай мақұлықтанып сөйлейсiң. Саған жемтiк аз болып жүр ме? Есiгiмнiң алдына мал құсап маңырап, жылан болып ысылдап келiп тұрсың. Ендi барып, құдай қосқан қосағы соғыста өлген қарағымның құрсақ көтерiп қалғанын менiң бетiме баспақсың. Құдайдың жөнiмен болған нəрсенi құдайдың өзiне айт.

	– Ай, қайдам, қазiр құдайдың жөнiнен адамның жөнi бөлек болып тұр ғой, сiз қалай қисайтсаңыз да тап осы адамның жөнiмен болған нəрсе ғой деймiн. Сырдың суын мұнда бұрып қайтесiз, бəрiбiр ештеме шықпайды. Адам болғанда аты бар, заты бар пəлекет болса қайтесiз?

	Мұның Рəштi ашықтан-ашық көлденең тартқалы келе жатқанын Мəрəйiм анық болжады. Сөз қаруын асыра қайырамын деп от басып алғанын ендi аңғарған. Айла жасап, бұлтарып шыға келудiң, жұмсара кетудiң тағы жөнi жоқ. Сонда да Мəрəйiм тастүйiн болып, ендi қақас кетпеуге қадалып-ақ бақты. Көп толғанып барып айтқан сөзi:

	– Маңдайымдағы жалғыз жұлдызым, қызығым едi, осының ғана желi оңынан тұрса екен деп, тiлек тiлеумен қанша өмiрiм өттi. Сүттен ақ, судан таза болатын. Сен сияқтылардың тiлiнен ұшынса, оны да құдай көрiп тұр ғой. Ағайын адам бола тұра осылай сөйлейсiң. Ағайынның тiлiнен сақтасын.

	– Жалғыз тiлден сақтаған аз жеңеше, ол аз, – деп Сапар тағы да сақылдай күлiп, атын борбайға тартып қалды. Мəрəйiм түтiккен күйi оқты көзiмен ұзатты. Соңынан сөз айтатын халi жоқ. Осылай құтылғанына да риза.

	Сол күнi Мəрəйiм өзiне өзi келе алмады. Өркенай құсап жынданып кетер ме екем деп шошынды. Қызы жұмыстан оралғанда ғана есiн жиды.

	Сақыш денесi тiптi iрiленген. Шешесi күйгелектенiп жүргенмен, өзi ешнəрсенi көңiлiне алар емес. Келе үйдi қағып-сiлкiп, Мəрəйiмнiң көзiнен қақас қалған шаруаларды iстей бастады. Мəрəйiм оның қолына ұстаған нəрсесiн жұлып алып, жат, тынық дегiсi келгенмен айта алмады. Бөлек сыр салқыны сақтаулы тұрған көкiрегi қатты-қатты қағып, демiктiре бастаған.

	– Сақыш, берi келшi, – деп, əлденуақытта қасына шақырды. Сақыш терезе қасындағы шешесiне жақындады. Мəрəйiм қызының еңгезердей денесiне тiксiне қарағандай тұр. Уақыт кешкi алакөлеңкенiң кезi. Балалар тыстағы ойыннан үйге кiре қоймаған. Ескен жұмыста. Шеше мен қыз осынау бейуақ кеште оңаша бiр-бiрiне сыр ашпақшы болғаны өздi-өзiне де қиын тиетiн сияқты. Əншейiнде бүлк етпес Сақыш жүзi тап қазiр ерекше нұрланып, аппақ болып шеше көзiн өзiне қатты тартты. Соған ғана бөгелгендей Мəрəйiм сөзiн айта жөнелмедi. Рəштiң бұл үйге неге қарайламай жүргенiн сұрайын десе, өз қызының көкiрегiн қарс айырып алмай ма? Əлде бұлар сыртта көбiрек жолығып, сонда аузы-бастары майланып, көңiлдерi тоқ па? Олай болса құба-құп. Бiрақ Мəрəйiм соқыр емес, жыландай жиырылып есiне алатын Алуа атты сиқырлы пəлекет Рəштi емiн-еркiн иемденiп жүр. Бiр еркек өзiнен артылардай əйел пендесi ол емес. Əрi Рəш осы үйдiң тамағын Мəрəйiмнiң қолынан талай рет-ақ рахаттанып iшiп едi ғой, ендi Алуамен кеткелi берi тiптi жоламай қойды. Жоқ, мұның қызына түзде болса да, көз қырын салып жүрген ол емес. Мəрəйiм мұны айна-қатесiз ұққан. Бiрақ ащы сыр жайында қызымен қайтып əңгiмелесе алсын. Шеше мен қыз терезе алдында бiр-бiрiне үнсiз қарасты да ұзақ тұрды. Неге шақырдың деген сөз шығатын емес Сақыштан. Қызының осыншама үнсiздiгi, томаға-тұйықтығы өзiне емес, əке жағынан келiп бiткен мiнез екенiн бiлiп, Мəрəйiмнiң зығырданы қайнады. Өз қолын өзi кесе алсын ба, одан Мəрəйiмнiң қызына деген сүйiспеншiлiгi кемитiн емес.

	Алдында батылы бармай мың толғанған байғұс қайтiп сұрап қалғанын өзi де аңғармапты:

	– Қарағым Сақышжан, мынау Рəш неге бiздiң үйге жоламай кеттi? – Осыны айтты да сөзiнде қызы үшiн ауыр соққы жатқанын аңғарып, өз бармағын өзi шайнады. Қызының солғын тартқан жүзiнiң ар жағында ауыр мұң оянғанын байқап, өлердей жаны ашыды.

	Сақыш үндеген жоқ, сол күйi үй шаруасымен одан əрi айналыса бердi. Мəрəйiмнiң бiр медеу тұтқаны Сақыш iрi денелi. Анау-мынау өмiр соққысын қиналмай көтерiп əкететiн тауаны бар. Бiрақ ол жұбаныш па?

	Күннен-күнге бармағын тiстеп қатыбастанған Мəрəйiм бiр күнi Алуамен жұлысты да. Кешкiлiк жұмыстан соң көптен қатынамай кеткен Бəтжан үйiне кiре шықпақ болып, Алуа Мəрəйiм үйi алдынан өтiп бара жатты. Сақыш та, Ескен де үйде жоқ-тын. Алуаны көргенде көкiрегiнде тағылығы оянған Мəрəйiм, осы оңашалықты қатты құп алды.

	– Əй, Алуа, етегiң делбеңдеп, иегiң көтерiлiп, шалқайып кетiпсiң ғой. Қай құдай сенi бүйтiп жетiстiрген? Құдайыңның атын айтшы.

	Мəрəйiмдi түлен түрткенi Алуаға анық. Кiлт тоқтап, екi қолын мықынына тiрей, жалт қарады. Бұдан келген кердi Алуа көрiп алмақ:

	– Немене бiздiң құдайдың мейманасы асты деп желденiп тұрсың ба? Құдайымның атын қайтейiн деп ең, жеңеше?

	Мəрəйiм берi қарай екi-үш аттап, тағы сөйледi.

	– Көктегi құдайдың да əмiрi жүрмей қалғасын айтамын, сен сияқты тiк бақай құдайды бiледi деймiсiң? Немене, маған екi қолыңды мықыныңа тiреп, жолдың ортасында қақшия қалдың? – Мəрəйiмнiң мына тиiсуi нағыз бəлелiк. Қараниеттенiп тас-түйiн боп жұмылып, əлде бiр жаман əрекетке шақырып тұрғаны айқын. Алуаның мiнезi «iздегенге сұраған». Мəрəйiмнiң осы сұсына қарап, «томырылмай, булықпай, iштегi запыраныңмен бiр-ақ ақтарылшы» дегендей шабына бiржола тидi:

	– Қарамай қайтейiн, жеңеше? Сiз қызыңыз екеуiңiз ортақ малданып жүрген бiр еркек үйiңiзде жасырынып жатқан көрiнедi. Соның көзi маған түсер ме екен деп қарап едiм. Iшiңiздiң тары-ай, тiптi бiр шақырым жерден қуасыз. Қартайғанда соншама қызғаншақ болмасаңыз қайтедi?

	– Жалмауыз қатын, ортақ малданып жүрiң не? Кiмдi ортақ малданып жүрмiз? Елден шыққан, жұрттан шыққан сайқал, – деп, неше қабат сөздердi шұбыртып келiп, Мəрəйiм Алуаға қол салды. Алуа да қарап қалған жоқ. Бiр-бiрiнiң шашы қолдарына оңай iлiнген. Бұлар жұлыса бастағанда Мəрəйiм үйiнен төмен Тəнтiбаланiкiне қарсы тұратын Ұлбосын деген əйел көрiп едi. Сол ғана арашаға ұмтылды. Бiр-бiрiн аңдарша жұлып жеп бара жатқан тайқардай екi əйел арашашының өзiн қаңбақтай ұшырды. Мəрəйiмнiң даусы құлақ жарып, Алуаға айтқан небiр ғайбат, былапыт сөздерi жан-жаққа шашырап жатты. Алуа қайраттырақ едi, бiрақ шашынан ұстаса қай əйел де майысқақ. Алуаның қолында Мəрəйiмнiң бiр уыс шашы кеттi. Көнбiс кемпiр Алуадай емес, шыдамды екен. Осы шыдамдылығы бiраз еңсерiп əкетуге жарады. Алуа бүкiл бас терiсiмен қоса əкетiп бара жатқан жан азабына бiрте-бiрте бойсұнып барып қана Мəрəйiмнiң шашын екiншi ретте молырақ ұстады. Бiраз қайқайтып едi, өзi шашынан ұстаған қолдың қуаты да арта түскендей бүкiл басын темiр құрсау қысымға алып, езiп əкетiп бара жатқанға ұқсады. Бүйткенше жұлынып кетсешi деп, соны тiлеп едi Алуа. Шаштан ұстатпаса, Мəрəйiмдi бүрiп жiберетiнiн ұқты. Заржақ кемпiрдiң даусы дəл құлақ түбiнде қаңғырлап, күрзiмен соғып жатқандай жетедi.

	Ұлбосын өз дəрменсiздiгiн сезiп, жұртты шақырып, жан-жаққа аттан салды:

	– Ойбай-ау, ел-жұрт бармысың, жоқпысың? – деп жұлысқан екеудiң айналасында ебелектеп жүр. Бұл өзi аңғал мiнездi, кейде қызық сөйлейтiн, күйеуi соғыстан бұрын өлген жесiр əйел. Жұлысып жатқан екеу болмаса, Ұлбосынның қазiргi түрi керемет кiсi күлерлiк едi. Үйден Бəтжан атып шықты. Мына сұмдықтан оның жүрегi шошыған. Жүгiрiп келiп екеуiн айыруға кiрiскенде, төменнен Тəнтiбала, тағы екi-үш əйел жетiп үлгердi.

	– Сұмдық-ай, сұмдық-ай!

	– Не жетпей жұлысып жатырсыңдар?

	Бұлар шуласып жапа-тармағай жабылғанда да ширыққан екеуiн ажыратып əкете алмады. Бəтжан Алуаның қиналған түрiн байқап, оның шашына жабысқан Мəрəйiмнiң саусақтарын жазуға тiстене күш салды. Тастүйiн боп қатып қалған ба, əр саусағына бiр қол керектей. Бəтжанға Тəнтiбала көп болысты. Мəрəйiмнiң шашына жабысқан Алуаның қолын да басқалар осылай жазып жатты.

	Шашы дудыраған Мəрəйiм талмай зарлап, қарғыс айтып, барлық əйелдiң даусын бiр өзiнiң даусы басып, Алуа туралы сан сөздi жұртқа жеткiздi. Ақыры екеуiн екi бөлек əкетiскенде дудыраған бастары екi топтың қолында айқасып айрылысқан жаралы құстай бұлғаң-бұлғаң еттi.

	Бəтжан Алуаны өз үйiне əкеттi. Əбдiраш жоқ едi. Жас əйел тату абысын, сырлас құрбы Бəтжан, оның балалары қасында отырып, көңiлiн қатты босатып алды. Жiгер, қайрат атаулы бу боп ұшып кеткендей осы көз жасының үстiнде Алуа өң-түссiз бозарып, қатты өзгерiп кеткен. Соғыста бақыты отқа күйген ғазиз əйел күйiнiшi бас терiсi шымырлап, жұлынған шаш орнының ауырғаны бiлiнген шақта өзегiн одан əрi өртей түсетiндей.

	Өмiртай мен Ұлан табалдырықта қыбыр етпей тұрып қалған. Жол жақ терезе алдында көл-көсiр жылап отырған əйелге деген аяушылық екеуiнiң де балауса көкiректерiн жаман тiлгiлеген. Алуа төңiрегiнде күйпектеген Бəтжан да оның қос-қостап ағытылған шерi алдында мүлдем дəрменсiз, анау-мынау жұбату сөзден басқа еш нəрсе iстей алмайтындай:

	– Бұл Мəрəйiмдей қаныпезер адамды мен көргем жоқ. Алуа-ау, көршi қақысымен ғана бiр-бiрiмiзге иек қағып амандасқанымыз болмаса бiр-бiрiмiздiң үйiмiзден бiр маңдайымыз терлеп отырып шай iшкен емеспiз. Қайта бала-шаға бiр-бiрiн түртiп кетсе, тiстенiп жеп қоя жаздап отырады ғой.

	Бəтжан шай жасағанда ғана Алуа көз жасын сүртiп, жан-жағына қарап оңдалып отырды. Өзiне соншама аянышпен қараған екi баланы ендi ғана байқады. Əсiресе, кiшкене Ұланға жүрегi елжiредi. Қасына шақырды да, құшақтап, ұзақ сүйдi. Жайсыз халде тұрған Ұлан Алуаның осы емiренуiнен өзiн жеңiлейгендей сезiнедi. Өмiртай да бұларды айналсоқтай бердi.

	Жаз айларынан əркiм өз iшiнен осындай оқиғаларды, көрiнiстердi ғана еске алар едi. Басқалай сырт тосын жайлар болған жоқ. Жұрттың есiл-дертi қызылша шөбiн отау, пiшен дайындау, өз қора-қопсыларын бүтiндеу, əйтеуiр қылышын сүйретiп қыс келсе, арқасын тоса қояр қалқа жасауда едi. Жұрт сонымен бiрге осы күзден мол үмiт те күттi. Дəл осы күзге жетсек оңалып кетер едiк-ау деп, күн санап егiннiң пiсуiн асыға күтпеген үй кем де кем. Тарығып, тақырланып қалған үй иелерi Əбдiраш ұстаған қоймаға келiп, бала-шағаның жайын айтатын. Əбдiраш көңiлшек адам. Сонда да алыстағы қыстауларда қора салушылар, малшылар, бiрлi-жарым тракторшылар сияқты аса қауырт жұмыстағыларға деп бөлiнiп қойылған ұнға қолы бата алмай көбiн Рəштан қағаз əкел деп жiбередi. Бiразы барады, бiразы оған бата алмай Əбдiрашты келiп мазалайды.

	– Əкем-ау, менiң əкемнен қалған астық емес қой. Басқарманың өзi тура сол қиын жұмыстағыларға деп атап айтып, басқа бiреуге бiр уыс беруге тыйым салып қойды. Мен не iстейiн? Рұқсат берсе өздерi берсiн. Бар Рəшқа, немесе бухгалтерге бар? – дегендi Əбдiраш жиi айтатын. Кейбiр аса жыланып келгендерге ғана дəтi шыдамай жұрттың көзiн ала азын-аулақ ұн салып беретiн.

	Жұрттың осындай ашқарақ пейiлiн көп таныған Əбдiраш күздiң тезiрек келуiн көптен көп тiлеушi едi.

	...Сол күз де келдi. Соғыс бiткеннен кейiнгi алғашқы күз. Ел бар-жоғын түгендеп, ендi бейбiт нəсiп те аз-мұздап уысына түсiп тоғайып қалған.

	Алуа мен Рəш бұрынғысынша құп жарасқан күйде. Мəрəйiм ғана қап-қара боп түтiгiп, қызының толықсыған денесiне қарап, масқара күннiң келуiн амалсыздан күттi. Не iстерге бiлмей, əлсiн-əлсiн тағылық қысатын.

	Осы күзде қауырт жұмыстың дəл шағында бiр хабар бүкiл колхозды дүңк еткiздi. Қора суының ар жағында Текелi сайындағы қалашықта тұратын милиционер орыс Алексеевтi ауылдағы бала-шағаға дейiн бiлетiн. Сол Алексеевтiң өзiнiң төмен жақтан алып келген асыл тұқымды семiз қара сиыры ұрланыпты. Бұл мүлдем тосын, анық жаманат сияқты естiлдi. Алексеевтiкi емес, басқа бiреудiкi болса бiр сəрi. Милиционердiң өз ырысына қол салған ұры қалай да оңай пенде емес. Бiрлi-жарым қарасы, тоқты-торымы барлар құдай жазым етейiн десе, сақтықтан да ешнəрсе шықпасын бiлiп, жүректерi шайлыққандай.

	Алексеев қайтсе де пəле осы жақтан келдi деп, алғашқы күннен-ақ «Қора-Талды» колхозының басшыларын қысымға алды. Бұлар үшiн Алексеев аса сыйлы, əрi керек адам. Колхоздың жию-терусiз жатқан игiлiгi қаншама, сұғанақ қол сумаң етiп, ананы-мынаны жырып əкетсе осы Алексеевтен басқа кiмге жүгiрiспек? Ұрының кеткен жағын ауаны иiскеп бiлетiндей кəнiгi милиционер Алексеев Рəштiң кашан да көңiлiнен шығатын. Алексеев келгенде оның көзiнше барлық белсендiлердi шақырып, сұмдық оқиғаның бетiн ашты. Столды жұдырығымен ұрып, көзiнен қан төгiп:

	– Жердiң астынан болса да табуға тиiспiз. Бұл оңай нəрсе емес. Бiздiң колхоздың атына кiр келтiретiн үлкен жаманат. Бұл жолғы ұрыны таппасақ, онда бiздiң сұғанақ бiткендi көлгiрсiтiп, мандайынан сипағанымызбен бiрдей, – дегендi айтты Рəш.

	Алексеевтiң семiз қызыл жүзiнде налығандық жоқ. Жиналғандарды байыптай қарап, осы iске жегуге қайсысы жарамды дегендей көзiмен iрiктеп отырғанға ұқсайды.

	Осы жиналғандар күдiктi дегендердiң үйлерiн тiнтуге, су жағалап қарауға дереу аттанды. Рəш та, басқалар да ең алдымен Месқұл мен Лəмбектен күдiктенген. Осы өңiрде бұлардан асқан жырынды жоқ. Мынау қайтсе де, сол екеуiнiң бiрлескен əрекетi. Месқұлдың үйiне Жаманқұл, Əбдiраш жəне жас жiгiт Сəңке келген. Сəңкенi колхоздың бұрынғы бастығы Сəлкен кiлтшiлiктен алып тастағасын көп уақыт қара жұмыста жүрiп, жақында ғана кеңсеге хатшылыққа алынған. Лəмбектiң үйiне де үш кiсi жiберiлдi. Олар Сапар, Молдамұрат, тағы басқа бiр есепшi едi.

	Месқұл бiр жұмадай бел ауруынан күйреп, аула алдындағы көгалға киiз жайдырып, аунақшып, ойбайлаумен болған. Жаманқұлдар келгенде Əбдiраштың екi баласы кезек-кезек аяқтарымен белiн басып уқалап жатқан. Месқұл:

	– Е-е-е, ух-ух... тап сол жердi бас, сол жердi, ух... – деп жанталасқан күйде едi... Əбдiраш өз балаларын көргенде оларға ат үстiнен жаман көзiмен қарап, «барыңдар үйге» дегендей белгi бердi. Өмiртай əке қабағын танып, Ұланды жетектеп Өркенайдiкiне кеттi.

	Жаманқұл жол бойы терiсiне симай, одыраңдап келген. Месқұлдың мына халiн көрiп, белiнен шойырылып жатқан адамның үйiн тiнткенiмiз қалай болады дегендей алақтап едi. Сасқанынан Əбдiрашқа қараған. Ол сəл түнерiңкi екен.

	– Мынау қирап жатыр ғой, бөксесiн көтере алмай, а? Онда бастыққа барып айтайық солай деп.

	– Ау, жарандар-ау, неге келдiңдер? Ух, белiм-ай. Осы белден қор болдым-ау, жаңағы балалар қайда кеттi? – деп Месқұл басын көтерместен аунақшып, ыңырси бердi.

	Əбдiраш Месқұлдың көп мiнезiн бiлетiн, əрi соғыстан келген күнгi ұрланған семiз құнажынның осының тамағынан өткенiне күмəнданбайтын. Жаманқұлдың жаңағы сөзiне жауап қайырған жоқ. Месқұлға сəл жиренiшпен қарағандай, ақыры əншейiндегi қомпылдақ Жаманқұлдың келген iстi тындырудан бас тартпақ екенiн байқады да, даусын жұмсарта:

	– Əй, Жаманқұл, қайтер дейсiң ауырып жатса. Ендi не iстеймiз, бiзге тапсырылған нəрсе ғой. Бастық қайта жұмсап жатса қайтемiз? Бiз жалғыз осы үйдi ғана тiнтедi деймiсiң? – деп, iске қозғау салды. Бұл сөз Жаманқұлға қамшы болды. Ол Месқұлға еңкейе сөйледi:

	– Месқұл, милиция Алексеевтiң сиыры жоғалған. Сенiң үйiңдi тiнткелi келдiк. Бұл бiзге тапсырылған жұмыс.

	Жаманқұлдың оспадарсыз сөзiн Месқұл ұқпағандай бiр ыңыранып, аударылып түстi. Жаманқұл жол үстiнде шалажансар жатқан кесiрткеге қарағандай қасындағы екi адаммен ары өттi.

	Үйдегi көрпе жастыққа дейiн ақтарып қарасып, ешнəрсе таппады. Қорасының iшiнен қазылған баз1 бар екен. Оған

	Əбдiраш пен Сəңке түскен. Қараңғыдан жаман иiс лап етiп, бiрден қолқаны қапты. Бес-алты сатылы баспалдақпен төмен түсiп, еденiне аяқ тигенде əлде бiрдемелер оратылып, Əбдiраш та, Сəңке де тəлтiректеп қозғала алмады. Иiлiп қол жүгiртiп байқап едi, сiресiп қалған мал терiсiнiң пұшпақ қалдықтары iлiктi. Сəңке сiрiңке жақты.

	– Не байқадыңдар, ей?– депжоғарыдандүреткен Жаманқұлдың даусынан баздағы қараңғылық сөгiлiп айрылғандай төмендегi екi адамның жүрегiне амалсыз қорқыныш кiрдi. Əсiресе Сəңке сужүрек пе, қолындағы сiрiңкенi жөндеп ұстай алмай қайта-қайта өшiрiп алады. Əбдiраш баздың еденiн тепкiлеп, неше түрлi қоқсықты шығарды. Неше қабат астасып, қатып қалған тағы да мал терiлерi.

	Аю үңгiрiнiң түкпiрiндей жаман иiс қолқаны одан сайын қауып барады. Баз үлкен емес, енi, ұзындығы екi-үш метрдей ғана. Əбдiраш барлық кенеренi жағалап шығып, жаңа сойылған малдiкi дейтiндей ешнəрсе табылмағасын тез шығуға асықты.

	Месқұл тек құлқынының құлы, жетiм баланың жиғанындай үй мүлкiн көрiп те бұл үшеуi түңiлiп шыққан. Қорасы да аңғал-саңғал, базының iшi анау. Əйелi екеуiнiң нарттай қызарған жүзi ғана бұлардың тiршiлiгiндегi бетке ұстар бар нəрсесi, басқа ешнəрсеге, киiм киюге, дүние жиюға алаң болмаған пенделер.

	Месқұлдан туған жалғыз қыз да (Ұланмен жасты) өрiм-өрiм болып жүретiн. Қазiр ол үй маңында көрiнбейдi, осында Месқұл əйелiнiң туысқандары көп, солардан шықпайды. Əсiресе, анада Алуамен Мəрəйiм жұлысып жатқанда арашаға келетiн Ұлбосынға үйiр. Ұлбосын Месқұл əйелiнiң немере апасы.

	Үш адамбұлүйден түңiлiп аттанды. Ұрлық iзiн таппағандықтан емес.

	– Үйiнде сiлкiп салар бiр дұрыс төсенiш жоқ. Атаңа нəлет бұл неменесiмен ұры атанып жүр? – деп, Жаманқұл былай шыға бере қомпылдады.

	– Ұста пышаққа жарымайды, ұры дүниеге жарушы ма едi, Жаманқұл аға? – деп, Сəңке екi езуi құлағына жете мəз болып сөйледi.

	Əбдiраш үндеген жоқ. Ол сасық базға түскендегi жиiркенiштен арыла алмаған. Əрi мына екеуi барған iстерiн тындырғандай алаңсыз келе жатыр. Əбдiраш Месқұлдың қулық асырғанын аңғарған едi. Берi аттанып шыға бергенде сұлап жатқан Месқұлдың көзiндегi ұрлана жарқ еткен сергек сəуленi бұл байқап қалған. Түк таппай кетiп бара жатқан үшеудi мазақ қылғандай.

	– Əй, Жаманқұл, сендер былай сөйлейсiңдер? Осының ауруы қулық па деймiн. Маған жаңа көзiнiң қарасы бiр түрлi көрiндi. Iшiнен қарқ-қарқ күлiп жатқан жоқ па екен осы?

	Жаманқұл тосын пiкiрге одырая қарап, өзiндегi икемсiздiктен ұзап шыға алмайтын қайырымы қысқалығын көрсеттi:

	– Бастықтың айтқанын орындадық емес пе? Милицияның сиырын көзiне тығып алды деймiсiң? Сен де сөйлейсiң-ау, Əбдiраш, жоқ нəрсенi.

	Бұлай айтатын Жаманқұлдың тағы бiр жайы бар. Сырты пiсiп-кеуiп жүргенмен бұл затында сужүрек, əрi бұқпа есепке бейiм адам. Өзiнiң бiрер бас малы бар. Месқұлдың қытығына тием деп, ол өзiн тақыр мұзға отырғызып кетсе қайтедi?

	Бастыққа Жаманқұл өз ойын айтты. Оның сөзiн толықтыра түсiп, Əбдiраш та өз күмəнiн жеткiздi.

	– Ол менiң көршiм ғой, жатып ауырғанына бiр жұмадай болып қалды. Тап осы ауруын бүркенiш етiп отыр. Қалайда аңду салып қойған жөн, басеке.

	Рəштiң көкейiне Əбдiраштың сөзi қонымды едi. Екi-үш күндей ол жақты өзi де аңдыды. Басқаларға да аңдытты. Лəмбек үйiнiң төңiрегiне де торушылар қойылды. Əнеукүнi Сапарлар да ол үйден ешнəрсе таппай кеткен.

	Тағы екi-үш күн өттi, iз-тоз бiлiнбедi. Рəштiң əсiресе, арса-арсасы шықты. Ұры ұсталмай бұл байыздамақ емес, бүйтiп асқынған бəлекет қоймадағы астықтан қалағанынша тиеп əкетiп жүрсе нағыз қорлық, қас масқара сонда емес пе? Өз тамағынан артылғандыөртеп жiберетiн сұрқияларда осындайлардан шығады. Сақтық, сақтық керек. Ол үшiн тап осы ұрлықтың iзiн тауып, кiм болса да жегенiн желкесiнен шығарған лазым. Осыны ойлап Рəш тыным таппады. Сапар мен Жаманқұлды да «көрсоқырсыңдар, ешнəрсенiң аңысын аңдап, иiсiн сезе бiлмейсiңдер» деп, нығарлай бердi. Бастықтың мұндай пейiлiн таныған олар да ұрыны таппай жанға тыншу жоқ дестi. Бұл iске тiлектестiкпен аз-кем икемделе түстi.

	Белсендiлердiң неге тықыршып жүргенiнен хабардар жұрттың да құлағы түрiк. Амал не, аяғы жым-жылас оқиғадай аптыққан белсендiлердiң де, олар қойған қарауыл, торушылардың да сабыр суы басыла бердi. Кiмнiң əрекетi болса да асқан ептiлiкпен iстелген нəрсе екен деп, Рəш iшiнен қанжылағандай түтiктi. Тiптi соңғы кезде бұл ауылда сиырдың жас етiн татып көрген адам табылмады.

	Қазiр колхозда iрi қара малдың басын толтыру керек. Өздiгiнен апатқа, ауруға ұшырап, пышаққа iлiнбесе бұл жақта сиыр, не жылқы союды ешкiм ауызға атап алмайды. Жеке меншiкте де солай. Кiм балаларының ауызын аққа жарытып отырған жалғыз сиырын соя қойсын. Əрi соғым уақыты емес. Бiр тосын тақыс пəлекет бұған душар етсе үлкен бақытсыздық санап, кiсi өлiмiндей көрер едi.

	Əлде сырт колхоздардан келген бiреудiң iсi ме? Оларға да хабар салынды, бiрақ əзiр дерек жоқ. Ақыры бұл iстiң бiр пұшпағын Мəрəйiм ұстатты. Ол Ұлбосынның бақша төрiнде бiрдеменi асығыс көмiп жатқанын кешкiлiк апақ-сапақта байқап қалды. Мұның тегiн емес екенiн Мəрəйiмнiң жүрегi сездi. Ол Рəшқа қалай тiл қатарын бiлмей əлi де сенделумен жүрген. Сақыштың iшi анық бiлiнген сайын мұның қобалжуы күшейген. Рəшқа тiкелей кiнəсiн бетiне басайын десе, оның қаһарына ұшырап, қызының бақытын өз қолыммен қақпайлап алам ба деп те зəресi ұшатын. Рəштiң қабағына қатқан қырауды қолымен сiлкiлеп алып тастайтын елдiң бəрi Алуа емес қой. Мiз бақпас құз жартасқа қол салғаннан ешнəрсе шықпасын бiлiп, талайлар оны айналып өткендi жөн көретiн.

	Ұлбосынның мына əрекетiн байқап, жорамалы дəл шықсын, шықпасын Рəшпен бiр жүздесiп қайтуға жол түскен едi. Месқұлдың өз əйелiне апа есептi Ұлбосынға қарайласы жоғын, кең өңешiнен ешнəрсе артыла қоймасын Мəрəйiм бiле тұра жүрегiне секем алды. Мына жолғысы бөлек, алыстан ойлайтын жырынды iз жасыру үшiн Ұлбосынның да аузын майлап, iс қылмасын кiм бiледi. Бұл күдiгi терiс шықса да, түтiгiп жүрген Рəшқа көмек көрсеткендiк қой, кейiн неғылса да айтпай қоя алмайтын Сақыш жөнiндегi сөздерi өтiмдiрек болмай ма? Ал жорамалы дəл шықса, Мəрəйiм аспаннан нұр жауғандай көрер едi. Ондай атты күндi көз алдына келтiрiп, қиялдап жатпады.

	Ертеңiне таң бозын ала Мəрəйiм кеңсеге жүгiрдi. Рəштiң кабинетiнде бiраз белсендiлер жиналып қапты. Сапар, Жаманқұл да бар. Мəрəйiм есiктi абайлап ашып, Рəшқа жүзiн бiр көрсетiп, қайта жапты. Түбiнде осы бiр кəкiр келтiредi-ау деп, күптi жүрген Рəш Мəрəйiмнiң келiсiн басқаға жорыған жоқ. Қызының намысы үшiн бiр сойқанды дайындап əкелдi-ау пəле кемпiр деп, тап осы отырысында iшi қуыстанды да.

	Қазiргiдей жан-жақты шаруа есеңгiретiп жүрген шақта iште ыза салқыны мол Рəш Мəрəйiмдi бет бақтырмайтынын сездi. Сонда да Мəрəйiмдi кеңседе қабылдағысы жоқ. Айтатынын ел құлағы естiмейтiн иен аулақта айтсын деп тас бекiндi.

	– Жеңеше, маған келiп тұрсыз ба? – деп дауыстады. Мəрəйiм iшке табалдырықтан аттай бергенде, оның бет-жүзiндегi құбылысты аңдап үлгерместен Рəш «сабыр етiңiз» дегендей қолын көтердi. Даусын нығарлап шығарып, бұғалық салғандай етiп айтқаны: – Жеңеше, не шаруамен келсеңiз де, қазiр бiр ауыз сөз тыңдайтын уақытым жоқ. Кейiн келiңiз.

	Мəрəйiм шығып кете қоймады. Рəш мұнысына сескене қарап едi, өңiне қызыл күрең бояу араласып, көздерi əлдебiр қуаныш белгiсi бардай ұшқындап тұр екен. Алып-ұшқан бiр тағатсыздығы да бетке ұрады.

	– Менiң бiр сондай сiзге керек сөзiм бар едi, Сiз бiлмей тұрсыз, менiң не айтпағымды. Бəрi өз шаруаңыз ғой, тек тыңдаңызшы.

	Мына ұрлық жайында бiр сезiк əкелмесiн деп, Рəш ендi екi ұшты күйде қарады.

	– Оңаша айтқызсаңыз тiптi жақсы, – дедi Мəрəйiм тағы. Өзi тiстестiрмек екi адамның бетпе-бет келуiнен олжа таппақшы Сапар қарап отырмай мырс-мырс еттi. Мұнысы Мəрəйiмнiң өңменiнен өтсе, Рəштiң жынына одан əрмен тиген. Сапарды ұрып жiбермектей қолын сиясорғышқа қойды. Мəрəйiмнiң өңiндегi қызыл қоюланып, көздерiндегi қуаныш табы лайлана əп-сəтте тау бүркiтiнiң қарасындай түйiлiп алған.

	Сапардың мiнезi қанын қайнатқан Рəш отырғандарды тегiс кабинеттен шығарып, Мəрəйiммен оңаша қалды.

	Мəрəйiм Сапардың соңынан ата қарап, Рəшқа қайта бұрылғанда жаулық нышанын өңiнен сiлкiп тастап, алғаш келгендегi жұмсақ қалпын қайта тапты. Көз еттерiн шытынатып, зорлана күлiмдеп əкелген хабарын соншама асығыс ақтарып салды. Мəрəйiм кеше кешке байқағанын, өз жорамалын мұқият айтып шықты. Рəш орнынан атып тұрып:

	– Мына сөзiңiз үшiн мың да бiр рахмет, жеңеше. Қазiр жүре берiңiз, бұл байқағаныңызды əзiр ешкiмге дақпырт қылмаңыз, – дедi.

	– Сiзге айтайын ба, айтпайын ба деп, Сақышпен ақылдасып ем, ол жазған айт, айт деп, жанымды қоймады. Рəш осыны ойлап, есi шығып жүр ғой деп болмады. Қайтсiн оның да сiз дегенде шығарға жаны жоқ қой, – деп, сөзiнiң аяғын суқитып аяқтады. Рəштiң жүзiн кəнiгi көзбен қалт жiбермей қоса қадағалады. Рəш мұны байқаса да селт етiп, сыр алдырмады. Ұрының соңынан апаратын соқпақ табылғанға дүр сiлкiнiп, кəрi бүркiттей шабыттанған күйi ғана бар.

	Мəрəйiм кетiп, жаңағылар қайта кiргенде алған дерегiн шет пұшпақтап қана айтып, кеңседегi жұмысты тез бiтiрдi. Ұлбосындiкiне ешкiмдi ертпей жалғыз өзi барды. Ойлағанындай-ақ оны үйiнен тапты. Бұл өзi елуден асқан аласа бойлы тарамыс кеуделi арық адам. Жұмысқа да уақытымен бармай Жаманқұлдың жиi-жиi кəрiне ұшырайды. Сөз бен iсiнде береке жоқ нағыз күйгелектiң өзi.

	Күн жаңа шыққан, есiгiнiң алдына ат тұяғын дүрсiлдетiп Рəш келгенде сасқалақтаған байғұс өз табалдырығынан сыртқа қарай аттай бере сүрiнiп кеттi. Анадай жатқан жаңғырыққа төбесiмен тиердей еңкеңдеп барып жығылудан əзер аман қалды. Уақыт ай-жай болғанша үйiнде омалып отырғаны үшiн Рəш ақырар деп ойлаған. Ат үстiндегi оған басын жасқана көтердi. Ендi байқады, қаһарлы бастық мұртынан күлгендей бұған сығалай қарап тұр екен.

	– Берi жақынырақ кел! – дедi Рəш түсiн сəл суытып. Ұлбосын жарты-ақ адым жылжыды.

	– Үйiңде бөтен бiреу бар ма, жоқ па, айт шапшаң.

	– Ешкiм жоқ, қу құдай. Ұлбосынның шошынғаны айқын.

	– Ендеше былай, Ұлбосын. Мен бəрiн бiлiп келiп тұрмын. Егер танатын болсаң, өз басыңды өзiң жұтқаның. Оңай деймiсiң мұндай нəрсе? Сiрiңкенiң талындай ғана өтiрiк айтшы, үй-мүйiңмен өртенiп кетесiң. Бəрiбiр бетi ашылған нəрсе сен жасырғаныңмен түк шықпайды. Сорлы, өз басыңды, өзiңдi ойла ұқтың ба? – Рəш бүктеулi қамшымен Ұлбосынның маңдайын нұқығандай зəрлене сөйлеген. – Сен мынаны айт! Месқұл əнеукүнгi ұрлап сойған сиырдың етiн жалғыз сенiң үйiңе тықты ма, жоқ болмаса тағы кiмнiң үйiне тықты? Осыны айт. Бiз көрмедi деймiсiң, анау бақшаңның төрiне апарып кеше кешкiсiн не көмгенiңдi? Айт қазiр?

	Ұлбосын Рəш бар сұмдықты айна-қатесiз бiлiп келiп тұр деп ойлаған. Темiрдей саусақтарымен алқымынан алардай қандыкөзденiп, сыр бiлдiрмеудi қатаң тапсырған Месқұл қаһарының елесi мынау жан алардай кеп тұрған Рəш алдында Ұлбосынның аңғал басынан бу болып ұшып кеткендей, барлық сақтығынан таза тақырланып қалды. Тiптi ес таппай басына пəле төнгенiн сезiп, Рəш сұрағының анық ыңғайынан да жаңылды. Рəштi қайын есептi атын атамайтын:

	– Ау, Мағрипаның күйеуi-ау, ақ сиырды айтайын ба, көк сиырды айтайын ба? Жоқ, əлде Қайыңдыда жай түсiп өлген екi сиырды айтайын ба, не анау милицияның қара сиырын айтайын ба? – деп салды.

	Ақтылы-қара малды бұлай шұбыртқан мынау бiр пəле шығарар деп, Рəштiң өзi шошып кеттi.

	– О, көкала ми, милицияның қара сиырын айт! – деп, бүктеулi қамшының басымен оны төбеден ұрардай əрекет жасады.

	Осы көктемде Қайыңдыда колхоздың екi сиырына жай түсiп, еттерi жеуге жарамсыз деп танылғанын Рəш зорлана еске алып едi. Месқұлдың жарамасты жаратқанын Ұлбосынның сөлекет сөзiнен бiле қойған. Ұлбосыннан тағы анықталғаны көп жұрттың ойлағанындай бұл ұрлыққа Месқұл, Лəмбек екеуi де шатыс екен. Рəш дереу Ұлбосынға үйiңнен шықпай отыр деп қатаң тапсырды да, мұның базына жасырылған еттi орталыққа алдырды. Əрi сол таңертеңгiлiкте Алексеев бастаған топ Месқұл мен Лəмбектi үйлерiнен басты.

	Месқұл орталықтағы екi дəу кiлеттiң кеңсе жақтағысына қамалды. Сыртынан Əбдiраш үлкен қара құлып iлдi. Колхоз орталығында картоп, жуа сияқты ылғалға төзiмдi азық-түлiк, əрi қамыт-сайман тағы басқа бiраз мүлiктер сақталатын жерден қазылған қамба бар едi. Лəмбек сонда жабылды.

	Бұл екеуiнiң күнi бiттi деп бiраз жұрт ауыр тыныс алды. Алексеев бұларға үйлерiнен тамақ та бергiзбе деп Əбдiрашқа қатаң тапсырды. Тек колхоз қамбасынан күнiне төрт жүз грамм нан бере тұру келiсiлдi. Месқұл жынынан айрылған бақсыдай аурудан да құлантаза. Қарсы кiлетте астық қабылдап жатқан Əбдiрашқа «бауырымдап» тiл қатып қояды.

	– Əй, бауырым, Əбдiраш, осыдан жан қалса не жақсылық етсең де бəрiн асыра қайтарамын. Анау шырылдап жалғыз қызым, əйелiм қалып барады. Ер азаматсың ғой. Менiң өзiң қатарлы төрт мүшем сау екенiмдi ұмытпа. Ер мойнында қыл арқан шiрiмейдi. Жалғыз қызыма тым болмаса қарайласа жүр. Ашығып бара жатқанын көрсең, бiр уыс бидайың болса да бер, Əбдiраш, бауырым. Сенен басқаға тапсырарым жоқ.

	Əбдiраш жауапқайтарғанемес. Алаңсыз жұмысынiстейбередi. Қамбаға астық түсiрiп жатқан жас арбакештер ғана Месқұлдың сөзiне ыржиысып күлетiн. Бiрде осындай жалынышты сөздерiн Молдамұраттың əйелi Самал естiп қалып, есiктiң ар жағындағы Месқұлға:

	– Өз обалың өзiңе, қара көрiнгiр-ау, еш барып милицияның сиырында не жұмысың бар едi? – деп салды. Тағы бiрдеме айтпақшы едi, Əбдiраштың түйiлген қабағын көрiп тыйылды.

	Месқұл iште жатып, Самалға не айта алсын. Осы көктемде ауылдың жоғары жақ тұсында, Қораға салынған көпiрден ары, Қайыңдыға апаратын жол үстiнде Дүйсекеш пен Нұрқанға қаздырған шұқырларын Калугиннiң айтуымен барып көрiп, бұл маңға аңду қойған Алексеевке көрсеткен бiр қыры екенiн баян етiп қайтсiн. Алексеевке ғана емес, Калугинге де күш көрсеткен сияғы едi ғой. Амал не? Сiрə, өзiнiң құрық көрмей тым асқынып барып ұрынған тас қабырғасы екенiн түйсiне бармағын шайнайды.

	Месқұлдың түрлi-түрлi зарлы сөздерi үйде жатып құлақтарына жеткен Алтынай, бiр-екi кемпiр аяушылық бiлдiрiп, құдайы тамақтарын да əкелдi. Кейбiр қазақтар мұндайда тым көңiлшек. Əбдiраш оларға Месқұлмен де, Лəмбекпен де тiл қатыстырмай:

	– Қайтып мұнда бүйтiп келе бермеңiз, шешей? Ол бүйтiп көңілiн сұрайтын адам емес. Өкiметтiң кəрiне ұшыраған адам. Оны аяған адамға да жақсы болмайды. Балаларыңа бiр кəкiр келтiрейiн демесеңдер жоламаңдар! – деп, өздерiн қорқытып, үркiтiп қайтарып жiберетiн. Лəмбектiң əйелi күйеуi қамалғалы екi-үш рет əкелгенiн бергiзбегесiн келудi қойды. Бəрiнен де көп мазасызданып жүрген Месқұлдың əйелi Нұрипа. Бұл өзi ұрыға жолдас болардай емес, тым көңiлшек едi. Месқұлға келерде кiшкентай қызы Күлиманы қасынан тастамайтын. Бiр-екi рет əкелген тамағын Əбдiраш бергiзбесе де, бүгiн тағы келiптi. Кiшкентай Күлимасы шешесiнiң үйретуiмен көз жасы мөлт-мөлт етiп, Əбдiрашқа жалынышпен қарай бердi. Əбдiраш бұл жолы да иiкпейiн деп едi, өз балалары қатарлас мына қыздың түрiн көрiп шiмiрiктi.

	– Əй, қарағым-ау, өзiмiздiң Əбдiраш емес пе едiң? Шешең жарықтық ағайын адамға керемет мейiрбан едi, – деп зарлай бастаған Нұрипаға Əбдiраш:

	– Менiң шешем жатқа да, ағайынға да, бəрiне бiрдей мейiрбан болатын. Мынау жақын, мынау алыс деп бөле жарғанын көргенiм жоқ. Адал ақы еңбегiмен күн көрiп жүргендердiң қай-қайсысын да сыртқа теппейтiн. Өлi аруақты қозғамаңыз. Шешеме салсаң ол кiсi ең алдымен осы Месқұлды қарғар едi. Бұл қандай ағайын. Бұдан жат жұртым жақсы. Сүйекке таңба ағайыннан сақтасын, – деп екi арбакештiң көзiнше, əрi Месқұл да естiсiн деп, қатты айтты. – Аштан өлмейдi ол. Күнiне төрт жүз грамм нан берiп отырмыз. Iшiмдiк суы ен-тегiн.

	Iштен Месқұл:

	– Əй, Нұрипа, мен үшiн несiне жалбарынасың? Күлимаға бере бер ендi тапқан-таянғаныңды, – деп, тауы шағылғандай үн қатады.

	Жаңағыдай сөйлесе де, Əбдiраш арбакештердiң кетуiн күткен екен, екi дəу қамба ортасы оңашалана бергенде Нұрипаға:

	– Ал тез бер ендi! – деп, қарсы есiктiң құлпын жалма-жан ашты, Нұрипа түйiншегiн ұсына бергенi сол едi, iштен созылған қол сап етiп жұлып əкеттi. Əбдiраш есiктi тарс жауып қайта құлыптады. Нұрипа күйеуiнiң бет-жүзiн көрген де жоқ. Қолына тиген тамақты кеңiрдектен өткiзгенше бас көтерiп, үн қатпасын бiлiп, Нұрипа жұмысына кеттi. Қызы осы маңда қалды.

	Күнде əке қасында айналшақтап, қамба қасында Өмiртай мен Ұлан ғана жүрушi едi. Ендi бала бiткен тегiс осында үйiр бола бастаған. Шəрiп, Құрман сияқты ересектеулерi Месқұлдың сөздерiн сонау тамұқтан жеткен үндей көрiп, құлақтарын түрiп, одырая тыңдасатын. Бұлардың тағы бiр назар аударатыны Месқұлдың қызы Күлима. Ол есiк сыртында жүрiп əкесiмен жайшылықтағыдай алаңсыз əңгiмелеседi.

	– Көке, мен Ұлбосын апамның үйiне барып шай iштiм.

	Бiраздан кейiн барып тағы шай iшемiн.

	– Е, қарағым, сөйт, сөйт. Қарның ашып қалмасын. – Өзiнiң ұсталуына себепкер Ұлбосынды атағысы келмейдi. Сонда да сыр алдырмайды.

	– Көке, бiздiң сары ит анау жолда тiлiн шығарып жүр. Ол шөлдеген бе?

	– Шөлдеген шығар, қарағым. Арықта су ағып жатыр емес пе?

	Өзi iшедi. Оған жақындама. Бiр жерiңдi тiстеп алады.

	– Көке, мен арықтағы суға қолымды жуып келейiн бе?

	– Жуып келе ғой. Бiрақ байқа, аяғыңды батырып алма. Күлима болымсыз нəрсеге рұқсат сұрайды, ал əкесi ешнəрсеге тыйым салмайтын соншама мейiрбан.

	Күлиманың қасына Шəрiп екi iнiсiмен, Өмiртай, Ұлан келдi. Ұланның қолында шешесi базардан əкеп берген сарыала ойыншық ат бар едi. Күлима соңғы күндерде үлкен-кiшiнiң өзiне мүсiркей қарауынан ерке тотай болып барады. Ұланның ойыншық атына жабысып едi, ол жұлып əкетiп, артына жасырды.

	– Ұлан, бершi маған.

	– Бермеймiн, – дедi Ұлан аузын бұртитып.

	– Көке, анау ойыншық атын бермейдi, – деп, əкесiне шағымын айтты.

	Əкесi iштен:

	– Ұлан, бере ғой, қарағым, бере ғой. Айналайын, мен саған кейiн үлкен ат сатып əперемiн. Қазiр андағыңды Күлимаға бере қойшы, айналайын, – дедi. Өмiртай Ұланның бермейтiн түрiн көрiп, ештеме деген жоқ. Өздерiнiң суқаны сүймейтiн адамға, оның тұлымшағы желбiреген қызына да ағайынды екеуiнде ешқандай ымыра жоқтай. Шəрiп өз жайын ұғып болмаған жас қыз Күлиманың iштегi əкесiмен еркiн сөйлесуiне терең мəнi бардай тұнық көздерiн жұтындырып, аянышпен ұзақ қарайды.

	Месқұл Тəнтiбала үйiнiң ырысына қол салмаған. Шешелерi пəлендей ызғармен атын атап көрмеген адамның тап қазiргi халiне Шəрiптiң бұлай қарауы түсiнiктi едi. Тəнтiбала да, енесi Қамар да қолдарындағы үш баланың əкесi туралы көп айтып, көп күрсiнетiн. Сондағы əке туралы жадында қалған түйсiк қара құлып iлулi есiктiң ар жағында ыңырана, қинала шығатын қамқорсыған үн арқылы қайта оянды ма екен? Бұл Шəрiптiң ешкiмнен ақыл сұрамай-ақ өз көкiрегiнiң қозғауымен, өз ойының шарықтауымен жетсем деп жүрген ақиқаты. Иə, əке туралы ақиқат. Месқұл кiнəсiн анық болжап, түйсiнiп үлгермеген бала оның ыңыранған үнiне өзгеше сергектiкпен, ересек адамдай құлақ тiгiп, өзi бас қатырып жүрген жəйттiң аңысын аңдағандай.

	Əке деген де адам. Ал адамның əртүрлi болатынын ойлайтын жаста емес қой. Бiрақ əке туралы мұның ешкiмнен сұрай алатын да халi жоқ. Шеше мен əжеден сұраса, олардың көкiрегi қарс айрылатынын бiледi. Сондықтан да сұрамағаны жақсы. Ал жұрттан бiлгiсi келсе, олардан да бiр пəленiң ұшығын шығарып алам ба деп қорқады. Бəрiн үндемей бақылайды. Мынау Месқұл үнi ешкiм сұрамай-ақ бəрiн ашып-айырып беретiн сияқты. Шəрiп оның əрбiр ыңыранысына дейiн қалт жiбермей бақылағысы келедi. Ол ынтасымен жұрт көзiне шалынып қалмауын да ойлайды. Тек кейбiреулердiң Месқұл жөнiндегi дөрекi əрекеттерiне таңырқай қарайды.

	Бiр күнi Дүйсекеш, Нұрқан, тағы екi-үш бозбала келiп, есiктi сыртынан тарсылдатып, Месқұлға айбар көрсеттi:

	– Əй, Месқұл, мешкей, жалмауыз, қамалдың ба? Ендi итжеккенге бiр-ақ барасың.

	Əбдiраш тыйым салмаса, бұлардың Месқұлға айтпайтын сөзi қалмас едi. Қазiр осы қамалған екеудiң бұрынғы ұрлықтары көрсетiлген тағы бiрнеше арыз түсiп жатқан. Алексеев соның бəрiн жинақтап, заң орындарына ұсынуға əзiрленiп жүрген. Месқұл мен Лəмбектiң осы кетiсiнде оңбайтынын талайлар-ақ айтқан. Соңғы бiрер күнде Нұрипа Месқұлға ештеме бере алмаса да, көп келгiштеп кеттi. Лəмбектiң əйелi де жер қамбадағы күйеуiмен сырттан дидарласқанын көргендер бар. Екеуi айналасы бiрер жұмадай жатып қалды.

	Бiр күнi Əбдiраш түнгi он шамасында кеңседен шығып, бастықтың айтуымен ертеңнен бастап тасылатын сұлы төгуге лайық орын қарастырмақ болып, Месқұл жатқан қамбаның құлпын ашты. Күзетшi түнеукүнi Қайыңдыда өзiмен бiрге пiшен қорып, шекiсiп қалатын Темiрхан едi. Содан берi жүнi жығылып қалған ол Əбдiрашпен сөйлеспейтiн. Қазiр қараңғыда құлыпқа жармасып жатқан оған жақындап келiп, танығасын үнсiз ары кеттi.

	Есiк ашылғанда Месқұлдан сыбыс бiлiнбедi. Үлкен қамбаның бiр бұрышында ұйықтап жатыр деп ойлаған Əбдiраш, iлулi тұрған шамды жақты. Қараңғы түкпiрлердi сүзе қараған кiлтшi ешнəрсенi аңғара алмады. Ұйықтаған адамның қорылы да естiлмейдi. Мынау тыныштық өз басына төнгелi тұрған қауiптей көрiнiп, Əбдiраш:

	– Месқұл, жатырмысың? – деп үн қатып көрiп едi, қамбаның биiк қабырғалары ғана жауап бергендей сəл күңгiрледi. Ашық есiктен кiрген ауа қамба iшiн желдетiп, Əбдiраштың бетiне салқын соқты. «Мынау өлiп қалған ба?» деп, түкпiр-түкпiрдi аралап кеттi. Месқұл жоқ. Қайта айнала бергенiнде қабырға түбiнен қазылған топыраққа, кiрпiш сынықтарына көзi түсiп, сүрiнiп кеттi. Бұл не дегендей шұқшиған Əбдiраш үңiрейген тесiктi көрдi. Жел содан соғып тұр екен.

	– Уа, Темiрхан! – деп сасқанынан аттан салды.

	– О не? – деп табалдырыққа сүрiне қорбаңдай кiрген Темiрхан да тiл қатты.

	– Əй, көзiң аққыр Темiрхан, көзiң ағып кеткен бе ей сенiң? Месқұл қабырғаны тесiп, қашып кетiптi ғой. Сен не баққасың, ей, қуарған... – «ит» дей жаздап барып əрең тоқтады. Сонда да Əбдiраш Темiрханға жаман ақырған. Қайыңдыда мұның жұдырығы тигелi маңдайыңдағы шыбыныңды үркiтпеспiн деп, қорқақ адамның байламын жасаған Темiрхан мынадай сұмдық үстiнде оның алдында тағы қара жер болды. Темiрханның жағдайы шынында қиын едi. Мына пəлекет жұртқа өзiн қарақшы етiп танытып, ұрымен сыбайлас атандырмасына кiм кепiл? Əбдiраш оның бейшара түрiне көп алаңдамастан есiктi шала-шарпы жаба кеңсеге жүгiрдi. Рəш сұмдық хабарды естiп, атып тұрды. Есi шыққан жоқ. Тек:

	– Ойбай, Лəмбек те қашып кетпесiн! – деп Əбдiрашты ерте солай қарай жүгiрдi. Кеңседен шыға бергенде қарсы жолыққан шабарман балаға Алексеевтi шақыртты.

	Лəмбекке келгенде ол да қашып шықпаққа кенеренiң жоғарғы жағын жартылай ойып төбеден жабылған сулықтың талдарын сындырып, сабанын шашып, бiраз жерiн талқандап тастапты. Ендi сəл талпынысы бұған да бостандық əпергендей екен. Рəш үндеген жоқ. Əбдiраш:

	– Əй, мынауың не ей? – деп едi. Лəмбектiң:

	– Ы...ы...ы, – деп дыбыс шығарып, ыржыңдап күлiсi екеулеп жаққан сiрiңкенiң жарығында айқын шалынды. «Ұрыға құдай жоқ» деген осы-ау деп ойлады Əбдiраш.

	– Қазiр бұл басқа жерге қамалып, iшi-сыртына тегiс мызғымайтын мықты адамдардан күзет қойылсын, – деп бұйырды Рəш. Қысталаңда сенiмдiрек қора, қамба табылмай, кеңсенiң бiр бөлмесiне əкелiп қамады. Осы екi арада ауыл шетiнде бiр орыстың үйiнде қонып жатқан Алексеев те жеттi. Жүрегiнiң сəл ауруы бар ол əбден аптыққан.

	Қораның суынан тiкелей ешкiм өтiп кете алмайды. Ондағы екi көпiрге дереу адамдар жөнелтiлдi. Ауылдың басқа сыртына да əр жерден қарауыл боп тұруға аттысы атты, жаяуы жаяу, тағы бiрнеше кiсi бөлiндi. Тура Месқұл үйiне шапқандар да бар. Ондағы ойы қашқан адам бiрден иен жазықты кесiп, салып ұрып кете қоймас. Бұл қашуы аз күндiк емес. Қайтсе де бiр iстi ойлап айналшықтап қалары мүмкiн ғой. Соны тындырғасын ғана бас сауғалар, алыс мекен қайдасың деп тартып отырар дескен. Бұлар əрi қашқынның iзiн суытпай шығып отыр ғой. Бұл жаңсақ байлам емес.

	Осы түнгi ауыл айналасында қарауылға қойылғандар тегiс белсендiлер, кеңсе қызметкерлерi. Ең бiр күдiк мол тұстарға Сапар, Жаманқұл, Молдамұрат, Əбдiраш кеттi. Бəрi Алексеевтiң тақ-тақ етiп орысша, қазақша араластырып айтып беруiмен iстелдi.

	Əбдiраш үлесiне тиген ауылдың жоғары тұсында диiрмен қасындағы көпiр. Қасына Сəңкенi ерткен. Бұл бiр есептен Əбдiрашты өзiне жақын тұтатын жiгiт. Баяғыда Əбдiраш соғысқа кеткен күнi бiр уыс кiлттi алып, ол орнында көп тұра алмауына себепкер дүниеқор əкесiнiң үйретуi былай: «Ең əуелi ертеңiңдi ойла. Сонымен қатар Əбдiраш сияқты көзi қарақты адамдардың есеп-шот қағысын, iс қағаздарын ұстауын үйрен. Сонда бүйiрiң тоқ, мығым жүресiң».

	Жастайынан өз тəрбиесiнде ұстауды көздеген қатал əке Боранбай Сəңкенi талай рет опқа жыға жаздағанда өзiнiң түсiнiгiн емес, баласының епетейсiздiгiн жазғыратын. Қазiр сол əке қатты ауру. Анау-мынау шұғыл iс жөнiнде сəл сауыққан шақтарда баласын əлi ығында ұстайды. Мiне, сол əке уағызы Сəңкенi Əбдiрашқа жақын еткен. Қазiр мынадай қауiптi iс үстiнде онымен қосарластығын олжа көргендей.

	Түн тұнық. Айдың екi-үш жаңасы ғана болған, қараңғы аспанда жұлдыздар жерге жақындап келгендей жыпырлап жанады. Қораның суы булыға ағып, түн дүниесiн қопара толассыз гүрiлдейдi. Сол жұлдыздарға ғана құдiретi жетпей, дымы құрып, аптығы басыла беретiн сияқты. Күз айының түнiнде мынау кеңiстiк қайта жасарғысы келгендей балауса тартып тұр. Жаз өтсе де, бұл маңда балғын көктiң иiсi аңқиды. Тау баурайының ежелгi қасиетi. Қар жауып, мұз сүңгiленiп барып, белi бүгiлгенше көгерiп тұра беретiн биiк, аласа – неше алуан өсiмдiктердiң аттарын бiлгiр жұрт жүздеп тiзбектейдi. Сол көкорай түн мұнарымен қарауытқан анау таулардың əсiресе терiскей құламаларында қазiр қарашаның басында да жазғы қалпында екенi аян. Соның бəрi осы қараңғылықта жел болып желпiп, аймалап келiп жұпар құшағына ала беретiндей.

	Су жағалаған екеу бiр-бiрiне үн қатқан жоқ. Бұларға ат тимеген, салқын жел тiзелерiн құрыстырғанмен адымдарын ширақ тастайды. Екi қолын сапта кетiп бара жатқан əскерше сiлтеп, көпiрге қалай да тез жетудi көздеген Əбдiраштың өз сырт қозғалысындағы аңғал-саңғалдық басына келер емес. Қазiр жас баладай томпаңдай басып, əрең iлескен Сəңкеден басқа оны көретiн де адам жоқ. Сəңке қатарласа, дидарласа жүргiсi келедi. Əбдiраштың аршынды адымы оған мұрша бермейдi. Тентек тау өзенi осы түнде əлденеден белең алып құтырынғандай құлақ тұндырады.

	Судың бойы көбiне жазаң тақыр. Тек жұрт бақша суаратын судың соңы осы Қораға кеп құйылған тұста ғана терең ор болып, қазылып қалған. Күз келгелi ол басынан байланғандықтан тандырланып жатыр. Кiсi бойы өскен қурайлары ебелек қағып, алыстан белгi бередi. Тек көзге түртсе көргiсiз қараңғылықта ғана аңғарылмайды. Қазiрде түн қойнауын бозғылт рең жеңiп тұрғанмен Əбдiраш пен Сəңке аяқ астын аңдамағаны ма, екеуi де ентелеп келе жатып, сол арыққа құлап жете жаздады.

	– Е, мына арыққа кеппiз, ендi көпiр де жақын ғой, – деп, Сəңке аңырып қалған Əбдiраш назарын қарғып өту үшiн енсiздеу тұсқа аудара берiп едi. Екеуi де осы жерде сəл бөгелеңдедi.

	– Əй, Лəмбе-е-ек, – деген желдiң ызыңы тəрiздi бiр созыңқы дауыс екеуiне де айқын естiлдi. Жалт қарасқанда қалың қурайдан ешнəрсе шалынбады. Қараңғылық үлкен арықтың бойында мол ұйысып, көр аузындай аңырайып тұр.

	«Месқұл» деген ой екеуiне де сап еттi. Жолықпақ жерi осы ғой, шамасы. Күтпеген кездесуден Сəңкенiң төбесiнен суық су құйылғандай зəресi ұшты. Əбдiраш сабыр сақтады. Бұлар екеу. Тiптi жалғыз қалса да, Месқұл алдындағы қайратына сенетiн.

	Жаңағы дауыс иесi қараңғылыққа қайта көмiлiп, бiржола батып кеткендей мына екеуiнiң дағдарысын күшейттi. Жылдай ауыр ұзақ секундтар өтiп жатыр. Төбесiнен түсiп тұрып, көз жазып қалмасақ игi дегендi ойлаған Əбдiраш найзағайдай шапшаңдықпен жұмыс iстейтiн миы, ендi болмаса «Сəңке, сен орталыққа жет, менi осы жақтан тапсын, айрылып қалмаспын, аңдып та, айқасып та бағармын» дегiзетiн едi.

	Кенет қурай сыбдыр еттi де, көрден шыққандай бiр қауға бас қараңғылықтан көтерiле бердi. Қурайды жапыра берi жылжыды. Кеуде жоқ, қараңғылық қуысынан бастың өзi ғана сырғып келе жатыр ма дерсiң.

	– Лəмбекпiсiң? – Саңқ еткен айқын əйел даусымен қарауытқан адам денесi бiрге көрiндi. – Əкем-ау, қосарланып жүрсiңдер ғой. Қайда жолыққансыңдар? Көзге түскеннен амансыңдар ма?

	Бұл Лəмбектiң əйелi. Əбдiраштарды маңдайымен қағардай төнiп келiп, қалт тоқтады. Таныса керек, сəл ес жия берiп:

	– Апырау, тантып кетiппiн, кiмсiңдер? – дедi. Бұлардың есебiн Əбдiрашқа ұғу қиын емес едi.

	– Лəмбектi осы арада тосып алмақ па ең? Оны қашқалы тұрған жерiнен басқамыз. Тiрiде құтылу жоқ оған. Колхоздың кеңсесiне апарып қамадық. Месқұл да қашып осында келмек пе едi? Айт бiзге, əйтпесе бала-шағаң бар, өзiңе жаман болады? – деп сəл нығарлай сұраққа алды.

	– Ой, Месқұлың құрысын, Месқұлың құрысын! Лəмбектiң түбiне жеткен сол ғой. Қайдан бiлейiн, оның қайда кеткенiн? Етiне бiз тықсаңдар да, өзiнен сұрап алмайсыңдар ма? Қолдарыңда ғой.

	– Ол қашып кетiп тұр емес пе?

	– А, Месқұл қашып кеттi ме? – Əйел бойын тез жиып, сергек бола қалды. – Месқұл қашып кеттi дейсiңдер ме?

	– Иə, қашып кеттi, қай жаққа бет алмақ екенiн айт. Ол құтылып кетсе, сенiң күйеуiңнiң басындағы пəле екi есе ұлғайып кетедi, бiлесiң бе оны? – Өз күйеуiнен гөрi Месқұлдың қашып кетуi бұған қатты əсер еткенi, тiптi ауыр соққыдай тигенi анық. Есеңгiрегенi ме, аз-кем үнсiз қалды. Кенет сеңдей бұзылып, буыны босап сала бердi.

	– Құдай-ау, қу сүргiнге салдың-ау бiздi. Айтып едiм осының ақыры сендердi оңдырмайды деп. Асқанға тосқан, асқанға тосқан болды-ау. Ол Месқұл деген пəле мен сияқты қатындарға сыр бiлдiрушi ме едi. Адам тұрмақ құдайға сенбейтiн қу ашық ауыз деп пе едiңдер. Кұдай-ай...

	Осылай сөйлеп, айдалада түн-түнекте қаңғырлаған жалғыз шелектей даусы құлақты жарып жөнеле бердi. Əлдененi түсiне алмаған Əбдiраш тап мынау əйелдiң соңынан күдiкпен қараған. Бiрақ оқыс шешiмге келе алған жоқ.

	Лəмбектiң үйi осы су бойына тақау көшеде. Ол тұстан Əбдiраштар өтiп кеткен. Əйелдiң үнi жоғалған кезде қарайлап тұрудан ешнəрсе өнбесiн бiлiп, Əбдiраш бұрынғы бағытпен қозғала бердi. Сəңке жағы қарысқандай үнсiз едi. Денесiне əрең жан бiтiп, iлби басты. Бүйтiп жүре берсе, Əбдiраштан көз жазып қаларын сезiп, бiрте-бiрте аяғын ширақ тастады.

	Бұлар көпiрге келгенде уақыт түн жарымнан асып кеткен. Түн түнегi мүлдем меңiреу тартып, оны судың сарылы оята алмайды, қайта одан сайын тұмшалай түсетiн сияқты. Бұлан-талан боп аққан өзеннiң биiк жартастар көмкерген қылта жерiнен салынған ағаш көпiр арса-арса. Əр жерiнде опырылған тесiктер көрiнедi. Соғыс тауқыметiн көтерген жұрттың мұны бүтiндеуге мұршасы жоқ. Қыста шана жол түскенде Қайыңдыдан шөп тасу үшiн сол науқан қарсаңында ескерiлетiн шаруа.

	Көпiрдiң бiрлi-жарым аман қалған жақтауына сүйенiп, қасындағы жолдасы Сəңкенi елең кылмастан Əбдiраш төмен қарады. Бұрқылдап қайнап жатқан тау суы құшағына топ етсең, бұрап шайнап жiберетiндей жабайы ашумен тасқындай гүрiлдейдi. Осы шудың ара-арасында «ыр-ыр» еткен дыбыс қоса шалынатынға ұқсайды. Құлақ тосқан сайын неше алуан азулы аңдардың тiс салысқан айқасы үстiндегi жан шошытарлық үндерi анталап келiп, қатты бiр тұяқ не бiр тiстiң iлгегi өзiңдi қоса серпiп жұлып əкетердей қауiп ойлатады. Мынау көпiр бел ортасынан опырылып кетiп, сол ажал ойнағының ортасынан бiр-ақ шығардай сезiм баурайды. Мойнын төмен салып, Сəңкенi ұмыт қалдырған Əбдiраш сол нелер бiр өмiрдiң, тайталастың жиынтық бейнесiн көрiп, миынан өткiзiп тұр едi. Сəңке екеуара əңгiмеге аса шебер емес, қазiр де Əбдiраштың ойын бөлмей үнсiз тұра бердi.

	Ауыл жақтан осылай қарай бiреудiң аңдыздап жедел басып келе жатқаны байқалды. Аттың ауыздығы шылдырлағандай бiр нəзiк болымсыз үндi қоса əкеле жатыр. Бiрақ мынау жаяу адам. Тағы да «Месқұл» деп ойласты. Бұл жолы күмəн жоқтай.

	– Ал, Сəңке, бекем бол. Неше арыстан болса да, екеуiмiздi ап кете қоймас.

	Көпiр үстiнде қарайған екеудi көретiн жерге келгенде де жақындап келе жатқан адам ешнəрсенi елең қылмастай. Шылдырлаған үн онымен қоса тiптi айқын естiлдi. Сəңкенiң өткiр көзi тез шалды. Месқұлға ұқсатпады. Сонда да ол бойын билеген қауiптен бiр мысқал арылған жоқ. Бұл Месқұлдан қатты қорқатын. Ауыл айналасында шартарапқа əкететiн мың жол бар. Соның тап бiз қорыған соқпағымен өте қоймас дегендi ғана медеу тұтқан. Жаңа Лəмбектiң əйелi бiр шошытты. Мына бiр тықыр тағы таяды. Қалайда Месқұлмен ұшырастырар түннiң ұсқынындай көрiнiп, мынау айнала оған тарыла түстi.

	Келе жатқан тағы Лəмбектiң əйелi болып шықты.

	– Əкем-ау, қайда барасың? – Əбдiраш бұл жолы ашулана сөйлеп едi. Қолындағысына шұқшиып едi, қараңғыда ажырата алмады. Əйел тоқтаусыз қастарынан өтiп бара жатып, жауап қатты:

	– Қай қатын жақсылықтан түнделетiп жол шегушi едi.

	«Жасыл көлге» биемдi əкелуге кетiп бара жатырмын. Месқұл қашып, Лəмбек маталып қалды дейсiңдер. Ұрының қатыны да сол ұрының өзiндей тiрлiк кешедi ғой, бауырларым-ау, бiлмеушi ме едiңдер? Қамаудан құтылса, Месқұлдың ниетi жаман ғой. Жалғыз биемiздi сол мiнiп кете ме деп қорқам.

	Лəмбектiң əйелi қараңғы түнде шелектей даңғырлап, ақтарыла сөйлеп барады. Күйеуiнiң қашпақ əрекетi үстiнде ұсталуын естiген, ендi оның тағдырынан күдер үзiп, қалған тiрлiгiне қажет шашау дүниесiн жан-дəрмен жиып-терiп алмақ жансебiлдiгi едi. Əбдiраш түсiнбей:

	– Апырау, не сандырақтап тұрсың? Осы түннiң iшiнде «Жасыл көлге» ме?

	Əйел бұлардан ұзай бере қолындағы жүгенiн (Əбдiраш оның жүген екенiн айқын байқады) сiлкiп:

	– Иə, «Жасыл көлге», «Жасыл көлге», «Жасыл көлге» құдай, – деп əлденеше рет қайталап айтты. Зар-зар еткен көкiрек үнi. Ол сəл ұзағанда:

	– Əбеке, мынау не деген «жүрек жұтқан» қатын? – деп қайран қалған Сəңке де қорқынышын жеңе бастап едi. Əсiресе əйелдiң сергек сөзi айналадағы қауiп бұлтын сейiлтiп жiбергендей көрiндi бұған.

	Əбдiрашта мұндай жеңiлейгендiк жоқ. Қайта қараңғылық жасырып тұр, əйтпесе жүзi одан сайын түнере түскен едi.

	– Иə, ұрының қатыны өзiне лайық деген осы.

	– Аға, мына сөзiңiз дұрыс. Мынау шынында да жөйт қатын ғой. Кiм бiлген? – Сəңкенiң даусында жадыраған ақкөңiлдiлiк бар. Мына əйел түн iшiнде қан жайлауға шықпақ. Жылына ары-берi екi рет көш өткеннен басқа тiрлiк жоқ құла-түзден өтпек. Ұлыған қасқыр, шақылдаған қарсақ үнi торыған түн түнегiн кеулеп, таудың басына шықпақ.

	Қазiрде ұсақ мал етекке түскенмен, жылқы жайлаудың ентегiн шөбiн суық күзге дейiн жемек. Оны жайлаудан əкету де қиын емес, жылқышылар жосылтып бiр-ақ күнде айдап түседi. Бiрлi-жарым биесi барлар жазда колхоздың табынына қосып, қыстауға құлағанда жолдан тосып алатын. «Жасыл көл» сонау Қытай жерiне дейiн апаратын, сiлемденген таулардың ең бергiсi, Қайыңды сайының төбесiнен төнiп тұрған биiк шоқы, оған шығу түн iшiнде жалғыз əйел үшiн тамұқ жолындай.

	– Əй, дүние шiркiн-ай, десеңшi. Қу мал, қу дүние деген осы.

	– Əбеке, Месқұл мiнiп кете ме дегенi несi? Сонау жайлауда қалың жылқының ортасында Месқұл мiнiп кететiндей жылқы осының ғана биесi ме? Месқұл ауылдан қайтсе де безе қашып отыр ғой. Тап осы қыстың қарсаңында сол жаққа барып тентiрей қоймас.

	– Əй, Сəңке-ай баласың-ау, бiлмейсiң бе? Ұрылардың бiр-бiрiнде аласысы жүредi. Егер сонысы қайтпай бара жатса, қанды көзденiп, осындай тажал таянғанда бiрiнiң құйрығын бiрi жейдi. Əккi қатын содан сезiктенедi ғой.

	Бұдан кейiн екеуiнiң арасында сөз тыйылды. Таң бозында Лəмбектiң əйелi жайлау жақтан құлынын ерткен бие мiнiп қайтты. Қараңғы сейiлген шақта түрi бұларға анық шалынды. Шашы дудырап, мойын арқасын жауып кеткен.

	Мақтасы шығып дудыраған ескi шолақжең бешпет, ұлтаны айрылып тiстерi ырсиған саптамасы, тiзесiнен төмен неше қабатталып, бiрiнiң жыртығынан бiрi көрiнген шұлықтары бəрi қосылып, тап бiр о дүниедегi тозақтан əлдеқалай көңiлi түсiп, перiште ұсынған желi жануарға мiнiп, берi сытылып шыққан, көр азабынан келе жатқан ғарiп адамның түр-кескiнiн елестетедi.

	– Қайттың ба?

	– Қайттым.

	Биесiнiң сылбыр жүрiсiмен асықпай жай кетiп барады.

	Əбдiраштармен бұл жолғы тiл қатысуы осы ғана.

	Күн шыға көпiрдi күзетуге басқа адамдар жiберiлiп, Əбдiрашты кеңсеге шақыртты. Бiр ынтықтығы оянып, жолай кеше ғана Месқұл жатқан қамбаны ашты. Ұры қашқан тесiк аңырайып тұр. Мұны немен қазды екен деп айнала байқастап қарап едi, қамбаның ортасында бөренеден орнатылған биiк тiреуге қағылған үлкен сояу темiрдiң жоқтығын бiрден шалды. Оған Əбдiраш орталыққа сойылған қойдың тұтас етiн, не iрi малдың санын, не қолын iлiп қоятын.

	Бұл күнi де ауыл маңын алыстан орап, ат мiнiп торушылар көп болды.

	...Күз күндерi көбiне ашық, жауынсыз, ерте көктемде мол шалғын боп, айналаны көмкерген көк қазiрде сорайып, ауыл маңын өзгеше бiр өрнекпен кестелеп, жыл мезгiлiн айқын аңғартады. Жерi ойлы-қырлы болғасын ба, мұнда өсетiн жабайы шөп түрлерi неше алуан. Төбе-төбенiң үстiнде жерге жабысып өсетiн, жапырақсыз майда шөп, күйiк сары мол. Терiскейлi беттерiнде саумалдық, жер бұршақ, құрақ араласқан биiк шалғын боп келедi. Күнгейлерiнде сарыбас жоңышқа, күреңсе, қияққа ауысады. Ал жұрттың күз, көктем айларында отынға жарататын алабота, қарасора, майқурай қарапая жерлерде, қара жолдың жиегiнде, арық бойында, малшылар киiз үйiн тiгiп, отарын иiрген қилы жерлерде кездеседi. Бұларды мал жөндi жемейдi. Сойдым-сойдым өскен жерлерiнде қыстап қалады. Келесi көктемнен бастап қу отынға айналады. Əйелдер жұмыстан соң осындай қурайы мол жерге бөгелеңдеп, кiм үлгергенiнше, кiм көтергенiнше терiп, мықтап буып, арқалап қайтады.

	Соңғы күндерi тым мазасызданып кеткен Өркенай отын тасудан бiр жалықпады. Ауыл ортасында жүре қалса, ешкiмге жақпасын бiлген кəрi көңiл сондай мехнатқа қарай ауа бередi. Қызылша жону басталғалы Қалима түскi шайға келмейтiн болған. Əбiл самауырды өзi қойып, Өркенайдың бар-жоғын елеместен терлеп-тепшiп отырып, жалғыз iшетiн. Алаңсыз кесе ұстаған қалпын көрiп, Өркенай оның маңына жуудан қорқады. Тиiп кетсең, салдыр-гүлдiр бiр-ақ қирап түсетiн дүниедей көрiп, бiрдеменi бүлдiрiп алам ба деп қорқады. «Мен жоқта Əбiлге жағыңды ашушы болма» деп Қалима тiстенiп отырып талай тапсырған. Сөйтiп байғұс кемпiр Əбiл жалғыз келсе, үйден безiп кететiн. Соңғы күндерi отынға таңертеңнен кетiп, кешкiсiн бiр-ақ қайтуды шығарып жүр. Əбден қалжыраған кəрi түбi бос қурайларды əрең суырады. Жұмысы əбден өнiмсiз. Бұрын күнiне екi-үш арқан теретiн ол қазiр қалтыраған қолымен сабақтап жинап, бiр буым отынды ел жұмыстан қайтар қарсаңда əрең алып болады. Бұрынғыдай бiрден iлiп көтерiп те əкете алмайды. Арқасына салып алудың өзi жарты сағаттық азап. Буылған отынға жотасын сүйеп, жiптiң ұшын оң иығына сала ұстап, тiке көтерiле кетпек əрекетiнен ешнəрсе шықпай қиналады. Кейде онысы басынан асып түсiп, маңдайын жерге тiреп талып қалатыны бар. Бүгiнгi мехнаты да бөлек. Алғашқыда қара жолдың бойынан бiраз қурай терiп едi. Мұнысы азырақ болды. Иығына оңай салып алды. Қалыңырақ жер iздемекке жүрiп кеткен. Бұл түс шамасы. Ағыл-тегiл терлеп, шай iшiп дамылдайтын мезет екенiн қалтыраған буын-буыны қақсап айтады. Оны елегiсi келмейдi, осы жұмысты алданыш етсе, күн батыру оп-оңай. Оған дейiнгi азапқа кəрi денесi əбден көнбiс.

	Иығына салған аз отынды қиынсынбай көтерiп келедi. Арық кездессе, аттап өтетiн қылта жерiн iздеп, бiраз бойлап жүрiп қалады. Бұл тұстан ауылдағы шеткерi үйлердiң саз-балшықпен сыланған төбелерi көрiнiп тұратын. Кəрi кiсi аулағырақ кетпек едi. Неғұрлым жырағырақ жүрсең, кепкен қурай да мол.

	Бiр төбешiктiң тұсына жеттi. Мұнда өткен жылғы ақ тiкен мол екен. Кенеп шөптiң қуы да əр жерден ақ тоқымдай ойдым-ойдым көрiнедi. Əрi биылғы аттың сауырына жететiн биiк шөптесiнi де тұтасып тұр.

	Өркенай кенет шөптiң қуына жақындай берiп едi, сыртылдап сынған қурай сыбдырын естiдi. Бұл не деп, кəрi кiсi елең еттi. Ой жүгiртiп те үлгермедi, Месқұлдың басы көрiндi:

	– Шеше, қайдан жүрсiз?

	– Е? – деп, Өркенай Месқұлдың жолыққанына əрi шошып, əрi қуанып қалды. Ғарiп көкiрегiне қарлығаштың қанатымен су сепкендей. Сақалы өсiп, түрi өзгерiп кеткен Месқұлға аянышпен қараған. Оның қашып шыққаны туралы хабар бұл үйден шыққан таңертеңгiлiкке дейiн көп ешкiмнiң құлағына жете қоймаған. Бұл да естiмеп едi.

	– Қурай терiп жүр едiм. Мына арада кенептiң қуы көп екен.

	– Төңiректе ешкiм жоқ па, қараңызшы. – Қалың қурай арасынан ендi денесiн молырақ көрсетiп, жүресiнен отырды. Өркенай отынын əлi тастамаған күйi айналаны көзiмен шолып:

	– Жоқ, ешкiм жоқ. Кiм келсiн бұл жаққа, қарағым. Елдiң бəрi жұмыста, – деп самарқау сөйледi. Месқұл қолындағы iстiк темiрiн оңтайлап алған. Екеуiнiң арасы бес қадамдай ғана. Месқұл бiраз сабыр сақтап, өзiнiң көршiсiне қадала қарады. Алғашында қурай арқалаған алба-жұлба киiмдi кемпiрдi бiрден танымай қалған.

	Байқаса Өркенай. Мұның аурулы екенiн бiлетiн Месқұлдың ойы тап қазiр сан саққа жүгiрдi. Кемпiрдi құлатып тастаса, iзiне түскен жұртты, милицияны одан сайын ашындырып алатынын ойлағанда iстiк темiр қолынан сусып түсе бердi. Кемпiр бiреуге жеткiзген күнде де оған дейiн бұл маңда табылмайтынына нық сенген.

	Өркенай iстiк темiрiн көргенде мүлдем қауiп ойлаған жоқ. Түзде ер-азаматтың құр қол жүрмесiн ғана еске алған. Əрi көршiсiмен айдалада жолығуы дос-жар адаммен алыс сапарда бетпе-бет келгендегi қуанышқа ұқсап, қарт жанын жадыратып-ақ тастаған. Ешкiмге жаманшылық ойламайтын байғұс Месқұлдың мына жасырынған түрiн көрiп, оның бiреудiң көзiне түсiп қалмауына тiлектестiк бiлдiргендей.

	Өркенай қурай термекке иығындағы отынды ендi ғана тастап едi.

	– Шеше, сiз бұл жерден отын термей-ақ қойыңыз. Анау арықтың жағалауына барыңыз, сонда қурай тұнып тұр.

	Өркенай мына ұсынысты iзгi адамның сөзiндей көрiп қуанып кеттi.

	– Е, болды қарағым, солай қарай барайын, – деп, жердегi отынды жалма-жан қайта көтерiп алды.

	– Сосын, шеше! – деп Месқұл даусын қатаңырақ шығарып, оның бетiн тағы бұрғызды. – Менi көрдiм деп жан адамға айтушы болмаңыз. Егер айта қалсаңыз, мынаны көрдiңiз бе (iстiк темiрдi көрсетiп), қызыңыз Қалиманы да, өзiңiздi де – бəрiңдi де сұлатып саламын.

	– Е, о не дегенiң, қарағым. Ағайын адам бiр-бiрiмiздiң сырымызды сыртқа шашар деп пе едiң, əркiмнiң де жеп жүргенi өз несiбесi, құдай нəсiптен айырмасын, – деп жауыз адамның сойқан сөзiнен шошымай қайта соншалық ақкөңiлдiлiкпен, байсалдылықпен жауап бердi. Қызының атын атап жасаған қоқан-лоққысына қарсы ұстанған саясаты дейтiн де емес едi. Тiптi Өркенай Месқұлдың қамауда жатқанын да естен шығарып алды. Мынау ен аулақта, курай арасында өзi iлген қоянның тамтығын кемiрген жыртқыш құстай неғып шоқиып отыр, қолындағы iстiк темiрi несi, жан адамға көргенiңдi айтпа деуi несi, осының бəрiн түйсiнiп, ақылға салатын Өркенай емес. Оған халi жоқ. Тек Месқұл нұсқаған жаққа жүре бердi. Қара құстан тиер iстiк темiрдiң соққысынан қақаста қалып, азапқа, қасiретке ғана толы осы тiрлiгiнде құдайдан сан рет жалбарына тiлеген өлiмге тура апаратын төте соқпақтан аңдаусыз бұрылып кеткенiн де аңғармады.

	Месқұл бұта мен түбiрдi паналаған қояндай əр жерден жонын бiр көрсетiп, орын ауыстырмаққа тайып отырды.

	Месқұл көрсеткен арық жағалауында қу отын баршылық. Бiрақ əдейiлеп теретiн жер емес. Сонда да Өркенай бұл маңнан алыс кете қоймады. Айтқан жерiнен термесем, Месқұл ренжiп жүре ме деген мүсəпiр көңiлшектiк баураған жайы бар.

	Ит қорлықты осы арада көрдi. Мұнда қурайдың түбi де қатты. Тас емен боп жабысып қалғандай, кейбiреуi мүлдем алынбайды. Əйтеуiр асығыс жоқ, күннiң ұзақтығы көңiлге медеу. Алақанынан аққан қан қурайға жағылады.

	Түс ауа мүлдем сансырады. Сəл демалмаққа отырған едi, шыдамы жетпей, сүйек-саяғын қирата қайта тұрды. Отырса тұра алмасын бiлетiн кəрiнiң бұл да бiр сақтығы. Отынды бiртiндеп жинады. Кейде қолының қаны жағылған қурайға көзiнiң жасы, маңдайының терi қоса тамады. Тап осыны құшақ-құшақ қып үйге əкеп, темiр пештiң аузына тықпалайтын Қалима, бұл отынның əр талында қан мен тер, көз жасының дағы барын аңғармас едi. Ұзын бойлы, бiрақ тұмсығы борсыққа ұқсаған iшмерез Əбiл де бүйiрiне ненiң жылуы барғанын, ол жылуда не керемет барын ойламайды. Иə, дүниеде адамның ойы мен назарынан тыс қалатын кереметтер қаншама десеңшi.

	Күн ұясына еңкейген шақта жиған отынын Өркенай арқасына сала алмады. Теруi соншама қиынға соқса да, нəн қып буыпты. Дəл бүгiнгi өзiндегi қайрат сарқынын есепке алмаса керек. Жiптiң ұшын оң иығына салып, қолымен жер тiреп тiзесiнiң буын-буынын сықырлатып күшене көтерiлейiн десе, зiл қара тастай отын ырық бермедi. Бұрын да өстiп қиналған шақта əйтеуiр көтерiп əкететiнiне үмiтi болушы едi. Тағдырдың бүгiнгi қиястығын кеш ұққан. Арқанды шешiп, бiраз жүгiн жеңiлдетейiн десе, өз шашын талдап жұлғандай бiртiндеп терген қурайын көзi қимады. Шамасы келмесiн бiлiп, зарлана аруақты шақырды. Əлденуақытта аттың пысқырғаны естiлдi. Алақтай қарап, өзiне қарай қамыты сыпырылмаған колхоздың қос атын мiнiп келе жатқан Дүйсекештi көрдi. Зарлағанда жiбере қойған аруаққа шын ниетiмен риза болды.

	– О, Дүйсекешжан-ай, айналайын-ай, қарағым-ай, аруақтарды атап боздап едiм, жiбере қойғанын қарашы...

	Дүйсекеш күздiк бидайды тырмалап жүрген. Тырмасын айдаған жерде қалдырып, қайтып келе жатқан бетi едi.

	Өркенайдың зарлаған даусын естiп бұрылған. Кəрi апасының сəл қысықтау көздерi жасқа толып көлкiлдеп тұр. Бетi iскен бе, ажымдары сəл жазылып, домбыққандай түрi өзгерiп кеткен. Екi алақанына қатқан қара қан Дүйсекешке анық байқалды. Мақтасы салбыраған шолақ жең бешпетi, кiр орамалының астынан желбiреп шығып тұрған ақ шашы бəрi қосылып, айдалада ауру адамның көзiне шалынатын елестей. Жұмыстан белi қайысып жүрген бала соңғы кезде бұл апасын көрмеген. Қазiрде мына түрiнен шошып кеттi. Шешесi Алтынай бұл кiсiге салқын болғанмен, көңiлi адал Дүйсекеш шын аянышпен қарады:

	– Апа, соншама ауыр қып, неге көп буғансыз? – Мұны күйiне айтып едi.

	– О, айналайын, бұлардың маған жаны ашиды. Бұлар болмаса кiмнiң жаны ашиды? – деп, байғұс кемпiр ризалықтан жүрегi жарыла сөйледi. Дүйсекештiң жаңағы сөзi керемет тебiренткен Өркенай ол болыспай атын тебiнiп жүрiп кетсе де, көңiлiндегi алғыс сезiмi ортаймас едi.

	Дүйсекеш арқанды шешiп, екiге бөлiп қайта буды да, бiр атқа теңдеп салды. Ортасына өзi отырды. Тағы бiр атқа Өркенайды мiнгiзейiн деп едi, ол азар да безер бас тартты. Ауру адам құлап түсiп мертiгер деп, Дүйсекештiң өзi де сақтық ойлап, қыстаған жоқ.

	Дүйсекеш екi атпен алда, Өркенай артта жаяу, тура жел қайыққа мiнгендей көңiлi өрекпи куаныштан лепiрiп келедi.

	– О, құлдығым, жалғызым! Мiне, көрген қызық, сүрген дəурен деген осы... Бəрi сендердiң арқаларыңда ғой...

	Дүйсекеш апасының сөзiне жауап қатпай келедi. Ол Мес-құлдың қашып кеткенiне ашулы. Осы көктемде малшылар жайлауға көшкенде жердiң тас емен қыртысын ойдырғаны, өзiне де үлес алмақ ниетiн бiлдiргенде көкiрегiне тиген жұдырық бəрi қабаттаса есiне келiп, зығырданын қайнатады. Сондағы тiрлiгiне, көнбiстiгiне сұмдық назаланады. Соғыс тоқтап, ер азаматтардың аман-сауы елге қайтқан осы төрт-бес айдың iшiнде Дүйсекеш көп есейiп қалғандай. Əттең қазiргi санаммен сонда болсамшы деп армандайды. Месқұлдың қашып шыққанын бiлмей қалған күзетшi Темiрханды «О, тiрi өлiк, соқыр, ашық ауыз» деп, бүгiн күнi бойы тiлдеген. Iздеушiлер де шыққанын естiген, ол əрекеттердiң нəтижесiн тезiрек бiлуге ауылға асығып келедi.

	Өркенайдың отынын үйiне апарып түсiрдi. Қалима да келiптi.

	– Тəте, Месқұлды тапты ма екен?

	– Қайдам, қарағым, өзiм жаңа кеп тұрмын.

	Дүйсекештiң iшi сұмдықты сездi. Таппаған сiрə, тапса жұрт тез құлақтанады ғой. Өркенайдың гөй-гөйге ұқсас шұбыртпа алғыс сөздерiнен əрең құтылды.

	Кешкi ас үстiнде Өркенай Дүйсекештiң қайта-қайта атын атап, қуаныштан жарыла жаздап отырды. Кенет өзi де ойламай Месқұлдың атын сұңқ еткiздi. Əбiл мен Қалима бұған шошына қарасқан.

	– Бағана бейiттiң бер жағындағы төбешiктен отын алайын деп барсам, əлгi жазған Месқұл отыр. Жаным ашып кеттi. Қолында сояудай iстiк темiр. Шеше, анау арықтың жағасында отын мол деп байғұс көрсетiп бердi. Сосын содан барып тердiм. Сосын əлгi Дүйсекеш кездесiп, о айналайын...

	– Не деп тантып отырсың? Месқұлың не? – деп, Қалима күтпеген жерден селк еткiздi. Əбiл де сұмдық салқынын тұмсығымен сезгендей көк көздерiн көтере қадалып қалыпты.

	– Бейiттiң бер жағында деймiсiң?

	– Иə, – деп Өркенай бiрдеменi бүлдiрiп алғанын мына екеуiнiң қарасынан ендi ғана сездi. Асықпай сөйлеп, қалай көргенiн есiнде қалғанынша қайталап айтып шықты.

	– Мына кемпiр бiздi бүлдiредi-ау, – дедi Қалима бұған бəтуа жоқтығына күйiнген кейiппен. – Ертең Месқұлды көрдiм деп бiреуге айтып жүрсе, оны бiз жасырғандай болып шығамыз-ау, үйiмiздi тiнтiп, əлегiмiздi шығарады-ау ендi. Сенi сол қолындағы сояу темiрмен ұрып өлтiрмеген екен.

	Əбiл үндеген жоқ. Қалима ақыл таппай бiраз отырды да, кемпiрдi одан əрi жүндегеннен ешнəрсе шықпасын бiлiп, Əбдiрашқа жүгiрдi. Əбдiраш өзi келiп сұрады. Өркенай тағы тəптiштеп айтқасын Əбдiраш:

	– Апырай, апай-ай, неғып ол жаққа бара қалып едiңiз? Ол Месқұл ауылға айтып бармасын деп, не жамандықтан да тайынбауы мүмкiн ғой. Құдай қаққан екен сiздi.

	Қалима тiстенгендей, Əбiл екеуi үндеген жоқ. Шешеге ажал жоқтығын лажсыз iшмерездiкпен түйсiнгендей томырайысты.

	Əбдiраш кеңсеге жүгiрген. Рəш, тағы екi адам, төртеуi атқа қонып, бейiттiң бергi жағын шолып шықпаққа тартты. Қас қарайған шақ. Текке əурешiлiк екенi өздерiне белгiлi сияқты. Ауыл сыртында ат мiнген торушылар əлi жүрген. Бiрақ аралары сирек. Оларды əрбiр жарым тəулiк сайын ауыстыру келiсiлген.

	Осы түн өтiп таң ағарған шақта Сарымсақ шал аттан салды. Биыл кенже буаз, алғашқы қармен бiрге құлындайды деп жүрген биесi жоқ болып шыкты. Қыс қарсаңында туатын құлынға арнап, жылы қора, бəрiн дайындап та қойған. Жұрт бiрауыздан «Месқұл əкеттi» дестi.

	Алтынай мынау жетiмек балалары аштан өлмеу үшiн көмек берiп келген туған қайнағасының қайғысынан мүлдем көтерем боп қалды. Осы биесi аман туса, Сарымсақ өзiне бала етiп алған Дүйсекешке құлынын ен сап берiп, бұла өсiрмек екенiн бiлетiн. Əнеукүнi Месқұл қамауда жатқанда балаларының аузына тие бермейтiн дəмдi асын алып барғанын айтып зарланды. Кəрi кiсiлер назаланса болды құдайдың құлағының құртын жейтiн əдетi:

	– Құдай-ай, жақсылыққа жамандық, бұл не пəле, құдай-ай. Атасының зары құлағында ызың-ызың еткен бала жiгiт

	Дүйсекеш тап мына қорлықтан өлiп кетердей, қос бармағын шайнап, шашын жұлғылап, басын қабырғаға соққылады.

	Месқұл сол кеткеннен мол кеттi. Лəмбектi сот төрт жылға кестi.





АЛТЫНШЫ ТАРАУ




	Биыл қар қалың. Беттi қаритын аяз да жоқ. Күн көбiне ашық. Тысқа шықсаң, даланың ақ мамық көрпесi сəуле шағылыстырып көзiңдi аштырмайды. Əбдiраш туған жердiң қысын да сағынған екен. Мұны да төрт жыл үзiлiстен соң алғаш көрiп отыр ғой. Айналасын таулар қоршаған аядай ғана өлке қалың қардан мүлдем кiшiрейiп, қуыршақтай сүйкiмдi көрiнедi. Қора өзенi мұз бен қар астында тұншыққандай сырылдаған үнi құлаққа емiс-емiс жетедi.

	Колхоз орталығында жұрт оны-мұны, мата, шай-қант алатын кiшкене дүкен болушы едi. Əбдiрашқа кiлтшiлiкпен қабат осыны да жеккен. Жұрт тиесiлi астығын алып болған. Қазiр колхоз қоймаларында тұқымдық бидай, арпа сұлы ғана бар. Бес-алты адам оны триермен ұшырып, тазалап жатыр. Əбдiраштың басқа қарайлайтын шаруасы жоқ. Осылардың басы-қасында бiраз айналшақтап бұдан екi жүз қадамдай жердегi дүкендi барып ашады. Мұнда келiмдi-кетiмдi кiсiлер көп емес. Алушылардан гөрi дүкен сөрелерiнде қатталған бұйымдарды, ауыл тұрмысына көп ене қоймаған ұсақ-түйек заттарды қызықтаушылар көп.

	Кейде бала-шаға кiрiп көздiң жауын алатын ойыншықтарға көп тесiлiп тұрып алады.

	Кейде мұнда Əбдiраштың өз тұстастары қысыр əңгiме үшiн де кiредi.

	Ауыл адамдарында көп ақша бола бермейдi. Текелi сайындағы кiшкентай қалада ашылған базарға апарып ұн-астық сата қалса, түсiрген тиындарын сондағы үлкен дүкендердiң iшiнде-ақ тəмамдап қайтатын. Əбдiраш ұстаған дүкенде жұрттың нақты керегi де табыла қоймайды. Сандық түбiнде iркiп қалған бiрдемесi барлар «жаңа нəрсе түсiптi» деген хабар жеткенде ғана келетiн. Кейде ол жаңа нəрселердi көру үшiн де топырлайтындар көп.

	Əбдiраштың жайма тақтайы астында он екi литрлiк үлкен шыны ыдыстан «зубровка» арағы сатылатын. Бұл жақта көп тарала қоймаған, ел алдында көрнектi жүру үшiн ат үстiндегiлер ғана iшетiн нəрсе. Əсiресе, Сапардың бұл аузына тисе, бұрынғы серi мiнезi одан сайын құлпырып шыға келедi. Ақ тiстерi көрiнiп, қияқтай мұрты мұрнының астында қанатын жазған кiшкене құсқа ұқсайды. Домалақ екi бетiнде қызыл қан ойнайды. Шегiр көздерi тереңдеп, суық сəулемен жансар жылтырағанда тап бiр атылғалы тұрған қарсақ дерсiң. Əбдiраштың дүкенiне көбiне Жаманқұл екеуi келедi. Бұлар жұмыс жоқ қыс күндерiнде де жұбын жазбай, ауыл ортасында атқа мiнiп жүредi. Əбдiраштың шыны ыдысты еңкейтiп құйып берген арағын тартып салып, кеңкiлдесiп ұзақ сөзге кiрiседi. Ақыры екеуi бiр-бiрiн көзбен ұғысып, жайма тақтайға бар салмақтарымен асылып, Əбдiраш құлағына бiрдеменi сыбырламаққа мойындарын созатын:

	– Əбеке, жаңағының үстiне, келесi жұмада төлеймiз, тағы жүзден құйыңыз.

	Бұлар ауылдағы ең қалталылар санатында. Сосын да Əбдiраш несиеге iшiмдiк сұрағанда беттерiн көп қайырмайтын. Сапар азды-көптi қызып алған соң Рəш жайын сөз етедi:

	– Мəрəйiмнiң қызының айы-күнi жетiп отыр. Алуамен жаңа туғандай түлеп құлпырып Рақаң жүр. Хы-хы-хы.

	Сықылықтаған Сапарға iлесiп, Жаманқұл да кеңкiлдей күлдi.

	– Басекең дегенмен өзiн жұтатын ауыз Мəрəйiмде ғана бар екенiн шамалайды бiлем, осы басымен бозбалаша қыдырыстаған тiрлiктен дамылдайтын уақыты жеттi емес пе. Алуаны əлдеқашан-ақ дедектетiп əкеп, үйiне кiргiзiп алар едi ғой. Мəрəйiмнiң алып тұлғасы кесе көлденең тұрғасын ғана артын күтiп аялдайды шамасы.

	Сапардың сөйлесе де, күлсе де екi езуi құлағында, көзiнiң айналасы əйнекше шытынап, мол олжаға асықтырған сиқырлы үмiттiң жарқылы бар. Сол жарқыл тағалы ат тайып жығылғандай жалтыр маңдайына да əлсiз сəуле берiп, ойнап тұрады.

	– Басекең де мықты адам ғой. Қатын-қалашқа бой бередi дейсiң бе? – дейдi Жаманқұл.

	– Əй, қайдам. Мəрəйiм екең нағыз қасқыр. Айтқаным келсе, пайғамбар дерсiңдер менi.

	Əбдiраш жайма тақтайға бар кеудесiмен асылып, қарсыдағы ашық есiктен сыртқа көз салады. Далада қар үстiнде көз қарықтыратын ашық сəуле бар. Дүкендегi жасаулы дүниеге ол да емiнгендей бiр жақ əктеулi кабырғаға ақ жолақ түсiрiп тұр. Осы тазалыққа əлдекiм жолсоқта iз салдырып бүлдiрiп келе ме? Əбдiраш соны байқаған адамша күмiлжiп, iштей наразылық бiлдiрiп, қасындағы екi адамның кей сөзiнен қағыс қала бередi.

	Алуа Əбдiраштарға көптен қатынамайды. Өкпе-назы жоқ, тек алты ай жазда ел аузына əлдебiр қылықтарымен iлiккен жайы бар. Аға-жеңге есептi жандардың үйiне делбеңдеп бара беруге бет-жүзi шыдамайды, шамасы. Мұны Əбдiраш пен Бəтжан əлдеқашан-ақ iштерiнен түйген.

	Алуа жырақ жүрсе де, бұлардың онымен тiлеуi бiрге, тек ел тiзгiнiн ұстаған Рəшпен аужай болуына күдiктене қарайды. Жетiм-жесiр мол, ашқарақ жұрттың көңiлi бiр соқпай өте алмайтын адам осы Рəш. Қиын күнде тiс батырғаны көп, досынан дұшпаны басым жан елден жоғары тұрса да, ол аяқ тiреген дiңгектi есебiн тауып аударып жiберуге əзiр жүргендер де бар. Сондай аласапыран шақ туса, Рəш басынан ұшқан бақ зiл қара тастай Алуа көкiрегiне соқпасына кiм кепiл? Əбдiраш пен Бəтжан содан қауiптенедi. Сапар жайынауызданып Мəрəйiмнiң қызын атағанда Əбдiрашқа Алуаны алып жейтiн құдай сол болып көрiнген. Баяғыда Мəрəйiм мен Алуаның жұлысқанын естiгенде төбе құйқасы шымырлап, жүрегi қысылғаны əлi есiнде.

	Əбдiраш жат, туыс деп ешқайсысын алалаған жоқ, екеуiн де қатты аяды. Ал қазiргi күдiгiнде таразы басын Алуа тағдыры басып бара жатыр. Мəрəйiм өте жырынды. Алуа Əбдiраш көзiне əлдеқайда босаң, жеме-жемге келгенде Сақыш шешесiнiң қолында жаралы құстай тыпырлап қалатын сияқты.

	Қараңғы түнде жарық қылаң бергендей Мəрəйiм əрекетi де кейде жылы ұшырайды. Ол да ана. Осы жанкештi тiрлiгiнде өзi үшiн емес, қызы үшiн, iштен шыққан шұбар жылан үшiн басын тау мен тасқа соғып жүр ғой. Мұнда түсiнбейтiн не бар? Тек қана осындай адамнан өлi балықтай ғана жiгерi бар Сақыш қалай туған? Сiрə үйден түзде жүргенi көп, сонау Қараталдың төменгi ағысы, «Жасыл көл» сияқты жайлау, қыстау, күзеулерде жата-жастанып, колхоздың танасын бағатын əкесi Ескенге тартып кеткен ғой.

	Осындай жұмыс арасында келiмдi-кетiмдi кiсiлердiң сөздерiнен кейiн Əбдiраш өзi жайында да көпке дейiн сауықтырмайтын ауыр ойларға кетушi едi. Бiр уыс кiлт. Бəрi содан туады. Колхоз қамбасының кiлтiн ұстағаны бiр басқа. Тап мына дүкенге байлануына ырза емес-тi. Бəрiнен де бататыны құлағына емiс-емiс жететiн жұрттың кейбiр қаңқыл сөздерiнде мұның көкiрегiне көздеп атылған оқтай қатаң ызғар жатады. Қара танымайтын жұртқа қылдай қиянат жасап көрмеген басы мұны жүрегiне ауыр алып, кейде бiр уыс кiлттi Рəштiң алдына лақтырып тастағысы келедi. Сөйтiп, ешкiм көзiнiң сұғын қадай алмайтын кетпен шабуға барсам деп те армандайтын. Бiрде осы ойын Рəшқа айтып та көрген. Оған Тəнтiбала себепшi едi. Осы қыс күндерiнде орталықта бiр мал сойылып, колхоз қажетiне жарату үшiн етi қамбалардың бiрiне iлiнген. Мұны ести сала Тəнтiбала жүгiрiп келдi:

	– Əбдiраш, балаларым сорпа iшпедi. Қара тамаққа қадалған деген сұмдық екен. Бiр келiдей ет бершi.

	– Тəнтiбала-ай, бастыққа бара қойшы, ол қағаз жазып берсе менде тұрған ештеме жоқ.

	Сол-ақ екен басқа сөзге келмей Тəнтiбала зарлап коя бердi:

	– Босағамыз күйредi деген осы-ау! Жетiм мен жесiрдiң күнi осы-ау. Бiр асым ет алу үшiн бастыққа бар деп, көкiректерiн кередi бұл қазақ, ендi қайтiп күн көремiз, құдай-ау?

	– Өй, Тəнтiбала-ау, өй қарағым, Тəнтiбала-ау... – Бiрақ Əбдiраш ештеме айтып үлгермедi. Тəнтiбала сол дауыс салып боздаған күйi алды-артына қарамастан тайып тұрды. «Жылаған ол, мен жылатушымын ғой, жоқ, мұныңа рахмет» деп, iштей бiр ойға бекiген Əбдiраш табанда қамбаны жапты да, кеңсеге беттедi. Рəш Əбдiраштың мына келiсiндегi сөзiн естiп бұрқан-талқаны шықты.

	– Жұрт кетпен шапқаннан азар-безер. Сен келiп, есеп-қисап бiлгенiңдi бұлдайсың. О қай сөзiң? Жылаған жұрт жылай берсiн, олар жылайды екен деп, колхоздың мал-мүлкiн бөлiп берер жайым жоқ. Əркiм тиесiсiн алған, жетiм-жесiрмiз десе, оны ана соғыстан көрсiн. Ол бүкiл халықтың басына келген нəрсе.

	Əбдiраш одан ары сөз жарыстырған жоқ. Салы суға кетiп жүре бердi. Буынсыз жерге пышақ салғанын өзi де ұққан.

	Қазiр де ол осындай шарасыз бiр көңiл күймен үйiне қарай келе жатыр. Аппақ шана жол аяғының астында сықыр-сықыр етедi. Тəнтiбала үйiнiң тұсынан өткенде жесiр əйелдiң сұңқ-сұңқ еткен үнiн тағы естимiн-ау деп, тұла бойы тiтiркенетiн. Қазiр де сөйттi. Абырой болғанда бұл маңда тыныштық екен. Тəнтiбаланың енесi Қамар өз ауласында таяққа сүйенiп жол жаққа қарап тұр. Əбдiрашты анадайдан көрiп, берi жүрдi. Айқарадай кимешегiмен бұл кiсi зор денелi көрiнетiн. Өңiнде жүдеулiк жоқ, көздерi айқын қарайды.

	– Шеше, амансыз ба? – деп Əбдiраш алыстан үн қатты.

	– Əбдiраш қарағым, аманбысың. Денсаулығың қалай? Бiржола түзелiп кеттiң бе?

	Кемпiрдiң даусы шын пейiлiн аңғартады.

	– Рахмет, шеше, жақсымын. Өзiңiз қалайсыз? Əлқуаттысыз ба?

	– Шүкiр, қарағым.

	– Кiшкентай немерелерiңiз ер жетiп келе ме?

	– Ержетiп келедi, Əбдiрашжан, – деп Əбдiрашты шешесi Мəрпуше атады. Əбдiраш бiрауық басына балалық орнағандай соған жалғас қос өкпеден қысқан тағы бiр оқыс сезiмнiң құрсауында қалды. Ендi ол басында аппақ қардай кимешек, үстiнде қыстық қара шапан, қолында таяқ үлкен адамға мол мейiрiммен қарады. Тап бiр өз шешесiнiң тiрi кезiндей көрiп, аз қызықтап аялдағысы да келдi. Қамар басқа ештеме айтпады. Жолдан өтiп бара жатқан ер азаматқа дұрыс сəлем берудi мақсат тұтқан сияқты. Бұлардың қатары сиреп қалғасын ендiгi жалғыз-жарымды кұрмет тұтқандағысы ма? Жоқ, əнеукүнi Тəнтiбала осы Əбдiраштың атын атап жылап кеп едi, тым құрымаса ендiгi жерде жетiм-жесiрiме оң шыраймен қарасын, бiрдемесiн бөлiп бермесе де, жанына батырып сөз айтпай жұмсақ келсiн деген саясатынан ба? Əлде бiздiң үй ер қазасын көтергенiмен басымызға қара жамылып, бiржола тұқырып қалғамыз жоқ, əлi де еңсемiз биiк деп, терiсi жұқа Тəнтiбала олқылығын толтырғандай бой көрсеткенi ме?

	Осы тектес жорамалдардың əлденешеуi Əбдiраш басында соқтығысқанмен ол ең жақсысына «Тəнтiбаланың сөзiн көңiлiңе ауыр алма» дегенiне жорыды.

	– Көке, бiз қазiр аналармен бiрiгiп биiк аққала жасаймыз.

	– Кiмдермен?

	– Əне, аналармен.

	Əбдiраш өз қораларының қасында ұйлығып тұрған Құрман мен оның iнiсiн көрдi.

	– Ал, барыңдар, ойнаңдар.

	Бəтжан темiр пештiң үстiне шай қайнатып жатыр екен. Қысқа қарай бұл жақта бiр-ақ бөлме жылытылады. Əбдiраш үйiнiң бар тiрлiгi қазiр осы пеш орнатылған төргi бөлмеге көшкен. Есiк жақта ақ тiкен, қурай үйiлiп жатыр. Темiр пештен шыққан ыс пен жылу аяздан келген адамға өте жайлы тиедi. Шай қайнағанша Əбдiраш төрге жантайып едi. Бəтжан ауыз үйге шығып, iздеген нəрсесiн таппағасын сырттағы кiлетке қарай беттеген. Жолдан осылай қарай бұрылған жас баладай ғана бойы бар, бiр адамды көрiп тоқтай қалды. Аңдап қараса екi аяғы тiзеден жоқ, бет аузы да алабажақ мүгедек жан екен. Қайыршы деп түйген Бəтжан мұндай ғарiп адамға молырақ етiп, бiрдеме ұсынуды ойлап дағдарды. Үйге кiрiп, беретiн нəрсесiн əзiрлей бастамақшы едi, терiс бұрылып кеткендей көрiнермiн деп аялдады. Мүгедек жан Бəтжанға танысындай-ақ тура көзбен қарап, қалың былғарымен қапталған қос тiзесiмен малтығып, белуардан қар кешiп келедi.

	Бəтжан қалшиып орнынан қозғалар емес. Мүгедек өрге қарай жүрудi ауырсынғандай əрең адымдайды. Тiк қадалған екi көзi Бəтжанның өңменiнен өтiп барады. Аяқ астында бiрдеме жатса сүрiнiп құлармын деп қауiптенбейтiн сияқты. Бес адымдай жақындаған соң ғана мүгедек адам жүрiсiн тоқтатты. Көздерi əлi сол қалпы. Сыралғы досын əрең ажыратып тұрғандай талмай қарайды.

	Бəтжан ендi ғана анықтап көрдi. Келген кiсiнiң аяқтары ғана емес, сол жақ бетi де тұтас құлағына дейiн сыдырылып түсiптi. Терiсi сыдырылған қоян жонындай бiлеуленген қып-қызыл тыртық мандай терiсiне жетiп, қасы-қабағын тегiс бүрiп əкеткен. Қос ерiннiң бiр жағы жұмылмайтын ойық болып қалыпты. Одан астыңғы-үстiңгi төрт-бес тiсi көрiнiп тұр. Осы түрiмен-ақ əлдекiмге ыржия күлген сияқтанып, əлемiш жүзiнде əлсiн-əлсiн бөгде бiр құбылыс шалынады. Осыншама бүлiнген бетте екi көзiнiң аман қалуы тiптi таңқаларлық. Iштегi жан пейiлi сол қос шырақта от боп жанып, мынау жанкештi тiрлiк жолымен жетелеп келе жатқан жалғыз қуаты тек сонда ғана қалған ба дерсiң.

	Бəтжан мүгедек адамның түр-түсiне аңырайып, оның əлдебiр дыбыс бергенi санасына бiрден жетпедi. Əлден соң ғана есiн жиып сасқалақтап:

	– А, не айттыңыз? – дедi.

	Келген кiсiнiң қайыршы екенiне күмəнi жоқ. Оның жаңағы зарлана айтқанын қайталатып жатпай-ақ үйге кiрiп беретiн нəрсесiн алып шықпақшы едi. Буыны сiресiп қапты. Тұрған орнынан қозғала алмай сəл аялдағаны абырой болған.

	– Танымадыңыз ба, жеңгей? – деген əлсiз үн мұны төбесiнен жайдай ұрды. Өзi түрiнен шошып тұрған адамның «танымадыңыз ба?» деуi бiр сəттiк ессiздiк үстiнде бұған ойда жоқта келiп жабысқан қорлық секiлдi көрiндi. Ендi өз басын арашалап қашудың ғана амалын ойластырған адамша қолын бетiне апарып, тiлi бiржола байланды.

	– Жеңгей, мен Айдарханмын ғой. Алуаның күйеуiмiн ғой.

	Танымай тұрғаныңызды анық бiлдiм.

	– А? – деп шыңғырып жiбергендей қатты дауыстап, жүрегi ұшқан Бəтжан сiрескен буынын сындыра-мындыра үйiне қарай жүгiрдi. Iшкi табалдырықтан сүрiне-қабына аттап, «əй-əй, шықшы, шықшы» – деп есiнен танған адамша айғайлай бердi.

	Əбдiраш орнынан атып тұрған. Тағы не зобалаң туды деп, мұның да тұла бойынан суық жүгiрiп өттi.

	– Не болды, не болды, əй? – деп ызғарлана сұрады.

	– Шықсаңшы, шықсаңшы. – Басқаға дəрменi жоқ Бəтжан «шықсаңшы» деген сөзiн қолымен қоса ымдап жеткiзiп, сырт жақты нұсқай бердi. Əбдiраш ендi бөгелген жоқ. Осындайдағы əдетi бойынша екi баланың бiрi жазым болмаса игi деп, ең алдымен соларды ойлады. Есiк алдында жарым кез ғана бойы бар, бет-аузы сұмдық боршаланған адамды көрiп, бұл да состиып қалды. Бұл да қайыршы деп ойлаған. Сұраған нəрсесiн берiп неге қайырмаған, соншама шошынғаны несi деп, өз əйелiн жазғыра бастап едi.

	Мүгедек адамның екi көзi мұның да өңменiнен өттi. Кеше өзi көрiп келген соғыс қасiретiнiң бiр бөлшегi қарсы алдында үйiнiң табалдырығына келiп тұрғанын сезiп, бiр рет аман өткен басы қауiптi жар жағасына тағы тiрелгендей iшi-бауыры қалтырай бастады. Əрең күш жиып:

	– О не, жарығым? – дедi.

	– Аға, сiз де танымадыңыз ғой. Жеңгей шошып қашып кетiп едi. Ендi сiз танымадыңыз ғой. Мен Айдарханыңыз емеспiн бе? Алуаның... – дей бердi де, кiшкентай адам еңк-еңк етiп жылай бастады. Тек даусы демесең, бет-аузы ыржыңдап күлген адам сияқтанады.

	– Қарағым-ау, не дейсiң? – деп, Əбдiраш жылап бас салды. Тiзесiнен бұл да қарға көмiлiп, бой теңестiрiп Айдарханмен бет тиiстiруден шошыса да, барлық батылдығын жиып, құшақтап, аймалап сау жер қалдырмай сүйе бердi.

	Бəтжан да қайта атып шыққан. Күйеуi көрiсiп жатқан соң аздап ес жиған бұл да дауыс салды.

	– Төрежiгiт-ау, Төрежiгiт-ау, не болғаның? – деп, өзiне көрiсуге кезек тие қоймағанына шырылдағандай ойсыз айғайлап, үй маңын басына көтердi. Бiр кезде қайнысы Айдарханға Төрежiгiт деп ат қойғанын əлi ұмытпапты. Қанша есi шыққанмен қазiр соны сап еткiздi. Əбдiраш Айдарханнан босай бере өзiнiң де жылағаны есiнде жоқ:

	– Тек таста жаман ырымды. Басы аман келген адамға сонша сұңқылдап немене? – деп зекiп тастады.

	Екеуi алма-кезек алақанға салып көтерердей аялап үйге кiргiздi. Жер түбiнен жол азабын əрең көтерiп жеткен кемтар адам туған ауылда, жақын ағайынның төрiнде отырғанына қатты толқи ма, жоқ, мына халiмен жұртты шошытқанын қорлық көре ме, екi қолымен бетiн басып, тоқтай алмай егiле бердi:

	– Қор болдым ғой, аға, қор болдым ғой.

	Бар айтатыны осы. Əбдiраш пен Бəтжан құрақ ұшып, қанша асты-үстiне түссе де тыйылмады.

	– Қарағым-ау, жаның қалғанына тəубе демейсiң бе? Осы ауылдан барған қанша ер-азамат қайтпай қалды бiлемiсiң? Мұндағы жетiм-жесiрдiң даусынан құлақ тұнады.

	Екеуi жарыса айтқан жұбату сөздер оның құлағына жетпейдi:

	– Аға-ау, Алуаның халi қалай, соны айтсаңдаршы, – дедi бiр кезде жылап отырып.

	– Алуаның халi жақсы, балаларының бəрi аман.

	Қалбалақтай сөйлеген Əбдiраштың сөзiн Бəтжан толықтырып жатыр:

	– Əлгi өзiң кеткенде iште қалған бала биыл көктемде туған, ол да аман боп қатайып келедi. Шешең осында. Сол кiшкентайың туғалы берi балаларыңды бағып берiп отыр.

	– Шешем осында ма? – Айдархан қолдарын бетiнен алып адырая қарағанда, тағы да сол ыржиып күлгенге ұқсас нышан түсiн мүлдем бөлек көрсеттi. Тiптi тап осы адамның көкiрегiнде қасiрет бар дегенге бiр сəт сену де қиын. Қып-қызыл тыртықпен бiлеуленген əлемiш бет өңiрiнде жеңiлтек ойсыздық сəулесi жылт-жылт етiп жүгiрiп тұрғандай. Осы көрiнiс беттерiнен қаққан Əбдiраш пен Бəтжан сəл бөгелiңкiреп жауап бердi.

	– Осында, осында.

	Мұны естiп Айдархан тағы жылады.

	– Адам туған үйiне де жат жұрттық етедi екен-ау. Соларға бармай, Алуаны, балаларымды сағынып, ең алдымен осылай қарай тартып едiм.

	Əбдiраштар Айдарханды жұбату үшiн оған қай қырынан келудi бiлмедi. Бұл кезде Өмiртай мен Ұлан да есiктен енiп, мынау жұдырықтай ғана кеудесi бар, бет-түсiн айыру қиын қорқынышты адамды əке-шешесiнiң жатсынбай аймалап, соншама өлiп-тiрiлуiне өздерi көз ашып көрген сұмдығындай қарайды. Əсiресе Ұланда жан жоқ, құр үрей ғана қалған. Айғай сап, бақырып жан даусын шығарудың аз-ақ алдында тұрған сияқты. Тек əке-шешенiң камқор пейiлi ғана бұл пендеде шошынарлық ештеме жоқ, өзiмiз, өз туысымыз ғой деп, ымдап шақырғандай боп, iшiн кеулеп, лап етiп сыртқа шығар қорқынышты саябырлата бередi.

	Ұлан мынау пiшiнi бөлек кiшкентай адамнан шошып қана тұрған жоқ, туған əке-шешесiн бұрын аңдамаған басқа қырынан көруi де жанына батады. Адамның ыстық ықыласына сай емес, тiптi онымен сыйыса алмайтын құбыжық бейнелi жан иесiне бəйек болуы бұлардың туған балаларынан жасырып келген жат пиғылындай көрiнiп, iшi-бауырын үзiп əкетер ауыр толқын кернейдi. Көз алдында туған əке-шеше өзiнен алыстап, көңiлдерi басқамен алаң, бей-берекет бағыт-бағдарсыз кетiп бара жатқанға ұқсайды. Бар болғаны қонақ күтушi, кемтар боп қайтқан ағайынды қарсы алушы екенi жас баланың түйсiгiне жетпедi. Өзiне бiрден бiр қамқор жандардан көз жазып қалар шақтағы қорқыныш жеңдi.

	Өмiртай да Ұланның жағдайынан алыс емес едi. Ол Айдархан деген таныс есiмнiң тасасынан əлдекiмдi елестеткiсi келгенмен ештеме өндiре алмады. Ол алғаш соғысқа кеткенде есi кiре коймаған Өмiртай мұның кiм екенiн қайдан бiлсiн? Кейiн бiр келiп кеткенде де Өмiртай оны жөндеп көре алмаған. Тiптi көре алған күнде де мынау жан шошитын кембағал адамды Алуадай сұлу əйелдiң жары дегенге оның бала көңiлi тiптен көндiкпес едi. Құлағына неше құйсаң да, шын пейiлмен сенбес едi. Үйлерiне күнде келiп тұрмаса да, Өмiртай мен Ұлан Алуаның айдай көркiн алыстан мақтан етiп, сəбилiк сезiммен жақын тұтатын. Мiне, сондай ашық көңiлдi кең пейiлдi əйелдiң кiршiксiз көркiне мынадай қара таңба жабысқалы тұрғанына Өмiртай бiрте-бiрте ақыл жеткiздi де. Сонда да осы адамның алдында Алуа есiмiн, хал-жағдайын үстi-үстiне айта беруiн қатықсыз қара көжедей қайта-қайта сапырып дəмiн кетiргенге ұқсатып, өз əке-шешесiне бiр наразылығы оянды. Сөйтiп мынау кемтар жанды қалтқысыз бала көңiлмен, туыстық сезiммен қабылдай алмады.

	Аздан соң Айдархан сəл саябырлап, өзiнiң хал-жағдайын айта бастады. Əбдiраш пен Бəтжан ауыздарын ашып, жұрт кеше ғана өлдiге санаған, ендi тамұқтан келiп отырғандай пенденiң əрбiр сөзiн қалт жiбермей қадағалап кағып алып отыр. Бұлар соншама ынтыққан сырды сап-сабымен кiдiрiссiз төгiлтiп отырған Айдархан жоқ. Сөз арасында əлi де кеңк-кеңк етiп, үздiге бередi. Мұндайда көз жасы да бұршақша төгiлiп кетедi. Əбдiраш əйелi екеуi қабат жарысып, жұбату сөздерiн айтады да, Айдархан сөйлесе-ақ тым-тырыс болады.

	Айдархан екi аяқтан айрылып, бiр жақ бетi қоса жыртылып, госпитальда ұзақ жатып есiн жинаса керек, ақыры мына халiмен елге қайтуға қорланып, «өлдi» деген қара қағазды өз қолымен жiберткiзiп, мүгедектер үйiне сұранады. Сонда жатып шыдамының жеткен жерi осы екен.

	– Алуа деген хор қызынан шыққан əйел ғой. Мына түрiммен барып жасытпайын дедiм. Тек оны өлердей қатты сағындым. Түрiмнен шошыса қайтейiн. Мүмкiн келген жағыма қайта барамын ба, бiлмеймiн. Туған жер, тау-тасыңнан айналдым, ағайыннан айналдым. Бəрiңдi сағындым. Бiрақ сендердiң құшақтарыңа кiрер ұсқын қайда маған?

	Осы сөздердi айтқанда Əбдiраш пен Бəтжан да жылады.

	Əбдiраш Айдарханды iштегi ақтық шын пейiлмен құшақтап:

	– Қарағым-ау, сен неге қорсынасың өзiңдi. Аман келгенiңе бiз той жасасақ артық емес. Қайта қан майданнан алып келген жарақатын мұндағы кейбiреулер мақтан көредi. Сенiкi не, айтшы. Бiздiң көңiлiмiздi босаттың ғой, сабыр етшi, – дедi.

	– Алуаға сенiң амандығыңды көрiп жасып не бопты? Баяғыда сенен қара қағаз келгенде шыдай алмай iштегi баласын тастап жiберген сонау қызылшаның басында. Мына соңғы балаң сөйтiп шала туды. Сендердiң қызығыңа ма, өзiнiң несiбi бар ма, əйтеуiр аман.

	Шай дайын болатын. Айдархан бiраз икемге келгесiн Бəтжан стол жасай бастап едi ол:

	– Шайға рахмет, менi Алуаға ертiп апаршы, аға, – деп қиылды.

	– Əкем-ау, дəм татсаңшы, – деп бұлар болмағасын екi шыны шайды зорланып əрең тауысты.

	Дастарқанды жинамастан Бəтжан да Əбдiраш пен Айдарханға ерiп жүрдi. Өмiртайлар əке қабағынан үйде қалу керек екенiн ұқты. Үлкен жолға шыға бергенде бұларды Мəрəйiм бағып тұр екен.

	– Əкем-ау, бұл қай бала? – деп жақындап кеп сұрап жатыр.

	– Бұл Айдархан ғой, тəте. Баяғыда қара қағазға сенiп жүрсек, аман екен, – деп Бəтжан жауап бердi.

	– А, Алуаның күйеуi ме? А?. Ау, не дейсiңдер? – деп, Мəрəйiм есi шыға айқайлап жiбердi.

	– Айдархан! – деп Бəтжан өз көршiсiнiң түсiн ендi ғана танып, одан əрi үндемедi. Мəрəйiмнiң қысыңқы көздерi түйiлiп, жоғалтқан алтынын бiреу алдына тосып тұрғандай ұзақ дағдарды. Жасы келiп қалған адам жоқтан бар, əрi жарымжан боп қайтқан адамға бұлай қарамас едi. Қуаныш пен қорқыныш бiрдей деген. Оны қазiр Мəрəйiмнiң бетiне лап еткен қара күрең белгi айтып тұр. Төбесiнен жай ұрғандай есеңгiреп, əншейiнде небiр күтпеген қалтарыс, құлама жарда саспайтын кəртамыс əйел мына жақсылықтан қатты толқып, сыр бiлдiрiп алды. Бұл есiн жиғанша Əбдiраштар ұзап кетiптi. Бiр ауыз қайырлы болсын айта алмай да қалды. Оған өкiнген жоқ. Екi жеп биге шыққанын тап сол жерде ұғып та үлгердi. Алуаның ендi Рəш үшiн жоқ екенi бiр басқа, қарғыстан басқа айтпайтын қас дұшпанның басына айықпас қасiрет орнайтыны да бұған үлкен олжа едi. Ойда жоқта кез келген қуанышты көтере алмай, тұла бойы кiлкiлдеп өз табалдырығын əрең аттады.

	Əбдiраштарға жолдан Қамар, одан əрiрек Алтынай жолықты. Екеуi де ғарiп ағайынның алдында тiзе бүккендей, шын пейiлдерiмен көз жасын төгiп, құшақтап, аймалап көрiстi. Бұлар да ере жүрген. Алуаның үйiне жақындағанда тiптi үлкен топ болып едi. Бəрi жым-жырт есiктен енгенде Алуа пеш қасында сұп-сұр боп тұр екен. Күйеуiн ешкiм айтпастан өзi таныды.

	Бұл үйде дауыс салған тек Айдарханның шешесi боп едi.

	«Аман келген адамға соншама жыламаңыз, мұныңыз жаман ырым» дескен катқыл сөздерден кейiн ғана тыйылды. Алуа үн шығармады. Еңкейiп күйеуiн құшақтағанда өңiнiң сұлық түсiп кеткенiн бiреулер байқап та қалды. Қайта басын көтергенде сазарған жүзiнде қан-сөл жоқ едi. Бойында қайрат та жоқ. Тек ұрымтал жерден тиген тағдыр соққысын ауырсынбай көтерiп, ел-жұртқа қыры сынбаған күйде қарағысы келген сол баяғы тəкаппар көңiлдiң дағдысына басқан.

	Бұл тəкаппарлық қанша жерге жеткiзер? Жиналған жанашыр ағайын содан ғана секемденiп, тiптi көз алдымызда тарс жарылар ма екен деген қауiптен шыдай алатын емес. Не қылығымен аты шықса да, Алуа жұрт көзiне сүйкiмдi. Ендi оның сағы сынып, ащы айғай, жан даусы шығар сəтiне жұрт куə болғысы келмейдi. Тез-тез қараларын батыруды ойлап, Алуа қайнатқан шайға əрең шыдады. Сөйтiп, бұл үйден бəрi тез тарасты.

	Алуа үйiнен Əбдiраш пен Бəтжан да қатты күмiлжiп қайтты. Жол бойы бiр-бiрiне үндемеп едi. Үйлерiне тақағанда бұларды Мəрəйiм тағы бағып тұр екен:

	– Əбдiраш-ау, əлгi Алуа күйеуiн қалай қарсы алды?

	Қанша əккi болса да, көздерiндегi қуанышын жасыра алмай ендi көршiлерiне соншама жылы жүзбен қарады. Шаш жұлысып, бiтiспес жаулықпен көзiн қарайтқан адамның бұлайша халiн сұрауы соншама сорақы екенiн iшi сезсе де, Алуаның тап бүгiнгi халiнен бiр мысқал хабар алмай отыруға шыдамаған едi. Мəрəйiмге Бəтжан жауап бердi.

	– Е, Алуа қайтсiн. Күйеуiнiң осылай болса да жаны аман келгенiне шүкiрлiк етедi де. Тiптi сан боздақтар қайтпай да қалды ғой.

	– Е, ұлы кеуде – ер азаматтың жаны аман болғаны жақсы, – деп Мəрəйiм құптай сөйледi. Бəтжандар мұның қасында тоқтамаған. Бетiне қызылы ойнаған қақас кемпiр алған жауабына қанағаттанбай жұтынып қала бердi. Бес-алты адымдай болса да ере жүрiп, тағы бiр ақпар алуға батылы жетпедi. Бiр жайдан Əбдiраштың тұнжыраңқы қалпы да бұған жақсылық нышаны. Ағайынға жаны ауырмаса ол бүйтер ме едi? Қайтсе де Алуа үйiнен шат-шадыман боларлық ештеме көрмей қайтқаны анық.

	Көрген-бiлгенiн, ойға түйгенiн айы-күнi жақындап отырған Сақышқа жыр қып айтып, қызына ендiгi əрекетке дайын болуға қайрат бердi. Қазiр бұрынғыдан да денесi молайып, үйдiң бiр жағында түйенiң жарты етiндей төңкерiлген Сақыш ештемеге құлақ асатындай емес. Шешесi құрақ ұшқанмен тап мұның өзiн толғандырған ешқандай ой жоқ секiлдi. Тұла бойынан, төңiрегiнен байқалатын бiр ғана ерекшелiк үйдегi тыныштық. Бұл барда үш тасыр бала қыңқ дей алмайды. Сақыштың аяуды бiлмейтiн дəу қолдарының дəмiн бəрi татып болған.

	Мəрəйiм көршi-қолаңға қаншама ысқаяқ жырынды көрiнгенмен, мынау өзiнiң бауыр етi алдында көбелектей ұшып-қонып, тым шарасыздық етедi. Қызының таудағы жартастай қатқан зор кеудесiне үрлеп жан бiтiрмек үшiн дамыл таппайтын. Осындай əрекетiмен кейде қатты титықтайтын да.

	«Қыз-ау, ең құрмаса, менiң осы сөздерiме бiрдеме айтсайшы» – дегiсi келсе де, «жоқ, аяғы ауыр қарағымды қинай бермейiн, бəрiн өзi түсiнiп отырған шығар. Рəштiң мойнына құрық түстi. Барар жерi тарылды, өзi келiп мойынсұнбасына шарасы жоқ», деп өзiн-өзi жұбатқан.

	Маңдайын қолына басып, қызының қасында бiр шөкiмдей болып ұзақ отырды. Үй көрмей, тау мен тасты аралап, колхоздың малын баққаннан басқа балаларға еш қыры жоқ күйеуiн ойламайтын да едi. Бұл шақта осы Сақыштың ғана қамы мұны жұтып тауысқан. Боран, дауыл соғып, дүние ту-талақайы шығып жатса да, бəрiне жонын берiп, қам-қаракетсiз отыра беруге дəтi шыдайтын осындай құдай атқан жасық, боркемiк мiнездi қызының сол əкеден алғаны үшiн ғана күйеуi Ескенге зығырданы қайнайтын. Тау мен тастың арасында оны жылан шағып, не аю жарақаттап өлтiрсе, төбесi көкке жететiндей жар қосағына жамандық тiлейтiнi тағы бар. Бар туыс, бар жақын тап өзiмше неге жаратылмады екен? Ондай атты күнде жалғанды жалпағынан басып, досты күнше жайнатып, дұшпанның көзiне көк шыбынды үймелетер едiм-ау деп бармағын шайнайды. Оған дау жоқ. Мəрəйiмнiң өз өрен-жаранының iшiнде туысы бөлек. Тек қызына тiсi өтпейдi. Қушықтай кеудесiндегi қайнаған жiгерiн еңгезердей қызына бөлiп бере алмайды.

	Сақыштың өңi қарайып кеткен. Үлкен мұрны мен толық бетiнiң ұштарында əлдененiң таңбасына ұқсас дақтар қалыпты. Көздерi аздап манаурай қарайды. Тек үңiлген адам ғана жанарындағы əлдебiр сақ, сергек құбылысты аңғарар едi. Тынысы ауыр болмаса да кеудесiнен от үрлеп, айналасын ыстық кернеп, лапылдап бара жатқандай. Сөзiн тауысқан Мəрəйiм:

	– Жантайып тынықшы, – дедi. Сақыш селт еткен жоқ. Сырттан қалың киiнген Құрман, Ерлан, Сарман үшеуi кiрдi. Мəрəйiм оларға айғайлап жатыр:

	– Əй, дабырламай шешiнiңдер де, ана бұрышқа барып отырыңдар, үндерiңдi шығармай!

	Үш баланың онсыз да үн шығаруға шамасы жоқ. Кəрi шеше оны бiлсе де солай деп қойды.

	Мəрəйiм ендi күнi-түнi құдайға сыйынуда. Рəштiң басына қайыру беретiн осындай қылтаң шақта жаратқан тiлегiмдi орындай қояр деген бiр үмiт жатса-тұрса есiнен кетпедi.

	Көшеде Сапарға ұшырасып қап едi, ол əшейiндегiдей Мəрəйiмнiң үйдегi күйiгiн бетiне басатындай емес екен. Кемпiрге салмақтылау қарады. Көзiндегi бұрынғы мысқыл оты да өңменiнен өтетiндей емес. Мəрəйiм мұны жақсылыққа жорыды. Бастыққа да қас, бұған да қас Сапар ендi екi дұшпанының өзара тұзы жарасып, бiтiм табатынына iшi күйетiн сияқты. Ол жақсылық нышаны емей немене? Мəрəйiм оның қасынан кердеңдей басып өттi.

	Көп кешiкпей осы екеуiнiң қайта ауыз жаласуына тура келдi. Себебi Мəрəйiмнiң ойлағаны болмап едi. Алуаның күйеуi оралғанға айға жақындаса да, Рəш Мəрəйiм үйiне жоламады. Тiптi сондай жерде бiреулердiң сарғая күтiп отырғанын ескермейтiн сияқты. Басекең мұрты сынбағандай сырт көзге əлi де шалқая көрiнедi екен.

	Қаншама сабыр сақтаса да, Мəрəйiмнiң шыдамы осыған ғана жетiп, Рəштiң үйiне өзi келдi. Оның кəрi шешесi Мəрəйiмнiң қызы өз баласынан екiқабат екенiнен, əрi Мəрəйiмнiң оған тiсiн басып жүргенiнен ұзынқұлақ арқылы хабардар. Мəрəйiмнiң түлкi тұмсықтанып, көздерiне, екi езуiне күлкi үйiрiп бұл үйге сумаң еткенiнен ол жақсылық күткен жоқ. Сонда да шайын берiп, қалбаң қаққысы келдi. Үстерiне Рəш кiрдi. Түсi суық екен. Мəрəйiмдi көрiп, еш ишарат бiлдiрмедi. Бұл шырайын Мəрəйiм танымағандай-ақ қалбаңдап жатыр:

	– Қарағым, аманбысың? Өзiмiз келмесек, тiптi жұмысбастылыққа салынып, көрiнбей кеттiң ғой.

	Рəш Мəрəйiмнiң қасынан өтiп, төр жаққа шықты. Екi мұртын шиырып, өз үйiнiң кенересiн жаңа көрiп тұрғандай айналшақтап екi кемпiрдiң алдында жаюлы дастарқан қасында тiзе бүкпедi. Мұнiкi əлденеге əзiрленiп, кеуде керген салтанатты тұрыс едi.

	– Отыр, қарағым, шайыңды iш. Суықтан келдiң ғой. Күн деген немене, қатайып бара ма, осы. Ат үстiнде жүрген сендер түгiл жаңа осы үйге жеткенше мен үсiп кете жаздадым.

	Далада адам үситiн суық жоқ, тiптi күн май тоңғысыз. Шиi шыққан Мəрəйiмнiң сөзiнен жалған пейiлiн аңғарса да, Рəш оған қалай келерiн бiлмедi. Бұл үйдiң табалдырығын қайтып аттатпау үшiн не iстеуi керек? Ол да, бұл да бет жыртысар шешушi кезеңнiң осы екенiн де iштей түйген. Iстiң қай бет алысына да Мəрəйiм мұқият даярланып келген. Осы үйдiң төрт керегесiндей үнсiз шеше мен бала екеуiнен өз сөзiне қолдау, қоштау таппаса да, Мəрəйiм əр нəрсенi əңгiме ете бердi. Iштен Рəштiң тiзе бүкпеуiне, не Айғанымның баласына отырсаңшы деп қасақана ишарат бiлдiрмеуiне назалана бастады. Ақыры əңгiмесiн келген шаруасына қарай бiр табан жақындатты.

	– Əлгi Алуа байғұстың күйеуi келген екен. Бiрақ тым кембағал боп қалыпты дейдi. Өздерi қалай екен, бiлдiңдер ме?

	Осы тұста ғана Айғаным шайға шашалғандай жөткiрiнiп, қобалжи бастады. Баласының жанын ауыртар сөз кезегiнiң ендi келгенiн сезiп, үнсiз отыра алмады.

	– Қайдам, қарағым. Қазiр жұрттың халiн сұрар да шамам жоқ. Қарға адым жер мұң болған шағым ғой. Рəштiң жұмыстан қолы тимейдi. Естiген-бiлгенiн шешесiне айтып отыратын бала тағы бұл емес. Осы төрт қабырғаның ортасында өзiм көрсоқыр, меңiреу адам сияқтымын.

	Бұл Айғанымның бiр жайдан шыны. Жасы жетпiстен асып, əрi өмiрiнде қорлықты көп көрген басы ұйқылы-ояу адамдай көзiн ашып-жұмып, қалғып-шұлғып отыратын. Қазiр баласына бiр тықыр таянғанын сезгендiктен ғана сергек.

	Рəштiң Сақыш жайын ойламағанына көп болған. Аз ермек қуған күндерiнен арылмас таңба қалғаны өкiнiштi-ақ. Сол ғана iшiн жегiдей жейдi. Алуаның күйеуi тiрi боп шығып, қайтып келгенiн естiгенде бұл əлдекiм төбесiнен ұрып, есеңгiретiп тастағандай көпке дейiн өзiне өзi келе алмап едi. Осындай өң-түсiмен дұшпанының табасына ұшырамас үшiн кеңседегi бес басалқаның да көзiне түспей, əлдененi сылтауратып, аудан орталығына кетiп қалды. Қайтiп келгесiн де сыр алдырмауға жанын салып, жасанды көңiл күйiмен жарқылдап жүрсе де, Алуа жақтан жеткен емiс-емiс хабардың өзiне құлағын қатты тiктi.

	Бұл шешесiне де көп сыр ашпайтын. Сонда да Алуа тарапынан жеткен емiс-емiс ызыңның, үздiк-үздiк каңқу сөздердiң байыбына бара алмаған шақтарда шешесiмен қысыр əңгiме шерткен шыраймен жай-күйдi ұғып отыратын. Айдарханның ағайын көзiнше айтқан «Алуажан, мен өзiңдi, балаларды көрiп қайтуға ғана келдiм. Мына қалпыммен саған күйiк болмаймын, өкiметтiң бiз сияқты жарымжандарға арнаған үйi бар, соған кетемiн» деген сөздерiн де есiттi. Қыздай қосылған жарын екiншi өлiмге өз қолымен берiп жiберуге Алуа қисын ба? Айдарханның мына сөздерiн шорт үзiп тастапты. «Балалардың, менiң қасымда қарайып отырғаның да жетпей ме? Ел iшiнде отырып аш болмаспыз. Қаптаған жетiм мен жесiрдiң ортасында бiздi ешкiм қорсынбайды».

	Сөйтiп, Алуа бұрынғы қосағымен қайта табысып, от басы, ошақ қасындағы баянды тiрлiгiне қайта илiктi. Бұл Рəш үшiн анық тағдыр тəлкегi.

	Жоқ, Рəштiң Алуадан айрылуы бiр басына жетерлiк шынында қасiрет едi. Ел басқарған осы дəуiрiнде бiр кезде босағасын аңырайтып кеткен Мағрипасын ұмыттырар, оның орнын басуға лайық Алуадан басқа бiр əйелдi бұл кездестiрмеген. Мағрипасын аңсап ұлыған көкiрегiне ем болар басқа ақ жаулық мұның көзiне шалынбаған. Алуа тау қопарып, тас жарғанда тапқан бiр түйiр алтыны едi. Ендi қолынан сусып түстi. Онсыз да жаны жарым Айдарханды «орта жолда неғып бiр омақатпадың» деп, қалай жазғырар. Бəрiн өзiнiң қиыс жаралған тағдырынан көрдi. Сөйтiп бұл ең бiр қаны қарайған шағы едi. Ал басқа бiреу оның сүреңсiз күнiнен олжа таппақ екен. Оның мынадай суқаны сүймейтiн Мəрəйiм болып шығуы iштегi ызасын бетқаратпас ызғар етiп жiбердi. Қарсы алдында отырған ол да бiреудiң анасы-ау, мен илiкпесем мұңдақ көз Сақыштай жас келiншек əке-шешесiмен қоса ендi бiрер күнде жұртқа таба болғалы тұр-ау деген адамгершiлiк ойлар басынан бу боп ұшып кеткендей. Ойнап жүрiп от басқан өз қылығын ұмытып, ет қызуымен Мəрəйiмнiң де оңай пенде емес екенiн естен шығарды.

	Ол Мəрəйiмге оң жақ қырын берiп тұрған. Ендi оған бұрылып төбесiнен қарады. Бiр шүйкедей ғана кемпiр шай ұрттап сөйлеген сайын мұның кеудесiн темiр iстiкпен шұқылап үңгiп барады.

	– Сақышжан да айы-күнi жеткесiн бе, Рəштi тағат таппай күтiп отыр. Бұл баланың жұмысы қиындап кеттi ме, тiптi басы-қасында болмақ түгiл, бiздiң үйге ат iзiн салуды қойды. – Бұл Мəрəйiмнiң жағалауға əрең жеткен жерi.

	– Əй, Мəрəйiм! – деп Рəш шап ете түстi. Бұрынғыдай «шеше» деп атаған жоқ. – Сақышжаның кiм? Бiздiң үйге кеп, не тантып отырсың?

	Мəрəйiм ендi ғана басын көтерiп, екi көз бiр-бiрiне тура қадалды. Мəрəйiм соңғы қайратқа асықпады. Көз жанарында көз жасындай мөлтiлдеген жалыныш тұнып тұр. Бет-аузын тiлгiлеген əжiмi тiптен айқындалып, анық сормаңдай адамның суретiн бередi.

	– Қарағым-ау,Сақышжаныңкiмедiдейсiң?Сағаншешеiспеттес адам емеспiн бе? Шеше болсам да қайтейiн. Айтпайтын сөзiмiздi де айтатын болдық қой бұл заманда. Елдiң қадiрлi азаматы, ел басшысы деп, сен көңiл бiлдiргенде Сақышжаным қарсы болмап едi. Мен де екеуiңе тiлек тiлеп едiм. Ендi Сақышжанның айы-күнi жетiп отыр. Досы бар, дұшпаны бар ел ортасында отырмыз ғой. Екi жарты бiр бүтiн болуды ойластырмайсыңдар ма? Күте-күте төрткөз болдық қой.

	– Сен, қақпас, көзiңе бiрдеме көрiнiп, есалаңданып келгеннен саумысың. Жоға-а-ал! Қазiр, қане! – деп бар даусымен ақырып жiбердi. Қолындағы бүктеулi қамшысын да сiлтеп қалып едi, ұшы аласа дөңгелек столға сарт етiп тиiп, төрдегi киiздiң шаңын қоса бұрқ еткiздi. – Жоғал қазiр, кəне, қақпас. Сақышыңды да бiлмеймiн, өзiңдi де бiлмеймiн. Қандалаға ұқсап, бүйтiп етегiме жармассаң, табанымда тапталасың бар тобырыңмен. Құрт көзiңдi деймiн мен саған кəрi мыстан!

	Рəш ендi қамшысымен Мəрəйiмнiң жон терiсiн тiлiп түсердей төнiп кеп қап едi. Мəрəйiм де орнынан ұшып тұрған. Қарсы қадалып, сəл бөгелiп, Рəштiң сiрескен қайтпас кескiнiн қырағы көзбен анық болжады.

	– Аяз əлiңдi бiл деген сөз бар. Аязша қақамай тұра тұр, қарағым, ұғысайық, түсiнiсейiк. Адамбыз ғой.

	– Ау, сен кiмнiң үйiнiң төрiне кеп, ойнақтап тұрсың? Мен саған кiммiн? Ұмытқан құдайыңды есiңе салуға шамам жетедi. Кəне шық бұл үйден, жоғал көзiме көрiнбей. – Ақыл-есiнен айрылған Рəш Мəрəйiмдi қамшымен тартып қалды. Мəрəйiм аттан салды. Мына сұмдықтан шошыған Айғаным да орнынан ұшып тұрды.

	– Ойбай, Рəш, мұның не, ойбай!

	Мəрəйiмнiң аттандаған даусы құлақ тұндырып, төрт қабырғаны қоса селкiлдетiп жiбердi. Ащы айғай, зар арасынан Рəштiң кеудесiне қадалған сөздер сұр жебедей зуылдап жатты.

	– Аттан, атта-а-а-а-ан! Аттан, атта-а-а-ан! Өлтiрдi ойбай, өлтiрдi ойбай. Алуаның иiсiн иiскеп, басы айналған жауыз өлтiрдi менi. Аттан, атта-а-ан! Өлтiрдi ойбай, жұрт бармысың, жоқпысың. Ұрығын шашып, ендi одан безбек болған екен! Атта-а-ан!

	– Қой, ойбай Мəрəйiм-ау, мынау аттаныңды тоқтатшы, кiсi өлтiрсең де. – Кəрi Айғаным көршi-қолаң естiр деп, жүрегi қысылғаннан жылап жiбердi. Рəш екiншi рет қамшы сiлтемек болғанда, Мəрəйiм шегiншектей есiктi арқасымен ашып, шалқалай құлады.

	– Ойбай, ойбай! Бармысың ел-жұрт, бармысың ойбай, өлтiрдi менi ойбай. – Тұра бере сыртқы есiкке төрт аяқтап жорғалап, оны тұмсығымен итерiп, зарлаған даусы басылмастан көше бойлап өз үйiне қарай беттедi.

	Мұның даусына елең етпеген жан жоқ. Алғашқыда ешқайсысы мұның қай шатақ екенiнiң байыбына бара алмай Рəштiң аты бiрнеше аталғасын ғана өз iштерiнен түйсiнiстi. «Тiрi болсам, бұл орныңда тұра алмассың» деп күш көрсеткен сөздерiн де жұрт естiдi. Осы айғайы үстiнде Алуаның да атын жаман атапты. Мұны ешкiм құптаған жоқ. «Алуаның жағдайын бiле тұра өйтпесе қайтедi? Неше шекiсiп жүрсе де мұнысы несi? Үлкен адам ұстамды болғаны лайық емес пе?» Бұл əркiмнiң көкейiндегi сөз.

	Соңғы кезде Тəнтiбала сияқты терiсi жұқа əйелдердiң бос нəрседен көше бойлап жылап қайтатынын жұрт жиi көретiн. Ал Мəрəйiмға басқаша қарасты. Қызының сойылын соғам деп барғанда Рəштiң жақсылықпен қайтармағаны айқын. Кейiн оның қамшымен қалай осқылағанын Мəрəйiм жыр қып талмай айта бердi.

	Iздегенге сұраған дегендей Мəрəйiмнiң осындай арсы-гүрсi шағында оның көзiне бұта түбiнен бұлаң ете қалған сұлу түлкiдей Сапар шалынды. Екi езуi құлағына жете жымиған түрiнен жаманшылық байқалмады. Қайта Мəрəйiмнiң iш түйсiгiмен қабыса кетер бiр əрекетке шақырған белгi бар. Мұны Мəрəйiмнiң əккi көздерi қақас жiберсiн бе? Сапардың бұрынғыдай өзiне күлiмсiреуiне тыжырынбай қайта мұның тасасында не барын болжауға оңтайланды.

	Бiрде Сапар есiк алдынан өтiп бара жатып:

	– Əй, Мəрəйiм, сен мына қаруыңмен бастықты алып жер деп едiм, сабаңа тез түстiң ғой, – дедi. Мəрəйiм үндеген жоқ. Елжiресiп көрген адамы емес, əзiрге сақтық ойлағаны едi. Сонда да Сапардың осы сөзiн жадында тұтты.

	Келесi кездескенде де Сапар тағы зiлсiз қағытты. Қолының қысқалығы үшiн кiнəлады. Затың əйел болса қол ұшын беретiндердi неге iздемейсiң деген емеурiнi бiлiндi. Бұл жолы Мəрəйiм оған аса пейiл бере қоймаған адамша саңқ еттi.

	– Ендi қайт дейсiң? Сапар:

	– А-а-а-а! – деп, сыңғырай күлiп, атын терiс бұрып əкеттi. Бұл тiлi бөлек, дiнi бөлек екi жырындының алғашқы ұғынысуы сияқты белгiлер едi. Келесiде Сапар Мəрəйiм үйiнiң алдында ескi сыралғы ағайынша емiн-еркiн аттан түсiп жатты:

	– Мəрəйiм, шай дайын ба?

	– Дайын ғой, дайын. – Мəрəйiм сылбыр жауап бердi.

	Мiне, осы кездесулерi үстiнде Мəрəйiмнiң есiк-терезесi бүркеулi оңаша үйiнде олар құпия келiсiм жасады. Ертеңiне – аудандық партия комитетiнiң бюро мəжiлiсi болатын күнi бұлар бiр-бiрiне ұшыраспай екеуi екi жолмен Қарабұлаққа келдi. Үлкен селоның бiр пұшпағында Сапар Мəрəйiмге бюро мəжiлiсi өтетiн үйдi нұсқап жiбердi. Əрi оның кiретiн есiгi, шығатын тесiгiне дейiн осымен нешiншi мəрте құлағына құйды.

	Мəрəйiм бiрiншi хатшының есiгiн ашқанда «Қора-Талды» колхозында шаруашылық жылдың қортындысы туралы мəселе талқысының ең қызу шағы едi. Бұл басқадан өзгешелiгi жоқ əдеттегi мəжiлiс. Колхоз бастығы Рəш те осында.

	Соғыс аяқталған жыл. Ендi шаруашылықты жаңа жағдайға бейiмдеп, кем-кетiгiн майданнан аман оралған адамдар есебiнен толтыру бүгiнгi бар шаруашылық қамының өзегi. Бүгiнгi мəжiлiс үстiнде де «Қора-Талдыда» бұл мəселе қалай шешiлуде? Соғыс мүгедектерiне қамқорлық қаншалықты, олар мүмкiндiгiнше жұмысқа орналастырылды ма? Мiне, Рəшқа үстi-үстiне жаудырылған сұрақтар осы тектес.

	Мiне, осы сəтте Мəрəйiм есiк ашты. Тамұқтан ұрлана қашқан мүсəпiр бейнесiндей мұның бөлек кейпi төр ағасының назарын бiрден аударды. Мəрəйiм оның қарасын дəл таныды. Ендi екi көз бiр-бiрiмен қайтып ажыраспастай iлiнiсе кеттi. Сол шақта төр ағасын ғана емес, бюро мүшелерiн тегiс аяқтан тiк тұрғызардай бiр ащы айғай құлақ жарды. О дүние мүңкiр-нəңкiрiнiң күрзiсiнен жан сауғалап кеп тұрған бейшара жандай аттан салды.

	– Ойбай, аттан! Атт-а-а-ан! Өкiмет, партия бармысың? Аттан! Өлтiрдi мынау! Өлтiрдi, кеше қуып, аттың бауырына салып қамшылады. Ойбай, аттан! Ойбай, аттан! Өкiмет, партия бармысың?!

	Бұл Сапардың құлаққа құюымен Мəрəйiмнiң алдын-ала əзiрлеп келген сөздерi. Сөздерiнiң қапысы жоқ. Тек оны айта бiлу Мəрəйiмнiң өнерiне байланысты едi. Өз басына қатысты мiндеттi заржақ тақыс кемпiр асыра орындады. Басқаға болмаса да, ащы айғайға бар Мəрəйiмнiң даусы дүниенi көшiрiп кете жаздады.

	Рəш оны алғаш көргенде-ақ не мақсаты барын бiрден түйсiнген. Бiрақ шашын жайып, мұншалықты дауыспен мұндай жерге келерiн ойламағандықтан дүр сiлкiндi. Бiрiншi хатшының «мынау не сұмдық» дегендей өзiне тiктеп қарасы қанжардай тидi. Мəрəйiм ақпанныңборанындайайықпайсоқты. Бiрiншi хатшының өзi түрегелiп барып, айғыз-айғыз жүзiнен жас ағып, жалын ескен кемпiрдi қолтықтап, даусын саябырлатуға əрекеттендi. Осы жеңiлтектiгiн өзi де сезiп, орнына қайта отырғанда оның əрекетiн басқалар қайталады. Сөйтiп саябырлатып болғанша-ақ Мəрəйiм төрағасынан бастап, осы мəжiлiстегi жұртты тегiс бiр-бiр сiлкiп алып едi. Сосын ол сампылдап Рəштен көрген қорлығын жыр қып айтты. Рəш қанша жiгерленгенмен қарсы қайрат қыла алмады. Тiптi оған оқталмады да. Мыстан кемпiрдей алба-жұлба Мəрəйiммен салғыласуға арланды ма, əлде оның ащы айғайы тұралатып кеттi ме, əйтеуiр үндемедi. Мəрəйiм бiрiншi хатшының «барлық тiлегiңiз орындалады, жазықты жазаланады. Тек аз-кем тексеруге мұрсат берiңiз» деген сөзiн естiгесiн кеттi. Бұл жиналыста Рəштi орнынан алған жоқ. Қатаң ескерту берiп, қабырғасына батқан қатаң сөздер айтылып, қайтарылған. Бiрақ бұл күннен соң Рəштiң рухы болмады. Төрт жыл бойы соғыспен бiрге қақаған мiнезi ендi айнала жұрттың бет-жүзiне қалқып шығып, мұның өзiне қарсы бағытталғандай. Сақыш тағдыры үшiн қиналмады да. Бəрiн Мəрəйiмнiң зұлымдығына аударып, Сақыш шешесiне шоқ-шоқ деген бiр пиғыл да пайда болды.

	Жаңағы жиналыстан келгесiн Рəш табандатқан он күн үйiнен шықпай жатып алды. Оның шаруасын көбiне Молдамұрат жүргiздi. Рəш орнынан түсiрiледi деген қауесет те бөлек иiстей ауыл үстiнде қалқып тұрып алды.

	Осының өзi-ақ Мəрəйiмнiң ел алдында айдынын асырды. Кейбiреулерге ол анық жырынды көрiнiп, қаңқуы көп гу-гу сөзге айналды. Мəрəйiмнiң өзi де бұрынғыдай емес, көшеде аяғын алшаңдай басып, үлкен-кiшiге жоғарыдан қарап, Рəштi қалай масқаралағанын неше саққа жүгiртiп айта бердi. Қабылан мен арыстанның тiс салысып айқасуына iнде жатып, сылқ-сылқ күлген қу түлкiдей Сапар ғана жұртқа жымын бiлдiрмей, iшi майға шылқыды. Рəш жайында сөз көтерiле қалса, қабағын түйе сөйлеп сыр алдырмауға тырысатын. Бұл бар жақсылықты осы iстiң ақырынан күттi.





ЖЕТIНШI ТАРАУ




	Осыдан үш жылға тарта уақыт өткен. Қазiр жайнаған жаздың ортасы.

	Жаңбыр тамшылай бастаса да, ауаның ыстығы басылған жоқ. Күнi бойғы қапырық қазiр қап-қара бұлт жерге бауырлап кеп қалса да, iркiлiп тұрғандай. Сəл жел бiлiнсе ғана бой сергiтер салқын ауа жетедi.

	Ендi жел күшейiп кеттi. Далада алай-түлей басталды, шаң көтерiлдi. Ағаштарды жапыра жаздап, шөп, қурайды жермен-жексен еткен қатты дауыл соқты. Жұрт есiк-терезелерiн асыға жауып жатыр. Даладағы бос шелектi де қаңғырлатып, айдалаға айдап əкеттi. Кiр жаю үшiн аулаға керiлген сымдар да уiлдеп, ысқыра бастады. Жаңбыр төпелеп жауып бергенде де құтырған жел ентiгiн баспай одан сайын ойнақ салып бақты. Үстi-үстiне күн күркiреп, найзағай ойнап, жауынды күшейте түстi. Көшеде сел ақты. Сонда ғана жел өзiнiң ендiгi əрекетi текке екенiн түсiнгендей саябырлай бастады. Шаңы басылған ауада биiк қау шөптердiң үстiнде, ағаш бұтақтарында ғана жел ойнап, жортып жүрген сияқты. Бiрақ бұл алдамшы құбылыс екен. Сəлден соң жел қайта құтырынып шыға келдi. Жаңбыр тамшылары ендi қиыс түсiп, үйлердiң бiр жақ қабырғаларын ортан белiнен төмен ұра бастады.

	Аспандағы бұлттардың жөңкiлуi тез. Қап-қара бура сан алып жануардай аударылып-төңкерiлiп тез кетiп барады. Аздан соң жаңбыр басылайын дедi. Қатты жел ағаш бұтақтарынан жаңбыр суын ұшырып түсiрiп жатыр. Əлсiн-əлсiн сiркiреп өтетiнi болмаса қайтып төпелеген жауын жоқ. Тек желдiң желiгi басылмады. Бiр уақытта ұясына еңкейген күннiң алтын шұғыласы төңiректi нұрландырды.

	Осы шақта үлкен қамбаның қос ат жегiлген үлкен арба сиятын үлкен есiгiн жапқалы тұрған Əбдiраш табиғат құбылысына қызыға қарамақ едi. Айқара ашылған дəу есiктiң бiрiн айналдырып əкеп табалдырыққа тiрегенде ту сыртынан əдемi киiнген бiр жас келiншек пайда бола кеттi. Əбдiраш алғашқыда алақтап, танығасын ғана жылы ұшырап, бiрiншi амандасты. Келiншек ернiн ғана жыбырлатты. Самарқау ренiштi қалпы қабағының үстiнен айшық жасап тұр. Ауылдың салпы етек қатындарының жүрiс-тұрысына көзi үйренген Əбдiраш бұл ортада шаң тимес ақ күмiстей шалынатын бұл келiншектiң сыр-сымбатына сырт тұлғасына iлтипатпен қарайтын. Əбдiраш бұл келiншектiң не жұмысы барын сезiп, қол ұшын бере алмас дəрменсiздiгiнен қуыстана бастап едi. «Ендi қайттiм, осымен үшiншi келiсi, тағы бетiн қайтармақпын ба?».

	Келiншек Əбдiраштың сабыр суы басылуын тосқандай.

	Сəлден соң өңiне кiрбiң ұялай келген шаруасын айтты.

	– Бiздiң үй аш отыр. Бiраз ұн бермесеңiз бола қоймас.

	– Ай, құдай-ай, – деп шыдамы таусылған Əбдiраш қолын сiлтеп қалды. – Бiр уыс кiлтке ие болып жүрсiң демесең, осындайда бiр уыс дəнге менiң билiгiм жүрмейдi. Ана бастық өзiнiң айтуынсыз берiлген бiр уыс дəн үшiн менiң басымды алуға əзiр. Сол кiсiге тағы бiр кiрiп, мəн-жайды былай түсiндiрiп айтып, ол да адам ғой, өкiмет ешкiмдi аштан өлтiрсiн деген жоқ, дұрыстап айтып сұрасаңызшы, ол бер десе, мен тура сiздi əуре қылмай үйiңiзге өзiм арқалап апарып берейiн. Қайт дейсiз, тiптi ендi.

	Əбдiраштың шын қиналғаны анық. Келiншек селт етпей тұрды да, күрт кеттi.

	– Жоқ, ол кiсiнiң алдына мен ендi қайтып бас иiп бармаспын деп ант-су iшiп едiм. Жақсы, амалым жоқ, жалғыз кемпiрдi аштан өлтiрмеспiн, көршiлерден сұрармын.

	– Апырай, – деп, Əбдiраш не iстерге бiлмей қипалақтады. Келiншек қамба есiгiнен көрiнген қап-қап ұн мен бидай үйiндiлерiне, темiр қадаларға iлулi азын-аулақ сиыр етiне самарқау қарап тұрды да, терiс бұрылып жүре бердi.

	– Қарағым, қарағым, – деп Əбдiраштың сонда ғана басына бiр ақыл сап ете қалды. Қолы да ербеңдей өзi де əбiгерлене келiншектi берi қаратты. – Əкел, қабың бар ма, өз мойныма жазып, екi пұттай ұн берейiн. Бiрақ кеңседегiлерден ешкiм бiлмесiн. Олар осының өзiн қопсытып, неше түрлi пəле шығарудан тайынбайды. Қазiр жұрттың қасы мен қабағына тек арамдық жазулы тұрған жоқ па?

	– Жоқ, – деп келiншек оның сөзiн бөлдi. – Сiздiң мойныңызға салық салып қайтем. Өз үйiмiздiң де босағасы əзiр опырайған жоқ едi ғой.

	– Өй, қарағым-ау, онда тұрған не бар? Кейiн алғаныңызды қайтара жатарсыз.

	– Жоқ, – дедi келiншек табандылық көрсетiп. – Бастықпен əнеукүнгiдей сөздерге барысып қалғасын, ол алды-артын ойлады ма десем, əлi де тоңы жiбiмеген екен ғой. Соны бiлейiн деп едiм. Жалғыз кемпiрдi қайыр тiлесем де өлтiрмеспiн.

	Əбдiраш қайтыпүндемедi. Келiншек кеткесiнесiктiқұлыптады да, колхоз кеңсесi жақтағы алаңға шықты. Қақ суларынан күннiң кешкi шапағы жарқырайды. Əбдiраш жаңа ғана жуылып ашылған аспанға қайтадан дақ түскендей мынау жаңбырдан кейiнгi табиғат көркiнен көңiлдене алмады. Аспан ашық. Жер балауса, осы екi ортада адам көкiрегi ғана тырысып, сауыс-сауыс мұзға толғандай Əбдiраш жайсыз бiр ойларға кеттi.

	Жаңағы келiншек кiм деп ойлайсыз, оқырман? Осыған дейiнгi оқиғаны мың жерден ежiктесеңiз де тап басып тауып айта алмас едiңiз. Тағдыр тəлкегi адамның ақылы болжайтыннан əлдеқайда күрделi ғой. Толқын адастырған жаңқадай қай қиырдан шығарын ешкiм мөлшерлей алмақ емес. Рəштiң бiр кездегi əдемi келiншегi Мағрипа да қарға адымнан арғыны көре алмас баршаға тəн сол əлсiздiк құрсауын бұлқан-талқан бұзып шыға алар ма?

	Осыны ескерсек колхоз қамбасынан бiр уыс ұн ала алмай жүрген жаңағы келiншек бiр кезде осы ауылдың бас иесiн талақ еткен (əрине абайсыз талақ еткен) Рəштiң аяулы Мағрипасы екенiне таңдай қағу қажет пе?

	Ал ұн бергiзбеген бастық кiм? Рəш деп ойларсыз. Себебi оқиға қиюы солай келетiн сияқты. Бiрақ ол емес. Баяғыда осыдан үш жылдай уақыт бұрын Мəрəйiм Рəштi аудан басшылары алдында масқаралағасын ол он айдай уақыт iшiнде барды-жоқты адам боп жүрдi. Шаруаның көбiн өзiне орынбасар iспеттi Молдамұрат жүргiздi. Рəш отызыншы жылдардың басында комвузға түсiп, денсаулығына орай (бұл Рəштiң өз айтуынша, ал шындығында оны еңсеруге даярлығы жетiспеп едi) оны тез-ақ тастап кеткен. Аудандағылар оны, осындай шала оқуы барын ескерiп, одан төменiрек Алматыға екi жылдық бiлiм ордасына жiбердi.

	Рəш ол жаққа жай кете салған жоқ. Жұрттың айтуынша жалғыз қалар шешесiнiң халi қамшы болған. Расында ол жағы да бар, бiрақ шешеден гөрi өз кеудесiнде сығымдалған ой мен сезiмнiң тепкiсiнен едi. Əйтеуiр оқуға баратындығы шешiлiсiмен-ақ дереу Мағрипасын алып кеп, кəрi шешесiнiң қасына отырғызып кеттi.

	Өз орнына уақытша отыруға Молдамұратты, сосын Əбдiрашты ұсынып едi, аудандағылар екеуiн де қос көрмедi, солардың ыңғайымен Сапар қойылды.

	Бұл ақкөз неме Рəштiң өзi жоқта оның отбасын жаңағыдай халге ұшыратты. Рəш орнынан түссе бiр сəрi, ондай ештеме жоқ, уақытша оқуға деп жiберiлген бастықтың отбасына Сапардың бұлай қыр көрсетуiн ешкiм де түсiне алмайтын. Мiне, екi жылы аяқталып та қалды. Бұрынғы босағасына қайта оралған Рəштiң əйелi бiр уыс ұн сұрап ала алған емес. Енесi екеуi жел опсын дегенi ме Сапардың.

	Ал Əбдiраш қолында не бар? Бастықтың қағазынсыз ешкiмге ештеме бөлiп бере алмайды. Тек кейде ғана жағдайы нашар, тым ашқарақтанып келгендерге ғана еңбеккүннiң есебiнен там-тұмдап, келiлеп өлшеп, болмашы бiрдеменi бере алатын. Ал Рəштiң əйелiне менiң рұқсатымсыз бiр түйiр дəн шығындатпа деп Сапардың өзi əдейiлеп мұқият тапсырып қойған. Бұл бұйрықтан ол қалай аттамақ? Оның үстiне Əбдiрашқа да тықыр таянып жүрген шақ. Сапармен бұл да жақсы емес. Кiлт ұстаған адам басына үйдей пəле жабысып, орнынан ұшушы едi, ал Əбдiраштың көп жылдар табаны таймады десiп, осының өзiн неше саққа жүгiрткен кейбiреулер Сапар бастықтың құлағын мазалай берiп едi. Ол сөздерден Сапардың iшiне жел бiтiп, «осы күзде мен аман болсам өзi де кетедi» дегенiн тiлеулес ағайындар арқылы Əбдiраш та естiген. Бастық сөйдеп желдеткесiн Əбдiраштың сақтанбауына амал нешiк? Бұл соғыстан келген осы төрт жылдың iшiнде Бəтжан екi бала тауып, мiне үшiншiсiнен аяғы ауырлап жүр. Өмiртай мен Ұлан тiптен үлкейiп қалды. Шиеттей бала-шағаны асырау Əбдiраштың ендiгi өмiрiнiң үлкен мағынасына айналған. «Оқудағы бастық келедi, отбасына жақсылық еткенiм үшiн менiң басыма алтын тау орнатады деген сияқты қысыр сиырдың уызына жерiк боламын деп, Сапар сөзiне кереғар iс iстеуiнiң еш жөнi жоқ. Тiстессе өздерi тiстессiн, екi тау соғысса, ортасында өлер шыбын бұл емес».

	Əбдiраш күн қызылына бетiн тосып тұрып, осындай өз басына қатысты жəйттердi салмақтап, бiрауық Сапар əрекеттерiн сарапқа салды. Рəштiң қайтатын уақыты таяу. Мiне осы күзде ол тұғырына қонады. Сонда Сапардың күнi қисаймас па? Ерулiге қарулы демей ме? Жоқ, Сапардың да бiр сенгенi бар шығар. Əбдiраш жөнiнде ол осы күзде өзi де кетедi деп айтыпты ғой. Тағынан таяры болжаулы тұрса осылай сөз таратар ма? Жоқ, əлде аудан басшылары «Рəш келгесiн де тiзгiндi сен ұстай тұр» деп, құлағына сыбырлады ма екен? Солай шығар, əйтпесе аз күндiк бақпен басы айналар Сапар соншама əңгүдiк емес қой.

	Сапар сияқты белсендiлердiң Əбдiраш барлық қыр-сырын жақсы бiледi. «Ойпырай ол сөйтiптi, бұл бүйтiптi» деп, əлдекiмдерге жасаған қысастығын, зорлығын ел шулап айтса, шоқтығы көтерiлгендей делебесi қозып, даусы мен қамшысын қатайта түседi. Əйтпесе, жұрт танымай кетедi, шыбын-шiркейге дейiн ызыңдап төбеңе қонғысы келедi деген түйiн көкiрек сүйегiне ойылып жазылған. Бұдан екi жыл бұрынғы екi езуi құлағынан кетпейтiн Сапар қазiр жоқ. Қос қабағы қыртыстанып, оң шырайы шалынбағалы не заман. Мiне, осы түрiне қарап та Əбдiраш Сапарды Рəштен көп төмен қоятын. Рəш ашуланса, шын көңiлiмен ақтарылады. Ал мынау бетiн пəрəнжiмен жасырған өзбектiң əйелдерiнше iшкi адамдық сыйқын бүркемелеймiн деп, сызданып-ақ əуре. Сонысымен абырой таппақ. Мұны байқаған жалғыз Əбдiраш емес. Жұрт Сапарды сөзбен ардақ тұтпайды.

	«Рəштiң кезiнде осылай едi», «Рəш сөйтушi едi» деп, қайта өздерiн бiр кезде қатты қысымға алған адамның қадiрiн кеш бiлгендей сөйлейтiн. Қаталдығын еске алса тəйiрi соғыс кезiнде ғой десiп, Рəштi көпе-көрнеу ақтамақ пейiлдерi де қалқып шығатын. Мұны айтқанда Сапарды қоса қыстырып, оны мiсе тұтпаған көңiлмен мiнеп-сынай беретiн. «Сапар дайын дүниеге келдi, Рəштiң кезiндегiдей қатын-қалашқа қараған заман жоқ, құдайға шүкiр ер-азамат баршылық, сонда да өрге сүйреп əкеткен ештемесi жоқ» деген сөздер осы екi жылдың соңында əсiресе жиi айтылушы едi.

	Əбдiраш кеңсеге жақындағанда Калугин қарсы жолықты. Қауғадай мұрты желп-желп етiп, диiрменшi орыс Сапардан жаман шамырқанып шығып келедi екен. Көздерi түйiлiп, Əбдiрашқа жақындай:

	– Мына Сапар колхоздың шошқасын үйiңдегi тұздаған қиярмен асыра дейдi. Что за мақұлық? – дедi.

	Əбдiраш мырс еттi. Сонау Рəш кезiнде колхоз бес-алты тұқымдық шошқа алдырған. Оны бағу осы Калугинге тапсырылған. Мұны ол көбiне диiрмен еденiне, кенересiне қонып қалған ұнтақтармен, əрi колхоз бөлетiн жеммен асырайтын. Рəш кеткелi Сапар бұған бөлiнетiн жемге тарлық жасады. Бiр кездегi Рəштiң сүйiктiсi деп, мұны да қырына алған жайы бар. Колхоздың, жекеменшiктiң диiрменге апарған астығынан жымқыратының көп, соны орталыққа сал, сөйтiп, соныңмен шошқаларды асыра деп, талай рет шамына тиген. Мұның бəрi Əбдiраштың көз алдынан өткен оқиғалар. Қазiр де ол диiрменшiге түсiнгендiкпен қарады. Диiрменшi сұқ саусағын аспанға көтерiп, қазақтың бiр сөзiн есiне түсiре алмаған кейiппен сəл бөгелдi де:

	– Ол тым биiкке шығады, сосын қатты құлау үшiн, – дедi.

	Əбдiраш кеңсеге келгенде Сапар Текелiден алдырған үлкен жұмсақ креслода отыр екен. Газеттен шылым орамай, аудан өкiлдерiне елiктеп, трубка тартатын. Онысын жиi-жиi сорғылап төңiрегiне көк түтiндi қаптатып, оны да тасып-төгiлiп жатқан өз айдын-абыройына ұқсататын.

	Əбдiраш есiк ашқанда ол түсiн суыта қойды. Бастықтың алдында тiзерлеген шəкiрттей жас жiгiт Сəңке есеп-шот қағып отыр. Қазiргi бас бухгалтер осы. Əбдiрашқа бұрыла қарағанда сарғыш жүзiнде бiр iлтипат оты жарқ етiп едi. Бастық ыңғайын танып, лезде тымырая қалды. Ендi Əбдiрашқа тек желкесiн берiп, есеп-шотты тырс-тырс еткiзедi.

	Əбдiраш Сапарға таяу сықырлауық ағаш орындыққа отырды. Сапардың ашық маңдайын қабағындағы екi сай əжiмi бүрiп əкеткен, дүрдиген бет, мойын етiнде де ашулы томырық адамның белгiлерi бар.

	Əбдiраш Мағрипаның келгенiн айтып едi, Сапардың желке жүнi одан сайын күдiрейдi:

	– Ол солай, ештеме берме, менiң рұқсатымсыз жарты уыс ұн берушi болма! – деп, бұрынғы тапсырмасын қайта шегелеп айтты.

	Осыншама өмiрдi бiрге өткiзген замандас қой, Əбдiраш бiр батылдыққа баруға ыңғайланды. «Осы күзде өзi де кетедi» деп сыртынан жасаған қоқан-лоққысын естiмеген адамша дос-жар көңiлмен қарады:

	– Рəштiң де келетiн уақыты жақын ғой. Кiм бiлсiн, кейде əйел сөзiнiң қамшы болатыны бар. Əйелiнiң тiлiн алып, шарпысып жүрмей ме?

	– Оны мен өзiм бiлемiн, – деп Сапар жұмсақ креслоның екi жанына алақандарын сарт еткiзе сүйенiп тұрып кеттi. Кабинет iшiнде ерсiлi-қарсылы жүрдi де, арғы бұрышқа барып, төбенi торлаған түтiн iшiнде басы-көзi тұмшаланып, трубкасын сора бердi. Рəшқа елiктеймiн деп, Əбдiраштың мынадай сөзiнен əншейiнде бұрқ-сарқ қайнап кетер едi, тек ол сөздерде өз басы да түйсiнiп сезiктенетiн мағына барын бiлуi қол-аяғын матап, тамағын тұншықтырды. Сəлден соң ғана буалдыр түтiннен берi шығып, Əбдiрашқа төнiп кеп айтқаны:

	– Сендер осы бiреудiң алдындағы жолына шырағдан алып түсiп келгендей сөйлейтiндерiң не? Рəш келсе немене, менi үрлеп ұшырып жiберер деп пе едiңдер? Аспаннан түсетiн құдай ма, ол соншама? Бəрiңдi Рəштiң мысы басып тұратынына қайранмын осы. Мəселенi шешетiн – аудан. Бiлiп қойыңдар. Ал аудан неменесiн оны итжеккенге айдағандай екi жылға оқуға жiберiп отыр. Əдейi аластау үшiн ойластырылған шара. Екi жылда алған бiлiмi маңдайын қақ жарып ақтарылып шығып тұрса көрермiз. Бiрақ сүйегi қатып кеткен адамның миына оқу қонып жатқанын өз басым бiлмеймiн. Аудандағы бiлгiрлердiң өздерi де оны солай деп мырс-мырс етiп күлiсiп отырған. Ол жайдан жай емес, мен не iстесем де бiлiп iстеймiн. Ерiккен қазақ ақылдымсынбай жайына жүрсiн. Құлап бара жатсам маған ешкiм тiреу болмай-ақ қойсын. Əңгiме осы.

	«Қой, сөз жоқ мұның бiр сенгенi бар».

	Кеңседен ұзай бере Əбдiраш мұны тез естен шығарды. Ендi өз отбасының қамы көз алдына келдi. Бiр жыл болды Ұлан аяғым деп ыңырси беретiндi шығарды. Бəтжан екеуi оның оң тiзесiн сипалап ештеңе таппаған. Бұл маңда першiл жоқ. Егер апарса сонау Текелi сайының жоғары түкпiрiндегi «Рудник» поселкесiне, не Талдықорғанға тарту керек. Үйдегi, түздегi шаруамен мұрындарынан су кеткен əке-шеше ондай алысқа сабылардай Ұлан ауруына маңыз берiп үлгермеген. Тек осы маңдағы көзi қарақты сынықшы, балгер дегендерге бiр қаратып алу ойларында бар. Оған да мойындары жар бермей жүр.

	Əбдiраш өзi ұстайтын дүкен қасынан өтiп бара жатып, өзiн шақырған дауыстан ойы бөлiндi. Алтынай екен. Ақжарқын, көңiлдiлеу. Ыстық үйден шыққасын ба бетiнiң қызылы мол. Əбдiрашқа iштегi бiрдемесiн жасырғандай жылы ұшырай сөйледi:

	– Əй, Əбдiраш, сен өзiмiзсiң ғой. Ешкiмге бiлдiрмей-ақ қой. Былай адамшылық жөнi ғой. Дүйсекеш те болса оқу бiтiрiп кеп отыр. Бастықты бүгiн үйге дəмге шақырып едiк. Ешкiмге бiлдiрме, соңыра таман күн қараңғыланғанда өзiң келе қал. Басқа ешкiмге айтқамыз жоқ, неғыламыз сыр шашып, өзiң де ешкiмге айтпа. Замандасысың ғой, бастықтың əңгiмелесуiне жақсы, – дедi.

	– Жақсы, апа, – деп Əбдiраш ары кеттi.

	Былтыр Дүйсекештi колхоз Əбдiраштың қолқалауымен бiр жылдық оқуға жiберген. Одан келiсiмен өз шешесiнiң күйзелген түрiн көрiп, Сарымсақ атасынан рұқсат алып, осы Алтынайдiкiне қайта келген. Ержеткен Дүйсекештi үйлендiру де шешесiнiң үлкен арманы едi. Оның да орайы тез келдi. Алғашқыда ағаңның төсегiн ешкiмге былғатпа, Молдамұраттың қарындасы, бұрынғы осы үйдiң келiнi Бибiштi ал дегенге бiраз осқырынып жүрдi. Байқаса бұл ауылда айқарадай сұлу Бибiшке жетер бiр қыз жоқ екен. Сөйтiп, Дүйсекеш оқу бiтiрiп келiсiмен о жақ, бұ жағына көп қарап, үлгермей-ақ Бибiштi үйiне қайта түсiрдi. Бұл жұрт көңiлiне жаққан iс. Осының бəрi опалаң-топалаң қабат келiп, Алтынайдың ең бiр көңлi көтерiңкi шағы едi. Елге тым жарқылдап көрiнуiн жаман ырымға балап, қабағын күшпен қыртыстандырып жүрсе де, өшкенiн қайта жандырған құдайға айтар алғысы, тəубасы көп.

	Үйде Бəтжан Əбдiраш сөзiне құлақ қойып тұрды да:

	– Ол апаң саған арақ алдыру үшiн шақырып отыр ғой, – дедi.

	– Күндiз алып па едi ештеме?

	– Жоқ.

	Бəтжанның өз сөзiнiң дұрыстығына күмəнi қалған жоқ. Өзiн сырттан мiнеп-сынап жүретiн Алтынайдың көп ойын бұл да айтқызбай танитын.

	Үй алакөлеңке. Жаяу шам жағылғанда төрде жағалай шашыраған балалардың өңiне қызғылт сəуле түстi. Əбдiраш ең алдымен Ұланды iздеп едi, ол терезе жақ қабырғаға таяу шешесi сап берген төсектiң үстiнде жантайып жатыр екен. Əкесi кiргесiн ғана сəл басын көтергенсiп қозғалақтап қойды. Бұл баяғы Ұлан емес, бойы да ойы да бiраз өскен. Тек аяғы...

	– Бағана тiзем шаншиды дегесiн жатқыздым. Мынау Теректi жақта Едiге деген тəуiп бар дейдi. Соны шақырасың ба, қайтесiң?

	Əбдiраш Бəтжан сөзiнен сəл тiксiнiңкiреп, Ұланға үңiле түстi. Сабыр ете тұрғанды жөн көрiп, Əбдiраш сəлден соң Алтынай үйiне кеттi.

	Сапар кеп те қалған екен. Төрде аяқты созып тастап, ескi киiз үстiндегi жаяу шамға қадалып көзiн алмайды. Шам күндегiдей емес осы үйге бiр салтанат бергiсi келгендей мол жанып, жалпылдап тұр. Əтеш сеперiне ұқсас жалыны желп-желп етедi. Алтынай бiлтесiн көтерiңкiреп қойыпты. Дүйсекеш ауыз үйде ас қамдаған жас келiншегi Бибiшке анау-мынау қолқабысын тигiзiп кеп, Сапарға таяу жүрелеп отыра қалды. Инабатты шəкiрттiң сыпайылығы бар. Алтынайдың өзi ауыз үйде ескi тулақ төселген қараңғы бұрышта онсыз да үнсiз екi баланы тырп еткiзбеумен əлек.

	Шай үстiнде ғана Сапар бiраз қозғалаңқырай Əбдiрашқа жылы шырай бере бастады. Бұрынғы бiр iшкен-жегендерiн айтып, ара-арасында «арақ» деген сөздi жиi-жиi сумаңдатты. Осыдан бiр түйткiл енген Əбдiраш:

	– Апа, мына басекеңе бiр жартылық неге алмағансыңдар? – деп едi, Алтынай:

	– Жартылық дегенiң əлгi шайтан су ма, құдайым-ау, ойбу, қарағым-ай, мен соның өзiн ұнатпаушы едiм, сосын əдейi алдырмаған мен едiм, – деп бар мейiр-шапағатын бетiне жиып, күлiмсiрей жауап бердi.

	Əбдiраш:

	– Қой, мен барып алып келейiн, шыны бар ма? – деп орнынан тұрды. Басқа амал жоқ, мынау арақсыз отырысты Сапар ең алдымен осы үйде Əбдiраш басына салық етедi.

	– Қарағым-ай, бiздiң үйде тиын-тебеннiң жоқ кезi едi, – деп Алтынай əндете бастап едi.

	– Жоқ, ештеме емес, – деп Əбдiраш бiрден тыйдырды. Қараңғы дүкен iшiнде шам ұстап тұру үшiн Дүйсекештi ерте кеттi. Он екi литрлiк үлкен шыныдан бiр жартылықты еңкейтiп құйып, Əбдiраштар лезде келдi.

	Арақ бойына барған Сапар сылқ-сылқ күлiп, осыдан екi жылдай бұрынғы Рəш бардағы екi езуi құлағынан кетпейтiн қалпына қайта келдi. Бұл түрi Алтынайға ұнады. Қазiр оқыған оқуы бар, ат үстi жұмыс сұрап жүрген Дүйсекештiң ендi жолы түсетiнiне көзi жеткендей кəрi сүйегi тыныштық таба алмай тықыршыды.

	Сəлден соң дастарқан ортасында Сапарға қарай көбiрек жыпырласқан ұсақ бауырсақтар қасында босап қалған шыны Алтынайдың көзiне көбiрек шалына бердi. Шайтан судың өзi түгiл ол құйылған ыдыстан өлердей жиiркенетiн дiмкас көңiлдi Алтынай тап қазiр Сапардың мынау көл-көсiр көңiл күйi қасында ол шыныға бiршама бейбiт көзбен қарады. Сапардың тағы дəметiп отырғанын Əбдiраш та, Алтынай да түйсiнген. Арақ жайын аузының суы құрып айта бердi. Алтынайдың: «Қазiр үйде тиын-тебеннiң жоқ кезi едi» деп əндетуiнен ғана емес, былайша да өз апасынан ол үшiн соқыр тиын ала алмасын түйсiнген Əбдiраш қозғала қоймады. Тек ауыз үйде Бибiштiң буын бұрқыратып, ет түсiрiп жатқанын байқағанда ғана жеңiлтектiк жасады. Оған iшкi ойының орайы да кеп қалған. Тəйiрi, бұл бастықпен Əбдiраш күнде бiрге арақ iшiп жатқан жоқ қой. Бiр шөлмек ащы судың ақшасы көштен қалдыра қоймас. Аумалы-төкпелi күндер туар, ондайда есiне түсер-түспес. Сонда да бiр мəрте түсiн жылыта салсам, нем кетер дейсiң.

	– Қой, апа, еттiң алдында тағы бiр шөлмек керек. Басекеңмен бiрге күнде iшiп жатқамыз жоқ қой. Анамыздың үйiнде бас қосып қаппыз. Жүр, Дүйсекеш, тағы барып келейiк.

	– Апырай, тиын-тебеннiң жоқ кезi едi.

	Əбдiраш қалтасынан кiлттерiн iздеп, əрең тапты да, қараңғы түнде дүкендi тағы ашты. Сипақтап жүрiп жайма тақтайдың ар жағына шығып, Дүйсекештiң қолына шам жағып ұстатты да, өзi он екi литрлiк үлкен шыныны алқымдай бастады. Жеп отырған жөндi тамақ жоқ, аш қарынға сылқылдатып кеселеп iшкен арақ мұның да тұла бойына шапқан екен. Екi қолы дiр-дiр етедi. Өлiмсiреген шам жарығында өзi iстеп жатқан iсiнен қауiптенбей тездеу қимылдап едi. Үлкен шыны еденге төселген алақандай тақтайдың үстiне қойылған, түбiнiң қалай тұрғанын қараңғыда дұрыс аңдамай еңкейтiп құя бергенде бiрдеме дүрс етiп, еденнен сел жүргендей сар еткен дыбыс қоса шықты. Əбдiраш болған сұмдықты заматында сездi. Еденнен жүрiп өткен сел мұның тұла бойына қоса құйылғандай денесiн суық шалып, тынысы тарылды.

	– Ойбу, Дүйсекеш-ай, – деп қалды. Даусы тым əлсiз, бұған қарап мұншама дүниенiң жылмай аққанын аңғару қиын едi.

	– О не, аға? О аға. Төгiп алдыңыз ба, жердi су алып кеттi ғой.

	Ойбу аға, мынау арақ қой.

	Ащы iшiмдiктi татып көрмеген Дүйсекеш оның қолқаны қапқан жаман иiсiнен, əрi түрi жаман сұмдықтың өзiн көрiп шалқасынан түсе жаздады. Əбдiраш бос ыдысты қайта оңдап қойғанда ғана ол салдыр-гүлдiр еттi. Дағарадай шынының түбi тақтайдан тайып кетiп, ауыр салмақпен еденге тиiп жарылған екен.

	Əбдiраш ендi бөгелген жоқ, «ағалап» жыларман болған жiгiттiң қолындағы шамын сөндiрдi де, екеуi сыртқа шығып, дүкендi жапты.

	– Жə, ештеме етпес, көп қапаланба, – деп жас жiгiттi саябырсытқасын бар айтқаны: – Мен сендердiң үйiңе ендi кiрмей-ақ қояйын. Сапарға мен бар арақты төгiп алды дей сал. Бəрiбiр естидi. Жасыратын ештемесi жоқ.

	Ол үйiне қарай кеткенде Дүйсекеш есiнен танған адамша не айтарын бiлмей дүкеннiң ауласында қаңғалақтады да қалды. Ауылда бiреудiң сиыры, қойы ұрланса ол Дүйсекеш үшiн жаңалық емес едi. Ал өкiметтiң дүниесi шарт сынғанына ол мүлдем басқаша қарады. Бұл тек шығын емес, Əбдiраш ағаның желкесiне мылтықтың ұңғысы тiрелiп, алыс қиырға кетiп бара жатқандай қорқынышты елестер зуылдап өттi.

	Есеңгiреген Дүйсекеш үйiне келiп, болған жайды баяндағанда Алтынай «о-о-у-у» деп дауыс көтерiп барып, бастықтың отырғанын есiне түсiргесiн ғана саябырлады. Сапар да тiксiнiп қап едi.

	– Апыр-ай, мана кiргенiмде аузы жаңа ғана ашылған шыны едi. Көп арақ кеттi-ау. – Осыны айтты да, тым шешiлiп кетсе тағынан тайып қалардай томырылды.

	Осы хабардан кейiн мəртебелi қонақ шақырған Алтынай үй иесiнiң салтын жасап дастарқан оңдап, қаншама жаймашуақ отырғысы келгенмен ыңғайы келмедi. Өмiрiнде тұңғыш рет Əбдiраштың өзiне туыс екенiн сезгендей бiр жақ қабырғасы ауырды. Ол бiрте-бiрте күшейiп таң атқанша қан қақсатты. «Ыдыс сынып, ырыс төгiлiп жатса, жақсы ырым ғой. Дүйсекешiмнiң бақытына шығар» деген жақыны мен жатының ара жiгiн ашқыза қойған бiр iшкi сорлы үмiт қана мұны түртпектеп берi қаратты.

	Ертеңiне күн шықпай Əбдiраш бастықка келдi. Сапар кiлтшiнiң түсiн де, iшiн де бiрден таныды. Не айтатынын да болжап отырған. Кеңседе басқа ешкiм жоқ. Сапар Əбдiраш жүзiне асықпай қарады. Түнiмен ұйықтамай уайым шеккенi, iшкен, жеген емес, оқыс бiр жаңсақтықтың кесiрiнен жылдық табысының бiр бөлшегiн балаларының аузынан жырып бергелi отырған адамның ажары шынында бөлек едi. «Төккен арағыңның құнын Алтынай апаңа құстырасың ғой» деп бiр усойқы мысқыл айтайын деп едi, мына түрiнен батылы бармады. Не айтса да, өзi бастасын деп, бөгелдi.

	Əбдiраш Сапардың үндемесiне көзi жеткесiн ғана тамағын кенеп:

	– Басеке, түнде өзiңiз естiген шығарсыз. Арақ төгiп алдым, – дедi. Əбдiраштың Алтынай апасына ұқсап, томырық Сапар осы тұста бiр сөгiлiп кеттi.

	– Жарайды, көп ешкiмге бiлдiрмей, Текелiге апарып, екi центнердей астық сата ғой, – дедi.

	Əбдiраш үйге жеткенше бастықтың мына пейiлiнен ары-берi толқып, дұрыс шешiмге келе алмады. Шашылған дүниенiң бiразы қайтқалы тұрғанын бiлсе де, мұның артында не бар деп, соны қатты бақылады. Бастық сөзiн Бəтжанға айтып едi, ол бiраз көтерiлiп қалды. Бұл да түнiмен уайым шегiп, онсыз да аяғы ауыр əйел қатты тұралап, сұлық кетiп едi. Жоқ жерден кiсi шақырам деп бұларды пəлеге салған Алтынайға да тiлi тиген. Бастық сөзiн естiгесiн ғана ол денесiнен қан жүгiрiп:

	– Онда құдай оңғарайын деген екен. Ертең базар ғой, мен ерте тұрып Текелiге жаяу кете беремiн. Сен бiр арба тауып əкеле ғой. Күн батқанша сатып бiтермiн. Сөйтiп ана пəленiң бiразының орнын жаппаса болмас. Тексеру кеп қалмай тұрғанда, сөйтейiк, – дедi.

	Əбдiраш Бəтжанға сыналай қарап тұрып ақырында шарт кеттi:

	– Сенде ақыл бар ма? Не сөйлеп тұрсың осы? Колхоздың астығын сатып, пəленiң үстiне пəле жабайын деп пе едiң? Қазiр қандай уақыт бiлемiсiң?

	– Апыр-ау, бастық айтса оның несi бар екен? Сапар сөйдедi деп өзiң айтып тұр емессiң бе?

	– Ол қай бастық, бастық деп Сапарды айтасың ба? Атасының басы ол бастық. Ертең Рəш келгенде тоңқалаң асып, жаны қысылғанда сол екi центнер астықты бiздiң басымызға пəле ғып жаппаса арғы қолыңды берi əкел. Кеше Мағрипа жарты қап ұн сұрап, енем екеумiз аш отырмыз деп тағы келдi. Сапар оған дым татырма деп əлi қасарысып отыр. Сосын мен ештеме бере алғам жоқ. Осының бəрiн əйелi Рəшқа айтпайды дейсiң бе? Тоқта, Рəш та тұнығы шайқалса оңай тентек емес. Ол келгесiн мəселенiң көкесi қалай көтерiлгенiн көр де тұр. Сапардың iстеп жүрген басқа да əлек-шəлегi мол. Оның сұрауы жоқ па? Оның iзiне Рəш бiр түссе болды, түбiне жетпей қоймайды. Өзi колхоздың ала жiбiн аттамаған Рəш мынадай обырдың маңдайынан сипар деп пе ең? Сондай алакөбең күнде Сапар түйме жұтсаң түйе жұттың деп, басқалардың тамағына қол салдырмасына кiм кепiл? Ол пəледен, оның жақсылығынан екi шақырым аулақ жүрген жөн.

	Əбдiраш екiленiп барып тоқтады. Аяғы ауыр, дəрменi аз Бəтжан оған не дау айтсын. Сəлден соң Əбдiраш өз ойына одан əрi түсiнiк бердi:

	– Бiлемiн. Сапарды жоғары жақтан құтыртып жүрген бiреу бар. Бiрақ мынау құр омырау неме оның қамқорлығын құдайдың қамқорлығынан бiр былай көрiп жүрген жоқ. Ол қанша мықты болғанмен жалғыз адам. Əрi Сапардың екi туып бiр қалғаны емес. Олай-бұлай күнде осы үшiн жан берер деймiсiң? Бұл пəлеңнен өзiме бiр кəкiр келер деп, əуелi ештеме көрмегенсiп, бойын аулақ салса менi пайғамбар дерсiң. Сапар ешкiмге опа таптыратын адам емес.

	Ертеңгiлiк шай үстiнде əке-шеше Өмiртай мен басқа ұсақ екi баламен бiрге басын көтерген Ұланға назар аударысты. Оның жүзi ашық жайдарлылау екен.

	– Аяғың ауырғанын қойды ма? – деп сұрасып едi, ол «қойды» дегендей ишарат бiлдiрдi. Сонда да орнынан əрең тұрып, оң тiзесiн ауырсына ары-берi ақсаңдай жүрiп, сəлден соң ғана аяғын түзу басып кеттi. Əбдiраш өзi соғыстан келген күнi түнде Ұлан қатты ауырып, сол түнде қоңыр құнажын ұрланып, ертеңiне Ұланның жазылып оянғанын есiне алды. Бүгiн түндегi оқиғадан да шығасы дүниенi ғана емес, жақсылық нышанын да танығысы келiп едi, қысыр қиял тым сұрықсыз көрiндi. Бұл жолғысы табандатар шындық, оңайлықпен таусылмас ұзақ шиырға ұқсайды.

	* * *

	...Тағы бiр күз өтiп, қыс түстi. Ұлан қатты ауру. Терезеге қарсы жақ қабырғаға қойылған темiр төсек оның күндiз де, түнде де тұрмайтын жатын орнына айналған.

	Төрде əкесi Əбдiрашқа ұқсас, бiрақ одан көп үлкен, ұзын бойлы, арық шоқша сақалды, селдiрлеу мұрты бар шалдау адам жантайып жатыр. Қарға адым жер мұң, айы-күнi жетiп отырған Бəтжан темiр пештiң үстiне шай қайнатып, сол кiсiнiң алдына дастарқан жайып, дəмдi тамағын ұсынудың қамында. Бұл Ұланды қаратуға шақырылған Едiге деген тəуiп. Бұрын мынау Теректi жақтағы бiр ауылда тұратын. Қазiр кемпiрi, келiнi, баласымен осы «Қора-Талдыға» көшiп келген. Мұнысы жақын жерден баланың аяғын қаратуға Əбдiраштарға жақсы болып едi. Бəтжанның бүгiнгi ең қадiрлi қонағы осы.

	Ұланның жағдайы шынында да қиын. Оң тiзесi күп болып iсiп, көрпе тисе шар етiп жылайды. Екi бетiнiң етi сылынып түскен. Көздерi үлкейiп, ұйқысынан шошып оянған баланың түрiне ұқсайды. Бағжиған қарасында əлдененiң от жалыны байқалғандай, тек үңiле барлаған адам ғана дерт азабы сəби жанын бiраз илектеп тастағандағы дəрменсiздiктi аңғарар едi. Бет сүйегiнiң бедерi айқын, аппақ өңiнде еш белгi жоқ, тек көздерiнде ғана басындағы бар ауыр хал неше түрлi əлемiш суреттер жасап, ойнап, құбылып тұрған сияқты. Кейде түнiмен шырқырап, əке-шешеге ұйқы бермей сеңдей соғыстырады. Əбдiраш жақында ғана шана жегiп, оны сонау Текелi сайының ең жоғарғы тұсындағы «Рудник» поселкесiне апарғанда бұл ауруханадағы жалғыз хирург Алматыға бiр айға кеткелi жатыр екен. Ақ халаттылардың басқасы бiз ештеме iстей алмаймыз дедi. Ол жылдардағы аурухана күйi де аяғын жаңа қаз-қаз басқан жас тiрлiкке ұқсайтын.

	Əбдiраш қайтып келгесiн бала ауруының күтуге болмайтынын ескерiп, осы Едiгенi қолқалаған. Бес уақыт намазын ұмытпайтын, дұға оқып түшкiретiн дiндар емес, тек қолының шипасы бар, көзi қарақты адам саналатын. Сыртта бiреулердi жазыпты деген емiс-емiс сөздер де жететiн.

	Оннан он бiрге аяқ басқан Ұлан бұл жылдары қатты өзгерген. Төсек тартып жатқалы Өмiртай əлдекiмдерден сұрап əкелген ертегi кiтаптарды, қолымен көшiрiлген қиссаларды екi-үш қайтара оқып шыққан. Ендi олардың мазмұнын ойында қайта тiрiлтiп, өз басына қатысты басқа нұсқасын жасайды. Төсекте жатқандағы ұзақ күнгi ермегi осы. Бұл қиял кейде оны шындықтың өзiндей тербетiп, көз алдынан кетпейдi. Үйде əке-шеше күбiрлесiп, кiшкентай екi бала жылап, шуласып жатсын, мейлi кешкiлiк үй алакөлеңке, шам жағыла қоймағандағы абыр-сабыр болсын, Ұлан бəрiнен оқшау, сол қиял жетегiнде кете баратын шақтары көп. Көбiне аңыздағы батырлардың орнына Ұлан өзiн қояды. Кейде Өмiртайды да сапына iлестiредi. Бұл да батыр, бұл да сауыт асынған, бiрақ ол үлкендiк сабырмен күлiмсiрей Ұланның ерлiгiн бақылаушы болып қала бередi. Сарт-сұрт оқиғаның ең бiр шытырман ортасында өзi жүредi. Кейде мұның ерлiгiн бақылаушы көпшiлiк ортасынан Өркенай жүзi шалынады. Бəтжан үйiнде кiшкентай балалар көбейгелi Өркенайдың бұларға қатынауы тiптi жиiледi. Қызы Қалима қаншама тыйым салғанмен Бəтжан балаларының жаялығын, басқа оны-мұны ұсақ-түйектерiн жуып беруге соншама құмар. Тiптi «қой, əуре болмаңыз» деп зар қақсайтын Бəтжан да мұндайда сөзiн өткiзе алмайды. Аяғы ауыр, қозғалысы қиын, анау-мынау шаруасы үйiле беретiн ол тек кей шақта ғана Өркенай қолқабысын iштей ұнатқанмен, оның жiк-жаппар болып қимылдаған түрiне аяушылықпен қарайтын. Балалары өлмей, бағы сынбай тұрған заманда бұл да бiр үйдiң бəйтерегiндей үлкен ана болар едi-ау, ендi қарашы, кiм көрiнгеннiң суымен кiрiп, күлiмен шыққанды əуес көредi деп, ұзақ сонар ойға шоматын.

	Бəтжан босансын, үйде шiлдехана, басқа да жиын-отырыс болсын, бəрiнiң кəкiр-шүкiр қарбалас жағында осы Өркенай жүредi. «Сен сол үйдiң бiржола күңi болсаңшы. Құдай сенi күңдiкке жазған. Балаларыңды құдай жайпағанда сенiң осы күңдiкке лайық екенiңдi ойлаған ғой» деп Қалима оны сан рет жер-жебiрiне жете нығарласа да сорлы шешесiнiң бұл əдетiн тыйдыра алмады. Қызының көзiн ала бере Бəтжан үйiнiң ана-мынасын iстеп, тыным таппайтын.

	Бұл тынымсыздығы Бəтжанның балалары үшiн едi. Егер осылай сабылып жүрсем кiшкентайларын аймалауыма тыйым салмас деген ауру санасында бiр түйсiгi бар... Бəтжан онсыз да тыйым салмайды. Сонда да бала десе құмары қанбайтын Өркенай осындай еңбек арқылы оларға емiн-еркiн ие болуды көздейтiн.

	Қалима бiрде Бəтжанның осы соңғы туған балаларының бiрiн асырап алмаққа оны шешесi арқылы сұратқан-ды. Бұлардың үйiндегi тоң торыс, қырсық мiнездi жақсы бiлетiн, əрi Өркенайдың сенiмсiз жай-күйiн ескерген Əбдiраштар мұндай iстi баланы тiрiдей жетiм еткенге балап, бермеген. Бұл сыныққа сылтау таппай жүрген Қалима үшiн осы үйдiң табалдырығын көпке дейiн аттамауға себеп болып едi. Өркенай ештеменi ойға алмаған. Сол бұрынғы аңқылдақ мiнезiмен Бəтжан үйiнiң от пен суына араласа бердi.

	Ұлан төсек тартып жатқалы Өркенай мұның жалғыз серiгiне айналды. Əке ерте кетiп, кеш келедi, шеше үй шаруасымен, кiшкентай балаларымен əуре, Өмiртай түске дейiн сабақта, түстен кейiн Мəрəйiм балаларымен сырғанақ теуiп, кейде малға қарап, ол да күн батқанша қарасын көрсетпейдi. Ұланның басын сипалап, бет-аузын сүйiп, сəби қиялдан жалыққан шақта алдандыратын осы Өркенай. Əттең, Өркенай ертегi бiлмейдi. Мұның айтатын сөздерiнiң өзi шектеулi. Тек оларды қайталай бергесiн ғана аузы жабылмайды. Өркенай арқандаулы аттай айналып, Қалиманың шешеге тартып бала таппауын көп айтады. (Əттең сонау цивилизациялы қоғамда əйелдiң бала таппауы мұншалықты қасiрет емес екенiн бұған кiм түсiндiре алады). Өзiмен жылы ұшырасқан бiреулердi мақтап, оның ата тегiнен өздерiне бiр жақындықты iздейдi. Ол «төленнiң, пəленнiң баласы болғасын ғана сөйтедi» деп, əлдекiмнiң өзiне иек қаққан бiр қимылы үшiн ғана бар жақсылықты, бар туыстық пейiлiн осы Ұлан алдында-ақ қап-қабымен жөнелтiп жатады.

	Алайда, Өркенайдың iлтипатына бас иiп құлап тұрған адам да жоқ. Онда кең көкiрек барын жұрт бiлгенмен, ескi астаудан жерiген аттай осқырынып, көп ешкiм емiрене қоймайды.

	Түр-ұсқыны өткен жылғы шеңгел түбiрiндей қарайып, күс басқан осы адам Ұланды аймалағанда мұның шiмiрiкпей, қайта құшағына енiп, жайбарақат маужырауына көшедегi балалар да тосырқай қарайтын. Ұлан мұны байқаса да, қымсынбай, қайта олардың тосырқауына бұл да тосырқап жауап беретiн. Осыншама мейiрбан ананың жүрек жылытар iлтипатын бақырайған көздерiмен көре алмауына Ұлан да өз тарапынан шынымен-ақ таңқалатын.

	Өркенай ықыласындағы қалтқысыздықты Ұлан ерте ұққан. Тiптi əке-шешенiң өзi бiрде аймалап еркелетсе, келесiде əлдебiр шаруа қамымен қабақтары тыржиып, тырс еткен дыбысыңды жақтырмайды. Өркенайда ондай жоқ, өзi соққыға жығылып, буын-буыны күйреп жатса да, қасына келсең, мұрнының ұшында ғана тұрған шыбын жанымен өзiңдi бас салып аймалайды. Сол күйiмен-ақ жатсаң жастық, тұрсаң төсек. «Сен еркелiгiңдi сəл қойшы менiң күйiм жоқ» дегендi айтқаннан гөрi Өркенай өлiп кеткендi артық көрер едi.

	Оның жүзiндегi кейбiр сирек құбылыстарды Ұлан ұмыта алмайды. Өркенайды есiне алса, сол бiр өзiне ерекше сүйiктi қалпында көргiсi келедi. Бəтжан үйiндегi шiлдехана үстiнде төр жақта дөңгелене отырған кiсiлер, жасаңдау əйелдер əн шырқайды. Ер адамдар əнге орашолақ, əйелдер даусына əр тұстан бiр килiгiп, ұзаққа бара алмай, шорқақтап кейiн қалады да, тек əйелдер шығандап алға кетедi.

	Бəтжандiкiнде ғана емес, қай үйде де жиын көркi атанған Алуа, Тəнтiбала, кейбiр жағдайларда бұларға қосылатын Молдамұраттың əйелi Самал, Қалималардың даусы ерекше сəнмен шығушы едi. Бұл күнде жарымжан күйеуiнiң қамы бiраз жұтып, еңсерiп əкеткен Алуа, тумысында көңiлшек, жесiр əйел Тəнтiбала өмiр қызығын осындай кештерде салған əннен таппақ па, қосарланып отырып, бар көкiрек күйiмен ағытылушы едi. Табиғат еңғұрмаса осы жағынан iштарлық жасамайын дегендей бұларға бiраз дауыс та берiптi. Олар əн шырқаса, тар үй ен далаға ұқсап, адам буынан, тер исiнен қолқаны қапқан қапырық кең дүниенiң қоңыр салқын самалындай рахаттандыратын.

	Мiне, осындай шақтарда есiк жақта от жағып, қазан қайнатып жататын Өркенай да берi жақындаңқырап, кəдiмгi сау күнiндегiдей күлiмсiрей əн салған əйелдерге сүйсiне қарап тұрушы едi. Ешқандай ауру белгiсi жоқ ұстамды тұрысы, от қызуы шалған жүзiндегi əлдене айтқысы келгендегiдей реңкi Ұланға ерекше ыстық шалынар едi. Оның əнге сүйсiнген осы қалпын Ұлан мықтап жадында сақтаған.

	Дауыс тоқтағанда жас балаша ыржалақтай күлiп, бет-жүзi одан сайын шатынай жарылып, əлдене айтқан болады. Оны ешкiм ести қоймайды. Тек əлдебiреу қарт ананың осы ымын байқап, «Шеше, о не дедiңiз» деп, сұрап қалса, тап осындай шақта тамағы кептелiп қалғандай, жарықшақ даусын əрең икемге келтiрiп, сөйлей бастайтын:

	– Баяғыда жас күнiмiзде өңкей қыз-келiншектер өздерiңдей бозбалаларға «Қайнақи-қатқай» деген əн айтушы едiк.

	Мұны естiп, онсыздажелбiтiпотырғанерадамдар Өркенайдың мынадай сау қалпына тiптi риза бола көтерiлiп кетушi едi.

	– Ай, шеше, шеше! Тап сол əнiңiздi қазiр шырқап жiберiңiзшi.

	– Шеше! Ұлы сөзде ұят жоқ деген. Кəне, кəне, шырқаңызшы, сол əнiңiздi. Бiз де естиiк те, – десетiн.

	Өркенай мұншама қолпаштаған жұрт назарынан жарылып кете жаздап, сүйек-саяғы осы қошеметтен де саудырап түсердей сылқ-сылқ етiп күле беретiн. Бiркелкiлiк жоқ, бiр буыны екiншiсiне қайшы қырық құрақ күлкiсi бiрден тыйылмағасын отырғандар сау қалпы бұзылып кетер деген қауiппен тынышталатын. Өркенай ендi аяқ-табақтай сыңғырлап, тоқтала алмайды.

	«Дұрыстап өтiнсеңдер, шырқап та жiберер едiм» деп, тап соңғы сəтте қолпаштаудың жетiспей тұрғанына назаланған ұялшақ жас баладай сақылдай бередi.

	Өркенай осы қалпынан жиын тарағанша арыла алмайды, қазандық астына от тастай отырып, өзiне қадалған жұрт назары болмаса да анда-санда естiлер-естiлмес сылқ-сылқ күлiп қойып, екi көзiнiң ұшында терiсi шытынаған қалпын ақыр соңына дейiн сақтайды. Осылай көңiлiнiң бiр көтерiлуi сол кешке ғана емес, бiраз күнге азық.

	Өркенайдың сау адамдай күлiмдей қараған кескiн-келбетiн Ұлан басқа уақыттарда да байқайтын. Оны қиялына араластырса, осындай қалпында ғана көредi. Батырлар қиссасының қаһарманы Ұлан ерлiгiн Өркенай сондай сау қалпында тамашалайтын. Бұл суреттi көз алдынан өшiрiп алмай, кейде оның жiбек белбеу байлаған толықсыған қыз, жас бойжеткен күйiнде жiгiттерге арнап, «Қайнақы қатқай» əнiн аспандата шырқап салғанын көргiсi келедi. Бiрақ оған қиял өресi жетпейдi. Қандай да бiр қызды жiгiттерге арнап əн салған күйде елестетсе, ол Өркенай еместей. Өркенайдың үстiндегi шоқпыт темiр қолмен жұлқыласаң да сыпырылмастай, бетiндегi əжiм де сондай, о баста бiрге туып, жаратылып, одан ажыратуға қиял екеш қиялдың да шамасы жетпестей.

	Иə, кейде Өркенайдың да əн салатыны бар. Тек ол айналаны жаңғыртатындай ашық дауыс емес, ызың ба, жоқтау ма, не екенiн айырғысыз ұзақ-сонар бiр ыңыл едi. Ұлан оның тек кей сөздерiн ұстап қана əн екенiн айыратын.

	Мұндай ыңыл аңыздағы ауыр қол жер қайыстырған майдан үстiнде əуез боп жарытпайды. Ұлан оған шындап əн шырқатқысы келедi. Тек қиял күшiмен иiп əкелгенде əн емес, қызы Қалиманың таяғынан жығылған сəтте ащы айғайға басқанына ұқсап кетедi де, Ұлан дүр сiлкiнiп, бəрiн аулаққа ығыстыруға əрекеттенедi. Өзi тiлеп алған сурет бiрден өше қоймай, аза бойын қаза қылып, бiраз берекесiн кетiредi.

	Сөйткен Ұлан қазiр сəби тəнi езiлiп, қанаты қайрылған күйде. Соңғы күндерi тiзесiнiң ауруы тəулiк бойы шырқыратып, жалғыз жұбанышы қиялдан да əлсiн-əлсiн қол үзiп кетедi. Тек бiржола айрылмайды. Түр-түсiнен сабырлылық, ақыл-ой, даналық байқалатын мына Едiгенi əке-шешенiң шақыртуынан қатты үмiттенiп, елегiзiп едi. Бұл асықпайтын сияқты. Бəтжан қайнатқан шайды ғана күтiп, соған iштi сықап алғасын жөнiне жүре беретiн сияқты. Ұлан жаққа қарайтын да ойы жоқ. Тек кеше, бұрнағы күндерi ғана күс басқан жұмсақ алақанымен Ұланның тiзесiн сипалап көрген. Мардымды ештеме айтпаған.

	«Алмас саламын», тағы ананы-мынаны дайында деген сөздерiн ғана естiдi Ұлан. «Алмас саламын» дегенiн қанжар саламын деп ұғып, бiраз қобалжып едi, əке-шешенiң жайбарақат түрiн көрiп қана саябырлады.

	Шай үстiнде Əбдiраш келдi. Ол Едiгеден төменiрек отырып, Бəтжан шай құйған кесенi аузына жақындатып, дастарқандағы бауырсақты азсынған пiшiнi бардай налыған күйде едi. Оны сөзге тартқан Едiге:

	– Колхоздарыңыздағы əлгi пəленiң басылатын уақыты болды ма, қалай?

	– Əй, ақсақал-ай, – дедi де Əбдiраш қолын бiр сiлтеп, ештеме айтпастан тағы үнсiз қалды. Едiге оның бұл үнсiздiгiн қанағат тұтатын емес екен.

	– Өзi не болды? Аудан əлгi Рəштi қайта орнына қойды ғой.

	Ендi оның Сапардағы шатағы не?

	Бiр қияңқылығы ұстағандай Əбдiраш бiрден жауап бермедi. Бiр кездегi Сапар, Рəш жөнiндегi өз болжамдарының мұншалықты расқа шығуы Əбдiраштың басына соққыдай тиген. Ендi алыс ауылдан көшiп келген, колхоздың iшкi жайынан хабары аз мынау адамға бұл солай деп қалай айтар? Секемшiл Əбдiраш өз басын да сүттен ақ, судан тазамын дей алмайды. Ақ жүрiп, адал бастым дегенмен iздеген адам бiр пəленi таппай қоймайды. Осы жазда төккен арағының құнынан да тез арада құтыла қоюына күдiкпен қараушылар көп. Колхоз игiлiгiнiң бiр пұшпағынан опырып, орнын жаба салды ғой деп айтушылар да бар. Əбдiраш кезiнде арақтың төгiлгенi анық, дүкеннiң еденiне исi сiңiп жатыр, бiр жеңiлдiк болар ма екен деп, өзi бағынатын аудандағы тұтынушылар қоғамының бастығына барып едi, тəкаппар жас қазақ жiгiтi «мен ештеңе бiлмеймiн, шашқан дүниеңнiң орнын толтырасың» деп тұрып алды. Шыны ыдысқа құйылған нəрсенiң белгiлi бiр мөлшерiн жоспарлы шығынға жатқызатын заң барын ол айтпаған, Əбдiраш бiлмеген. Сөйтiп секемшiл басы ешқандай алармандыққа бармай, Сапардың өзiне жасаған рақымшылдығын да қабылдамай бəрiн ақы-адал жолмен төлеп едi. Солайы солай. Бiрақ осындай талайы мол таралғысыз кезеңде кiлтшi Əбдiраш колхоз игiлiгiнiң басы-қасында жүрiп, өзiн пəле-жаладан аулақпын деп қалай айта алар? Осының бəрi мұның еңсесiн түсiре беретiн. Едiгеге бiрден жауап бермеуi де содан. Сəлден соң ғана шешiлдi.

	– Бұл шатақ Рəш пен Сапар арасындағы шатақ емес, бүкiл колхоз үшiн шатақ болайын деп тұр. Рəш ауданнан прокурор шақыртыпты, үлкен сот болады дейдi, ал ендеше бiлгiңiз келсе.

	– Сонда Сапар не, бiрдеменi жеп қойған ба?

	– Жегенi бiр бөлек, о пəленiң Рəштiң өзi жоқта оның отбасына көрсетпеген қорлығы бар ма? Ал Рəштiң əйелi, осы екi жылда кiмнiң үйi не iшiп-жедi, кiмнiң үйiнде қандай мал сойылды, соның бəрiн тiзе берiптi ғой. Анау бiздегi Калугин деген мұрты қауғадай диiрменшi орысты көрiп пе едiңiз, ол Рəштiң ежелгi жолдасы. Ол диiрменшiге де Сапар тiзесiн батырған. Əрi Сапардан осы екi жылда естiмеген сөзi жоқ. Мiне, ендi соның көмегiмен, аудандық инспекторлардың көмегiмен Рəш осы күз бойы колхоздың барлық бүге-шiгесiн тексертiп, құлындағы тiсеу, құнандағы сақауды шығарды. Прокурордың келетiнi де содан болса керек.

	Əбдiраш бəрiн сап-сабымен айтып, кесесiн дастарқанға қойды да, шалқалай отырды. Қазiр колхоз жайын былай қоя тұрып, əңгiменi ауру балаға бұрмақ едi, Едiге жаңағы Əбдiраш сөзiне қанағаттанбағандай жалтақтай бердi.

	Үй ыстық, төсекте жатқан Ұлан көбiне Едiгенi бақылайды, Сапар, Рəш шайқасы жөнiндегi сөз мұның құлағын сарсытып болған. Тек осындай шырғалаң iстер өзiн емдеуге келген мына сөзi мен мiнезiнде мұны тосырқатар ерекшелiктер көп Едiгеге қалай əсер етедi, мiне соны көргiсi келедi.

	Шай iшiлiп бола берген кезде Едiге:

	– Бəтжан кешегi құйрықты үйге кiргiзiп қойдың ба? – дедi.

	– Иə, Жəке, кiргiзiп қойғам, – деп Бəтжан ұшып-қонып жауап бердi. Шалдың дастарқанды жинатып, iске кiрiсуiне асығып, шыдамсызданып отыр. Осындай күй Əбдiрашта да бар. Бiрақ Едiге соңғы кесе шайын соншама ұзақ сораптады. Колхоз басшылары жөнiндегi естiгендерiн сараптап отырғандай. Аздан соң кеше өзi айтқан жез сымды сұрады:

	– Ол да дайын, Жəке, – деп Бəтжан орнынан тұрып, пештiң артынан кере қарыс сап-сары жез сымды əкеп, кесесiн əлi төңкермеген Едiгенiң алдына тастады. Едiге оған үңiле қарап, сұрағаным осы ма едi дегендей сары жезден көз алмай тағы бiраз тұқырды. Ақыры ол кесесiн қойғасын Бəтжан:

	– Iшiңiз тағы, Жəке, iшiңiз, – дедi. Оның «болдым» деген ишаратынан соң дастарқанды тез жиды. Едiге жiңiшке ағаш, пышақ, қайрақ алдырды. Сары жездiң бiр жағын ұзақ қайрап, үшкiрледi де, ағаштан оған сап жонып, бiз жасады. Бiз дайын болғасын да оның ұшын мəсiсiне, терi шалбарына, алақанына үйкелей бердi. Бəтжан берген кендiр жiптен жарты қарыстай кесiп алып, оның бiр ұшын бiздiң басымен əбден жаныштап, ұлпадай еттi. Қолының əрбiр қимылына кiрпiк қақпай қадалған Əбдiраш пен Бəтжанды байқамағандай қалтасынан ақ орамалын алып, оның бiр пұшағындағы кiшкентай түйiншектi күс басқан салалы саусақтарымен асықпай шештi. Онда шөкiмдей ғана аппақ ұнтақ бар екен. Соған кендiр жiптiң күлтеленген ұшын бiр тигiздi. Əбдiраш секем алып қалды:

	– Ақсақал, көп болып кеткен жоқ па? Едiге көкшiл көздерiмен ата қарады.

	– Бұл аз емес, мұнымен айдаһарды жайратуға болады.

	– Бала онда тiптi көтере алмайды ғой, ақсақал-ау.

	– Сенiң балаң көтере алады деген кiм бар? – деп, Едiге көкшiл көздерiмен Əбдiраштың жанын ауырта тiптен жаман қадалды. – Мұны дерт көтередi.

	Əбдiраш астыңғы ернiн тiстелеп үндемедi. Едiге осыдан бiрер күн бұрын өзi басын жеген бестi қойдың қазандай құйрығын алдында дөңгелентiп отырып, жылтыраған беткi қыртысын тұтас үлкен пышақпен жұп-жұқа етiп кесiп алды. Ендi ғана осы үйде ауру бала барын сезгендей Ұланға бұрылды. Онысы баланы əзiрле дегенi екен. Бəтжан құрақ ұшып, Ұланның астындағы көрпесiн жазып, жастығын оңдап, өзiн шалқасынан түзу жатқызды.

	Ұлан өз басына қандай азап төнгелi тұрғанын сезбедi. Едiгенiң қолынан əлi күнге еш жаманшылық көрмеген. Көрпе тисе шар еткiзетiн оң тiзесiнiң iсiгiн сипалағанда да ол ауру тiлiн бiлетiн адамдай Ұланды қыңқ дегiзбеп едi. Қазiр де əкесiне оқты көзiн қадағаны болмаса, мұның өз басына деген тек жақсы пиғылы бардай. Бар сұмдықты ол Едiгенiң сары жезден жасалған бiзi шыбын қонса шырқырататын оң тiзесiндегi iсiктiң ең бiр қоңырқай тартып көлкiлдеген тұсынан бойлап кiрiп сүйегiне жеткенде бiр-ақ бiлдi. Аяқ-қолын бар имандарын айтып тұрған əке-шеше əрең ұстап тұра алды. Пышақ тигiзiп емдегенде еттi ауыртпау үшiн жiберiлетiн дəрi Едiгенiң қолында қайдан болсын. Он бiрге толмаған Ұлан үшiн мынау қоржынына өмiр бойы арылмас қорқыныш сап берер алапат азап едi. Қара қан толған тiзенiң қорлығы мұндай шаққа да жеткiзер деп, ол ешқашан ойламас едi. Шырқыраған даусы əке-шешенiң құлағын тұндырды. Сонда да қалш-қалш еткен қолдарымен баланы мықтап ұстап, жiберiп алсаңдар пəле болады деген емшi сөзiн ұмытпай қарысып бақты. Едiге аяусыз жездi сүйекке дейiн жеткiзiп, суырып алды да, орнына кендiр жiптiң ақ ұнтаққа тигiзiлген ұшын салды. Сыртынан қой құйрығының жұқа қыртысын орап, қалың шүберекпен бiрнеше қабат етiп таңып тастады.

	Оқығаны жоқ, тек тəжiрибесi, икемi, батылдығы бар Едiгенiң кiшкентай баланың тəнiне темiр жүгiртiп, жасаған бұл дөрекi емi Ұланға жылдай ұзақ көрiндi. Темiр тордың iшiнде тарс жарылардай торғай жүрегiндей кiшкене жаны отқа шыжғырылып, өмiр, дүние опасыздығын танып үлгерген естияр адам болса бүйткен тiрлiктен гөрi одан өз еркiмен сытылып шыққанды тəуiр көретiндей халге жеткенi анық.

	Емшiнiң əрекетi тоқтағасын да Ұлан бiрден басыла алмады. Аяғына сары жез қадалған емес, əлдекiм төбесiнде əңгiртаяқ ойнатқандай басы да ауырды. Аспан жерге түсiп, жер аспанға шыққандай Ұланның көз алдында дүние əлем-тапырақ болды да қалды. Бiрер сағат өткенде ғана Ұлан саябырлады. Тек ауық-ауық тiзесi қатты шаншып, шар етiп дауыс шығарады. Тап осыдан айызы қанғандай Едiге буын-буындары босап, состиған Бəтжан мен Əбдiрашқа сұқ саусағын көтерiп:

	– Əне, əнеки көрдiң бе? Дерт пен дəрi бiрiмен бiрi аңдысып тұр. Бiрiн бiрi қалай аларын, қалай айқасарын бiлмей тұр. Олар өзара тоғысып айқасқанда бала аздап қиналады. Бiрақ ол ештеме емес, – деп қояды.

	Шынында да кешке қарай Ұлан тоқтаусыз жылады. Тiзе қайта ушыққандай қатты ауырып едi. Манағы бiз шаншығандай болмаса да, бұл да сəби тəнiне бiраз қасiрет əкелдi. Бұл кеште Əбдiраш пен Бəтжан Ұлан қасынан кеткен жоқ. Басқа балалар жайына қалды. Тек Өмiртай ғана төсек басына асылып, əке мен шеше халiн өз басынан өткерiп тұрды. Едiге таңертең келемiн деп кетiп қалған. Бəтжандар үшiн нағыз қиын шақ ендi туды. Бала көз алдымызда жазым бола ма деп қиналды. Қожа, молданы көрiп өскен бұлардың аузынан күбiр-күбiр сөз, құдайға, аруақтарға жалбарыныс үзiлмедi. Тап осындай шақта бұларды тастап кеткен Едiге де сұйық жандай көрiндi.

	Жатын уақытында ғана Ұлан қайта саябырлады. Ұланның бұл тыныштығына əке-шешенiң көздерi сенетiн емес. Ауық-ауық тiзесi шаншып бала дыбыс берген сайын тұла бойларынан дiрiл жүгiредi. Бұл түндi Əбдiраш ұйқысыз өткiздi. Таңға жуық Ұлан дамылдағанда аздап көз шырымын алысты.

	Едiге дəл таңертеңгi шай уақытында келдi. Басын көтерген Ұланға қарап, сойдиған сары тiстерiн көрсете күлiмдедi. Жүзiнде жылу жоқ, тек кекесiн отын шашқандай мына түрi күлiмдегенi де емес, Ұланның тағы бiр жанды жерiне тiс салып, байқамаққа оңтайланғаны сияқты. Балаға бауырмалдығы ғана бар бос белбеу əке-шешеге айып тағып, мазақ еткен түрiн қасақана əлденеше құбылтып, олардың зықысын шығарғысы келе ме? Əбдiраш емшi немқұрайдылығын жақсылыққа жорып, солай бағаламақшы едi, оған iш түйсiгi ырық бермедi. Түнi бойы көз iлдiрмеген қауiп пен күдiк емшi келгенде де жеңiлеймедi. Кешегi дəрiнiң уытын не деп бағалар екен деген шыдамсыздық алқымынан алған.

	Едiге калошын тастап төрге шықты да, Ұланның көрпесiн сыпырды. Тiзеге таңылған ақ шүберектен төмен аяғының басына дейiн жауып кеткен қап-қара қанды көрiп:

	– А! – деген бiр дыбыс бердi. Əбден берекесi кеткен Əбдiраш пен Бəтжанның жаны мұрындарының ұшына келдi. – Ал, кəне балаға бiр жүйрiк ат, қолына қатқан қайыңнан сойыл берiңдер.

	Əке-шешеге бұл сөздiң де мəнi бiрден жетпедi. Едiге Ұланның тiзесiне таңылған шүберектi шешкенде кешегi қой құйрығының бiр елiдей қыртысы қап-қара боп, қабыршықтанып қалыпты. Оны көргенде Бəтжан мен Əбдiраштың жүзi шыдамады. Ұланда тiзе жоқ, оның орнына қап-қара боп ұйыған қан көрiндi. Тiптi төмен аяғының басына дейiн жуып кеткен қан. Əрi бұрынғы iсiк жоқ, тек аяқтың қаңқасы қалуында не жақсылықтың барын бiрден түсiне алмай Əбдiраштар емшiнiң жағдайды ашып-айырып айтатын сөзiне жете алмай дiлгiр болды.

	– Жəке-ай, мынау не? – деп, аяғын əрең басып тұрған Бəтжан шыдамсыздық еттi.





– Бұл дерт. Кешегi мен салған дəрi сол дерттi айдап шыққан. Баланың жанын қинаған дерт мiне, сыртқа шығып ақтарылып жатыр, – деп Едiге сұқ саусағымен нұсқап едi. Ол тiзесiн нұқып қалардай көрiп, Ұлан селк еттi.

	Сонда да оның тiзесiн көлкiлдетiп, күннен-күнге көбейiп, iрiтiп, шiрiтiп бара жатқан қара қан бұл жолы кетiп болмапты. Он күндей өткенде Едiге осы емiн тағы қайталады. Ауыр азап, сары жез, ақ ұнтақ дəрi, қап-қара қан Ұлан басына бiржола жазылып қойған пəленiң алуан түр-түсiндей. Ұлан екiншi ретте де əрең көтердi. Ендi бiржола тауы шағылып, қанаты қайрылғандай буыны қатпаған бала тiзесi ауырса да, ауырмаса да жылай беретiн дағды шығарды. Бұрынғыдай ұзақсонар қиял да жоқ, бəрi үзiк-үзiк өз еркiнен тыс келiп-кетiп жатқан аласапыран бiрдеме сияқты.

	Ендi мүлдем аяғы ауырлап, бүгiн бе, ертең бе деп отырған Бəтжан да бəрiнiң қасқабат келгенiне қиналып, ауық-ауық жылап алатын. Тек iштегi жан иесiн ойлап, өзiне-өзi қуат берген болады. Қас қылғандай тап осы күндерi колхоз бастығы Рəш шақыртқан прокурор келiп, жұрттың берекесiн алып жатқан. Əбдiраш таңертеңнен, түн жарымға дейiн кеңсе жақта. Прокурор өзi тексерген мəселенiң көбiнде бiр уыс кiлт ұстаған Əбдiрашқа соқпай өтпейдi. Оның қолында кiрiс-шығыс есебi, арпа, сұлы, азын-аулақ ет – бəрi неше қат қағазға түсiрiлiп, мұқият сарапталып шыққан. Прокурордың əсiресе көп шұқшиғаны Əбдiраш көздiң қарашығындай сақтап келген Сапардың жазба нұсқаулары. Онда анаған, мынаған келiлеп ұн, бидай, немесе ет беру туралы шылым орайтын қағаздың пұшпағына, газет жыртындысына сиялы қарындашпен арабша жазылған жазулар. Сапар бала кезiнде əке-шеше күштеп оқытқан молдадан ғана арабша төте хат таңбаларын жадында сақтапты. Сонысын осы күнге дейiн жаратып келедi. Мiне, сол бiлiмi де бұған қарсы дұшпан қалдырған белгiдей өзiне оқ боп атылуда. Прокурордың анықтауынша бұл жазбалар Сапардың жетiм-жесiрдi мүсiркеген адамгершiлiгiн емес, жақын-жақыбайларға бүйрегi бұрған, өз есебiн түгендеген бiр жақты əрекетiн ашып берген. Прокурор əрбiр жыртынды қағазда аты аталғандарды шақыртып, оның кiм, Сапарға, колхозға қандай қатысы бар, үйiне кiргiзетiн кiрiсi қаншалық екенiн де тексерiп, осы шындықтың түбiне барған сайын ұңғыды. Бас асыраушысы соғыстан қайтпаған, жетiмдiгi де, жесiрлiгi де, жоқшылығы да көрер көзге анық үйлерден кiсi шақыртқанда олар турасына басып, Сапардың жағдайын одан сайын қиындата түстi. Соңғы екi жылда колхозда егiн шығымдылығы да айтарлықтай емес.

	Қазiрде ауылда қай адамның аузында да прокурор, Рəш, Сапар, диiрменшi орыс Калугин, Сапардың сүйiктiсi, бұл күнде бас бухгалтер боп, желке жүнi күдiрейген Сəңке. Əр үйдiң отының басында, көшеде жолыққан екеудiң арасында, көп жиналған жерде тек осылар туралы əңгiме айтылады. Алғашқы күндерде-ақ Рəштiң шоқтығы көтерiлiп, Сапарды мойнынан бiр-ақ қайырғанын жұрт таныған. Себебi аудандағылар Сапардың емес, Рəштiң жағына қисайып, шаруашылық тiзгiнiн соған бердi. Ендi ол да оңай тентек емес екенiн күннен-күнге көрсетуде. Бұл жөнiнде Əбдiраштың күнi бұрын айтып жүрген күдiгi айна-қатесiз келдi.

	Рəш бiржола оралғанда Сапар оны тым парықсыз қарсы алды. Ол есiктен енгенде бұл орнынан да көтерiлмептi. Оны қой, алғашқы сəлемдесуден соң, «жөнiңiзге жүре берiңiз, бұл колхозда сiзге орын жоқ» дептi. Рəш осынша уақыт қалада жүрiп, ұстаз алдын көрiп, ананы-мынаны түйсiнгендiгi ме, əйтеуiр алғашқыда тəрбиелi момақан шəкiрттей əдеп сақтап, қарсы ештеме айтпаған. Жалғыз-ақ ауданға барып қайтуға ат сұрайды. Сапар оны да бергiзбейдi. Рəш бiреудiң жекеменшiк биесiн мiнiп кетедi.

	«Сапарды сен орныңда қала бересiң деп, аудан жақтан құтыртқан бiреу бар». Өйдеп Сапар ешкiмге айтқан жоқ, тек жұрттың пайымдауынша солай. Əйтпесе азуы алты қарыс Рəшқа бұлай кесе-көлденең тұрып несi бар едi.

	Əрi күйеуiнiң алдында кiнəсi көп, соны жуып-шаю ендiгi тiрлiгiнiң қамы Мағрипа Рəштiң тапсырмасын керемет мұқияттап орындаған. Мұның жазбаларына қосымша түсiнiктiң мүлдем керегi жоқ. Айы, күнi, адамдардың аты-жөнi бəрi сайрап тұр, колхоздың екi жылдық өмiрiнiң бұдан артық шежiресiн жасау қиын да бəлкiм. Оған Рəштiң сенбеске амалы қайсы. Əрi анау соғыс күндерiнен берi де өз көкiрегiне оқ атып келген Сапар қаскөйлiгi, Алуаға байланысты жайлар, бəрi кезек-кезегiмен есiне түсiп, мұны шектен шығара ширықтырған. Сапардың өзiне жасағанын түнде түсiнде де санап жататын. Баяғыда Мəрəйiмге аудандық партия комитенiң бюро мəжiлiсiне қарай жөн сiлтеп, жол көрсеткен де осы екенi бұл шаққа дейiн анықталып үлгерген. Жалғыз Рəш емес, оны жұрттың бəрi бiледi. Жасаған ерлiктiң бүге-шiгесi адамның iшiне сия ма, оған Мəрəйiмнiң өзi де себепкер...

	Сол... сол... тағы, тағы. Мұндай iстердiң талайы тiзбектелiп, күндiз де, түнде де Рəштiң миынан зуылдап өтiп жатты. Жасаған қортындысы бiреу ғана, тасы өрге домалап тұрған шағында өзi соқтыққан бұл Сапарға қарсы осы кезеңдi пайдаланып, не əрекеттен де тайынбау. Бiр кезде Рəштi сырттан келген адам деп, ернiн шүйiретiн. Мүмкiн, мейманасы асқан Сапарға өз туған ауылындағы тiрлiк тақиясы тарлық еткен шығар.

	Калугиннiң əншейiндегi екi шоқ шеңгелдей дүрдиген мұрты қазiрде көл жағасындағы құрақша желп-желп етедi. Ол көпшiлiк жиналған жерде аузы-басымен əлдекiмдердi мазақтағандай неше түрлi қимыл жасайды. Даусы естiлмейтiн алыстағы адамға солай көрiнушi едi. Ал дұрысында Сапар қылығын ашына сөйлеп тұрғанын бəрi де аңғаратын. Соңғы кезде əйелiнiң ауруы қатая түскен ол мүлдем шамданған. Ендi iздегенге сұраған дегендей Рəш мұны қосаққа алып, қолына қатқан қайыңнан шоқпар бердi. Аяқ басқан сайын қамшы үйiретiн Сапар қылықтарын, анау-мынауын жұрт ұмыта беретiн. Тек сүйектен өтер iрiлерi ғана есте. Ал Калугин Сапардан естiген сөздерi мен көрген жəбiрiн түк қалдырмай жiпке тiзiптi. Қараңғы қазақтай емес, əрбiр ұсақ-түйегiне дейiн үлкен мағына берiп, оны прокурорға оқыған сауатты адамның тiлiмен Сапарды мойын бұрғызбастай мəнерлеп жеткiзуi таразының Рəш жақ басын мүлдем ауырлатқан.

	Ал Сапар өйте алған жоқ. Прокурор алдында ол мүлдем боркемiк адам болып шықты. Кешегi ауыл-аймаққа, қатын-қалашқа көрсеткен қайраты мұнда жүрмесiн бiлдi ме, жоқ аудан басшылары өзiнен терiс айналғасын арқа сүйер таянышы жоқтығы рухын түсiрдi ме, кiм бiлсiн. Əйтеуiр бас қорғауға дəрменсiз қол-аяғы қалтырауық сорлы адамдай өз тiзгiнi өзiнде болмай бiржола құрдымға батып бара жатты. Жазық маңдайының қыртысы молайып, ұрты салбырап, желкесi күдiрейiп, аз күннiң iшiнде шөгiп кеттi. Шегiр көздерiнiң уыты ғана өзiнде. Ол да прокурорға қадала қарағаны болмаса ештеме бiтiре алған жоқ. Сыртқы қабы сылынып, iшiндегi қуыршақ бейнесi қалғандай Сапар бұл күндерi жұрт көзiне мүлдем бөлек көрiнетiн едi. Əбдiрашқа да солай көрiнген. Бiрақ жаны кетiп, қабығы қурап үлгермеген жыланның да уы болады екен. Тап осы сəтте Сапар сол уымен Əбдiрашты да қалпақтай ұшыра жаздады.

	Сапардың бiраз игiлiктi талан-таражға салғаны да анықталып қап едi. Пышақ алқымға тiрелген қысылтаяңда Сапар суға батқан тал қармайдының əрекетiн жасады. Өткен жазда Əбдiраш үлкен шыны арақ төккенде колхоз есебiнен екi центнер астық сатуға рұқсат бергенiн айтты. Бұл дəлелденген күнде де Сапар басына айтарлықтай жеңiлдiк əпермес едi. Тек жетiспеген астықтың екi центнерiне ғана Əбдiрашты ортақтастырар едi. Алғашқыда солай болды да. Өз iсiне сақ, секемшiл Əбдiраш төккен арағының құнын адал ақы, маңдай терiнiң есебiнен төлеп жүргенiн қасақана жұрт көзiне көрсете iстеп едi. Тексеру барысында мұның пайдасы тидi. Екi-үш күн ұйқыдан айрылғанмен Сапардың бұл жаласынан толық ақталып шықты.

	Бұдан құтылып, əрi қоймадағы игiлiктiң кiрiс-шығыс есебiнен əзiр мiнi табылмаған Əбдiрашты осы тұста тосын пəле тағы етектен iле жаздады. Бұл жолы Əбдiраш шынымен-ақ қипалақтады. Сенi қайтсек те құтқармаймыз деп төңiрегiн пəле торып жүргендей көрдi. Жалғыз мұны емес Дүйсекештi қоса.

	Рəш оқу бiтiрiп келерден сəл бұрын Дүйсекешке бригадир Жаманқұл колхоздың бес центнер ұнын тарт деп, диiрменге жiбередi. Күзге салым уақытта диiрмен босамайды. Əркiм азын-аулақ бидайын тартып алуға диiрмен басында екi-үш күннен кезек күтiп жатады.

	Дүйсекештiң кезексiз жiберiлетiн колхоз ұнын тартуға баратынын естiген Əбдiраш оның соңынан жұртқа бiлдiрмей үйдегi екi-үш центнер бидайын өткiзiп алмақшы едi. Дүйсекешпен алдынала келiскен ол өз астығын диiрменге апарса, Дүйсекеш бiр жақтан ұн тартып, екiншi жақтан оны əлдекiмдерге сатып жатыр екен?

	– Дүйсекеш-ау, мынауың не, колхоздың ұнын сатып жатқаның?

	– Жаманқұл бес центнердей ұн сат деп едi.

	– Таста! – деп Əбдiраш ақырып қалды. – Жаманқұл өзi сатсын керек болса. Өле алмай жүрсiң бе, таста мынауыңды, сатпа ешкiмге.

	Əбдiраш оған табанда тыйым салды. Сонда да жетпiс килограмдай ұн сатылып қойыпты. Дүйсекеш колхоз ұнын тартып болғасын арбаға тиеп əкеттi. Əбдiраш өз бидайымен қалды.

	Күн кешкiрiп, диiрмен маңы алакөлеңке едi. Қолында бiр жапырақ қағазы бар Калугин Əбдiрашқа келiп «iнiң жаңа бес центнер ұн тартып едi, ол кетiп қапты ғой, сен қол қоя салшы», – дедi. Дүрiлдеген диiрмен, ышқынып аққан су қасында, беймезгiл уақытта Əбдiраш ештеменi ойлаған жоқ, қағазына қол қойып бердi. Дүйсекештiң тартқаны бес центнер ұн екенiн бұл да бiлетiн. Дүйсекеш малда едi. Мұның оқыған оқуы агрономдық болғанмен, ол жылдары мамандығың солай екен деп қарап жатпайтын. Оқыған деген ат жеткiлiктi, кез-келген ат үстi жұмысқа жiбере беретiн. Ескi құдалықты қайта жаңғыртқан күйеу баласына Молдамұрат та болысты ма, əйтеуiр Дүйсекеш сол кезде жаз жайлау, қыс қыстаудағы қойдың есепшiсi едi. Малдың көшi-қонында салт басы əрдайым бiрге жүруге тиiстi. Ауылда əлдебiр шаруамен жүргенiнде Жаманқұл адам жоқтығын сылтауратып, оны ұн тартуға пайдалана қойып едi. Дүйсекеш те Жаманқұлмен терезесi тең, бұл да белсендi. Тек жастығынан шығар, Дүйсекеш оның бiржолғы өтiнiшiне көне салған.

	Қой отарларының Балқаш құмындағы қыстауға қарай көшiп жатқан кезi. Дүйсекеш қоймен бiрге солай қарай кете барды. Одан берi үйге қатынаған да жоқ. Мiне, қыс ортасында ауылдағы тексерiс үстiнде Əбдiраштың Дүйсекеш үшiн қол қойған сол қағазы сопаң етiп шыға келдi. Əбдiрашты прокурор шақыртып, темекi түтiнi мен адам буынан бас айналдырардай қапырық болып кеткен Рəштiң кабинетiнде одан жауап алды.

	– Мынау кiмнiң қолы? – деп сұрады прокурор бiр жапырақ қағазды көрсетiп. Əбдiраш оны айналдыра қарап əрең есiне түсiрдi.

	– Менiң қолым.

	– Демек, сен немере iнiң Дүйсекештiң 27 қыркүйек күнi колхоздың он бес центнер астығын диiрменге тартып, оның он центнер жетпiс килограмын жеке адамдарға сатқанын мойындайсың ғой.

	– Қайдағы он бес центнер, айналайын-ау, оның тартқаны бес центнер ғана, сатқаны жетпiс килограмм, ол жетпiс килограмның ақшасын түп-түгел кассаға тапсырған. Оған сат деп ана Жаманқұл айтты. Мен сатпа, деп тыйым салғасын ғана қойған ол. Ал он бес центнер дегенiңiз қате.

	– Доскеев жолдас, ақымақтанбай турасына көшiңiз. Iнiңiздiң он бес центнер астықты диiрменге тартқанын өз қолыңызбен растапсыз ғой.

	Сұңғақ бойлы прокурордың аппақ таза өңiнде бұлқан-талқан ашу төгiлiп келе жатыр едi. Одан емес, Əбдiраш өзi қол қойған мына қағаздағы цифрдың өзгерiп кеткенiнен шошыды. Қағазды прокурордың қолынан қайта алып, мынау он бес емес, бес болатын, бестiң алдына бiр таяқшаны қоя сап, он бес қылған бiр арамзаның iсi деп, Əбдiраш азар да безер бас сауғалауға көштi. Талай құқайды көрген прокурорды сендiру мүмкiн емес едi. Калугиндi шақыртқанда ол да тартылған ұн бес центнер болатын, мынау цифрды бiреу өзгерткен деп, Əбдiраш сөзiн жақтады.

	«Əрине, Сапардың нұсқауымен iстеген Сəңкенiң əрекетi ғой» деп, ашықтан-ашық сап еткiздi. Мұны естiгенде Əбдiраштың маңдайынан тер шықты. Калугин сөзiнiң растығында күмəн жоқ. Сапарлардан жаман тiтiркендi.

	Сапар мен Сəңкенi шақыртқанда олар тартылған ұн он бес центнер деп отырып алды, он центнер астықтың ақшасы Əбдiраш пен Дүйсекештiң мойнында дегендi беттерi шылп етпей айтты. Жаманқұл тартылған ұнның қанша екенi есiмде жоқ деп шықты. Дал болған прокурор Рəшпен ақылдасқанда ол бiр сенетiн адамым осы Əбдiраш едi, тап бұл мəселеге мұқияттау қараңызшы дептi. Рəштiң сөзi үлкен салмақ едi. Ақыры прокурор осы қыстың көзi қырауда Балқаш құмынан Дүйсекештi алдырып, оны ешкiммен кездестiрместен бiрден кеңсеге бұрып, сұраққа алғанда жас бозбала алаңсыз жүзбен бес центнер ұн тартып, жетпiс килограмм сатқанын, қалған ұн мен ақшаны сол күнi-ақ орталыққа тапсырғанын анықтап айтты. Ағалы-iнiлi екеуiнiң жауабы бiр жерден шыққан. Сонда ғана прокурор райынан қайтты. Содан берi Əбдiраш бұл науқаннан басының аман шығатынына мүлдем сенудi қойды. Жағдайды Алтынай да естiген. Дүйсекеш келiп тергеушi алдынан өтiп болғанша ол тұралап жатып қалды. Баяғыда колхоз қамбасына қамалған Месқұлға буын бұрқыратып, ыстық тамағын апарғаны үшiн ол жалғыз сүйенiшi Сарымсақ шалдың буаз биесiн əкетiп едi. Сапар да солай. Үйiнен талай рет көл-көсiр отырып, дəм татқан. Ендi мiне, көзiнiң жанарындай ержеткен жалғыз баласын өлдiге парапар етiп сипап кеткелi отыр. «Жақсылыққа жамандық, құдай-ау, бұл не қылығың» деген баяғы сөзi күндiз де, түнде де əрбiр кiрпiк қағысы сайын аузынан дұға орнына шығып жатты.

	Қазiр Сапармен бiрге бас бухгалтер Сəңкенiң де күнi қараң. Бiр кезде баласын ұрлыққа итермелеген, бұл күнде өзi жоқ кəрi əкенiң өсиетi мұның сүйегiне ойып таңба басып кеткендей. Баласының басына бұлт оралған осы шақта жұрттың ойынша кəрi əке сүйегiн салдыр-гүлдiр еткiзiп, көрiнде аунап жатыр.

	Сəңке мен Сапардың сотталатыны күннен-күнге айқындалды.

	Ауру Ұлан тыстағы тiрлiктiң аударыс-төңкерiстерiн кiрген-шыққан кiсiнiң қас-қабағынан, əйелдердiң от басындағы отыз ауыз сөзiнен там-тұмдап ұға берген. Əкенiң де бұрынғыдай оң шырайы жоқ. Ұланның əлем-жəлем қара қан қатқан тiзесiне қарағанда да көңiлi басқа жақта сияқты. Көз алдындағының бəрi мұның санасына жетпей кеңседе прокурор алдында көрген не түрлi адам жүзi, шырайы, сыңайы, қимыл-қозғалысы, сонда естiген айып, ақталу сөздерi мұның басын шырмап тастаған екен. Iшi бос қаудырлақ тондай əкенiң өз болмысы да сарқылып, бiржола илектенiп қалар шаққа жақын. Екi қабағының ортасынан терең ор қазылып, басы қақ бөлiнiп түсердегi алғашқы жарық сызаты сол сияқты. Жағы суалып, кiрпiктерi көзiне үймелеп, қайтып еңсесiн көтере алмас адамның халiнде. Бет бедерiне ұрланып ене бастаған ұсақ сызықтар да жыпырлап тұр.

	Ұлан қазiр өз денесiнен бiр ауырлықты сезедi. Бұл жалғыз мұның басындағы хал емес, айы-күнi жетiп отырған шеше, үйде, дүзде де, бел шешiп еркiн тыныстар жайы жоқ əке басындағы халдың бiр ұшы екенi анық. Тiптi осы ауылдағы жұрт та бұл ауырлықты желке сүйегiмен сезiп жүргендей. Үйге бiр əйел кiре қалса қурай тырс-тырс жанған темiр пеш алдына тiзе бүгiп, Бəтжан екеуi естiген-бiлгендерiн өзара бөлiскен соң, белi қайқандап, ауыр күрсiнiп шығып бара жатады. Ер адамдар кiрсе де селт еткiзер көңiлдiлiк əкелмейдi. Əбдiрашқа ұқсап, олар да қабақтарын ашпай Бəтжан ұсынған шайды əрең алып, оны iшпей, ыстық кесеге ернiн ғана тигiзiп, жотасы күжiрейiп отыра бередi.

	Прокурордың шақыруына iлiкпеген, тексерiспен ешқандай шаруасы жоқ арбакештерге дейiн солай. Қазiр колхоз орталығында ақ-қараны ашу iсi ұзаққа созылып, бүкiл ауылды зiл қара тас етiп басып тұрғандай.

	Бүгiн де қыстың бұлыңғырлау бiр күнi. Əрi күн еңкейгесiн де Бəтжан үйi одан сайын қараңғылана түскен. Шам жағуға ерте. Едiге жаңа ғана отырып, шай iшiп кеткен. Ұланның тiзесiн шештiрiп бiр қарады да үндемеген. «Қалай бопты» деп одан сұраған да жоқ.

	Емшi кеткесiн Əбдiраш кеңсе жаққа бармаққа орнынан тұра берiп едi, есiктен енген Калугиндi көрiп, жиылмаған дастарқан басына қайта шоқиды. Қазақы Калугин төрге аттап өтiп, бос кеселердiң бiрiн «шай құй» дегендей Бəтжанға қарай өзi ысырып қойды. Пеш қасында теңкиген Бəтжан əрең қимылдады.

	– Əбдiраш, сенде тағы бiр бала болады ғой, ə? Осы осыншама көп баланы қалай асырайсың? – деп мұртты орыс екеуi де ырымшыл, сөзден секемшiл Əбдiраш пен Бəтжанды бiр түйреп өттi. Бəтжан iшiнен дұғасын оқып, терiс бұрылды. Диiрменшi қарап отырмай:

	– Осы қазақтарда бала көп болады, ал олар мына қытайларға ұқсап неге көбеймейдi? – деп тағы бiр қойды.

	Əбдiраш оның шымшыма əзiлiне:

	– Қазақта өлiм-жiтiм көп болды ғой, – деп жауап бердi. Əңгiменi колхоз орталығындағы тексерiске бұрғанда Əбдiраш басы-қасында жүрiп те аңдамаған көп жəйттi Калугин айтып бердi. Бұл науқан тек кiм не iшiп-жедi, колхоздың қанша шығыны шықты деген мəселенiң төңiрегiнде ғана емес, шаруашылықты өрге бастыруға залалын тигiзетiн мiнез-құлықтың түп-тамырына балта шабу. Ондай мiнез-құлық Сапардың тұла бойында тұнып тұр. Мысалы, Рəш соғыс жылдарындағы өз басшылық қызметiнiң де тап қазiргi жағдайға сай келмейтiнiн айтып жүр. Жаңа көзқарасты орнықтыру үшiн оған ешқашан көндiкпейтiн адамдардан уақытша құтыла тұрсақ дүние бүлiнiп кетпейдi. Мiне, бұл оқып келген Рəштiң сөздерi деп, Калугин орысша-қазақшасын араластырып, төпеп жатыр. Шынында Рəш оқудан келгелi мұның тұрмыс-салтындағы, сөз саптасындағы көп өзгерiс тайға таңба басқандай. Əнеукүнi бастықтың тер иiсi мен темекi түтiнi қолқаны қапқан кiшкене кабинетiндегi сот мəжiлiсiне Əбдiраш кiрiп қалып едi, Рəштiң сөйлеп жатқан үстiнен шықты.

	– Қоғам мүддесiнен туындайтын жағдай бұл. Бiз əлеуметтiк мəселелердi шешудi дұрыс жолға қоймай, оған сыңар езулiкпен қарай берсек мемлекетiмiз алдындағы борыштан ешқашан құтыла алмаймыз. Бiзге партиялық ар-ожданымыз қозғау салу керек. Мəселенiң түпқазығы мiне, қайда?

	Мұны Рəш прокурорға қарап айтып тұр. Көзi көгерiп, сазара қараған Сапардың одан не түсiнiп, не қойғаны белгiсiз. Əбдiраш бұрын Рəш аузымен айтылмайтын, ендi ақала, көкаласымен топырлап шығып жатқан бұл мағынасы ауыр сөздердi бiрден жадында тұта алмай, iшiнен «қайран оқу» деп қойды.

	Рəштiң сөздерi осы тұрғылас əлi де екпiндi көрiнгенмен, баяғыдай адырайған мiнез жоқ, жұрттың көбiмен кiшiк сөйлеседi. Тiптi, Мəрəйiмнiң өзiмен де жолыққан жерде жақсы амандасыпты деген қауесет бар. Тiзгiндi қолына алған күнi Алуаның күйеуiнiң кембағалдығын ескерiп, Əбдiрашты жұмсап, оның үйiне ұн да түсiрiптi. Атқа мiнбей, қасына Молдамұратты ғана ертiп, басқа да жетiм-жесiрдiң үйiн жаяу аралады. Оларға да əр-қилы көмек түрiн белгiлеген. Тiптi қашып кеткен қара ниет жырынды Месқұл мен Лəмбектiң үйiне де кiрiп шығыпты. Көрген адамдар бұрынғы Рəш жоқ деп мұның айрандай ұйыған, момақан, қамқоршы мiнезiне қатты таңырқасыпты.

	Бұл мiнез мүмкiн жақсылыққа да апарар. Бiрақ Рəш Сапар жөнiндегi iсте мiзбақпай қатыбастанып тұр. Осыдан арылса əттең.

	Өкiмет тарапынан колхоздарға көмек күшейтiледi деушiлiк те осындай сөздермен аралас-құралас жүретiн.

	Рəштiң тағы бiр өзгешелiгi өз отбасы жөнiнде де жұрттың болжамынан шыққан жоқ. Оқудан бiржола келгесiн Мағрипаға көресiнi көрсетедi деп сəуегейленген жұрт мүлдем керiсiнше жағдайдың куəсi болды. Бұрынғы Рəш болса елдiң ол сөзi айна-қатесiз расқа шығар ма едi. Кiм бiлсiн. Ал мына Рəш əйелiнiң маңдайынан шертпейдi екен. Кейбiр пысықтар Рəштiң мырза жүрегiн пайдаланып, Мағрипаны Алуаға қарсы да түртпектеп көрiптi. (Бұған Мəрəйiмнiң қатысы бар-жоғы анық белгiсiз, əркiм алып-қашпа лақап, болжал ғана айтады). Бiрақ Рəштiң қатаң тапсыруымен Мағрипа Алуамен мықтап достасып алыпты. Өз жасының кiшiлiгiне орай Алуаны ең жанкүйер апайы санайды екен. Тек Алуа бəрiне сүлесоқтау болса керек.

	Калугин дастарқан басын бiраз даңғаза еттi де, төсектегi Ұланға жақындады. Балаларға қырғиша тиетiн əдетiмен оған да соқтықпақтай қабағын түйiп, мұртын тiкiрейттi. Ұлан қауiптенсе де диiрменшi орыс оған қол тигiзетiн емес екен.

	Кеудесiн төсекке жапсырған дерт өзi үшiн кей ретте қорған екенiн Ұлан түйсiнетiн.

	Заты орыс деп, оны бiлгiр санап, Əбдiраш пен Бəтжан Едiге емiн өз тiлдерiнiң келгенiнше тəптiштеп айтып бердi. Шынында Калугин қатты ойланып қалды. Ақырында:

	– Əттеген-ай, бұл шал тым ертерек туып қалған екен, – дедi. Əбдiраш пен Бəтжанға бұл сөз үлкен таяныш едi. Əбдiраш бiр жайдан Калугинге қызғанышпен қарады. Соғыста өлген жалғыз ұлы, басына масыл сал ауру əйелi бұл адамға ешқандай уайым салмаған. Анау жылдары əйелiм ауру деп Əбдiраштан бал сұрап алып жүретiн. Қазiр оны доғарған. Тiптi əйелiнiң халiн бiреу қазбалап сұрамаса өз бетiнше айтпайтын да, əлдеқалай оның үйiне бас сұққандар төсек тартқан сұп-сұр əйелiнiң түрiн көрiп, жағаларын ұстап шығатын. Ал су жұқпас Калугин қашанғы əдетiнен танбай балаларды көрсе тым-тырақай қуып, жеткенiн шабақтай тулатып, əкетiп бара жатады. Шаршамайды да, жалықпайды. Жер ортасына келген адамның басындағы мұншама ойынпаздыққа ауыл қазақтарының əлi күнге көзi үйренiп болған жоқ.

	Ұлан осы бүгiн əке мен Калугин арасындағы əңгiме үстiнде диiрменшi орыстың бiраз бейбiт қалпын көрген. Көрпесiн ашып аяғын қарағанда да одан шошымады. Тек неге екенi белгiсiз жалғыз ұлы соғыста өлгенiн бiлетiн Ұлан бұл мүмкiн көшедегi балаларды қуып ұстағанмен өзiне иемдене алмағасын бұл не менi асырап алмаққа сұрап отыр ма деген қиялға да тiрелдi. Ауыр азаптың естен тандыра апарған бiр шиыры ма, Ұлан ол қиялдан аздап тiксiндi де.

	Кейде ұйқымен манаураса Калугиннiң өзен бойлап, жүгiрген балалар ма, жоқ əлде елес пе, əйтеуiр əлдененi жан ұшырып қуып жүргенiн түсiнде көредi. Бiрақ түс те, қиял да үзiк-үзiк. Аяғы ауырса бəрi зым-зия, тек жан азабы шеңгелдей қадалып шырқырата жөнеледi.

	Бiр ғажабы сəл тынышталса-ақ жаңа ғана көрген қорлығын сiлкiп тастағандай қиялға ерiк бередi. Бiр сəт осыдан үш жыл бұрын Калугиннiң сонау су жағасында өз диiрменiне таяу тұста балаларды қуып берiп, Шəрiптi қинағанын есiне алды. Қиялдан қиял туындайды. Судың арғы бетiнде мал өтетiн үлкен жолды қазып жатқан Дүйсекеш пен Нұрқан, кiрпiгiне дейiн аппақ шаң Дүйсекештiң бұларды қууы, Өмiртаймен бiрге мұның өзiн де əлдебiр түсiнiксiз сезiмнiң алқымынан алып жүргiзбеуi – бəрi қаз-қалпында көз алдынан өтiп жатты.

	Месқұлдың қап-қара ожар қабақтарының астындағы көздерiн де елестеттi. Қазiр ол қайда екен? Оның қайда екенiн Ұлан түгiл үлкендердiң өздерi де ашып айыра алмайтын. Тек «онда шығар, мұнда шығар» деген қауесет сөздер ғана айтылатын.

	Месқұл үлкен қамбаға қамалғанда кiшкентай қызы Күлиманың əкесiмен сырттан сөйлесiп, Ұланның қолындағы шешесi базардан сатып əкелген ойыншық атына жабысып, ол бермегесiн iштегi əкесiне шағынғаны, оның есiктiң ар жағынан Ұланға кiшiрейе сөйлеп, «бере қойшы, кейiн саған үлкен ат сатып əперемiн» деуi үлкен мағыналы оқиғалардай Ұлан назарын аударатын болыпты. Месқұлдың қызы Ұланмен бiрге оқитын. Сəл есi кiргесiн шығар, əлде шешесiнiң таптап тапсыруымен бе екен, ол əкесi туралы балалар алдында ауыз ашпайтын. Ұлан мұны ойлаған жоқ, бар көкiрегiнде түйгенi Күлима қазiр төртiншi класқа барып жүр. Ұлан болса жатыр. Өзiнiң қатардан қалған қалпы қиял тəртiбiн сəл бұзыңқырап кетiп, ойқы-шойқы бөгде суреттер келе бастады. Бiрде өзiнiң аурудан тұрып, мектепке барып сабақ үлгiрiмi жағынан басқаларды басып озып, шырқау алға шығып кеткенiн елестеттi.

	Кешке қарай тəттi қиял тағы бұзылды. Аяғы шанши бастады. Түннiң бiр уағына дейiн əке-шешесiн мазалап, көптен бергi əдетiнше таңға жуық ұйықтаған Ұлан басын көтергенде есiк жақта сырт киiмшең отырған кiсiнi көрдi. Өмiртай да мектепке кете қоймапты. Далаға жарық түсiп қалған. Өмiртай мана оянғанға ұқсайды. Сабаққа да асығатын емес. Үйде əке де, шеше де жоқ. Ұлан өзiне жақындаған Өмiртайдың құлағына сыбырлап:

	– Ана кiсi кiм? – деп сұрады.

	Өмiртай есiк алдында тырп етпей отырған дөңес мұрынды толық қара жiгiттi бiр барлап алды да, Ұланның құлағына одан бетер ақырын сыбырлап, мəн-жайды бiлдiрдi.

	Бəтжанның немере ағасы Мөртай өлген едi. Мынау келiп отырған хабаршы. Ұлан Мөртай есiмiн естiгенде тағы да бiр түрлi қызық жəйттер есiне түстi. Əкесi соғыстан келген күнi «кiмнiң баласысың» дегенде «Мөртайдың баласымын» деп жауап беруi көпке шейiн Ұлан бар жерде үлкендердiң есiне түсiп, бiр мəз-мəйрам етiп тастаушы едi. Ұлан соны ойлап, хабаршы жiгiттiң түр-түсiнен Мөртайға ұқсас белгiлердi iздеп едi.

	Мөртай мұнда көптен берi қатынамаған. Тек шүңiрек көз, құлағы саңырау қап-қара мойылдай арық шешесi Тынтай мен əйелi Ұлмекен ғана екi-үш рет келiп, бұл үйдi құрт пен iрiмшiкке қарық қылып кеткен. Ал колхоз малымен бiрге қыс қыстап, жаз жайлап жүрген Мөртайды Ұланның көрмегенiне не заман. Бiр жайдан Ұлан хабаршы жiгiттi Мөртайға ұқсата бастады. Қалың күпi киген зор денесi оны əлдеқайда егде адамға ұқсатып, дөңес мұрын, жел қаққан сұсты жүзi бiр нүктеге қадалған қозғалыссыз отырысын бiрте-бiрте Мөртайдың Ұлан есiндегi бейнесiне айналдырып, жiгiттiң өз қалпы мүлдем бөлек пiшiн алып кеткендей.

	Ұлан үйден атандай азаматтың өлiгi шықты деген не, мойылдай қара, шүңiрек көз балажан кемпiр Тынтай мен орта жастан асып кеткен қаралы əйел Ұлмекеннiң басындағы хал қандай екенiн түсiнбей Мөртай мен оған жай ауылдас хабаршы жiгiттiң түр-түстерiнен ұқсастық iздеп отырғанда Əбдiраш пен Бəтжан бұл қаралы хабардың азасы мен қарбаласын өзара бөлiсiп көтере де бастаған. Бəтжанның жан дегеннен жақыны осы Мөртай. Əке-шешеден қалған өзiнен басқа ешкiм жоқ. Ендi жалғыз таянышынан айрылуы көз жасын елең-алаңнан бұлатып едi. Əбдiраш айы-күнi жетiп отырғанын ескертiп тыйым салғасын ғана сəл iрiккен болып едi, ол кеткесiн қайта ағызды. Үйде ересек адамнан ешкiм жоқ, бүйтiп жылай берсем екiқабат басым бiр пəлеге ұшырармын дедi де, Өмiртайды ертерек оятып, балаларға қарауды тапсырып, Өркенайдың үйiне кеттi. Өркенай мен Қалима екi жақтан зар илеп, жылауына ырық бермедi.

	Сонда мауқын басып, Қалиманы қасына ертiп, қайтып келгенде Əбдiраш əлi жоқ екен. Ол мана ертеңгiсiн осы қаралы хабарды алысымен Рəштiң үйiне тартқан. Бiрнеше күннен берi ауылда ашық сот жүрiп жатыр. Солай екен деп, Бəтжанның жан дегенде жалғыз бауырының өлiмiне бармауы тағы əбестiк. Бəтжанның өзiн жiберейiн десе, бүгiн бе, ертең бе деп отырған əйелдiң ондай жерге баруына жол жоқ.

	Есiк алдына шыққан Рəштiң ұзын көк халатты əйелiне Əбдiраш мұны соттың өзiмен жүздескендей-ақ үздiге сөйлеп түсiндiрдi. Кiсi өлiмi туралы сөзге селт етпегенмен жас əйел Əбдiраштың өз басына оң көзiмен қарайтындай. Мүмкiн өткен күзде осы келiншек өзiнен ұн-пұн сұрап келгенде жағдайды айтып жiк-жапар болғанын, ақыры өз есебiнен бермекке оңтайланғанын еске алған шығар. Əбдiраш өз үйiнде жатқан сот мүшелерiне жеткiз деген сөздерiн айтумен қабат келiншектiң өзiне деген оң қабағы рас па деп, оның айқынырақ белгiлерiн ажыратуға да əрекеттендi.

	Əбдiраш Рəштiң өзiн соғыстан кейiнгi жылдары танып жүр ғой. Ал Мағрипасын тiптен бiлмейдi. Əсiресе, өзiнiң күйеуiне қайта қосылған қағанағы қарқ, сағанағы сарқ шағында қалай бұлаңдауы мүмкiн екенiнен мүлдем бейхабар. Келiншек iшке кiргенде қазiр колхоз орталығындағы пəленiң бiр себепшiсi осы екенiн iштей бағалап тұрды. «Сапардың көп қылығы Рəшқа осының аузымен жеттi-ау, егер мұның орнында көнбiстеу, кешiрiмшiл, кiшiк басқа бiреу болса iс мұншалықты насырға шаппас па едi».

	– Сот кiрсiн деп жатыр.

	Əбдiраш қалбалақ етiп, табалдырыққа сүрiне-қабына iшке енiп едi, төрде жиылмаған төсек үстiнде сот майкешең отыр екен. Басы қасқабастау, ернi дүрдиген үлкен қазақ. Анадай бiр шетте өзiне таныс прокурор мен тағы бiр кiсi тұрып жатыр. Рəш та үйде.

	– Фамилияңыз кiм?

	– Доскеев. – Атым – Əбдiраш. Мен сiздерге керекпiн бе, соны бiлейiн деп келiп едiм. Əйелiмнiң жалғыз ағасы өлiптi. Барып жерлемесе болмайды.

	– Қазiр көремiз.

	Сот асықпай тұрып, терезеден үлкен папкелердi алып, ақтара бастады. Бiрнеше күннен бергi əрi-сəрi тiрлiк қай жағынан шығарса да, тап қазiр бiр тиянақтысына апаратынына Əбдiраш бiр жайдан қуанғандай да. Апырау, жiбермесе қайтедi? Соттың қағаз қарағандағы сабырлы жүзi «ағайынның өлiмiнен гөрi, өз тiрлiгiңдi неге ойламайсың, сен пақыр» деп, темiр бұғауды бұған осы Рəш үйiнде-ақ кигiзе салатын сияқты.

	Ақыры сот «сенде шаруамыз жоқ» деп рұқсат еттi. Сонда ғана Əбдiраш бойына тың күш дарығандай Рəшқа қарады. Жейдешең, қара шалбарлы, аяғында шұлық Рəш мұның көзiн манадан берi бағып тұр екен. Ендi екi көз бiр-бiрiне ұзақ қадалып түсiнiстi. Əбдiраштың үстiнен бiр терiсi сыдырылып түсiп, басқа жабу жабылғандай тез өзгердi. Жалт берiп, мүлдем басқа жаққа шыққандай. Адам көздерiнiң тiлсiз мұншама ұғынысуды мүмкiн ететiнiн Əбдiраш бұрын сезбептi. Рəш көзiнен ұшып бұған жеткен сөздер «Адалдығыңа дəн ризамын. Сендей адамдарға менiң көңiл-қошым мол». Əбдiраштың шындыққа жаны елжiредi. Рəшқа қайтарған жауабы: «Бұл iсiңнiң бəрi жөн. Жан-тəнiммен қолдаймын. Адалдықты жақтаушы саған менiң де көңiл-қошым жеткiлiктi».

	Жаңа ғана бұл үйдiң табалдырығын аттар алдында осы апалаң-топалаң үшiн Мағрипаны жазғырғанын да ұмытты. Ендi Сапарлармен өзiн ноқталас көрiп жүрген бұл айласын асырып, басқа жаққа шығып алып, ендi оларға қарсы өзi де оқ атқандай.

	Əбдiраш қары таптала қоймаған көшеде дедек қағып келедi. Аяғы аяғына тиер емес. Талай күндiк жүк желкесiнен бiржола сыпырылып түскен. Ендi тек жай шаруаның қамы асықтырады. Сенбек молданың үйiне барып, оны ұйқысынан оятты. Мөртайды жерлеуге ертiп бармақшы едi. Елгезек молда бiрден келiсiмiн бергесiн, Əбдiраш бөгелместен сол таңертеңгiлiкте өз үйiнен торы биенi шанаға жегiп шығып, қасына Өмiртайды, тағы бiр серкеш алып, Сенбектiң үйiне сырғытып кеп те қалды.

	Сенбек молда жарғақ тонын, түлкi тымағын киiп, қолтығына құран кiтаптарын қысып, əуелден-ақ жолға шығып тұр екен. Аппақ қар көзiн шағылыстырып, бет-аузы жымиғандай қыртыстана жиырылып, көздерi жыпылық-жыпылық етедi. Өлiкке барардағы молдаларға тəн көңiл-күй мұнда да бар едi. Iш түйсiгiн жұртқа бiлдiрiп қоятын əдетiмен қабағына кiрбең ұялатып, былай қаралы хабарға қабырғасы қайысып, ишарат бiлдiру ойында жоқ. Қолтығына қысқан құран кiтабы болмаса тура тойға бара жатқандай жүзi ақ жарқын, көңiлi таудай көтерiңкi.

	Бұлар жүрiп кеттi. Əбдiраштың жеккенi сонау соғыс күндерi Бəтжан жұмыстан ала қайтқанда кiшкентай Өмiртай мен Ұлан қуана қарсы алатын торы бие емес, ол торы бие өткен күзде қартайғасын соғымға сойылған. Мынау соның құлыны. Енесiнен айнымаған бұл да торы, тек одан сүйек бiтiмi басқашалау, есiк пен төрдей, əрi аяқтары мен мойны ұзын тамаша сəйгүлiк. Екi жылдай колхоз жылқысының iшiнде бағылып, таудың шөбiн жеп, еркiн өскен ол су жұқпас сұлудың өзiне айналған. Əбдiраш мұның пiшiнiне қызыққанда бұрынғы енесiн еске алып, «жөнi түзулеу, сүйектi айғырмен шағылысқан екен жануар» дейтiн.

	Əбдiраш оны осы қыста ғана шанаға үйреткен. Салдыр-гүлдiрi мол арбаға əлi жегiлмеген де. Бұдан бiр айдай бұрын Ұланды Текелiнiң «Руднигiндегi» ауруханаға апарғанда Əбдiраштың бұл жас жылқымен тұңғыш рет алыс сапарға шығуы едi. Дала жылқысына құбыжық көрiнетiн машиналардың неше түрлiсi аңырап өтiп жатқан үлкен қала жолын жиектей жүрiп отырып, сонша жерге баруы мұны бiржола сенiмдi еткен. Дегенмен ол жолы ауру баланы апара жатқасын басқа бiреулердiң қолбайыр жылқысын сұрап жегудi де ойлаған. Тек оның алдында сан рет базарға да барды. Бiрақ жас торының мiнезiнен күдiктi ештеме көрмегесiн тəуекел деген.

	Қызықтың көкесi осыдан он бес күндей бұрын болды. Тəнтiбала таудан тобылғы түсiрiп алайын деп, Əбдiраштың атшанасын сұрай қалғаны. Жесiр əйелдiң бетiн қайтаруға батылы бармай, «жаңа үйретiлiп жүрген мал едi, сақ болғайсың, бiр үрiксе жас неме бой бермей кетер» деп айтып-ақ берген. Тағы қаужитып тобылғы тиегенге бұл қалай қарар екен деп iштегi күдiгiн де сарыққан. Тəнтiбала иесi көнiп тұрған соң, оның анау-мынау сөздерiне мəн берген жоқ. Қасында үлкен ұлы Шəрiп бар, буынып-түйiнiп, шанаға отырып, зырқыратып-ақ кеткен. Кешке отын түгiл сайтан да жоқ, шананың алдыңғы басын сындырып, Тəнтiбала баласы екеуi ботадай боздап, Əбдiраштың есiгiнiң алдына əрең жеттi.

	Сөйтсе, Əбдiраштың күдiгi дəл шығыпты. Шанаға таудай боп тиелген тобылғыны алғаш сүйреткенде-ақ жас торы тулап кеп бередi. Божыны қатты тартуға Тəнтiбаланың шамасы жоқ, омбы қарға өзi де құлап, айрылып қалады. Торы бие шананы тепкiлеп, ала жөнелгенде тобылғы ауып кетедi. Ақыры Тəнтiбала үлкен ұлы екеуi ат-шанадан көз жазады. Заржақ əйел қарғанып, қашанғы əдетiнше байының өлiп, баласының жетiм қалғанын зарлап айтып, таудың үлкен бiр еңiсiн күңiрентiп келе жатады. Шананың iзiмен жүрiп отырып, күнi бойы қар аршып, шапқан тобылғысының əр жерде бiр талдан, екi талдан шашылып, рəсуа болғанын көредi. Сонда Тəнтiбала Əбдiраштың торы биесiн де қарғайды, Əбдiрашты да қарғайды, құдайды да қарғайды, маңдайы тайқы жаралған өзiн де қарғайды. Сөйтiп, еңiске түскенде үлкен сайдың iшiнде белуардан қарға кiрiп, торы биенiң тұрып қалғанын көредi. Тəнтiбала оны шығарғанша одан сайын ит əлек болады. Жолай қарайған бiрдемелерден үркiп, ендi бос шананы аударып, ессiз ен аулақта Тəнтiбаланы үлкен ұлы екеуiн омбы қарға көмiп, сүйек-саяғын саудыратып кете жаздайды. Əбдiраш үйiне торы биенiң тұмсығы тiрелгенде Тəнтiбала мен Шəрiп өлi мен тiрiнiң арасында едi.

	Қара терге малшынған жас торының селк-селк еткен түрiнен шошыған Əбдiраш:

	– Мына жылқыға не болған? Алған отының қайда? – деп, айқайлап сұрап едi, көрген қорлықтан, ашу-ызадан шегiне жеткен Тəнтiбала ақы адал малын берген Əбдiраштың өзiн жазықты қылып, дауыс салды:

	– Əбдiраш-ау, сенiң бүйтiп ұстаған малың құрсын. Əбдiраш, малың құрсын бүйтiп ұстаған, малың құрсын. Əбдiраш! Ұқтың ба? Малың құрсын! – Осыны айтты да, Шəрiптi қолынан жетектеп зар жылап жөнеле бердi.

	Əбдiраш мынау əйелдiң торыны бұзып келгенiн ұқты. Екi-үш күн демалдырып қайта жегiп көрiп едi, анау-мынаудан үркiп ала жөнелетiн мiнезiн байқады. Сонда да жас биенi жалынан сипалап, адамша сөйлесiп бiраз жөнге келтiрiп едi. Бүгiнгi жүрiсiнде Əбдiраш ешқандай қауiп ойламады. Оған мұршасы да жоқ.

	Хабаршы жiгiттiң айтуынша Мөртайдың сүйегi үлкен орыс колхозы «Коммунизмнiң» ар жағындағы «Бiрiншi май» селосына əкелiнген. Сондағы ата-бабасының бейiтiне қойылмақшы.

	«Бiрiншi май» қыстыгүнi жайлы шана жүрiсiмен екi-ақ сағаттық жер. Əбдiраштар ауылдан жақсы-ақ шығып едi. Торы бие шананы қайықтай сырғытып сар желiп келе жатқан. Əбдiраш пен Сенбек молда жол қысқарсын деп, қысыр əңгiме де айтыса бастаған.

	Көңiлдi жүрiс Сенбек молданы да шат-шадыман еткен. Бет-жүзiнiң əрбiр қыртысы, селдiреген сақал-мұртының əр талы күнге шағылысқан аппақ қардай сəуле ұшқынын шашыратады. Əбдiрашты күлдiретiн бiр əңгiме ойлап тауып сонысын бастамақшы. Молданың осы күйiн Əбдiраш та танып, бұл жарықтықтың баладай қызық мiнездерiн ендi ғана есiне алып, соған ден қоймақшы едi. Талайдан бергi басын тұмшалаған қауiп-қатер мана ертеңгiлiк соттан рұқсат алып шыққасын бiржола сейiлiп, ендi ғана таза ауамен еркiн тыныстар кеңiстiкке шыққандай бiр сəт өлiкке бара жатқанын да, үйде ауру Ұланның, айы-күнi жеткен Бəтжанның қалғанын да ұмытты. Тiптi ұмытпаған күнде де ауыр ойдан өзiнiң қатты шаршағанын сезiп, арқасы мен мойнын бiрауық босатқысы келдi.

	Ойда жоқта шананы бар пəрменiмен ала жөнелген торы бұлардың көңiлiн бөлдi. Тура жолмен емес қиыс кетiп барады. Бiрден қауiптенген Əбдiраш божыны шалқая тартып, ең ғұрмаса терiс кетпесiн деп тура жолға түсiруге тырысты. Торы көнер емес, құлағын шошайтып алып, ай-шай жоқ, омбы қарды бұрқырата белгiсiз қиырға əкетiп барады. Шананың табаны тарс-тарс етiп тасқа да тидi. Сенбек молданың да, басқалардың да iшек-қарны түгел солқ-солқ еттi. Алғашқыда молда жолдан шығып кеткендерiн аңғармапты. Бас-көздерiне қар борап, шананың табаны қақ айрылардай үстi-үстiне тарсылдап кеткесiн ғана Əбдiраш пен торы биенiң ымырасыз жағаласуға көшкенiн байқады.

	– Ойбай, Əбдiраш, жол қайда?

	Жылқының табанынан бетiне қар бораған Əбдiраш əрең жауап бердi:

	– Ақсақал, сəл сабыр етiңiз, мына неме аздап бұзылайын дептi.

	– Екi қолын қарыстырып божы тартқан Əбдiраш жерге түсiп, табан тiреуге қорықты. Онда бiржола айрылып қалармын деп ойлады. Артындағы Сенбек молдаға, Өмiртайға, серкешке қарай алған жоқ. Торы бие бiраз шауып барды да, шананы тепкiлеп бердi. Əнеукүнi Тəнтiбала сындырып келгесiн оны шегемен, сымтемiрмен қайта iлiктiрiп қойған. Торы бие Əбдiраштың берекесiз iстеген iсiн бiрден күл-талқан еттi. Алғашқы тепкенде-ақ шананың басы бiржола ұшып кеттi. Оған алданатын жер емес, Əбдiраш əлi де аттың басымен əуре. Қасарысқан бие темiр ауыздықтан жағы айрылып кетердей болса да ендi бұрынғыдан да жаман тулап, шананың басын ғана емес, өзiн түгел, үстiндегi үш кiсi, серкешпен қоса талқандап, қардың астына көмiп кетпектей жұлқынып бақты.

	Бiр төбешiкке кеп тiрелiп қалған екен. Алды-артына қарамай төрт аяқтап шабайын десе, жер ұңғыл-шұңғыл, дəу-дəу тастар да кездесiп, жiлiншiк сындыра жаздайды. Бауырын жазатын кеңiстiктi мойындағы қамытқа жалғанған шана есебiнен кеңейтпектей ендiгi бар жұмысы тепкiлеу едi. Əбдiраштың осы қысталаңда тапқан айласы – торыны ұзын өрмелi қамшымен тартып-тартып жiбердi. Қалың қардың астындағы қара тастан от шығарардай шананы тарсылдатып торы жол жақтағы ашық алаңқайға əрең алып шықты.

	Сосын Əбдiраш асықпады. Торыны iлдалап жүрiп тоқтатып, өзi шанадан түстi де, қасына барды. Əп-сəтте-ақ көзi-басын тер басып кетiптi. Көзi тостағандай болып төңкерiлiп тұр, ақ-қарасы айқын. Əлдененi айтпақтай иесiне демiгiп қарайды. Тамақ бауын шешiп, мойнын қасып, сəл сабыр суы басылуын күттi.

	Сенбек молда зар жылай бастаған:

	– Ойбай, Əбдiраш-ай, мынадай үйретiлмеген малмен шыққанымыз қалай, мынау өлтiредi ғой.

	Өмiртайдың да өңi құп-қу. Ол ақ серкештi мойнынан құшақтап алып, жылқықұмар казақ баласының əдетiмен жас сұлу торының мiнезiне шошына қарайды. Əкесiне не олай, не бұлай деп үн қатуға тiлi келетiн емес.

	Əбдiраш үстiнен буы бұрқыраған торыны ұзақ сипалады. Шананың үстiне төселген ескi алашамен терiн де сүрттi. Жылқымен əбден ымыраға келгендей-ақ едi, жолға түсiп тағы жүргенде торы бұрынғыдан жаман өнер көрсеттi. Тағы тоқтатып, тағы саябырсытты. Бұл жолы ұзағырақ тұрды. Жырақтап кеткен жолға жетектеп əкеп түсiрiп қозғала бергенде торы одан сайын жаман тулады. Ендi басын тартқанға да бой берген жоқ. Əбдiраш жолдың қайда қалғанын да бiлмейдi. Түтеген ақ боранның iшiне кiрiп кеткендей. Торы қиялау бiр жермен төрт аяқтап секiрiп келедi екен. Əбдiраш шананың бiр жаққа қисайып кеткенiн де аңғармапты. Шанамен бiрге өзi ауып түскенде ғана бiр амалын жасамаса мына сапар бiр пəлеге ұшырататынын түйсiндi.

	Əбдiраш қалың қарға күмп бергенде шанада молда мен Өмiртайдың жоғын көрiп божыны жiбере салды. Сүйретiлiп кетiп өзiм жазым болармын деп ойлаған. Торы бие сол бетiмен кете барды. Əбдiраш артына қараса, жүрген жолында əдейi iз тастап отырғандай екен. Сенбек молда бiр жерде, Өмiртай бiр жерде, ақ серкеш тағы бiр жерде, əйтеуiр үшеуi үш бөлек омбы қарға малтығып, шоқайып жатыр.

	«Əй, бүйтiп ұстаған малың құрсын» деп, өзiн жазғырған Тəнтiбаланың сөзiн еске алды. Еркек басымен жазық жерде өзi ие бола алмаған торының Тəнтiбаланы соншама қан жылатқанына ендi түсiнгендей. Сонда да бастықпаған жас малды оның мықтап бұзып əкелгенiне шəк келтiрген жоқ. Өлiкке бара жатып, мұншама шат-шəлекейiмiз шығар деп ойламаған Əбдiраш жылқы мiнезiнен де бiр пəленiң ұшығын көргендей солқ-солқ еткен iшiн əрең басты. Қара үзiп кеткен ат шанаға қараған жоқ. Ең алдымен артта қалған үшеудi жиып алды. Өмiртайдың бiр пимасы қай жерде екенi белгiсiз, шешiлiп қапты, оны тауып əкеп бердi. Сөйтiп атшанадан басқа дүние түгелденгесiн Əбдiраш маңдайының терiн сүртiп, молдаға қарады.

	– Əй, Əбдiраш, болар, қайттық, мынау бiздi апармайды, – дедi молда. Сұлық түскен өңiнен көңiлсiздiгi көрiнiп тұр. Мөртайды жерлейтiн де күн бүгiн едi. Мына жүрiспен бұлардың бəрiнен кешiгетiнi анық. Бұл əсiресе молданың жанына батады. Сенбек қазiр баладай аңқау, аңқылдақ мiнезiнен айрылып, шаруа қамын бұлжытпай бiлетiн ысқаяқ адамша қабағынан бұлт төгiлтiп тұр. Əбдiраш оған елеңдеген жоқ, өз ойын кесiп айтты:

	– Молдеке, мен ендi ана иттiң малы қолға түсетiн болса, Мөртайды жерлеп келiсiмен тура бауыздаймын. Ақыр мал болатын түрi жоқ. Ол өз алдына. Қазiр былай iстейiк. Мен оның артынан барып тауып əкелейiн. Сосын оны мiнiп алып ауылға барайын да, не колхоздан ат сұрап алайын. Не сiздiң ала биеңiздi алып келейiн.

	Сенбек ықылассыз келiстi. Əбдiраш шана iзiмен жүрiп отырып, келесi бiр ойыста омбы қарға малтығып тұрып қалған ат-шанасын көрдi. Əбдiраш оның қасына жаңа Сенбек молдаға айтқан сөзiне лайық ашуланып барып едi. Сөйтсе жас торының да халi оншалықты емес екен. Жырадағы қалың қарға бауырына дейiн кiрiп кеткен ол бүкiл денесiмен қалш-қалш етедi. Қара терден терiсiнiң түсi өзгерiп кетiптi. Тостағандай төңкерiлген көздерiнен ендi жас аққандай. «Мұндай қорлыққа салғанша өз қолыңмен осы арада бауыздап тастасаңшы» дегендi иесiне бұрыла қарап, əдейi арнап айтқанға ұқсайды. Елiм-телiмi шыққан Əбдiраш қанша ызаланып жетсе де, жас малдың мына түрiнен жаман секемдендi.

	Тiптi мұның түйсiксiз басына бiр ой салып, байы өлiп, бақыты күйген əйелдiң қолына түскен дүниенiң не боларын иесiне қайғылы жыр етiп айтып тұрғандай. Əлдене осы шақта да тосыннан кеп, мазалап мұны жолға шақырғандай. Бет-аузы ағыл-тегiл жасқа толы торының мына түрiнен ойлайтын ойы, сөйлейтiн тiлi бар адам жүзiн көргенге ұқсап, Əбдiраштың осы жануарға деген жаңағы долылығы сап басылды. Əлденеден Рəштiң, оның кешегi, бүгiнгi мiнезiн, осындай аспан ашық, ел тынышта топ-тобымен сот талқысына түсiп жатқан Сапарларды ойлады.

	Əсiресе, пiскен бас деп айтуға қиын Сəңкенi қатты аяды. Бұлар да кешегi соғыс сияқты алапат күндердiң зардабы шалған, сондағы бiр опалаң-топалаңның арасында аз күндiк нəпақаға алданып, пендешiлiк еткен, ал табиғатында қой аузынан шөп алмас момын жандар сияқты. Ел аман, баршаның дүниесi түгелде олар да өмiрдегi өз орнын ғана алып, одан биiктегiге қол созбай, пəле-жаласыз жүре берер едi-ау. Талайларды дауыл сипап əкеткесiн ғана солардың босап қалған орнына заманның өзi сырғытып, бойына шақ емес киiм кигiзiп, мынадай пəлеге ұшыратып отыр емес пе? Жас торыны iлдалап қамыт-сайманнан босата жүрiп, ол əлденеден соғыстан қайтпаған ер-азаматтарды ойлады. Əсiресе, бүгiнгiдей шат-шəлекей тiрлiкке бас боларлық, зарлаған жетiм-жесiрдiң үнiн жүрегiмен қабылдап, қамқор жасар, басу айтары бар көрнектiлерiн еске алды. Солардың бiрi Сейтпек деген кiсi. Ол Əбдiраштың ағасы Мақажанмен тұстас. Колхоз құрылғалы соның көзi ашық, көңiлi ояу, ең бiр етi тiрi белсендiлерiнiң бiрi болып келген. Əрi нағыз ержүректiң өзi едi ғой. Осы тұста Əбдiраш есiне сонау соғыстан келген бетте Қайыңдыда шабындық күзетем деп өзi кақтығысып қалған бос кеуде Темiрхан түстi. Оның сол Сейтпекпен бiрге топ адамның iшiнде аю атуға барғаны туралы Əбдiрашқа айтқан əңгiмесi, өзiнiң Сейтпектiң батыл қимылына кедергi жасай жаздаған сужүректiгiн Сейтпек сасқанда қол ұшын берген батырлығы етiп, тонын айналдырып айтқаны қаз-қалпында ойына оралды. Есiл ердiң тiршiлiктегi iсi, тар жол, тайғақ кешудегi жүрiсi кейде осындай терiсi жұқа, iшi жел адамдардың аузымен кейiнгiге мүлдем басқа əуенмен жететiнi де бар.

	Жалғыз Сейтпек емес, Əбдiраш өзi бала кезiнен аулының асқар тауындай көрiп өскен талай нар жiгiттердi еске алды. Қазiр оларды жел ұшырып əкеткендей сүйегiнiң қайда қалғаны белгiсiз. Мұны Əбдiраш ұзақ толғанып ойлаған жоқ. Бəрi қас қағымдық көрiнiстердей басынан зуылдап өттi. Ендi өзiн ауыр мұң басты. Асау торымен əуреленiп тұрғанын да ұмытты. Өң мен түстен айырғысыз бiр жұмбақ бардай ол тым сылбыр қимылдап торыны ұзақ сипалады.

	Тек бүгiнгi жүрiс бағыты есiне түскенде ғана қамыт-сайманнан босаған торыға қарғып мiнiп, Сенбектердiң қасына келдi. Бұларға бөгелместен:

	– Иə, ақсақал, жаңағы айтқаным болсын, – дегендi əрең жеткiздi. Аузынан қолы жылдам екен, сөзiнен гөрi қамшысын көкте бұлғақтатуы көп. Торыны екi бүйiрден тебiне ары қарай шоқырақтата жөнелдi.

	Ауылға тез-ақ жеттi. Колхоз орталығынан өтiп бара жатып, кеңсе алдында тойға жиналғандай қызылды-жасылды киiнген көп халықты көрiп, əлденеден денесi түршiктi. Бұл да жаңағы жас торының түрiнен тiксiнген сезiмге ұқсас едi.

	Бүгiн Сапарларға үкiм шығарылуы мүмкiн екенiн Əбдiраш бiлетiн. Тамашаға келгендей мынау ағыл-тегiл жұртқа мұның оң шырайымен қарағысы жоқ. Жұрт жетiм-жесiрi, жоқ-жiтiгi көп өз ауылдастары емес, басқаның қайғысына қарап жан семiртуге келген ерiккен топтай Əбдiраш оларды жек көрдi. Бəрiне тұсау соттың қаһарлы қабағы мен заң күшi сияқты, егер олар болмаса Сапарды, Сəңкенi өздерi-ақ орталарына алып, ауыз ашырмастан талап жейтiн сияқты. Көпке топырақ шашқандай мұндай наразы пиғылдың қайдан сап еткенiн ашып-айырып жатуға мұршасы жоқ, көшенi қақ жарып, өз үйiне бастырмалатып кеп қалды.

	Үйден аударылып-төңкерiлiп шыққан Бəтжан торының жазғы жаңбырдың астында калғандай малшынған түрiн көрiп, қатты шошыды. Бiр қазадан соң бiр қаза тағы кеп қалды ма деп, iштегi жан иесiн қызғыштай қорыған ол Əбдiраштың аузына қадалды.

	– Ойбай, не боп қалды?

	– Мөртайды жерлеп келiсiмен мына иттiң малын бауыздаймын,

	– деп аударылып түскен Əбдiраш торының басын сiлкiлеп-сiлкiлеп қалды. Сөйттi де қарды сықыр-сықыр еткiзiп, елпеңдей басып, торыны қораға апарып, басын жоғары көтерiп, кекжите байлап тастады. Бұл Əбдiраштың iшiндегi шын сапырылыс, құбылысты сырт көзден жасырған түрi едi. Қорадан шыға бере асыра сiлтеп жiбергенiн ұғып қалт кейiн бұрылды. Ендi торының басын ұзын қып байлады. Жас мал сонда да қада түбiндегi шөпке тұмсық салатын емес екен, көздерi төңкерiлiп, ағы молайып адырайып қарайды. Тұла бойының селкiлдегенi басылмаған. Əбдiраш қайта шығып, бар жайды əйелiне желе жортып бара жатып асығыс түсiндiрдi.

	Ол колхоз кеңсесiнiң алдында iшке кiре алмай тұрғандардың арасынан Жаманқұлды тез тапты да, бұған да болған жайды қысқа баяндап, ат сұрады. Жаманқұлда баяғы тарпаң мiнез жоқ. Соңғы күндердiң оқиғасы мұның басына да бұлт үйiргендей, жасық етiп тастаған. Ол Əбдiрашқа жылағандай болып жан сырын айтты.

	– Айналайын, Əбдiрашжан, ақсақ жиреннен басқа бiр ат жоқ, сенбесең қораға бар да көзiңмен көр. Бəрi Қайыңдыдан шөп тартуға кеттi. Жегуге жарайды десең, ана ақсақ жирендi ала ғой. Қайт дейсiң ендi.

	Жаманқұлдың екi көзi жұмылыңқырап былшықтанып кетiптi. Көптен сабын көрмеген қарақошқыл бетi қысқы суықтан шытынап, əр жерден жарылғалы тұр. Зор кеудесiн күшпен қушитып, бүгежектеп, керек жерде басына қалқан болардай жоқ кəрiлiктi де шақырып алғанға ұқсайды. Жаманқұлдың түрiне осындай асығыста бiр көз тастап үлгерген Əбдiраш бұдан жаңа жас торы қарға тығылған сəтте пайда болған ұзақ сонар ойдың тағы бiр жалғасын көргендей. Арқандаулы аттай сол бiр оқыс суретке айналып соғуына өзi де таң. Жаманқұлдың түрi, айнала абыржыған жұрттың күбiр-күбiрi, Сапар мен Сəңкенiң Əбдiраштың елестетуiнше тұрған тұрысы, жаңағы жарға тығылған торының кескiн-келбетi – бəрi мынау аппақ қардай көз шағылыстырған неше түрлi сурет болып құбылып, мұның басын қоса айналдырып, Əбдiрашқа уақыт қанша тарлық еткенмен ол өз ауылының ортасында қарапайым қазаққа сұмдық көрiнер оқиға болып жатқанын осындай көңiл-күйiмен де айқын сезiне алды.

	Əбдiраш ендi колхоз қорасына емес, бiрден Сенбек молданың үйiне тартты. Молданың əйелiмен, баласымен шолақ-шолақ тiл қатысып, ала биесiн мiнiп кеттi. Омбы қарда ошарылғандарға тез жеттi. Ала биенi дереу шегiп, ары қарай шанамен сырғи жөнелгенде Əбдiраш жуас малдың қадiрiн алғаш түйсiнгендей болды.

	Бұлар əжептəуiр-ақ кешiккен екен. «Бiрiншi май» селосы алыстан шалынғанда бiр сайдың астында өлiктi жер басына əкеле жатқандар жолықты. Əбдiраштар олармен сол жерде жылап-сықтасты. Сонымен Мөртайды қойысып, сол түнде Сенбек құран аударып, таңертеңгiлiк Əбдiраштар керi қайтты. Бүгiн де шана үстiндегiлердiң саны кешегiдей едi. Əбдiраш, Өмiртай, Сенбек, бiр серкеш едi. Бiрақ бұл кешегi серкеш емес, Сенбек молдаға өлiкке құран аударғаны үшiн берiлген басқа мал. Кеше үйден алғаш шыққандағыдай молда бүгiн де көңiлдi. Тек ала биенiң аузына түнде ештеме тимеген бе деп, соның ғана қос бүйiрiнiң соғысына алаңдап қояды. Кейде ұсақшылдығы ұстап қалатын жарықтық мынадай қыстың көзi қырауда өз жылқысының бiреудiң үйiнен опырып жеген шөбiн де олжа көретiн. Байқауынша ала бие тоқ сияқты. Əлде өз көңiлiнiң тоқтығы бүркеу ме, əйтеуiр ала бие жақтан көңiлге шiркеу дейтiндей ештеменi көрмедi. Тек Əбдiраш қамшыны қаттырақ сiлтейдi, сол ғана анда-санда шыбын жанын шиқ еткiзедi. Оны тек мынау əкеле жатқан олжа – нəн серкештiң қасында аңдағысы келмейдi.

	Ауылға асыққан Əбдiраш молданың көңiл-күйiнен мүлде қақас. Бəтжан, балалар не боп қалды деп, əрi дабыр-дұбырдың ортасында түнiмен кез iлмеген ол қабағы кiртиген, молданың биесi мүлдем шабан болып, жүрiстен айрылғандай тағатсызданып келедi.

	Орта жолда бұларға екi шана жолықты. Үстiндегiлердi көргенде нəн серкешпен бiр, қиялымен екi семiрiп келе жатқан Сенбектiң өзi көңiлдi халiнен айрылып қалды. Тiптi шошып кеттi.

	Алдыңғы шанадағылар сот мүшелерi де, екiншi шанадағы Сапар мен Сəңке едi. Бұларға таяқ тастамдай жер қалғанда Əбдiраш жолдан шығыңқырап, ат басын тартты. Божыны Өмiртайға ұстата салып, өзi шанадан түсiп тұрды. Оны көрiп Сенбек те түстi. Алысқа кетiп бара жатқан ауылдастарымызбен арыздасып қалайық, мұрсат берiңдер деп, сот мүшелерiне жасаған жалынышты белгi едi. Көшiрдiң артында үйме-жүйме жайғасқан заң қызметкерлерiнiң ортасындағы нар денелi сот Əбдiраштың ишаратын да, өзiн де танып бөгел деп белгi бергенге ұқсады. Бұлар сəл өтiп барып тоқтады. Кеше ертеңгiлiк өзi сұранып шыққан соттың дүрдиген ернiн, тəкаппар отырысын Əбдiраш тағы байқады.

	Сапарлар отырған шана бұлардың тап қасына жанамалай келiп тоқтады. Əбдiраш соқтыға-моқтыға барып Сапар мен Сəңкенiң қолын алды. Жылау мен сықтау ортасынан келе жатқан көңiлшектеу Əбдiраштың көзiне жас үйiрiле жаздап, өзiн əрең тежедi.

	Мұның анық байқағаны Сапардың түсi ұзақ уақытқа кетiп бара жатқан адамның ренiш-қайғысын танытпайды. Қайта Əбдiраштан əлдененi ұрлап, соны бiлiп қояр ма екен деп, қуыстанған түрi бар. Қап-қара көздерi қабағының астына жасырынып, қалай қарай жалт берерiн бiлмей тұрғанға ұқсайды.

	Осы көз қарасынан Əбдiраш сəл секем алды. Бұларға қанша бердi екен деп оны тақ еткiзiп сұрай қоюдан сақтанып, Сапардың өз аузына сөз салғысы келдi. Сəңке Сапардың қасында мүлдем түсi сынық, Əбдiраш оған көп алаңдағысы жоқ, Сапардың бөлек кескiн-кейпi назарын аударды. Өз-өзiнен қуыстанғыш Əбдiраш Сапарды табалаған болмайын деп, көзiн тайдырып Сəңкеге де бұрылды. Бұлардың қаншаға кесiлгенiн бiлмейтiн Əбдiраш жұбату сөздерiн не деп айтарын бiлмей шынында дағдарды. Тек көшiр мен Сапардың арғы қатарында отырған қазақ милиционерде қару барын көрiп, сот шешiмiнiң оңай-оспақ еместiгiн түйсiнген.

	Бұл ыңғайсыздықтан құтқарған Сенбек молда едi. Ол тұспалдап сөйлемей:

	– Сендердi қанша жылға соттады? – деп дəл төбеден қойып қалды. Осы тұста ғана Сапар сəл шамданып, пайғамбар жасына келгенше əдеп сақтауды үйренбеген оспадарсыз шалға ызғар шаша жауап айтты:

	– Ақсақал, аз емес, екеумiзге де жетерлiк, сегiз жылдан бердi.

	Мұны естiген Əбдiраш қатты тiксiндi. Молда болса қарсы жолыққан бейтаныс жолаушының қайда барарын бiлгендей-ақ «ың» деп ыңылдап қана қойды. Əбдiраш Сапардың манадан бергi түрiнен ендi басқаша мағына көргендей-ақ қас-қабағының ортасындағы ажымы қатты түйiлiп, iшiнен қан жылауға шақ. Сапармен iстес болған осы жылдарда иненiң жасуындай зұлымдық ниетiн көрiп бiлмеген, қайта ағайынға мақтан етер адамгершiлiгiне сүйсiнiп келгендей-ақ оның алдында бүкiл жан жүрегiмен ақтарылып кеткелi тұр. Кəрi кiсiше көз жасын төгiп жiберуден сақтанып, алысқа кетiп бара жатқан екi боздақ, екi ауылдасқа не деп аяушылық бiлдiрерiн бiлмей састы.

	– Апырай-ə, былай жеңiлдетуге болмады ма? Колхоз дүниесiнiң бəрi орнында қалып бара жатқан жоқ па осы, ешкiм ештеменi көшiрiп əкеткен жоқ едi ғой?

	Сапар молдаға тiсiн басып айтқан жаңағы сөздерiнен кейiн мүлдем тыйылған. Бетiнен əп-сəтте лап берген ызғар да қайтып, Əбдiраш алғаш аңғарған бiр жүз жасырмақ жасқаншақ пиғыл қайта орнапты.

	Сапар осы шақта ненi ойлады екен? Əбдiраш оны кейiн оңаша отырып та шеше алған жоқ. Асқанға тосқанның керi мұншама қатаң келгенiн алғаш тексерiс басталғанда-ақ Сапардың түйсiнгенi анық. Ал қазiр қолда тiзгiн барда ет қызуымен қағып тастамақ адамдарының бiрi – Əбдiрашқа «қадiрiңдi ұға алмаппын, көзiм қарауытып, саған да көр қазбақшы едiм-ау» дей ме? Əр адам не нəрсенi де өзiнше қабылдап, жорамал жасайды. Əбдiраштың мына тұрысын табалағандай көре ме? Əбдiраштың ойынша Сапардан ондай да шығуы мүмкiн.

	Бұл үзеңгiлес достың iшкi қуысындағы жықпыл-жықпылды ерте таныған Əбдiраш оның кiсiлiгiнiң де құнын, не нəрседен кiрiптарлыққа ұшырарын да ажырата алады. Қазiр де сол бастағы көп ақаудың бiрiнiң құрбандығына ұшырап бара жатқанын Əбдiраш бiр бүйрегiмен сезiп тұр.

	Сот мүшелерi мiнген шана тықырши бастады. Сапар қалай қабылдайды өз еркi, Əбдiраш мынадай тыныштық заман орнап, барды түгендейтiн кезде орталарынан кетiп бара жатқан екеуiне шын жүрегiмен аяушылық бiлдiредi.

	Ал Сапарлардағы хал мүлде басқа. Мұнда iшiн жегiдей жеген қызғаныш бар. Осы уақытта өз қолы жетпеген бар ырзықты мынау Əбдiраштың тұр-тұлғасынан, оның кiшiрейе де, аяушылықпен үгiтiле де бiлетiн қарапайымдылығынан көрiп тұр. Əбдiрашта сауат бар, не мəселе жөнiнде де қалтасына салып жүретiндей суырып ала қоятын шешiмi жəне табылады. Тек билiк жоқ. Ал керек кезде Əбдiраштың ақысыз-пұлсыз ұсынған ырзығын Сапар қабылдаушы ма едi. Жоқ. Өзiнен төменгiнiң кеңесiн тыңдауды оған қолжаулық болғандай көрiп, кеуде керiп, керiсiнше жүрiп бақпады ма? Ал осы бiлiмдарлық, iстiң байыбына барып, ақ-қарасын айыра алатын қабiлет Əбдiрашта бар да, Сапарда неге жоқ?

	Мынау қысқы жол үстiнде жолығысуда Сапар осыны да ойлап үлгердi. Ол неше күнгi тергеу, ашық сот кезiнде бұрынғы айғай, ұранға толы кеудесi кепкен терiдей бырт-сырт сынып, өз басын жөндеп қорғай да алмаған. Тағылған айып түрлерiнiң өз басына тiкелей қатысы шамалы-ау дегендерiн iштей болжаса да оны шетке ысырыңқырап, айла-əрекет етуге де қауқары, икемi жетпеген. Əбдiраш пен Дүйсекешке жасаған қаскүнемдiгi суға батқан тал қармайдының көрiнiсi едi. Осы зобалаң басталғалы Сапардың ойлап iстеген бiр-ақ шарасы бар. Ол Рəшқа кiсi салды. Алғашында Жаманқұлды жұмсады. Бұл неме жүрексiнгенмен Сапардың көз жасын бұлап айтқан өтiнiшiн аяқсыз қалдыра алмады.

	«Ер мойнында қыл арқан шiрiмейдi. Рəш бiржола кешсiн. Ағайыншылық жолмен бар кемiн өзiме атасын. Колхоздiкiн де, өзiнiкiн де. Жылдап жүрiп те, жалғызiлiк емеспiн ғой, ағайын-туғанға сүйенiп те, бiр тал қылшығын қалдырмай өтермiн. Тек мына пəлесiнiң бетiн қайтарсын», – деген.

	Сапардың ойынша басталып кеткен бұл iстi Рəш тоқтата да алады.

	Рəш Жаманқұлды жер-жебiрiне жетiп қайтарды. Оқудан келгелi адам баласына бүйтiп ұрысқан жоқ едi, көкiректе жинақталған ескi даудың бiр борасыны лап бердi-ай келiп. Жаманқұл екi-үш күндей бас көтере алмады.

	Сосын Молдамұратты, оған қоса екi-үш адамды жұмсады. Бұлар да Сапардың көз жасынан қорыққандар. Рəш бұл келгендерге де илiкпедi. Молдамұраттiкi Сапардың сөзiн шындап сөйлеу емес, ағайынның өкпе-назы қалмасын деп, жəй парыз өтеу. Рəш оны ұқты. Сосын да жорашыл қазаққа деген ызғарын бұл жолы iшке бүктi. Жiгерлi Мағрипаның екi жылдай қағазға түсiргендерi мен диiрменшi Калугиннiң жасаған ұсыныс, пiкiрлерi, оған қоса өзiнiң қараңғылығы – үшеуi бiрiгiп, мойнын бұрғызбас мойынтұрықша мұны жазаның ең қиынына қарай жетелей берген. Оның үстiне колхоз iсiнiң де жөндеп оңала қоймағаны бар. Аудан басшыларының Сапарға деген салқын қарасын сот мүшелерi өздерiнше пайдаланды. Сөйтiп олар үкiмдi тез-ақ жариялап үлгерген. Сапардың түйсiнуiнше мұның орнында Əбдiраш əлдеқайда жiгерлi шығар едi. Сот қойған сұрақтардың көбiсi оған қаратүнек көрiнбес едi. Көзi ашық Əбдiраш бəрiне де өз көкiрегiнiң сəулесiмен жарық берiп, бүлiнген мен бүлiнбегеннiң аражiгiн анықтап, анау-мынауды ақыл сарабына салып, жұмсартып жуып-шайып кететiнi анық. Сапарда ол жоқ, мұның басы iшiне құм, не топырақты нығырлай салып, ешқандай қозғалыс, ой ағымына орын қалмаған зiл қара тастай бiрдеме. Ақыл берiп, қанат бiтiрудiң орнына қайта өзi масыл-қара шойындай мойынға байланып, Сапардың кеудесiн су аяғы құрдымға əкетiп бара жатқан дүлей қара күш.

	Осы сот үстiнде, əсiресе кеше үкiм шығарылар, бүгiн əкетiлер күндерi топырлаған жандардың арасында Мəрəйiм де жүрдi. Бiр ғажабы ол Мəрəйiмнiң бетiне қарай алмады. Мұны осындай көр аузында табалайтын жалғыз қас дұшпан Мəрəйiм сияқты көрiндi. Əкем-ау, неге олай? Бiр кезде ешкiмнiң басына келмес құпия əрекетке бiрге барған жалғыз одақтасы сол емес пе едi? Ендi сол одақтастың жең iшiнен қол ұшын беруiн қажетсiнер кезде оның жанарындағы оттың мұның көкiрегiне оқ болып қадалуы қалай?

	Тауда жортқан екi аңның əлдеқалай ұшырасқан ортақ қауiпке қарсы бiрiгiп шайқасып қалатыны болады. Қауiп жойылып, тек екеуi бiр-бiрiмен бетпе-бет қалғанда ежелгi жаулық екеуiнiң де көздерiнде жарқ-жұрқ етушi едi. Тек өмiр үшiн болған ауыр арпалыстан соң ғана ендi өзара тiс салысу рабайсыз деген аң екеш аңға да келер бiр түйсiк бұларды екi айырып əкетуi мүмкiн едi.

	Бiр кезде осы Рəш жөнiнде Сапар мен Мəрəйiмде аз күндiк мүдде ортақтығы болды. Шүйiркелескен достық жоқ. Қайта бiр-бiрiн шайнап тастар жаулық қандарын қарайтып жүретiн. Тiкелей арбасуға бармаса да мұны екеуi де жақсы сезiнетiн.

	Сапар Мəрəйiмнiң үйде отырып, жүктi болған қызының жайын көзге сүйел қылды. Жаралы аңдай ашындырмаққа қасақана шаптан түртiп бақты. Алғашқыда Мəрəйiм оның əрекетiн дұшпандыққа балап, бiрден буырқанып, шыға қоймады. Ақыры шегiнерге жер жоқ, Рəшпен шешушi айқас сəтi туғанда Мəрəйiмнiң кəнiгi көзi Сапардың ниетiн таныды. Сөйтiп, оны қолма-қол қабылдады. Одан берi сан уақыт өттi. Мəрəйiм Сақышын үшiншi мəртебе құтты орнына қондырып, қазiр ол жөнiндегi көңiл жарасы əбден жазылған. Соңғы өз қолыңда туған, Рəштiң бет-белгiлерi бiлiнiп қалған кiшкентай немересiн сүт кенжем деп, көршi-қолаңның үйiне, шақырған жерге ала бару дағдысына айналған. Өзiн қағанағы қарқ, сағанағы сарқ үлкен ана есебiнде ұстайды. Мұндай көңiл-күймен Мəрəйiмнiң Сапарды мүлдем керек қылмасы белгiлi. Қайта оған бұрынырақтағы дұшпандық ниетi үшiн кек алудан да кет əрi емес. Сөйтiп, сот болып жатқанда келiп жүрiп, Сапардың мойнынан қайрылып түсер шақтағы халiн қызықтап көрмекке тырысты. Сапар да оны iштей сезiп, Мəрəйiммен абайсыз көз түйiстiруден сақтанып, жалтарып бақты.

	Осы күндерi колхоз ортасындағы сондай көп келiмсектiң бiрi Алуа едi. Сапарды табалар қас дұшпан да осы ғой. Бiр ғажабы Алуамен көзi ұшырасса, Сапар жердiң жарығын iздемейдi, қайта бақытсыз сұлу əйелдiң көркi, сергек қалпы бұған қарлығаштың қанатымен су бүрiккендей. Бiр кездегi Рəшпен екi арадағы қатынасына ор қазғанын да ұмытып, оған досжар адамша қарағысы келедi. Жүзiндегi кейбiр есте тұтар бөлек белгiлердi iздейдi. Көзiнiң айналасы суы тартылған ойпаңдай кiбiртiктелiп, бұрынғы ұқыптылық жоқ екен. Бiрақ ол мiн емес. Орамал астына берекесiздеу түйiле салған шашына ақ араласқанын да байқамады. Бұлт астынан жарқ еткен күңдей шұғылалы көркiнен Сапардың көзi қарауытты. Қызуы тарамаған о бастағы əсер ме, əйтеуiр Алуа бұған осылай, қаймағы бұзылмаған қалпында шалынды.

	Жақсының қадiрi кеш жетедi деген осы. Алайда басқа түскен жiңiшке сəуле iштегi қара түнектi сейiлтiп жiберуге тым дəрменсiз. Қалайда өз «одақтасы» Мəрəйiм мен Алуа жүздерi осы iс үстiнде Сапарға екi түрлi мəн-мағынаны ұғуға жақындатып, алдағы күндерiнде ұзақ сонар ойларға, ақ-қараны таразыға салар iшкi жан мехнатына бастап едi.

	Сот үкiмi шығып, Сапар мен Сəңкенi орталық жаққа əкетуге тиiс шанаға мiнгiзу үшiн сыртқа шығарғанда ғана Сапарға жан бiткендей анадай жерде мұртын сылап, сеспен тұрған Рəшқа тiл қатты. Айнала апыр-топыр, көңiлшек қазақтың аяушылықпен көз жасын сүртiп жүргендерi де бар. Аппақ қарлы, аязды далада Сапардың сөзi баршаның құлағын жара, өңменiнен өте, жүрегiне жете айқын естiлдi:

	– Əй, Рəш, ер-азамат та жылқы мiнездес. Тiстеспей, кiсiнеспей тұра алмаушы едi. Мұның бəрi ет пен терiнiң арасындағы кiр сияқты жуса кететiн, былай адам боп ақылдасса, байыбына барып түсiнiсуге залалы жоқ нəрселер едi. Адам айласыз емес, бiрiгiп, бəрiн де шешер едiк қой. Қарымтасы қайтпас дүние жоқ. Атамыз қазақ кiсi өлiмi үшiн де кiсi өлтiрiп кек алмай, кейде оның да бiр жөнiн уағдаласып таба бiлушi едi. Мен ештеменi опырып, өзiммен бiрге əкетiп бара жатқам жоқ. Сен осыны ескермедiң. Жаттың аты – жат. Сен жатжұрттығыңды iстедiң. – Қашан да мойнын iшiне тыға түлкi қулықпен, сықылықтай сөйлейтiн Сапардың бастыққа бұлай шешенсiп көкiрегiн жара ащы запыран шығарғандай тiл қатқанын алғаш көргендер де бар. Рəш та шiмiрiкпедi, жауапты қысқа қайырды.

	– Сенiң өз жұртым деп iстегенiңнен менiң жатжұрттығым əлдеқайда артық, Сапеке.

	Шақшадай басы шарадай болып, Сапар осылай кете барған.

	Қазiргi аз-кем тұрыста қайраты келiп, Əбдiрашқа бiр айтқаны:

	– Əбдiраш-ай, ана қатын-балаға қарай жүр. Ашығып қалса бас иесi жоқ, кiм қайтарады деме, қарайласа жүр, бiзден қайтпаса, құдайдан қайтар. Бiз сияқты көрсоқыр пенденiң итшiлеген iстерi де жеткiлiктi. Оны ұмыт, есiңе алма.

	– Қарақтарым, ел ортасында қалғандардың қамын жемеңдершi. Олар аштан өлсе бiз кiнəлi болайық. Жан қысылғанда шайтан мен əзəзiл келедi деп сендер бұлай болғанда бiз кектенiп жатсақ кiм болғанымыз? Бiздiң бар тiлейтiнiмiз өздерiң аман келiңдершi. Төрт аяғы тең туған ешкiм жоқ. Қателiк қай адамнан да кетедi. Бiздiң сендерге тiлейтiнiмiз тек қана амандық, – дедi Əбдiраш.

	Қатын-баланың қамын ойлаған қамқор əке, мейiрбанды жар мiнезi Сапарда жоқ. Жаңағысы сағы сынғанда айтқан бiр сөздерi ғана.

	Сот мүшелерi мiнген шана сықырлап, аттары басын шұлғи жөнеле бергенде Сапарлар да жылжыды. Сапар Əбдiрашқа қадала қарап, ұзап бара жатты. Көзiне жас үйiрiлгендей.





СЕГIЗIНШI ТАРАУ




	Мөртайды жерлеп, Сенбек молда құран аударып, ертесiне Əбдiраштар жолай Сапарларды жолықтырып қайтып келе жатқан күнi Ұлан жанын шүберекке түйген қиын халдi бастан кешiрдi. Бұл күнi Бəтжан толғатып едi. Едiге асықпай бiрге iшкен таңертеңгi шайдан кейiн жұмсайтын ешкiм болмағасын Бəтжан ауыр денесiн əрең қозғалтып, сыртқа шықты да, Мəрəйiмдi дауыстап шақырды. Мəрəйiмнiң екi баласы Құрман мен Ерлан заматта-ақ екi жаққа – Алтынай мен Өркенайдiкiне жүгiрдi. Екi кемпiр тез-ақ жеттi. Олардың соңын ала Қалима мен Алтынайдың келiнi Бибiш те келдi. Мəрəйiм манадан осында. Бəрi сырт киiмдерiн шешiп, Бəтжанды темiр пештiң артына, Ұлан жатқан төсектiң аяқ жағына жайлап орналастырды да, сəл демдерiн басып, үнсiз қимылдасты. Сұңқ-сұңқ еткен Өркенай даусы ғана үйдегi тыныштықты бiр бүйiрден сұққылап, əлсiн-əлсiн бұза бердi. Ол Алтынай бұйрығымен сырттан əкелiнген ұзын таяқты қомсына бiр сөйлеп қалды:

	– Əкем-ау, мынау жiңiшке ғой. Бəтжанның салмағымен сынып кетпей ме? Басқа ағаш бар емес пе?

	Əйелдер таяқтың бiр ұшын төсектiң басына, екiншi жағын тiреуге қыл шылбырмен байлап, мықтап бекiттi де, iстiң сəтiн күттi. Өркенай əлi риза еместей күңкiлдей бердi. Ешкiмнен сөзiн қостаған, не қарсы сөйлеген леп бiлiнбегесiн, ақыры əйелдердiң осы əрекетiнiң бəрiн қомсынып, мiсесiне сыймағандай тарс жарыла суырыла жөнелдi.

	– Апырау, мына таяқ жөндеп бекiтiлген жоқ, шығып кетедi деп айтып тұрмын ғой мен сендерге. Əкетайым-ай, бiз Бəтжанды жазым қыламыз. Менiң сөзiмдi жерде қалдыратындарың не осы? Мен бiлемiн ғой, бiлемiн...

	– Жеңеше, сəл сабыр етiңiз, – деген салмақты үн Мəрəйiмдiкi екен. Екi бетiнiң ұшы қап-қара боп түйiлiп кетiптi.

	Қысыңқылау көздерi от төгiп Өркенайға деген достық пейiлiнiң жоқтығы бiрден шалынды. Тек сабыр сақтауы басым. Даусынан адамды кеудеге қағып бiрден құлатып кетпек асығыстық жоқ, жай бейбiт жолмен тоқтау салмақ ниетi қылаң бередi.

	– Пайғамбар жасына келген адамсыз. Бəрiн бiлесiз. Мұндайда пайдасы жоқ сөздi айта берген жарамайды. Сəл тынышталғаныңыз жөн. Бəрiмiз бiрлесiп қимылдап жатырмыз ғой. Көрiп тұрмыз, бiлiп тұрмыз. Бала-шаға емеспiз, үлкен адамға лайық былай сабырлы болғаныңыз дұрыс.

	Бiр қалыпты қатаң айтылған Мəрəйiм сөздерi «неше жының болса да iшiңе тыға тұр» дегендей естiлдi. Бұл Қалимаға ауыр тидi. Туған шешенiң намысы емес, Мəрəйiмнiң сөздерi тек осы шешеге ғана қатысты шеңберден сəл асыңқырап кетiп, Қалимаға жеткендей, осы абыр-сабыр үстiнде мұның да өңi қарайып, көздерiн төмен түсiрдi. Қарсы дауыс шығаратын жер бұл емес. Басқа уақытта өз өзiнен тақа таусылып, тиiсерге қара таппай жүретiн ол Мəрəйiмге бетiң бар, жүзiң бар демей шап ете түсер едi. Тап қазiр үндемей баққаннан басқа амал жоқтығы мысын құртты.

	Өркенайға Мəрəйiмнiң ызғар бiлдiруi Алтынайдың ғана көңiлiне жақты. Өз апасына деген қашанғы қатыбастық əлi сол қалпында. Қазiр де Бəтжан үйiнде көптен көрмеген Өркенайдың жай-күйiн сырттай болжалдауға да ықыласы жоқ. Мынадай амалсыз жағдайдың кей-кейде екеуiн бiр үйде табыстыратынына да риза емес.

	Мəрəйiм өз қатал сөзiнен кейiн Өркенайдың тыныштала қалғанын үлкен бiр жеңiсiндей көре ме, көкiрегiн керiп, анау-мынау қозғалысында iрiлiк байқалады. Əсiресе жыпырлаған əйелдердi қалт жiбермей бақылаған Ұланның көзiнше солай. Көз ашқаннан көрiп өскен осы əйелдiң қимыл-қозғалысынан оның iшкi ойын да өз балалық əсерiмен аңғарып отыратын. Жаңа Өркенайға тоқтау айтқанда Ұланның көкiрегi емес, аяғы шаншып кеткендей едi. Мəрəйiмге жаман көзiмен қарайын деп едi, толғақ үстiндегi өз шешесiнiң төңiрегiнде көлбеңдеп жүргендердiң бiрi болғасын ғана райынан қайтты. Тек аузына құм құйылған Өркенайды аяп жатты.

	Ұланның бiр бiлмейтiнi Мəрəйiм кеудесiндегi iрiлiк жаңа Өркенайдың аузына қақпақ қойғаннан емес, бұдан көп бұрын басталған. Бiр жайдан табиғи жаратылысы сондайлыққа бейiм де, екiншiден қызы Сақышты аяқ асты еткен Рəштi бiр кезде калпақтай ұшыра жаздады. Бiржола орнынан түсiрмесе де, сондағы даңғыр-дүңгiрдiң өзi Мəрəйiмге жеткiлiктi едi. Оған жалғас дем берген де жайлар жоқ емес. Ең бастысы Сақышты артында қанша бала қалғанына қарамай құтты орнына қондырды. Оның барғаны осы маңға таяу жерде, күйеуi, ата-енесi бəрi Мəрəйiмнiң көңiлiне сай. Сол үшiн қағанағы қарқ, сағанағы сарқ. Бұған қоса тағы бiр жауын құдайдың өзi мұқатып бердi. Ол Алуа. Шаш жұлысқан, көрге бiрге кетердей дұшпандықпен көкiрегiн қарайтқан сайтандай сұлу əйелдiң бұл күнде өз үйiнде омалғаннан басқа көрер қызығы жоқ. Түрiнен адам шошитын күйеуi «мен саған серiк болып жарытпаймын, Алматыға мүгедектер үйiне кетемiн» деп талай рет жұлқынғанын да, Алуаның жiбермей қойғанын да Мəрəйiмнiң сақ құлағы анық естiген. Оған айызы қалай қанбасын. Бұл күнде төңiрегiне «менiмен ұстасам дегендердiң жазасын құдайдың өзi-ақ бередi» дегендей қарайды.

	Сонымен бiрге Мəрəйiм басында Ұлан бiлмейтiн тағы бiр жəйт бар. Ол қасiрет. Күннен-күнге үлкейiп, iштi жегiдей жеп келе жатқан қасiрет. Мəрəйiм оған атан түйенi алып ұрар қайратын қарсы қойғанмен еңсерiп барады. Əсiресе үйiнде барлық шаруасын тындырып, тiзе бүгiп, демiгiн басқан шақта желкеден басады. Мұндайда ол жерге қарап тұқырып, бiр алақанымен маңдайын сүйеп, ендi-ендi ұзақ зарлы дауысқа салатынға ұқсайды. Осылай бiраз отырып, басын көтергенде қап-қара боп түйiлген көздерiнен балалары шошитын.

	Бұл халi күйеуi Ескенге байланысты едi. Ол соңғы жылдары Қайыңды сайынан ары, анау алыс жайлауларға таяу үлкен аңғардағы колхоз фермасында тана бағатын. Талай жылдан бұл мал соңында жүрiп, Мəрəйiм етектегi қора-жайды, балаларды бағып, бiр-бiрiне еттерi суысқасын өзара ортақ байламға да келiскен. Мəрəйiм сонау Сақыш тағдыры үшiн Рəшпен айқасып, Алуамен жұлысып жүрген күндерi онсыз да көкжасық санайтын күйеуiнiң өз баласы үшiн саусақ қимылдатуға жоқ енжарлығынан бiржола жерiдi, сөйтiп, бұл өзiнiң қартайғанын сылтауратып, Ескенге мал соңында өзiмен бiрге жүретiндей жас əйел алуға кеңес еткен. Бұдан кейде сүлесоқ ауру адамға ұқсайтын Ескеннiң жүзiнен қуаныш оты ұшқындаған жоқ едi. Кенет бiр ай өтпей-ақ ауылға қатынаған бiреуден Ескеннiң үйленгенiн де естiдi. Алыстан iздемей-ақ əйел оған тiптен жақыннан табылыпты. Сол фермада күйеуi соғыстан қайтпаған бiр жас келiншек Ескеннiң қойнына баса-көктеп өзi кiрiп алғандай жеттi Мəрəйiмнiң құлағына. Бұл хабарды алғашқыда оңай көтерем деп ойлаған Мəрəйiм өзiнiң бiр қылтаң жерiн осы уақытқа дейiн аңдамай келгенiн түсiндi. Өмiр деген баршаның желкесiнен басқан ұзын бiр бөрене iспеттес. Көппен бiрге оны иыққа салып көтерiп келе жатқан Мəрəйiм ойламаған жерден шиқ етiп əлсiздiк көрсетiп алса не болғаны? Мұндайда басқалардың да жүрiсi бұзылып, қара басы көз бен тiлдiң ұшына iлiгедi ғой, жəне жəй iлiкпейдi, найзаның ұшы көкiрегiн тескендей боп iлiнедi. Оған Мəрəйiмнiң бар болмысы өзi сай. Кешегiң мен бүгiнгiң бəрi хатқа түсiрулi тұратын ауыл ортасында əсiресе солай ғой. Беттiң ары, бiлектiң күшiмен жеткен абыройынан əлде бiр жақта, жұрт күнде көре бермейтiн аулақта бiр келiншектiң нəпсiсi ұтты деп, сол үшiн айрылып қалуы қас масқараның өзi емей не? Жоқ, Мəрəйiм басқаға болмаса да, тап осыған төзiп бағады. Төзiп те келедi. Бiрақ та төзiм бар да, оған қарсы iштей күрес бар. Қылшылдаған жас емес, сырттағы дұшпанмен, үйдегi Сақыштың əлжуаздығымен, балалардың тасыр-тұсырымен айқаса-айқаса мұның да терiсi жұқарып, сүйегi жiңiшкерiп, ендiгi жерде үлкен қайрат қылуға дəрменi жоқтығын сезгендей. Бiр жайдан амалының таусылуы да сол дəрменсiздiкке меңзей ме? Қалай да iштей Мəрəйiм өзiнiң бұрынғы Мəрəйiм емес екендiгiн түсiнедi. Онысын жан баласына бiлдiрмей, бұрынғы көкiрегi басылмаған, қайта жауын мұқатып айдыны асқан адам ретiнде кердең жүрiсiнен танбады.

	Бiр кезде Мəрəйiмдi шайтанның азғырғаны да бар. Ол сонау тау аңғарындағы колхоз фермасына барып, Ескеннiң төсегiне баса-көктеп кiрген келiншектiң шашын жұлуға шақырған едi. Мұның арты не боларын, қандай қаңқу сөз, өсек тудырарын, бəрiнен де жаманы айналадағы дұшпанның көңлiн бiр көтерiп тастарын тез болжаған Мəрəйiм ондай оқыс пиғылды, азғырған шайтанды да ауыздықтады. Мiне, Бəтжан үйiнде, оның толғағы үстiнде Мəрəйiм жағдайы осындай едi.

	Ұлан əйелдерқозғалысынақарапжатып, олардың түр-түсiндегi өзара ым, қабақ қағысқан белгiлердi аса көп байқаған жоқ. Үйдегi кiшкентай балалар, əсiресе өзiне тете ең үлкен қарындасы төрт жасар Əтина шешелерi өздерiнен аулақ, басқалардың қоршауында қалғасын мұның маңында айналсоқтағанмен Ұлан назарын аудара алмады. Шешесiн ғана бақылаған ол бiрте-бiрте осы ауру халiмен тағы бiр белгiсiз тұңғиыққа тартылып бара жатқандай. Күнде қызыға қарайтын сыртта қалың қар үстiнде шана тепкен балалар əрекетi де бүгiн көзiнен қақас. Баста жүйткiп жүретiн қиял да дауылдан кейiнгi тыныштықтай сап басылған. Тек əр тұста құйын сияқты бұрқ еткен оқыс суреттер ғана келiп кетедi. Оның не сурет екенiн табанда ұмытады. Талай бала тапқан шешесiнiң толғақ қысқандағы халiн Ұлан бұрын да көрген. Алайда, тап осы жолы шеше басындағы күй мұны аран тастары көкке шаншылған түсi суық құзар басынан төменге лақтырардай болып келiп, кеудесiн сығымдады. Оған қарсы əрекет жасар еш лажы жоқ. Ұлан жас болғанмен, осы ауру тұралатқан айларда əлсiздiк, қандайда бiр тауқыметке қарсылық көрсете алмаудың не екенiн бiлетiн. Сағы сынғандық, көндiккендiк. Бар қолынан келерi шыдап бағу. Сол жатқан орнынан тапжылмай шыдау. Буын-буыны сiресiп, жаны алқымға келсе де қыңқ демеу.

	Қандай да сəт қанша ұзақ көрiнгенмен оның да таусылар шағы келедi ғой. Шешесiнiң ыңырана шыққан даусы Ұланды дəл жүректен атты. Оқ тиiп құлағаны ма, жоқ, əлде жаңағы аран тастары көкке шаншылған түсi суық құздың басынан əлдебiр дойыр қол шынында лақтырды ма, ендi-ендi сүйек-сүйегiнiң парша-паршасы шығарын сезгендей кенет үнi ағытылып, бар даусымен жылап жiбердi. Екi маңдайын темiр құрсау қысып, бүкiл денесiнен алпыс екi тамыры суырылып бара жатқанын сұрапыл жайсыздық үстiнде сезiнген. Бұл ненiң соққан соққысы? Осы жағдайда жатып, шешесi олай-бұлай боп кетсе бұғанасы қатпаған, ең жаманы мына ауру халiмен не күйге ұшырарын ойлап шошынғаны ма? Жоқ, ондай ұзақ-сонар сабырлы пайымдаулар тiзбектелiп, аттың жалы, түйенiң қомында келiп жата ма? Сонда Ұланды еңсерген қандай күш? Аяныш қана ма? Олай болса, бұрын неге Ұлан мұндай жағдайға ұшырап көрмеген?

	Иə, бiр жайдан мұның бəрi аянышқа тiрелгенмен, бүгiнгiнiң тереңiрек мағынасы бар. Көп айға созылған қатаң дерт жас баланың əрбiр түгiне дейiн сезгiр етiп, ана даусы шыққанда оның жан қиналысын айна-қатесiз түйсiнген бауыр еттей жақындық пейiлмен өз тарапынан, басқа ешкiм қайталай алмас үндестiк табуынан едi. Өзге қимыл, əрекеттен бұл қалғалы қашан? Тек өз еркiнен тыс зорланыспен жан даусын шығарып, туған шешенiң қиналған шағында оған тiл қатты. Шешенiң шыбын жанының шығып кетпеуi үшiн кеудесiндегi өз шыбынын қоса шырылдатып, екеумiз құлынды биедей шұрқырасып, тiл қатыссақ бiр-бiрiмiзден көз жазып, бар мен жоқ екi дүниеге қарай бөле жарылып кетпеспiз деген өзiне де белгiсiз, əлi көзi ашыла қоймаған iш түйсiгiнен едi.

	Бəтжан төңiрегiнде көлбеңдеген əйелдер Ұлан даусына назар аудара қоймады. Тек кiшкентай Əтина осы үйде қолы бос естияр адам өзi екенiн ұғып, төсекке байлаулы ағасына күнделiктi əке-шеше тарапынан болатын қамқорлықты өз қолына алмақтай:

	– Ұлан, жылама, Ұлан, жылама, қазiр, қазiр, – деп, оған қолын соза бердi.

	Шар еткен дауыс шыққанда Ұлан даусы да үзiлiп болмап едi. Бұны Əтина күтпедi ме, жоқ құлақ жарған жiңiшке ащы үн бұған оқыс тидi ме, əйтеуiр Ұланды тастай салып, əйелдер қаумалаған шешеге қарай жүгiрдi. Бiрiнiң иығынан аса үңiлiп, қызыл шақа жан иесiн көрiп, қайта жүгiрiп келдi де, ағасын уата бастады. Бұл кезде Ұланның өзi де тыйылған. Аспа ағаштан тас емен ұстаған шешесiнiң ұзақ жүгiрiстен соң жүрегiн басып шалдыққандай түрiн көрiп, есiн жиды. Əрi Мəрəйiмнiң Бəтжанға айтқан:

	– Жаның қалды, айналайын, жаның қалды. Бəрi де жақсы, бəрi де жақсы, – деген сөздерi сол шарылдаған дауыспен бiрге шыққандай едi. Ұлан Мəрəйiмге өмiрiнде бiрiншi рет риза болды. Тасбауыр iшмерез адамның мұншалықты мейiрбандылығына бiрауық таңырқай, тосырқай қарағанмен қысылтаяң шақта өз шешесiне қол ұшын бергендiгi бəрiн жуып кеттi. Ендiгi жерде Мəрəйiмге деген осы ықыласынан айнымауға ант суын iшкендей iш-бауыры ерiп жатты.

	– Тыныштық болады екен, тыныштық, тыныштық болады екен, – дедi Алтынай.

	– Тыныштық болса екен, құдай. Тыныштық болса екен.

	Бəрiнен де сол жақсы, – десiп басқалары да үн қатысты.

	Қыздың тууы алдағы тыныштықтың белгiсi деген ел арасында сөз бар. Ашаршылық, соғыс сияқты пəлекеттердi кезек-кезегiмен бастан кешкен жұрт осындай жеңiл-желпi ырымның өзiн тəубе ететiн. Қазiр бұл сөздердiң неге байланысты айтылғанын Ұлан түсiнген жоқ. Денесiндегi дiрiл, қауiп бiрте-бiрте тарап, қайтадан шешесiн қаумалаған жұртты қадағалай бастады. Бəрiнен қозғалысы көп Өркенай. Ол əйелдердiң о жақ, бұ жағына шығып, өзiнiң бiр кəдеге жарамай, барлық iстiң мұнсыз атқарылып жатқанына риза еместей қаңғырлап қояды. Егер бұған салса анау жаңа туған баланы қолына алып, оның қамын iстеу осының-ақ жолы. Бiрақ бұған дегенде қатыбас əйелдер жуытатын емес. Əсiресе өз сiңлiсi Алтынайдың қабағы мен қимыл-əрекетiн мүлдем жақтырмайды. Бұл жақтан өзiне еш қызмет тимегесiн ол Ұланды кеп аймалады. Мұнда қолын қағатын ешкiм жоқ екен. Ұланды елiктiргенiне бетiнiң шұқыры ойылып, ризалықпен күлiмсiрей қараған Əтинаны көрiп, көкiрегi одан сайын қарс айрылды. Оны да құшырлана сүйiп, дағдылы əуенiне басып едi, мұның даусы сəби даусынан да басымырақ шықты-ау деймiн, əйелдердiң көңiлi осылай ауа бердi. Мəрəйiм де оқты көзiн бiр қадап едi, Ұлан одан бiрақ жамандықты көрген жоқ.

	– Əй, қаңқылдамай қоя тұршы-ей! – деп саңқ еткен Қалиманың даусы ғана шықты. Шырқыраған сəби үнi толастамап едi. Ұлан оны тыңдап жатып сонау соғыс бiтетiн көктемде қызылша басында босанып қалған Алуаны еске алды. Сондағы сəби шырылы осыншама жылдарды араға салып, қаз-қалпында құлағына қайта келiп тұрғандай жанын тербеттi. Көкпеңбек қызылша егiстiгi, ыстық күнде аяққа жайлы тиетiн дымқыл топырақ, шықылықтаған торғай, алаша, қап ала жүгiрiп, үн-түнсiз жан таласа қимылдаған əйелдер, – бəрi-бəрi үкiдей жұмсақ қанатымен мұның бетiнен желпiп-желпiп, қиялға шақырғандай. Сол бiр шақтың өткендегi бiр нəрсе екенi əлденеден мұның көкiрегiнде жеңiл аяныш, өкiнiш тудырды. Сол кездi аңсады. Сонда Өмiртай екеуiнiң сарсылып, ұзақ жүрген жүрiсi, ми қайнар ыстық, аяқ басқан сайын неше қырынан құбылатын жасыл белдер оның қазiргi дəрменсiздiгiн бетке басып, жарқ-жұрқ неше түрлi əсем сурет болып, алыстап барады. Қанат байлап қуып жетсем деген арман сəби жанын əлдебiр қиял ағынына қосып, сəл сергiткенмен алдамшы түс сияқты нəрсе оқыс ғайып болды да, қатал шындық күндiз-түнi өзi байлаулы «өлең» төсегiнен бiр-ақ шығарды. Жаңа шешесiн аяп жылап едi, ендi өз басындағы қасiреттен көңiлi босайын дедi. Мұндайда оның арқа сүйейтiнi Өмiртай. Қазiр ол жоқ.

	Өмiртай бұрынғыдай емес, əжептəуiр есейiп, үйдегi, түздегi шаруаға қолқабыс етуге толық жараған. Мектептен келе-ақ мал суарады, шөп салады, қора тазалайды, қар күрейдi. Ағаш жарып, үйге отын кiргiзедi. Шешесiнiң қолы тимей жатса кiшкентай балаларды уатып, тамақ бередi. Əке-шешенiң жұмсауымен анда-мұнда барып та келедi. Кейде сабағын оқуға қолы тимей түнде жатар алдында сығырайған шам түбiнде кiтап, дəптерлерiне шұқшия ұзақ отырып қалады. Мұндайда бүкiл жарықты өзiнiң кiшкентай денесiмен көлегейлеп, үйдi одан сайын қара көлеңке етiп қоятын. Ұлан қасында ұзақ отырып, сарылуға уақыты жоқ. Тиiп-қашып аз сөзбен алаңдандырып қана кетiп жүредi. Ұлан басындағы кемтарлық, оң тiзеден жабысқан дерт мұны көп нəрсеге көндiктiрiп, кейбiр табиғи ұмтылысына да шек қойып, өзгерiс енгiзген бе, əйтеуiр өзi оқыған ертегi-аңыздардың желiктiруiмен есейген шаққа тəн таңғажайып ерлiктердi қанша аңсаса, осы қыршын жасына қарамай өзiнiң өткендегi күндерiне де жаны ауыра бүйрегi бұратын. Əсiресе, Өмiртаймен қол ұстасып, дала кезген күндерiн ерекше сағынышпен еске алушы едi. Үлкендердiң жылы құшағын керексiнiп, көңiлi құлазығанын ұмыта тұратын.

	Бүйтiп төсекке байланғанымша соным жақсы едi деген iшкi сəби түйсiгiнен де шығар. Кенет есiк алдында қалың қарға ойнаған балаларды ендi ғана аңдағандай оларға ұзақ сүзiлiп қарады.

	Бiрер сағаттан соң жаңа туған сəби тынышталып, бəрi жайғасқасын Ұланның шар етiп жылағанын, кiшкентай Əтинаның оны уатқанын сөз қыла бастады.

	– Ұланның аяғы шаншыса, Ұлан, жылама, жылама деп, қазiр, қазiр бəрi бiтедi, ауырғанын қояды, деп уатушы едiк. Əтинаның сол бiздiң сөзiмiздi қайталағансымағы ғой. – Бəтжанның қалың шəлi астынан қараған разылық сезiмге толы көздерiн Ұлан айқын көрдi.

	Осы кезде Алтынайдың үйдегi екi баласының бiрi ентелей кiрiп келдi.

	– Апа, сенi Дүйсекеш тез келсiн деп жатыр.

	– А?! – деп, Алтынай алғашқыда отырған орнында ессiз ошарылып қалды да, кенет тез жиналып, лəм-мим деместен есiкке беттедi. Оның артынан Бибiш те кеттi. Дүйсекеш өзiн прокурор шақыртқалы берi осында, анау-мынау шаруасын сылтау етiп, қыстауға қайта қоймаған. Баласын iлгекпен iлiп əкете жаздаған Сапар қылығынан қатты тұралаған Алтынай пəле бұлты ауыл үстiнен əлi айыға қоймаған шақта Дүйсекешiнiң келсiн дегенiне елп етпей қайтсiн. Оған қалың шəлi мен көрпеге оранған Бəтжан ғана бiр сөз айтып қалды:

	– Апа, анау-мынау жайшылық шаруа болса Бибiш те, өзiң де тез қайтып келiңiздер. Кешке ел жиналады. Шаруа көп қой мұнда.

	Бұл жақтың салтында үйде бала туса, үлкен-кiшi – əйтеуiр келгiсi келгеннiң бəрi шақырусыз үш кеш бойы шiлдеханаға жиылып, ойын-сауық жасайды. Үй иелерi барын салып, оларды қонақ етедi. Бəтжанды ендiгi мазасыздандырған соның қамы. Бiрақ Алтынай сол кеткеннен мол кеттi.

	Қалған əйелдер сол үлкен шаруаға кiрiсерден бұрын өздерi бiр шай iшiп алуды жөн көрдi. Əрi Бəтжанға тамақ берiп əлдендiру керек. Осы шай үстiнде қасы-қабағына қырау қатып Əбдiраш келдi. Күбежектеп үлкен iшiгiмен есiктен əрең енген. Қалың киiнген Өмiртайдың да денесi дағдыдағыдан əлдеқайда үлкен көрiндi. Жұрт жамырасып екеуiнен де шүйiншi сұрасты. Əбдiраш шуласқан əйелдердiң сөзiн елең қылмастан шешiнбеген күйi табалдырыққа таяу қабырғаға арқасын сүйеп отыра кеттi. Үйдегiлер бұл селқостығына мəн берген жоқ, жол жүрiп шаршағаны шығар деп ұқты.

	Мəрəйiм ғана Əбдiрашқа қарап:

	– Қалай, жақсы қойылды ма? Байғұс жақсы адам едi, топырағы торқа болсын, – деп жатыр. Əбдiраш сəл отырғасын өлiктi шығаруға жақындардан кiмдердiң жиылғанын, сырттан кiмдер келгенiн самарқау айтып шықты. Əйелдермен шай iшiп, бiраз белi жазылғасын, кешегi орта жолда торы байталдың көрсеткен қорлығын да түп-түгел қызық оқиғадай етiп баяндады. Тек бүгiн берi қайтқанда Сапарлармен ұшырасқанын iшке түйiп қалды. Олардың əкетiлгенiнен бұлар да хабардар екен.

	Əбдiраштың абыр-сабыр сөз арасында да, iшкi толқу үстiнде де Ұланға көзi түсе бердi. Жаңа шешiнiсiмен қасына барып, басын бiр сипағаны болмаса оны көп алдандырған жоқ едi. Ендi ауық-ауық оған қараған сайын оның көзiнен бұрын байқалмаған тосын бiр отты танығандай солай қарай көп алаңдап, əйелдердiң бiраз сөздерiнен қақас қалды. Əлсiн-əлсiн əке мен бала көзi ұшырасып қалса, бiр нүктеде түйiскен екi қызулы нəрседей жарқ етiп от шығаратынға ұқсайды. Соны сезген əке көбiне ұрлана қарағысы келдi. Бiрақ Ұлан да сақ, ол əкенiң əрбiр қарасын қалт жiберетiн емес екен. Жанарында жалын мол жас бала əке сырын iштен танып, бұл сезгендi ол да сезiп отырғандай, ендi тек ортақ сыр ақтарысу, пiкiр алысу сəтiн күткен сыңайы бар ма дерсiң. Ұланның жаңа шешесi босанғанда жылап жiбергенiн əйелдердiң ешқайсысы айта қойған жоқ. Көзiнде де ондай еш белгi жоқ. Тек əкенiң кеше торы байталмен айқасып, бүгiн Сапарларды жолықтырып, кеудесiн əлденеше жаққа жұлқи тартқан құйын сезiмдердi бұл түсiнде көрiп шығып, Əбдiраштың алдын орап кеткенге ұқсайды. Баласының түр-сипатын солай бағалады.

	Ұланның қазiргi қарасы тегiн емес. Жанары кiшкене көлшiк бетiндей жарқырайды. Етi сылынып бiткен бетiнiң ақ бəтестей терiсi ендi-ендi ерiп түсердей көлкiлдеп тұр. Əлде бiрдеме айтқысы келiп, iшiнен лоблып тұр ма? Иə, қалай да бiрдеме айтпақ. Бұл мүмкiн үлкен мағыналы сөздер шығар. Адамның бiлместiгiнен, оспадарсыз қолынан бұзылған жылқы мiнезiндей Ұланда да мынау дүниеге осқырына қараған бiр пиғыл бар ма? Бəрi бiлместiктен бұзылады. Бүгiн белгiсiз бiр жаққа əкетiлiп бара жатқан Сапар мен Сəңке ақыл мен бiлiм аздығының құрбандары емес пе?

	Кеше ел шетiне келген жау бетiн қайтарғанмен, ендi қолда барды ұқсатып, бейбiт өмiрдiң игiлiгiн адал еңбекпен көруге əркiмнiң шамасы жетiп отыр ма?

	Мүмкiн табиғат жас жанына бөлек серпiн берген Ұлан соны ауру тəнiмен сезiп, əкесiне əдейi арнап, осы хақында оның өз басын қоса айыптап, жыр жырламақ ниетi бар ма? Ұлан ондай мағыналы ойларды сап-сабымен алдына жайып салуға тым жас. Бiрақ кей адамда, мейлi үлкен, мейлi нəресте болсын бөлек түйсiк бар. Ол түйсiкпен бiлгенiн тiл арқылы сайрап беру мүмкiн емес. Тек денедегi бөлек жан иесiндей өз қауашағында бұлқынып, адамның кей мiнезi мен қимыл-əрекетiне тосын жарқыл берiп, көтерiп тастайды. Сол жарқылды ұға бiлгендi, көре бiлгендi үлкен қорытындыға, пайымдауға бастар тылсым түйiндер, белгiлер жатады.

	Бəтжан босанғанын естiгесiн бе, үйге тағы бiраз əйелдер келдi. Стол басында неше самауырынның алмасқанын Əбдiраш аңғарар да емес. Тiптi өзiн қаумалаған əйелдер шай үстiнде не сұмдықты айтып жатса да, бiрi құлағына кiрiп шықпады. Мұның басына сол Ұланның кескiн-кейпiне таңырқаған тағы бiр кезекте мынадай ойлар келдi. Бүгiн күн батпаса ертең таң атпасын, жел соқпаса шөп басы қимылдамасын адам бiле тұра, күнделiктi күйбең тiршiлiкте үнемi ескерiп жүре ме? Əрине, жоқ. Өмiрдегi кейбiр жаманшылық та солай. Ол көбiне ашық күнгi найзағайдай төбеңнен топ етiп түсе қалмайды. Оны жанын жалдап жүрiп, кiм кiм де өзi жасайды. Ол жаманшылық бар болғаны сенiң кешегi тiрлiгiңнiң жалғасы, себеп-салдары. Ойлағанға қандай оңай, орындағанға қандай қиямет. Мүмкiн соны аңдамай барып, жұрттың жағасын ұстатып, қара басты түбiнде қақпақтай ұшыратын iс қыламыз-ау, шамасы. Қарашы мiне, мен өлiктен кеп отырмын, бұл үйде жаңа туған жас нəрестенiң даусы құлақ жарып тұр. Сапар мен Сəңке анау, ендiгi күндерiн бұлдыр болжап, үйреншiктi ел ортасынан аулаққа əкетiлiп барады. Ал осы үйде бүгiн кешке ойын-сауыққа, шiлдеханаға жұрт жиналмақшы. Қарашы, бiр мұнар мен бiр ашық сəуле алма-кезек қойындасып, елiтiп барады. Осы аралас-құраластықтан ертеңгi өмiрдiң жанға жайлы дұрыс жалғасына апарар тетiктердi қайдан табамыз? Еш құбылыс мен жақсылықтың не жамандықтың белгiсiмiн деп, айғайлап, өзiн-өзi жариялап тұрмайды. Қанда бар тоңмойындықтан көз қарауытатыны тағы бар. Сапар мен Сəңке содан тапты емес пе бəрiн?

	Əбдiраштың əлденеден жүрегi шаншыды. Көз қарауытса, ақыл-ой тұмшаланса, əрi оның солай екенiн өзiмiз түсiнбесек ең қатерлiсi сол. Ондай жағдайда бiз бүкiл ұрпақ аңғарусыз iс қылып жүрмегенiмiзге кiм кепiл? Бiздi көрген ана Ұландар өмiрi қалай жалғаспақ? Қиян-кескiлiк бұлардың тұстастарының арасында қазiрдiң өзiнде де бар. Жұмсақ, ылғалы мол топыраққа түскен арамшөптiң дəнiндей ол күш алып кетпей ме? Əбдiраш Ұланды қайта бақылады. Ауру баланың кескiнi бiрте-бiрте солғын тартқанмен көзiндегi жаңағы отты қарас əлi өшiп болмапты.

	Бiр жайдан Ұланның қазiргi қалпына қарап, оны қатарынан бөлек кемтар бала деп ойлағысы жоқ. Төрт аяғын тең басқан тəнi сау бала қазiр некен-саяқ қой. Сырт көзге асыр сап жүгiрiп жүргенмен, ойлай бiлгенге, көре бiлгенге соғыста өлген əкесiн жоқтап, көкiрегiнен қан аққан балалар қаншалық. Əлденеден Ұлан көзiнде солардың ортақ қасiретi үйелеп, жалын боп жанып тұрғандай Əбдiраштың денесi дiрiлдедi. Осы дүниенiң бас иесi – əлде тəңiр, əлде бiр саналы күш ел ортасындағы төрт мүшесi сау, санасы айқын санаулы азаматтардың бiрi – Əбдiраш өз тұрғыластарының өмiрiн жалғастырар жас ұрпақтың жан-күйiн жете ұқсын деп, мұның баласына осы дерттi əдейi арнап жiбердi ме екен?

	Ол шай iшiп болысымен торы байталды көрмекке сыртқа шықты. Бəтжан оны кеше жылы қораға байлап, алдына жұмсақ шөптен салыпты. Жем де бергенге ұқсайды. Есiгiнен жарық мол түсетiн қораға Əбдiраш кiре бергенде торы байтал бүкiл денесiмен селк еттi. Артына бұрыла қарағанда көзiнiң ағы алақандай боп көрiнiп, мұның көкiрегiн суық шалды. Жылай-жылай жасын сарқып болып, тағы не жаза əкелдiң деп, бəрiне көнген пиғылмен қарағаны сияқты. Бұл Əбдiраштың əлдененi кеш ұғуы салдарынан бүлдiрген дүниесi ме, жоқ соның зардабынан тiрi жан иесiнiң шеккен азабы ма, қалай да өзiнiң бас сауғалап кете алмайтын қанжардай жалаңдаған сұраулардың қақпақылына ұшыраған халiн сездi. Тағы да тұңғиыққа кеттi. Басын сансыратып ақырында түйген түйiнi ертеңнен бастап қалтасындағы бiр уыс кiлттi бастыққа, ал дүкеннiң кiлтiн Қарабұлақтағы сельпоға тапсыру. Сөйтiп, қолына кетпен алып, дала жұмысына шығу. Басымды анау-мынаудан аулақ ұстасам ойлаған ойдың түбiне жетермiн дегенi. Осы шешiмнiң қысыр қиялға қатыссыз нақтылы негiзiн де тапты. Онысы əрқилы пəле-жаладан аулақ болмаққа алдын-ала қам жасауға сайғандық. Өз басы үшiн емес, ел ортасы бiтеу жараға толыда қатын-қалаш, бала-шағаның ортасына ендi мен күйiк боп түссем тiптi масқара ғой деп iштей болжалдағаны.

	Алтынай Дүйсекеш шақырды деп жаңағы кеткенiнен қайтып келген жоқ. Тiптi кеште шiлдеханаға ел жиналғанда да болмады. Көршi-қолаң Əбдiраш апасының бұл қылығын даңғаза қып та, өзара күңкiл етiп те айтып көрдi. Бiр пəле-жалаға ұшырап қалды ма деп күдiктенушiлер де бар. Кешке елмен бiрге Дүйсекеш пен Бибiш келгенде оларға тұс-тұстан сұрақ жаудырысты. Күмiлжiген екi жас жарытып ештеңе айтпады. «Бармаймын» деген қырыс кемпiрдiң жауабын ғана жеткiздi.

	– Апырау, бармаймыны несi, тағы не зобалаң туды, əлде ауырып қалды ма, жаңа ғана сау отыр едi, не бұл сайтандай бұзылатыны апамның? – деген Бəтжан сөзiне де Дүйсекеш пен Бибiш тас бекiнiп ауыздарын ашпады. Өздерiнiң де келетiн ретi жоқ. Тек ауылда айында-жылында бiр болатын шiлдехана қызығын қимаған жас көңiлдерiнiң ғана сүйреп əкелгенi көрiнiп тұр.

	Үйге жиналған жұрт бiраздан соң теңiздей толқи бастады. Бəрi қалың мұнар iшiнде отырғандай, əсiресе, Ұланға солай көрiндi. Төрдегi Сенбек молда, Дəнер, Молдамұраттар отырысында салиқалық, манаураған үлкендiк пiшiн басым. Бұлардан төменiрек орналасқан Самал, Тəнтiбала, Алуа, Қалима, тағы бiр Ұланға бейтаныстау екi-үш əйел ортадағы кең жайылған дастарқанды жағалай сығылысып, бiр-бiрiн əлсiн-əлсiн бүйiрден нұқып қалып, оқыс күлкi, жеңiл қалжың орталарынан жарқ-жұрқ етiп ұшып шығып жатқандай. Екi жерден қойылған май шамның жарығы өлеусiреп жеткенмен бəрiнiң де ақжарқын ашық пейiлi алакөлеңке үй iшiнде ғана емес, қараңғы түнде де жарық шашысып, бiр-бiрiн көрiп отыруға көңiл мен көзге мен мұндалап тұрғандай. Қайғы-қасiреттiң мүжуi жеттi ғой, тап бүгiн олар бiр бүйiрден қыстырылмай тұра тұрсыншы, көңiл көтерейiкшi деген пейiл бəрiнен де аңғарылады. Есiк жақта, пеш төңiрегiнде де жыпырласқан əйелдер. Мəрəйiм, Өркенай, жас келiншек Бибiш, тағы басқалар əрi-берi күйбеңдеп, ас қамдап, кiрiп, шығуға жол берер емес. Келген жұрттың iшiнен Алуа өзiн бөле-жара күлiмсiрей, iшiне кiре амандасқасын, көңiлi көтерiлiп, бiр дүркiреп қалған Өркенай қай шаруаға да кəрi басымен құрақ ұшып, жұрт көзiне көп түсе бердi. Басқа бiреудiкiнде оны əлдеқашан бiр ебiн тауып, шығарып салысар едi. Бұл бейбақ қашан да отымен кiрiп, күлiмен шығатын Бəтжан үйiнде ғана оған тiс жарып, ешкiм ештеңе айта алмайды. Ал Бəтжанның Қалимадан əрмен ол кемпiрдiң қаңғыр-күңгiрiне құлағының етi өлiп болған. Сосын ештеме демейдi. Қалың дүрмек ортасында осындай өз үйiнде жоқ кеңшiлiктi аңғарған Өркенай жұрттың назарын қайтсем өзiме аударам деп, одан сайын дабырлай бердi. Ол көбiне ас қамдаған əйелдердiң қимылын жақтырмай, тiптi ожау ұстап, сорпа сапырғанына дейiн бiр кəдiк көргендей сөйлеп қалады.

	Қалима тiптi болмағасын өзi барып, бұл да сол маңда бiрдемеге күйбеңдеген болып, шешенi бiр бүйiрден бүрiп, шымшып алды. Соққының талай көкесiне көндiккен Өркенай мұны ауырсынған да жоқ. Қызының қақ маңдайдан ұрып, сұлата салатын жерi бұл емес екенiн жете түсiнген ол даусын тiптi ересен шығара бастады. Төрдегi жиналып жатқан жұрттың өзара гу-гуi мен есiк жақтағы Өркенайдың қаңқуы – бəрi қосылып, бұл үйдi құж-құж қайнаған араның ұясына ұқсатып жiбердi.

	Əлi де келушiлер көп. Дүйсекеш жоғарылау жас жеңгелерiмен аралас-құралас отыр. Сəлден соң Нұрқан да келiп, Дүйсекеш əрең сыйған орынды екiге бөлiстi. Дүйсекеш биiктеу де, Нұрқан сəл аласалау, бiрақ екеуi де иықты, шымыр өскен жiгiттер. Жастығына қарамай басқалармен терезесiн тең ұстайтынын дене бiтiмдерiнiң өздерi айтып тұр.

	Əркiм есiктен көрiнгенде-ақ бiр қап сөздi өздерiмен ала кiрiп, табалдырықтан аттай ақтарылады. Сөйтiп, бүгiн ерекше көңiл көтермекке сырттан жасасқан уəделерi бардай, шiлдехана қызығын бiрден жандыра түседi. Үйде отырса қаңырайған қабырға қайғы ойлатып, түзге шықса жүрер жолы шектеулi жесiр əйелдер əсiресе сайланып келген екен. Мұнда Тəнтiбаламен қатар төменгi көшелерде тұратын тағы бес-алты əйел бар. Бұлар да босағасын соғыс опырайтып кеткендер. Тəнтiбала олар жайғасқасын өз тобы молайғандай сəл тоғайып қалды.

	Алуа мен Қалима үйде қарайған бiреулерi бар болғанымен бастарындағы бағын таза жесiрлерден артық санаған емес. Айтуға ауыз толатындай жар қосағы бар болса кəдiмгiдей ер азамат санатында мынау дуда қара көбейтiп отырар едi ғой. Бұл əсiресе Қалиманың басындағы ғой. Алуаның үйiндегi Айдархан Əбiл сияқты ағайын-туғанмен аралас-құраластыққа пысқырып, жиiркенiп қарайтын адам емес. Мiнез бiтiмiмен осындағы жайсаң жандардың бiрi едi. Тек оқ паршалап, қиып-қырқып кеткен бар мен жоқтың арасындағы қалпын жұртқа көрсете бермейдi. Күнде кiрiп-шығатын көршi-қолаңның өзi мұның түрiне үйренiсе алмай-ақ қойып едi. Көрген бетте қайсысы да дүр сiлкiнгенiн жасыра алмайтын едi. Мұның Айдарханның жарымжан көңiлiне қалай əсер ететiнiн аңдамайтын қатын-қалаш əсiресе сөйтетiн. Алуаның өзi шыдап бақты. Ақыры үйренiстi. Көкiректегi күштi тегеурiнiмен өзiн-өзi сүйреп, жетелеп көндiктi. Бұл күнде үйде күйеуiнiң қасында отырса бұрынғыдай қобалжымайтын болған. Анда-санда жүрегi қысылып жатып қалатынды да доғарды. Тек сыртқа шықса, ел-жұртты көрсе бойындағы жас қуат лап етiп, бiрауық темiр тордан құтылған құсқа ұқсап, ұшып кетпектей айнала төңiрекке, биiк ағаштардың басына қарағыштай берушi едi. Алғашқы ретте осындай лепiрме сезiмнiң рахатынан азабы басым шығып, одан арылудың амалын iздеп, ойын сан-саққа жүгiрткенмен мынау жарық дүние өзiн одан сайын адастырып əкетiп бара жатқандай көзi қарауытатын. Алуа мұны да жеңдi. Жеңгенде бəрiнен құлан-таза айығып кеткен жоқ. Тек iште не пəле ойран-асыр салып, не дауыл өкiрiп жатса да, бəрiн бүгiп, тас бекiнiп, жабыққан жан дүниесiнен адам баласына сыр бермеуге машықтанды. Табиғи қуаты бұған себiн тигiздi.

	Бiр-бiрiнiң жай-күйiн бiлгiсi кеп, қабағын баққан, қай жағынан тарс жарылар екен деп шыдамсыздана күткен кейбiр өсек-аяңға үйiрсек əйелдердi Алуа дос санап қайтсiн. Айдарханды үйде ұстағаны болмаса ол Алуаға бай емес, тек томардай ошарылған iшер аузы бар қып-қызыл масылдың өзi ғана дескен сөздерiн ести жүрсе де, ол лақапты сырт қалпымен жоққа шығаруға Алуа жанын салған. Ал мұның етегiне iлiнген бiр сабақ жiптi көрсе алты арыс елге айызы қанып сөйлейтiн Мəрəйiмдi тiптi бөлек қояды. Мiне, Алуа осындай ортада өз қайратына ғана сүйенiп, бой жазар кеңiстiк тауып едi. Ал мынау кешке сол қайратын өзiмен бiрге ала келгенмен тап бiр тасып төгiлетiн шағы екенiн де iштен сезедi. Ол əнге, ойын-сауыққа желiктiрген көңiлдiң осы кеште мұның еркiнен шығып кеткенi өзiне де анық едi. Мұндай тым ойнақы қалпының қандай жарға соқтырарын ойлағысы да келмедi.

	Мұндай шiлдеханаға кейде Рəштiң де бас сұғатыны бар. Əсiресе, ол Əбдiраш сияқты өзi санасатын азаматтың үйiнде өтiп жатса солай. Бiрақ ол келген жоқ. Мұнысы жұрттың бəрiне түсiнiктi. Мана Сапар мен Сəңкенiң соңынан жыласып-сықтасып қалғандар бар. Мұның бəрi Рəштiң қалауымен жасалған шаруа. Жұрттың солай ойлайтынын Рəш те топшылайды. Сосын да əзiрге ол ойын-сауық iздеп, көптiң көзiне түсудi қаламайды.

	Кешiгiңкiреп Жаманқұл келiп төрдегi үлкендердiң қатарына жайғасты. Мұның келiсi күндiзгi оқиғаны, Сапар мен Сəңкенiң əкетiлгенiн бiр сəт еске салғанмен ешкiмнiң ойын-сауық, желiк аңсаған көңiлiне көлеңке түсiрген жоқ. Қайта мұндайда еркек қараның көп отырғаны бiр жақты демеу.

	Жаманқұлды хош алған пiшiн Молдамұратта да бар. Анау-мынау десiп отырар терезесi тең адам қасында кiм де кiм жалғызсырамайды ғой. Тек Молдамұрат та, Жаманқұл да ауылдағы бес басалқаның қатарындағылар аталса да, осындай отырыста төңiрегiндегiлерге серпiлiс берiп, жиын ортасын жандандырып əкетуге жоқ, икемсiздеу жандар. Олардың ең алғаш ауыздан шыққан лебiздерi Сенбек молданы қажау едi. Өткен жазда бұл шалдың «өңi қазанның түп күйесiндей, ой осыны ешкiм ала қоймас, осыны алған адамға ала биемдi қоса берермiн» деп жүретiн қызы Ақлима тəп-тəуiр жiгiтке тұрмысқа шығып, құда жақтан келген ырым-жырымымен молдекеңдi қарық қылып кеткен. «Ала биеңiздi қоса беретiнiңiз қайда?» деген ауыл-аймақтың əзiл сөзiнен қуанышы қойнына симаған молдекең қарқ-қарқ күлiп құтылатын.

	Тек бұл кiсiнiң басындағы қызық қиялдар қызының күйеуге кетуiмен де таусылмапты. Сол қызы кеткен жазда мұны бiраз адамдармен бiрге Сапар Балқаш көлiне таяу жерде қыс малына арнап қора салуға жiбередi. Онда жұмыс iстеп жүргендер бiрде атқа мiнiсiп, Балқаштың суына жуынып қайтпаққа аттанады. Сенбек молда да бiрге кетедi. Судың жағасында бiр ой келiп, онысын жiгiттерге айтпасы бар ма?

	– Ой, мынау су өзi жарықтық мол су екен. Бiрақ жылтыраған бетiн ғана көргенiмiзге менiң көңiлiм толмай тұрғаны, – дейдi.

	– Ау, ақсақал сонда не айтпақсыз? – деп бəрi елең етiседi. Секең сəл ойланып тұрып, қолын бiр сiлтейдi де, тiкелей ойын айтады:

	– Былай, жiгiттер. Мен бұл көлдiң тереңiн өлшеп көрсем деп тұрмын. Қалай дейсiңдер ғой. Мен мына ала арқанды белiме байлап, тереңiн бойлап жүре берейiн, сендер арқанды бiрте-бiрте босатыңдар. Жаным қиналып бара жатса бұлқынармын. Сонда шығарып ала қойыңдар. Əйтпесе, хақ тағала жол берiп, бұл iсiмдi күнə көрмесе мен аяғымды түбiне тигiзiп, көл түбiнiң қаншаға кететiнiн сендерге айтып келермiн.

	Ерiгiп тұрған жiгiттер алғашқыда аң-таң бiр-бiрiне карас-қанымен ақырында «болсын» деп, қуана келiседi. Молда айтқанын iстеп, белiне арқан байлап суға түседi. Жiгiттер арқанды босата бередi. «Жаным қиналса бұлқынармын» деген молдекеңнен көпке дейiн белгi жоқ. Арқан таусыларға шақ қалғанда жiгiттер қауiп ойласып, қайта тарта бастайды. Əлден уақытта молдекеңнiң денесi көрiнедi, бiрақ жан жоқ, қол-аяғы серейiп қатып қалған. Бəрiнiң зəресi кетiп, құрақ ұшып қимылдап, денесiн ысқылап, «суға телмiртсе, iшке кеткен суды су иесi Сүлеймен өзi тартып алады» деген ескi нақылды еске алысып, оны да iстейдi. Ақырында ауыз-мұрнынан су парлап, бiрте-бiрте кеудесiне жан кiре бастайды. Сонда да бiраз уақыт ессiз жатып, ең алғаш тiлге келгенде айтқан сөзi:

	– Адам емес екенсiңдер ғой, – деу болыпты. Алғашқыда кауiптенiсiп, абыржып қалған жiгiттер соңынан қыран-топалаң күлкiге көшедi. Бұл күлкi кейiн бүкiл ауылдағы жұртты екi-үш рет, кейбiр күлегештерiн одан да көп сiлкiлеп шығады. Тiптi əлi күнге дейiн молдекеңнiң осы қызығы еске түссе, iштерi түйiле жаздайды.

	Қазiр Молдамұрат Жаманқұлға қарап, көз қысып қойды да:

	– Молдеке, өзiңiз осындай құран ұстаған имам адамсыз. Сiз су түбiне бара жатқанда су иесi Сүлеймен пайғамбар сiзге қарсы жолықпады ма осы? – деп сұрады.

	– О, оған болды ма, жағада тұрғандарың өңкей адам емес, шiрiк екен, – деп, осымен нешiншi мəрте екенi белгiсiз, тағы бiр ызаланып қойды.

	Шiлдехана қызығын неден бастарға бiлмей өтiрiк сылқ-сылқ етiскен əйелдерге бұл үлкен ұйтқы едi. Қоғадай жапырылысып, бiр күлiсiп алғасын сонау заманда өздерiнiң Секеңе суды жырлап берiсiп, мiсесiнен асырғанын еске алысты. Тап осы тұста ортаға шай, Бəтжан қолдан ашытқан қоймалжың қоңырқай түстi сыра да келiп едi. Молдекең мұны жырлап беруге қалай қарайды дегендей оны бiр барласып алды. Тек əзiр ол жайын шу қып əкетпедi.



	Есiктiң алды топ шеңгел

	Топ шеңгелге келсең кел.



	Бұл Тəнтiбаланың даусы. Сыра қызуы жетiңкiремесе де өзiнен-өзi лап ете қалған дауыс. Қосылған ешкiм жоқ, жалғыз-жарым шықты. Сонда да екi жерден жетiлiк шам жанған қара көлеңке үйде тағы бiр жарық жанғандай бəрiнiң жүзi осы əнмен ағараң еттi. Тəнтiбала оны байқаған жоқ, жұрттан бөле-жарылып кеттiм бе дегендей аз-кем қысылыспен бөгелiп едi. Көтерiп жiберген Алуа:



	Топ шеңгелге келуге

	Өзiңе-өзiң сенсең кел.



	Тəнтiбалаға осы ғана жеткiлiктi. Ол ендi тартынудың жөнi жоқ екенiн сезiп, бар даусымен айғай салды. Алғашқыда жұрт жылағаны ма деп сескенiскен. Тек аңдыздап басталған бөгде бiр əнi екенiн ұққасын ғана тынышталысып, құлақ тосып, кесе, бауырсақ, əлде шақпақ қант, əйтеуiр ненi ұстаса да қолдарында үгiтiп жiберердей қатты қысып тапжылмады. Тəнтiбалада ерен əншiнiң даусы жоқ. Тек осындай жиын-тойда өзiн еркiн ұстайтын адамға ғана лайық əу дейтiнi бар.

	Соңғы жылдары ғана онысына жаңа серпiн қосқан. Қазiр Тəнтiбала қай тыңдаушысын да бейтарап қалдыра алмайды. Бұл айтқан əнде қасiрет жататынын елдiң бəрi бiледi. Жалған сыр, алып-қашпа сөз емес, iшi-баурын суырып алып, алдыңа жайып салғандағы зар шынының кескiн-келбетiн күнге жарқырата көрсетiп, мiне менiң ақ-қарамды тексерiп алыңдар деген жалын лебi жүрек шымырлатады. Бiрақ жұрттың құлағына жағымды, əсiресе əн жоқтауға айналып кеткен тұстарда, небiр əсем саз, асыл сөздердiң өңi құбылып, тосын ажармен кеуденi аймалағандай кiм де əн айтушымен қоса егiлгiсi келедi. Осында отырған Дəнер, Сенбек молда сықылды қарттар мен ер адамдар өздерiнiң əу деуге жоқ дəрменсiздiгiне налыңқырап, мынадай ғажап өнерлi Тəнтiбаланы ең алғаш көргендей-ақ жұтына қарайды.

	Сенбек молда құдайшыл, құраншыл мiнезiмен де əн тыңдағанды жақсы көретiн. Тек шаймен аралас өзi өлердей жиренетiн қоймалжың сыраның да құйылып жатқанын қош көрмей, тиiп кетсем басыма бiр қап күнə артылар деген қорқынышпен аяқ-қолын бауырына жиыңқырап, Дəнерге сəл бұрыла дастарқанға қырындау отыр. Дастарқаннан не нəрсенi алса да күнəкарлар iшiмдiгiне тиiп кетпейiн деп, ақырын саусағының ұшымен ғана iлiп əкетедi. Осы жайын ұққан Дəнер молданың кесесiн есiк жақтан созылған қолдардан өзi əперiп отыр.

	Молдамұраттың отырысы ендi сабырлы. Жаманқұл ауыр ұйқыдан Тəнтiбаланың əнi оятқандай, əлдебiр жайдың мəнiн ұға алмаған кiсiше көзiн ашып-жұмып, ежiрейе қарайды. Кейде көзiн ашып-жұмғаны əлсiн-əлсiн қанатын қағып тұрған көбелектi еске түсiредi.

	Молдамұраттың да, Жаманқұлдың да жұрт көзiнше қанша еңсе көтергенмен кеуделерiнде бiр жiгердiң мұқалғаны байқалады. Талай жылдарғы дəмдес, сырлас, үзеңгiлес серiк Сапар халi бұлардың көкiрегiне сыздықтатқан бiр уайым салған. Əсiресе, Жаманқұл осы ырду-дырду шiлдехана үстiнде қатерлi түс көрiп, шошып оянған адамша соңғы күндерi ауыл ортасында болған жаңалықты басында дұрыстап қорыта алмай отыр. Əсiресе осы түн өтiп, таң атса өзiн не күтiп тұрғаны қатты мазалайды. Сөз жоқ Рəш таңертеңгiлiк кеңсеге шақыртады. Ендiгi жерде кiммен қажасады, кiмдi орнынан алады, оны бүгiн түнде шешiп шығатыны анық. Сапардың артына байлаған қалжуырын сен бiрге көтерiстiң деп, кетпен шабуға жiбере қойса, бригадир күнiнде төбесiне шай қайнатуға бар мынау аласұрған əйелдер мұны мүлдем аяқасты етпей ме? Бүгiнгi шiлдеханада көптiң бiрi боп қана отыруындағы саясат ондай атты күннiң қаһарын жұмсарту үшiн осы бастан мынау ақ жаулық салғандармен сiңiсе беру. Əрбiр қауқарсыз адамға лайық Жаманқұл да сырт көзге шалынбайтын сондай терең қулықтарды ойлай бiлетiн.

	Молдамұрат өз басы үшiн қауiптенбейдi. Əйелдердiң айқай-шу, көңiлдi отырысы бұған тұман арасынан шалынатындай. Ел iшiнде колхоз белсендiлерiнiң ортасында өзiн тəнi таза, пəле-жаладан аулақ адам санайтын. Ал Сапардың Сырдың суы сирағынан келмей iстеген қылықтарының астамшылық екенiн дер кезiнде сезсе де, оған азаматтық тұлғасын қарсы қойып, қайыру беруге, ой салуға неге əрекет етпедi? Ел билегеннiң ақ дегенi алғыс, қара дегенi қарғыс дейтiн қазақтын қанына сiңген ескi жабудай сұрықсыз ұғым мұның қол-аяғын селт еткiзбеген бе? Молдамұрат мынау жұрт думанынан аулақ қалып, оймен қанша сарылса да, тап осы сұрауға таяу барған жоқ. Тек тұман арасынан бар болжағаны өзi үшiн қауiптенетiн ештеме жоқ. Қайта аумалы-төкпелi күндердiң ақыры алтын ақша шашып тұрғандай iшкi бiр дəмесiн де оятты. Ондай олжадан Əбдiраш та құр қалмас, қара қазанның басында отырса да, сорпаның майлысын ұрттап, сүйек-саяғына дейiн бытырлатып жейтiн ашқарақтық онда жоқ екенi баршаға аян. Ендi бұл тартыншақтығы бұған үлкен тiзгiн бергелi тұр. Оның үйiндегi шiлдеханаға əйелiн ертiп, əдейiлеп келiп отыруының да түп қазығы соны ойлануында жатыр.

	Əн саябырлаған тұста сөз дуылдап кетедi. Əсiресе бiр-бiрiне сыра ұсынғандардың даусы құлаққа шақ-шақ тиедi.

	– Жеңеше, алыңыз, алыңыз?

	– Əй, келiн, күнде той, күнде шiлдехана болып жатқан жоқ.

	Қысылма, кел, екеумiз алып жiберейiк.

	Жеңiл қоймалжың сыра кiшiгiрiм торпақтай бар бөшкеден тегенеге сүзiлiп, екi-үш рет əкелiндi. Iшiмдiкке жоқ, тек бар қызықты шiлдехананың соңынан күтiп, тартыншақтап отырған бес-алты əйел өз кезектерiн Молдамұрат пен Жаманқұлға, Дүйсекеш пен Нұрқанға жырлап берiп те жiбердi.

	– Əй, молдекеңе неге жырлап бермейсiңдер? – деген Самалдың даусы саңқ етiп едi, Молдамұраттың:

	– Тəйт! – деп, өз əйелiне атып жiбере жаздап қараған көзi мен зəрiнен бəрi сап тыйылды.

	– Сендер жастар, өз қызықтарыңмен өздерiң отыра берiңдер. Кəрi кiсiлерде жұмыстарың не? – дегендi Дəнер кемпiр де аса салмақты айтты. Молдамұрат тағы бiрдеме демекшiдей түйiлген көздерiн əйелiнен аудармап едi, «жə, түсiндi ғой» деген Дəнердiң жұмсақ назарынан соң ғана жүзiн төмен салды. Бiр сəт күлкiлерiн iште əрең тежеген жұрт басқа бiр себеп тауып, лақ еттi.

	Бұл кеште бiр-бiрiн жақтырмайтын, бiрi сөз айтса, екiншiсi тыжырынатын адамдар да бар. Мысалы, Молдамұрат пен оның бұрынғы келiнi Қалима екеуiнiң өмiрде тұзы жарасқан емес. Молдамұрат өз басы тыныш. Əбдiраштың үйiнде отырып, оның бөле қарындасына қарсы иық көрсету орынсыз. Бұл тек бар пəленi Қалима жақтан күтедi. Ауыл əйелдерiнiң осындай кеш думанындағы сөз қисынын пайдаланып, сыра желпуiмен өзi тiсiн басып жүрген адамдарына айтарын айтып қалатыны да бар. Көбiне ол дəмi көкiректен кетпейтiн ащы сөздер. Молдамұрат та бұл қыршаңқы əйелдiң улы қанжарын қадап алуынан сескенедi. Қалиманың басқа əйелдерден қалыспай еркiн отырысы да сондай қауiпке мегзейдi. Ол бұрынғы қайнағасының алдында кiшiк емес, қайта ашылған-шашылған күйiнде, оның көзiне көбiрек түсiп, қап-қара арық өңiнен салтанаттылық танытқысы келедi. Əншiлiк те, серiлiк те бойына қонбаса да ондайдан үлесi бар басқалардың ағынымен ешкiмнен қалыспай отыр.

	Алуа мен Мəрəйiмнiң көздерi ұшыраса кетсе, бiр-бiрiне шақ етiп тиген пышақ жүздерiндей от шығарады. Мұны тек өздерi байқайды. Қайсысының кетiлiп, қайсысының кетiлмегенi белгiсiз. Сырт көзге бұлар өзара ынтымақ тапқандай. Əсiресе Мəрəйiм тарапынан бейбiт ұсыныс көп:

	– Алуажан, ал, алдыңдағы сыраны түгесiп қойсаңшы. Кел, менiмен соғыстыршы. Басқалар қарап тұрсын.

	– Келiңiз – келiңiз. Оппа-ай. Əй, осы жеңешемдей бұл ауылда алтын адам жоқ.

	«Алтын адам жоқ» деген сөзге Мəрəйiм шынымен-ақ шiмiрiктi. Көкiректегi мұзға қып-қызыл шоқ түсiп, тиген жерiн ойып ерiтiп жiбергендей. Үлкен кесенi басына бiр-ақ төңкерiп едi, Алуа да соны қайталаған екен. Мəрəйiм ыңғай жасағасын бұл да орнынан көтерiлiп барып, екеуi бiр-бiрiне беттерiн тигiздi. Сүйiскендегi түрлерi. Бiрақ адамдық емiренiсу емес, қалың тоғайда бетпе-бет ұшырасып, бiрiне-бiрi бата алмай тұмсық жаласып қана өткен тұқымы, түр-түсi бөлек екi жырынды аңның əрекетiне ұқсас қимыл болып шықты.

	Бұл жарастықты сəлден кейiн Алуа бұзды. Ол самсаған қатындардың ортасында кiнəлi адамдардай шоқиып отырған екi-үш еркек қараны азсынған пiшiнмен:

	– Осы бiздiң еркектердi жер жұтып кеткен бе? – дедi. Ешкiм бұл сөздi түсiнбей мынау жаңа туып отыр ма дегендей қарады. Алуа сөзiн өзi жалғастырды:

	– Иə, оларды соғыс əкеттi деп, көздерiңдi бұлай бермексiңдер ғой. Онан да барымызды бардай қылып, ойдағы-қырдағымызды шақырсақ, соның өзi де бiраз мəзiрiмiзге жарар едi ғой.

	– Ау, ойда-қырда, иесiн таппай, малға ұқсап жайылып жүрген еркектер бар деп пе ең? Олай болса бiзге де айтсаңшы. Барып бiр-бiреуiн ноқталап əкелейiк, – деп Тəнтiбала суырылды.

	Оның бетiнде шынымен-ақ сенiп қалған адамның кескiнi бар. Басқалар да Алуаның бетiне қарасқан. Бұл бiразға дейiн үндемедi. Үйдi ауыр тыныштық басты.

	– Ойдағы-қырдағың не, қалқам, айтсаңшы, – деп шыдамы таусылған Мəрəйiм шақ еттi.

	– Ескен ағаны айтам. Келмей ме осы шiлдеханаға? Көршi отырып бiздiң ағаның үйiнде болып жатқан шiлдеханаға келмесе, қайда келедi?

	– Ол байғұс анау Қайыңдыдан малын тастап қалай келсiн?

	– Мəрəйiм үнi өшiңкiрей, əрi жаңа ғана белгi берген достық нышанын қимағандай, не соған сенiп қалғанын өз басына мiн көрген шарасыздықтан қинала жауап қатты. Алуа ендi тiптi желдей естi:

	– Не, Ескен ағаның сондағы кəрi-құртаңнан да қадамы қысқа болған ба? Ағайынның үйiндегi той-жиын десе олар да келе бередi ғой, малын тастап. Гəп малда ғана болса.

	Ескеннiң ол жақта жатып, жас келiншекке үйленiп алғанын бұл ауылда естiмеген жан жоқ. Алуаның мына сөзi нағыз сойқанның басы едi. Бiрақ Мəрəйiмде тəжiрибе мол. Бiрден атылмай, шегiнiс жасап, жағдай мен күштi болжай бiлуге шебер. Ол аялдаған сəтте тағы да Дəнер килiктi:

	– Əй, Алуажан, əркiмнiң өз ойлайтыны бар. Колхоз малы сен шiлдеханаға барып келгенше iшiн тартып тұрмайды. Алыстағы адамдарда не шаруаларың бар. Өз қызықтарыңмен өздерiң неге отырмайсыңдар түге?! – Кəрi кемпiр əрбiр əжiмiнен оқ атып, ашуланып тоқтады.

	Мəрəйiм тарам-тарам бет-аузымен күлiмсiреп, көздерi де көлгiрси Дəнерге басу айтқан болды. Өзiнен жағдайы алыс емес адамның қалжыңын оңай көтерем деген парқы.

	– Апа-ау, Алуа менi өзiмсiнiп айта бередi. Бiр жайдан Алуаның сөзi де дұрыс қой. Қол-аяғы сау адамға, мынау Қайыңды деген сөз боп па, келе салса шығыны шығар деп пе едiңiз? Бiрақ қол-аяғы сау болғасын оны арқандап ұстап қайтем? Мен баяғыда-ақ оны еркiне жiбергем. Қайта сол тiзгiн-құрықсыз еркiмен жүргенi жақсы. Құдай масыл қып қойғаннан сақтасын. Мойныма бiр қап тұз байлағандай, төмен тұқыртып, шақшадай басыма аяқ-қолы жоқ сал бiреудей масыл етсе, оған да көнбей қайда барар едiм. Бұл күнiме де шүкiршiлiк. – Мəрəйiм озып келген бəйге атындай мойнын созып қойды.

	Жаңа ғана бiр-бiрiн беттен сүйiскен екi əйелдiң мына сөздерi ендi қас пен көздiң арасында қанжар салыса кеткен əрекетке ұқсап, жұртты қобалжыта бастады. Өзара ең жанды жерлерiне көздеп атысты.

	Ең алдымен тықыршыған Молдамұрат не қам жасарға бiлмей Жаманқұлға қарап едi, оның түк түсiнбегендей ашып-жұмған көздерiн ғана көрдi. Ұйықтап отыр ма, жоқ сыра қызуы есеңгiреттi ме, айырғысыз. Молдамұрат оған да бiр ызғар тастап, жан-жағына қарап үлгергенше Алуа жауабын да айтып қойды.

	– Масыл болса да өзiмдiкi, басқа болса да өзiмдiкi. Ортақ өгiзден оңаша бұзау артық деген. Түзде жүрiп жат төсегiнде жантайған жиырма еркектiң тiлеуiн тiлегенше үйдегi бiр Айдарханымның тiлеуiн тiлегендi артық көремiн. Айдарханның қол-аяғын соғыс қырықты. Жеңеше-ау, Ескен ағаның қол-аяғын кiм қырықты, соны бiлгiм келедi.

	– Ескен ағаңның қол-аяғы сау, Алуажан. – Мəрəйiм тарс жарылудан əлi де аулақ екен.

	– Əй, қайдам, қол-аяғы сау дейсiз, сiздiң сөзiңiзге сене алмасақ қайтесiз? Ол кiсiнiң қол-аяғын сiз көрмегелi аз болған жоқ сияқты ғой. Көзден бұл-бұл ұшқанды көрдiм деп, ауыздың сiлекейiн ағызған дəмдi жедiм деп, семiз сөйлеп арық шыққан деген жаман екен. Əсiресе Мəрəйiм секiлдi қолының күшi, аузының тiсi бар қадiрлi жеңешемiзге жараспайды-ақ.

	Алуаның сойқан тiлегенi көрер көзге анық.

	– Əй, Алуажан! – дедi Молдамұрат шарт кетiп. – Əбдiраш ағаңның үйiндегi шiлдеханада отырып, қай-қайдағы сөздердi суыртпақтағандарың не? Қазған жерден су шығады дейдi. Iздеген жерден пəле де шыға бередi. Немене, соншама сөз жарыстыра берiп, сөзден озғанға бəйге тiгiлген жер емес бұл. Ескен ағаң ойын ойнап, тойын тойлап жүрген жан емес. Сорасы мұз боп қатып, сонау боранның өтiнде колхоздың малына ие боп жүр. Айдарханды да бiлемiз. – Ендi даусы бəсеңдеу шықты. – Сəл кемтар боп қайтты демесең, жiгiттiң төресi десем артық емес. Айтпақшы, Əбеке, Əбдiраш, ана Дүйсекеш пен Нұрқанға атшанаңды жектiртiп, Айдарханды алдырсаңшы... Келiп отырсын да ортамызға. Не, соғыстың мүгедегiн көрмеппiз бе, бiз?

	Есiк жақта əйелдердiң самсаған ақ жаулықтарының тасасынан Əбдiраштың төбесi əрең шалынды. Ол қозғала қойған жоқ. Молдамұрат оған көп назар аудармастан əйелдерге қайта бұрылды.

	– Əй, жастар, сендердiң ойын-сауықтарың қайда? Əлде тiлдерiңе тотияйын жағып келiп пе едiңдер? – деп томырық ашумен тоқтады.

	Осы сəтте күтпеген тұстан тағы бiреу сұңқ еттi. Ол Қалима едi.

	– Айдарханға шана жiбересiздер ме? Үй арасы алыс емес қой, ол шана бiздiң Əбiлдi де ала келсiн. Оның да аяқ-қолы қырқылған.

	Мұның сөзiне де тосын пəледей бəрi жалт қарасқанмен ешкiм үндеген жоқ. «Манадан берi аяқ-қолы бар ма, неге келмейдi», «масыл» деген сөздер Қалиманың да шамына тиген. Ағайынның қуанышына ортақтасып, ауыл үйге бас сұғу дегендi бiлмейтiн Əбiлдi сөздiң астарына кiргiзiп, жұрт көзiнiң бiр ұшығымен өзiн қоса табалағандай көрiнiп едi. Ендi əр қимылы жынын қоздыратын Молдамұраттың жаңағы айтқандарының ағынымен қараптан-қарап отырып, лақ еттi.

	Тəнi сау мұнда ешкiм жоқ. Ауыздан шыққан бiр сөз кiмнiң денесiнде қандай жара бар, соны дəл тауып барып, тас кесектей тиедi. Бұл дағдарысты бұзған Тəнтiбала:

	– Байы бар, босағасы амандардың өзi былай деседi, əй, таза-тақыр жесiр қатындар, бiзге не жоқ? Бiз немiзге жетiсiп, тойған қозыдай болып отырмыз? Қайта ырду-дырду деген бiздiң пешенемiзге жазылған дүниемiз емес пе едi?

	Əншейiндегi «шыбық тимей шыңқ етер» Тəнтiбаланың өз тұрғыластарына айтқан сөздерiн жұрт оның «азаматтығындай» қабылдады. Бұл қазiр бiраз көңiлдi адамға ұқсайды. Күндiз Сапарларəкетiлгесiнөзүйiнiңтөрiндебүктетiлiпжатып,емiн-еркiн жылап алған. Содан бiраз бойы да жеңiлдегендей. Есiк жақтағы Əбдiраш торы байталды бұзып əкелген бұған ыза ма, кекесiн бе, тiптi аяныш па, неше түрлi құйын сезiмдi басында тоғыстырып, бiрнеше рет тесiле қарағанмен, Тəнтiбала оны байқайтын емес. Осыдан бiраз күн бұрын ғана сол торы байталдың қорлығынан Əбдiраштың атына жылап қарғыс айтқанын да ұмытқан.

	Мұның жаңағы басыңқы сөзiмен жалғас Алуаның шырқап шыққан даусы жұрттың бəрiн ұйытты. Əдемi де, көрiктi де ол ел танитын қалпын ендi тапқан. Басқалар Алуа даусына бiрден iлесе алған жоқ. Тəнтiбала ғана баяу ыңылдап, қоштап едi, тым бөле-жарылыңқырағасын тыйылды.

	Бұл кеште əйелдер салған əн Əбдiраш үйiнiң шаңырағын аспанға көтердi. Есiк жақта Мəрəйiм мен Бибiш төңiрегiнде қазан-ошақ ұстауда өзiне еш билiк тимей қоңылтақсыған Өркенай да тап осы сəттерде жандана түседi. Айналуға жоқ тар жерде тыным таппай, əркiмнiң өзiне түйiлген жаман қабағын көрсе де көрмегендей төрдегiлердiң назарына iлiгудi, олардың өзiн елеп, сөз арасына қыстыруын қылғына күткен шыдамсыздығы бар. Бозбала жiгiттердiң «Ау, шеше, əлгi: «Қайнақи-қатқай» деген əнiңiздi бiр шырқап жiбермейсiз бе?» дейтiн осы Бəтжан үйiндегi өткен бiр шiлдеханалардан есiнде қалған бақытты шақ жарқ етiп бiр көрiнер ме едi, дейдi. Əн созылған сайын ол көзiнен бұлбұл ұшқандай.

	Ара-тұра ойын да басталып кетедi. Бəрi дөңгеленiсiп отырып, арқанша ширатылған сүлгi орамалды бiр-бiрiне жасырып бере бередi. Ортаға шыққан бiреу ол орамалдың қайсысында екенiн iздейдi. Отырғандар «онда кеттi мұнданақ, мұнда кеттi мұнданақ» деп ортадағыны адастырумен болады. Ыңғайы келсе-ақ оны тастай ширатылған орамалмен арқадан осып қалады. Ортадағы өзiн ұрғанға жалт берiп, орамалға ұмтылады. Бiрақ олар бiр-бiрiне лақтырып, ортадағыны тағы көз жаздырады. Ақырында ол орамалды кiмнен алса, сол ортаға шығады. Бұл да сөйтiп, «мұнданақты» тапқанша көптiң соққысына ұшырайды. Мұндайда əркiм қолының бар күшiн жұмсап сiлтейдi. Ортадағының кейде арқасы ауырып, қылжиып қалатыны да болады.

	Бiрi екiншiсiне арнап жұмбақ айтатын да ойын бар. Шеше алмаған адам айтушының кез келген бұйрығын орындайды. Мысалы, əн салу, əтеш боп шақыру, нұсқаған адамының барып бетiнен сүю, тағы сол сияқты мiндеттер аталады. Одан тайсалғандарға жаңағы ширатылған орамалмен тиiстi мөлшерде дүре соғылады.

	Бiр жұмбақты Алуаға арнап Тəнтiбала айтты:

	– Айдалада қара ойсан, етек-жеңi тар ойсан, ол кiм? – Табанда ойдан шығарылған, мазмұны тым жалпылама мұндай жұмбақтарды шеше қою мүмкiн де емес. Дағдарып қалған Алуаға:

	– Анау көзiн ашып-жұмып отырған қайнағаң Жаманқұлды айтып едiм, кəне соның бетiнен жақсылап бiр сүйшi, – дедi.

	«Қайнаға» дегенмен Жаманқұлдың мұның күйеуiне жай ауылдастығынан басқа еш туыстығы жоқ. Сосын да ма, Алуа қазақ салтындағы қайнаға алдындағы кiшiктiк сияқты ырымды былай ысырып, ақай-тоқайсыз Жаманқұлды бас салды. Жаманқұл əйел адамша шыңғырып қалды. Оны дəл көзiнiң астынан қыршып алған екен, Алуа орнына шалқалай түсiп құлағанда Жаманқұл қайта-қайта бетiне қолын жүгiртiп, есеңгiреген адамша жырқ-жырқ етiп күле бердi. Көзiнен сəл төмен қалған қып-қызыл айшықты белгiнi өзi аңғаратын емес.

	Əйелдер «өй-бу» десiп, көрген жайды ашық айта алмай терiс қарасып, бұлар да өз беттерiне кол салды. Қанша дегенмен ер азамат қой, оны аймандай етiп, мəремдеп тастаған Алуаның жаңа қылығынан бəрi шындап шошынды.

	Екi-үш əйел Жаманқұлдың жайын байқамаған, тек жаңағы Тəнтiбала сөздерiн қызық көрген пиғылмен мəселе бағдарын өзгерткiсi келдi. «Айналайын көзiңнен ашып-жұмған» деген əн қайырмасы Жаманқұлға арналып екi-үш рет қайталанды.

	Бұл кеште көп мазасызданған Молдамұрат, ол Жаманқұлдың басына келген керге өзi де ұшырайтынын сезiп сақтық жасағандай қатты елеңдеп отыр. Көзiне бiр түрткi – өз баласы Нұрқан едi. Оны бiр сылтау айтып, шығарып жiбердi. Онымен бiрге əйелдердiң қаққы-соққысына ұшырай бастаған Дүйсекеш те кеттi.

	Сəлден соң олар есiк-табалдырықты тасырлатып жан-дəрмен қайта кiрдi. Көзi шарасынан шыққан Дүйсекеш ауыздағы сөзiн əрең айтты.

	– Месқұл келiптi! Месқұл!

	– Месқұл!

	– Қайдан көрдiңдер?

	Мiне қазiр анау арықтың жағасында тұрғанын көрдiк.

	– Сендер не, сөйлестiңдер ме?

	– Иə, неғып жүрсiң деп ек, осы үйге кiрiп, ағайындарыма сəлем берейiн десем ыңғайсызданып тұрмын, – дейдi.

	Жұрт бiр-бiрiне ажырайысты. Тек Дəнер кемпiр ғана:

	– Қарағым-ай, жеткен екен ғой, – деп көзiне жас алды.

	Месқұл есiмi аталғанда басқалары үйлерiндегi жалғыз-жарым сауын сиыры мен тоқты-торымын ойласты. Сөйтсе де, жат жерлерде жоғалып, араға жылдар салып кеп отырған ауылдасқа деген жанашыр пиғылдары да оянды. Тек екi жарылуға жоқ шарасыздық басып, жұрт үн-түнсiз. Бəрiнен қайратты Молдамұрат екен.

	– Үйге кiрiп, жұртқа сəлем беруге ыңғайсызданатын Месқұл емес едi ғой, құдай атып бiрдеме болмаса. Əбдiраш, ана қора-қопсың берiк пе едi? Соны көздеп отырмасын. Бiз ырду-дырду боп жатқанда.

	Дүйсекеш қалшиып тұр. Ол жаңа өзiне не болғанын əлi бiле алмады. Шiлдехана қызығы дуылдап жатқан үйдiң сыртында ұсақ балалар жиылып, ақ сүйек ойнайтыны бұл ауылда бұрыннан бар дағды. Дүйсекештер жаңа шыққанда осы балалар тобына ұшырасқан. Олар айғайласып ойнамай, бiр жерде ұйлығып қапты. Осылардың нұсқауымен Дүйсекештер арық жағасында тұрған Месқұлға барып, оны бiрден таныды. Мұның тастай жұдырығы тағы келiп сарт ете қалғандай екеуiнiң де көкiрек сүйектерi сықырлай жөнелген. Тiлдерi де күрмелген. Сонау жас кезiнде осы адамнан көрген қорлық, қабырғасы қайыса шеккен азап, Сарымсақ атасының жалғыз биесiн алып кеткендегi жан күйзелiсi бəрi жиылып кеп, осынау қараңғы қыс түнiнде Дүйсекештi əсiресе тұралатып тастаған. Ол өзiнiң баяғыдай бала емес, бұғанасы қатқан, кiмге де қарсы қайрат жұмсауға жараған жiгiт шағы екенiн ұмытып, iшiне үрей толып жалт бұрылған. Ендi үйде көпшiлiктi көргесiн ғана ол жүрегiн тоқтатты. Жұрттың не ойлап, не шешкенiн күтпестен Нұрқанды ертiп, қайта шықты. Өзiне сенсе бұл тап қазiр Месқұлдың кеңiрдегiнен алмақ. Əкесiне тартқан ержүректеу Нұрқан да мұны қоштаған. Тек бұлар қайта келсе, жаңағы тұрған жерiнде Месқұл жоқ. Жас балалар өз үйiне қарай кеткенiн айтты. Оның соңынан қууға қанша тiстенгенмен, батылдары жетпедi.

	Дүйсекеш Месқұл тұрған тұста бiраз ойнақшып, оның табаны тиген жердi тепкiлеп, ойып жiбермектей өзiне-өзi келе алмады. Аспанға қарап едi, жұлдыздар тым жиi екен. Олардың жыпылықтап жанғанын көрiп, Дүйсекеш сəл саябырлады. Үлкен ерлiкке үлкен сабыр керек екенiн сол жұлдыздарға қарап ұққандай.

	– Тоқта, мен оның кеңiрдегiн осы қолыммен жұламын. Тоқта, оның келгенi жақсы. Кек алғанға жақсы болды.

	Осы қобалжу, тiстенумен тұрып, бүгiнгi өз үйiндегi жаңалықты да ұмытты. Соның салдарынан шешесi Алтынайдың шiлдеханаға келмейтiнiн мана екеуi қолдары қалтырап, оңашада күбiрлескенде-ақ ұққан. Бұл жəйт Бибiштi алып шығып, Нұрқаннан бөлiнiп, өз үйiне тақағанда ғана есiне түстi. Месқұлдың келгенiн шешесiне айтып едi, ол тiсi ауырғандай зарлап қоя бердi:

	– Мынау бiзге сiңбейiн деген екен. – Осыны айтып жағы таң атқанша сембедi. Əрi қолы да қимылдады. Баласы мен келiнiн ұйқыға жатқызды да, олардың да көзiнен аулақ отырып, iшкөйлегiне астарлай жапсырған қалта тiктi. Оған күндiз Дүйсекеш облигациядан ұтып əкелген ақшаны салып, аузын мықтап неше қайтара шандып тастады.

	Дүйсекеш түнде неше түрлi түстер көрiп шықты. Əсiресе Месқұлдың сақ-сақ күлген күлкiсi екi-үш мəрте шошытып оятты. Шешесiндегi секемшiлдiк мұнда да бар. Тек қайраты тасыған балғын денесi қайтадан ұйқыға тартып əкете бередi.

	Дүйсекеш жеткiзген хабардан соң Əбдiраш үйiндегi шiлдехана да көп ұзамай тарады.

	* * *

	Төсекте жатып, жұрт думанын емiн-еркiн баққан Ұланның бар жадында қалғаны əйелдер салған əн мен үлкендердiң түрлi ойындары. Бұл ол үшiн балалық шақтың ұзақ жылдар естен кетпес елестерi болып қалып едi. Ал өзара шанышқы сөз айтысқандардың арасында не дау оны Ұлан ұққан жоқ. Тiптi Месқұл келiптi дегенде де оның кiм екенiн есiне түсiре алмады. Ұзаққа созылған ауру мұны əбден меңдеп, ес бiлген ерте күндердегi көп нəрсенi ұмыттырған. Ал осы көрiп-бiлгенiнiң өзi-ақ алдағы уақытта бастағы сəби қиялды одан əрi шарықтатуына азық едi.

	Əбдiраш есiк жақта əйелдерге отын-су кiргiзiп, азын-аулақ қолқабыс тигiзгенi болмаса бұл кеште көп қозғалған жоқ. Екi күн бұрын басталған сезiктi ой өзiн одан сайын тұңғиыққа сүйреп, осы шiлдеханадағы өз ауылдастарының түрлi мiнез-құлқы тұсында бұрынғыдан да мол қырымен жарқырап, жаңғыра түскендей. Тек шiлдехана соңына таман басы тұманданып кеттi.

	Месқұл келдi деген хабар бұл толқу тебiренiсiнiң бəрi алдамшы сағым, өмiрдегi барлық мұрат қимыл-əрекетте дегенге мегзейдi. Не қимыл-əрекет? Бұл сұраққа Месқұл сияқты обырлардан аяқтағы асыңды қорғай бiл деген iшкi бiр табиғи үнi жауап бердi.

	Тек қана сол ма? Қорадағы жалғыз сиыр, бес-алты қой, торы байтал көзiне қанша ыстық, ұры-қарының қолына қанша ыңғайлы көрiнгенмен, мынау өмiрде одан да қымбат, одан да нəзiк, көзiң тайса колды болуы хақ ардақтың көп емес пе? Қимыл-əрекет соның қамы үшiн керек деп шештi. Ал осы соңғысы не қимыл, əрекет, о жағы өзiне бұлыңғыр, бұлдыр. Оған көкiрек үнi айқын жауап бере алған жоқ. Тек «алтынды шыққан жерден қаз» дегендей Əбдiраш өзi жарық сəуле аңдаған бiр бағытқа бар күш-жiгерiн төктi. Əзiрге жеткенi мардымсыз. Ауада шашыраған жалғыз түйiр жарық ұшқыны үшiн ол ми клеткаларына мыңдаған тонна тас пен топырақты аудартып жұмыс iстеттi. Сауаты шамалы, тек iш өзегi жiгерлi адам оқу-шоқудың тасын кемiргендер ғана шешер сұрауға тiрелсе осылай болушы едi.

	Бұл түнде Əбдiраш көз iлмедi десе де болғандай. Кеш тараған жұрттан соң шешiнбестен төрге жантайып, қорадағы азын-аулақ малына алаңдай бердi.

	Жатуынан кiрiп шығуға кеткен уақыты көп. Бəтжан да пеш қасында қызылшақа баласын ұстап, селт етпей отыра бердi. Қазақшылық салт бойынша жаңа туған нəрестенi үш түн ояу халде күзету шарт. Əйтпесе шайтан айырбастап кетедi деген сөздi жаңа босанған əйелдер мықтап жадында тұтатын. Үш күндiк шiлдехана да сол бала күзеткен ананы жалғызсыратпау ниетiнен туған.

	Бiраздан соң ғана бозала таң соншама бейқам атып келе жатты.





ТОҒЫЗЫНШЫ ТАРАУ




	Кеше-ақ Сапарларды қаңбақша ұшырған Рəштiң атақ-абыройы жаман дабырайып едi. Бiрақ бұл хақындағы таңырқасқан гу-гу сөздер дауылдан кейiнгi теңiздей тез тыншу тапты. Оқудан келгелi Рəш бойында байқалған кейбiр өзгерiстер бұған тамырын терең салған екен. Өз көзiне өзi сенбеген жұрттың танығаны мүлдем басқа Рəш. Баяғы қақаған мiнез сол соғыс жылдарымен бiрге көшiп жоғалғандай. Мынау бiр мойнын iшiне тыққан моп-момақан жан. Бар тындырғаны бiр кезде өзiнен қалып, кейiн Сапар қызығын көрген, атақты жорға аттарды бiраз семiртiп, етке өткiзiп жiбердi. Өзi қолын қалтасына салып, көбiне ауылды жаяу аралады. Бiр жаққа шыға қалса жорға түгiл, сайтаны да жоқ, аздап желiсi ғана бар қолбайыр жылқылардан ұстатып мiндi. Киген киiмi де қораш.

	Ешкiммен де бет жыртысып сөйлеспей томаға-тұйық қалпымен, бұл не iстер екен деп жаңалыққа құмартқан халықтың тағатын тауысты. Баяғы қайырма жағалы тондардың неше түрлiсiн киiп, жалы тiзесiне төгiлген жорғалармен көше ортасындағы келiстi жүрiсiнен көпе-көрнеу жаңылғандай. Ол жүрiстен келер ешқандай жақсылық болмаса да, жұрт көзi үйренбегеннiң бəрiне тосаңсып қарайтын əдетi. Сондай тосаңсыған, тосырқаған көз əр үйдiң есiк-терезесiнен бұған қадам басқан сайын қадала бердi. Бұған оқу өтiп кеткен деушiлер де табылды. Ел көзi де өткiр. Оның бұлай айтуына да негiз бар. Ол жылдары ауыл ортасынан қара басы жырылып, ертегiдегiдей сұлу шаһарда көз еттерiн сарғайтып қайтқан адамдар алған бiлiмiн жұртқа жеткiзе алмай, не онысын өзiнiң жалғыз-жарымдығынан шаруашылық мақсатына пайдалана алмай, ақыры осы дəрменсiздiк оған жасанды мiнез болып жабысатын. Сол құқай Рəште де бар едi. Бұл онысын табандылықпен ұстады.

	Көпшiлiкке деген де мейiрiмi күннен-күнге тасып бара жатты. Бiрде ол Алуаның күйеуiн кеңсе жұмысына алдырмақшы болды. Түнде жұмыс аттарын бағатын Сенбек молдаға күндiз қосымша еңбеккүнге Айдарханды шанамен ары-берi жұмысқа тасу жүктелдi. Молдекең бұған қуана келiстi.

	Бұл да құр көңiлден туған шара, Айдарханның мұндай жұмысқа да қиюы келмедi. Алғашқы күнi-ақ қағазға қараса басы айналатынын сездi. Тұла бойдағы кемтарлық шарадай бастың да əбден шырқын бұзған екен. Ертеңiне кеңседе құлап та қалды. Рəштiң бұл қамқорлығы Алуа үйiнiң қасiретiн ұлғайтып жiбергендей. Рəштiң оған амалы жоқ, осы пəрменiмен колхоз мүмкiндiгiне қарай басқаларға да болысуға тырысты.

	Əнеукүнгi Əбдiраш үйiндегi шiлдехананың ертеңiне ол бар белсендiнi кабинетiне жинаған. Қыбыр етпей тiстенiп отырғандарды жағалай қарай берiп, алғаш көз тоқтатқаны Жаманқұлдың бетiндегi тағалы аттың iзiндей қып-қызыл белгi едi. Бастықтың бұл назарын басқалар да байқады. Жаманқұлдың басында түйсiк жоқ. Қырындау қарап болса да аз-кем жасырудың орнына, мiне көрiп ал дегендей, Рəшқа қарама-қарсы бетiн терезе жарығына молынан тосып отыр. Бастық көз алмай сiлейдi. Жаманқұл түнде Алуа салған таңбаны ұмытса керек, мынау басқа бiр мiнiмдi көрiп отыр ма дегендей денесi құрысып, басын, мойнымен iшке тығып əкетейiн десе оған да шамасы келмей жердiң жарығын iздеген адамның шарасыздығы бар.

	– Бетiңе не болған? – дедi Рəш. Сонда ғана басына саңлау түскен байғұс, бұл сұрақты күтпегендiктен жан-жағына алақтап, шапыраштанған көздерiмен төңiрегiндегiлердi атып-атып қалды. Молдамұрат байқаусыз мырс еттi. Бұл Жаманқұлды одан сайын əлсiреттi. Көмекке келiп үлгерген Əбдiраш:

	– Кеше бiздiң үйде шiлдехана болып едi, басеке. Содан шығып бара жатып, тайып кетiп ағашқа соғылдым дей ме?

	– Есiнен адасқанша iшкен ғой, шамасы.

	– Жоқ, басеке, – деп тағы Əбдiраш жауап бердi. – Қазiр қылтаң уақыт, жұртты мас қылғанша iшкiзу қайда?

	Молдамұраттың жаңағы күлкiсiнен Əбдiраштың саясатқа ұқсас жауабына бастық сенбеген сыңай бiлдiрдi.

	– Дүкеннiң еденiн шайып шығуға жеткен арағың жұрттың кеңiрдегiне неғып жетпей қалды? – Рəш өз қалжыңының зiлсiз екенiн бiлдiрiп мырс еттi. Басқалар көздерiн төмен салып, үндемедi. Жаманқұл өзiне табан тiрер бiр бұтақ табылғанына тəубе етiп, кеудесiн көтерiңкiредi. Əбдiрашқа деген ризалығы мол. Диiрменшi орыс Калугин де отырған. Ол қулана жымиып:

	– Жаманқұлдiкi маржа очень темпераментная. Түнде төсекте қатты тiстеген ғой, – дедi.

	Молдамұрат диiрменшiмен үнемi қалжыңдасатын дағдысын тап осы жерде де тыя алмай:

	– Жаманқұлдың əйелiнiң ондай екенiн қайдан бiлесiң? – деп сұрады.

	– Мен бəрiн бiледi. Менiкi маржа көп болды ауру. Қазiр тiптi жаман. Жарамайды, сосын мен бəрiн бiледi.

	Рəш өз кабинетiндегi əңгiменiң сұйылып бара жатқанын ұнатпаған адамша, түсiн суытып, iске көштi. Ол бригадир, бухгалтер, кiлтшi демей, барлық ер азаматтар Қайыңдыдан барып қарағай əзiрлейдi деп бұйырды. Қараталдың сонау төменгi ағысының бойындағы қыстауларда жаз бойы қора салу үшiн қазiр шана жолдың жақсысында ағаш жеткiзiп алу керектiгiн айтты. Мəселе бағдарын қысқа сөйлеп түсiндiрдi. Кеткен Сапардың орнына кiм қойылады, тағы қандай ауыс-күйiс болады деп, күдiк пен сұрау iштерiнде арпалысқан бұларға бастық мүлдем тың қырынан келiп тидi.

	Бұрын ат үстi қызметтегiлер қара жұмысты ар көрiп, оған қол ұшы тисе, басынан бағы таятындай шошынатын. Ал Рəштiң қазiргi көп күттiрген қысқа тұжырымды сөздерiнен соң осының өзiне тəубе деген пiшiндерi бар. Қазiр қоймадағы тұқымдық астық тазаланып болған кез. Кiлттi шылдырлатып жүре берудiң қажетi жоқ, ағаш тасуға Əбдiраш та барады. Тек қадалып айтылған бiр нұсқау, екi-үш күннiң iшiнде ана дүкендi басқа бiреуге өткiзсiн. Артық сөз, ың-шың болған жоқ, кеңседегiлер тез тарады.

	Сол күнi-ақ Əбдiраш колхоздан бiр жуас ат алып, шанасына жектi де, ауданға тартты. «Жүгiм жоқ, жеңiл шана ғой, торы байталды тағы бiр көрсем қайтедi?» – деп оқталғанмен оны мазалауға батылы жетпедi. Қарабұлаққа барысымен алдындағы жылқының өзiнiкi емес екенiн ескерiп, оны ескi көз бiр танысының үйiнде қалдырып, тұтынушылар қоғамының кеңсесiне қарай жаяу жүрдi.

	Кешегiдей емес, бүгiн санасы айқын, бұлдыр-бұлдыр қойнауы мол ойлардан құлан-таза айыққан. Өзi бiраз көңiлдi. Ендiгi күнде алдын ала не сұрау кес-кестесе де оның жауабын мынау өмiрдiң өзi дайын күйiнде ұсынатын сияқты. Бастықтың тағы бiр ұзақ жырды бастамай бүгiнгiдей бұйрық беруiн қырқылжың мiнез бен айтысудан, соттасудан тоқырап қалған колхоз шаруасын қозғап жiбергенiндей көрiп, жанына жаңа серпiн тапты. Бастықтың дүкендi өткiз деуiн де қатты ұнатты. Ал колхоз қоймаларының да кiлтiмен қоштасу жөнiндегi өз шешiмiн тап бүгiн айтуды артық көрген. Əзiрге Қайыңдыға барып қарағай əзiрлейдi. Сосын оның да бiр ыңғайы келер.

	Осындай ойлармен басын төмен салып келе жатқан ол кенет көзiн əлдене тартып, көшенiң оң жағына жалт қарады. Алғашқыда көрген жайға өзi де сенбедi. Сапар мен Сəңкенi екi милиционер жаяу алдарына сап, төмен қарай əкетiп бара жатыр. Бұлар Əбдiрашты алыстан байқаса керек. Сапардың қарасында аз-кем сабырлылық бар. Өз аяғының қалай қозғалғанын аңғармаған Əбдiраш көшенi кесiп, оларға тура жүрдi. Екi қазақ милиционер ауыл адамдарының кездесуiн тамашалағысы келгендей жүрiстен бөгелген Сапарды желкеден итермедi.

	Əбдiраш жақындай келе Сапардың қою мұнар аралас көзiнен бiр мысқал көңiлдiлiктi де байқады.

	– Ассалаумағалейкум.

	Əбдiраш милиционерлердiң көзiнше сыр бермейiн дегендей кеудесiн көтере қатты дауыстай амандасты.

	– Əлiксалам.

	– Уағалайкүмассалам, аға.

	Əбдiраш милиционерлерге де иек қағып едi, олар да соны қайталады.

	– Уа, қайда барасыңдар?

	– Моншаға түсiп қайтып келе жатырмыз. Жатын орнымыз мына жақта.

	«Жатын орнымыз» деген сөзiнде өзiне өзi арнаған мысқыл бардай. Кеше ғана жолығысқанадамдар. Мiне, тағы бетпе-беткелiп тұр. Əбдiраш не айтарға бiлмей сасқалақтап милиционерлерге де жаутаңдай бердi.

	– Əй, Сапар соғыста жүргенде орыс достардан талай естiген шығарсың. Суворов айтыпты дейдi ғой. Моншадан кейiн дамбалыңды сатсаң да, бiр жұтым арақ iш деп. Қане, соны iстеңдер, мен əперейiн.

	Сапар қабағы сəл қыртыстанып, өзiнiң не жағдайда екенiн сонысымен аңғартпақтай тұр. Сəңкенiң жүнi əбден жығылған, ауыл адамын жолықтырғанына, оның өзi кеше жолай көрген Əбдiраш екенiне таңырқаған пiшiнi бар. Əбдiраш ұсынысын бұл ұқпаған да сияқты. Екi ересек адамның қасында əлi ақыл-есi толықпаған баладай-ақ. Сапар қабағын əлi кiржитiп тұр. Əбдiраш оның ымын ұқты да, екi милиционерге бұрылып, мына екеуiне бiр-бiр жүз грамм жұтқызып жiберуге мұрсат беруiн өтiне бастады. Ана екеуi көнетiн емес сияқты.

	– Əй, ағайындар, ауылымыздың адамы едi. Бұдан кейiн қашан көремiз? Бiр жолға кеңшiлiк жасаңдар. Түсiнемiз, сiздер де қызметтегi адамсыздар. Қызмет бабы бойынша болмайтынын да бiлемiз. Сонда да мына арадан бiр бұрылыс жасап, бұлардың тамағын жiбiтiп жiберуге рұқсат етiңдер. Өзiмiздiң қазақтың баласы екенсiңдер. Өздерiңе де бiр жүз грамнан iшкiзейiн.

	– Жоқ, ағасы болмайды, болмайды.

	Солай десе де, екеуi бiр-бiрiне барлау жасасып, ендi өзара көздерiмен түсiнiстiк iздегендей. Ақыры Əбдiраш бұларды көндiрдi. Бiр бұрылыстан кейiн асхананың тақтайына сүйенiп тұрып, Сапар мен Сəңке қырлы стаканға толтырып, бiр-бiрден жұтып салды. Милиционерлер де соны қайталады. Бiр ыңғайы келгенде Сапар:

	– Ауылымыздың көзi ашық, көрнектi азаматы өзiңсiң, Əбдiраш. Талай қақсап-ақ едiң, – дедi.

	– Өздерiңнiң халдарың қалай, соны айтшы.

	– Халiмiз, бiр-ақ күн болды ғой жаман емес. Мiне, моншаға түсiп келемiз. Əрi өзiң кездестiң. Тек отырған орнымыздың аты бөлек болғасын, заты да бөлектене бередi екен.

	* * *

	Əбдiраш тұтынушылар қоғамынан дүкендi басқа бiреуге өткiздiру үшiн ертең арнайы кiсi келетiнiн бiлдi де, тура ауылға тартты. Қөңiлi қазiр тiптi көтерiңкi. Ол жаңа кеңседе кiмдермен сөйлестi, не жөнiнде келiстi, бəрiн ұмытты. Ойында тек Сапарлар ғана. Моншаға түсiп шыққан олардың тəнi де тазарғандай көрiнiп, «тəйiрi осылар жаман адам ба? Əрине, жоқ. Ендi заман тынышталса, бұлардың да көзi ашылып, көкiректегi қасаң қыртысы кетедi ғой» деп шештi. Ендi қарсы алдынан кең жазира көрiнiс ашылып, бəрiн де жақсылыққа жорығысы келедi.

	Көзiн шағылыстырған ақ қар үстiнде қайықтай сырғыған шанамен бiраз жүргесiн көңiлiнде бiр түйткiл оянды. Ол Ұлан халi. Иə, мұны жегiдей жейтiн сол ғана. Оны емдеп жүрген Едiге соңғы күндерi Ұланның аяғын көрген сайын бiрiнен бiрi өткен жақсы сөздер айтуда. Бiрақ баланың ұйқысы тыныш емес. Тiзедегi дерттiң сап қойған əлi ештеңесi жоқ.

	Едiге бұған да жұмбақ адам көрiнетiн. Қашанда ештеңеге зауқы соқпай, өз iсiн де, басқалардiкiн де осының бəрi кiмге, не мұратқа қажет деп кiнəлап отырғанын сəл-пəл жұмулы көздерi, арық өңiндегi жiңiшке сызықпен тартылған əжiмi, шығыңқылау иегiне бiткен селдiр сақалы – бəрi айтып тұратындай.

	Кейде өзi емдеп жүрген Ұлан ауруына да селқос қарайтын пiшiнi көзге ұрады. Бұл Əбдiраштың жүрегiн қатты мұздатып, өнебойын дəрменсiздiк жайлайды. Бүгiн Едiгемен тағы бiр шешiлiп сөйлеспекке көңiлi ойысты. Қайыңдыға қарағай шабуға кетсем, балам не күйде қалады, деген əке күдiгi.

	Əбдiраш үйге келгенде Едiге де отыр екен. Түс ауған шақ. Шай iшiлiп, дастарқан жаңа ғана жиылған. Есiктен енген Əбдiрашқа Едiге оң қабағын жоғары көтерiп, ожырая қарады. Əлi орнынан тұра қоймаған Бəтжан ыстық пеш қасыңда қалың оранып, жүзi нарттай болып отыр. Үй шаруасымен айналысуға Бибiш келiптi. Сiрə үшкүндiк шiлдехана аяқталып, əрi өзiнiң буыны бекiгенше, осында болсын деп, Бəтжан шақыртып алса керек. Бəтжан босанған күндерде Қалиманың да осы үйдiң шаруасын көтеретiнi бар едi, тек соңғы жылдары өз басының қамы жанын жеп, одан қайыр аз болып жүр.

	Бибiш дастарқанды қайта жаймақшы едi, Əбдiраш сəл тынығайыншы деп доғартып қойды. Сөйттi де, жүзiнен жол жүрiп шаршағандық белгiсiн жоғалтып, жайдары ашыла сөйледi. Едiге колхоз орталығында, белсендiлер арасында не болып жатыр, соны көбiне осы Əбдiраштан естiп бiлуге құмар. Əбдiраш қазiр оған сол қырынан келдi. Бiраз нəрсенi баяндап келiп, өзiн толғатқан жайға тiкелей көштi.

	Едiге Əбдiраш сұрағын ауыр алған адамша қабағын кiржитiңкiреп, сəл күттiрiп барып жауап бердi. Бұл құран аударып, намаз оқитын дағдысы жоқ болса да, кейбiр молдаларша сөзiн ескi мақаммен созып, кейде өз көңiлiне ауыр сырды тым бұлдыратып əкететiнi бар. Қазiр де сөйттi. Ұлан жайында Əбдiрашты тыныштандырар пiкiрiн ашық жеткiзгенмен соңғы сөздерi құлаққа жат, қара шұбарланып шығып жатты. Əбдiраш пен Бəтжан мұның өз жайында екенiн ұқты.

	Едiгенiң сонау ашаршылық жылдары қыздай қосылған əйелi өлiп, өзiн сол кездегi атышулы шолақ белсендiлер колының шипасы бар тəуiптiгi үшiн халыққа зиянды деп көрсетiп, қуғынға салғанын бұлар бiлетiн. Сол кездегi бiр үлкен беделдi адамды ежелгi ауруынан жазып, соның көмегiмен ғана өлiмнен құтылып, жан сауғалап осы жаққа келгенiн де естiген. Қазiргi кемпiрiне соғыстың аз-ақ алдында қосылған. Қанша өткелектен өтсе де туа бiткен намыскөйлiк бұның бойынан сөнiп болмапты. Кемпiрi, оның бұрынғы күйеуiнен қалған отызды алқымдаған еңгезердей баласы мен келiнi – бəрi осы Едiгенi түтiн түтеткен шаңырақтың бас иесi санамайтынын бұл төңiрек бiрден-ақ сезген. Оны Едiгенiң өзi де айтып жүредi.

	Егер бұл iшер тамақ, жатар орынды ғана қанағат тұтқан, кеудесi еңкiш, мақаулау ойы ғана бар шал болса, осы күнiне де тəубе дер едi. Ешкiмге түсiнiксiз iшiндегi бiр түйткiл бұны шиыршық атқызады. Өз шаңырағындағы бар билiктi жұдырығында түйiп ұстағысы келедi, аузынан шыққан сөздi кемпiрiнiң де, келiн баласының да қалт еткiзбеуiн қалайды. Төрiнен көрi жуық қалғанда ошақ басындағы мұндай өктемдiктiң бұған не емге қажеттiгiн бұл ауыл түсiнген емес. Тiптi Əбдiраш үйiнен тысқары жерде шалдың мақамдап, созбұйдалап айтқан сырына көп ешкiм шындап құлақ аспайтын да. Себебi кемпiрi де, келiн баласы да мұны өгейсiнiп кет деп отырған жоқ. Тек олар өз бетiнше өмiр сүргiсi келедi, сен шал iшер тамағыңды, жатар орныңды ғана бiл, бiздiң анау-мынау iсiмiзге кесе-көлденең тұрма дейдi. Тек бар пəле осы шалдың өз қырқылжыңдығында деп ұғынады.

	Бұл шал «кетемiн» дегендi жиi айтатын. Қайда кетпек? Жақында ғана көшкен жерiне емес, сонау өзi туған, алғаш түтiн түтеткен Сарысу деген жаққа кетпек. Шал қартайғанда өзiн қадiрлейтiн жұртты содан таппақ. Ал Сарысу деген қандай мекен, оған апарар бағыт қалай, оны бұл маңда көп ешкiм бiле бермейдi.

	Қазiр де Едiге осы əуенiне түсiп отыр:

	– Тезiрек көктем келiп, сонау оңтүстiктiң жылы жазирасынан туған мекенiн аңсап қайтқан құстың үй төбесiне қонып шықылықтағанын естiсем-ақ таяғымды алып солай қозғаламын. Ер туған жерiне, ит тойған жерiне. Ыңыршағы айналған кəрi жабы да сүйегiн сүйретiп жат жердiң қалың орманынан өзiнiң туған құмайтына iлбидi ғой. Тым болмаса сол кəрi жабыдай бар шығармын деген ой мына көкiрегiме сумаңдап кiре бередi. Түнде тыныш ұйықтатпайды. Көктем құсы келсiн, оған дейiн Ұлан да басқа балалардай асыр салып көшенiң шаңын көтеруге шығар. Сонда жер кiндiгiн қозғап жiберiп, бармақ алысыма бiрден жеткiзiп сал демесем де, жүрер қуат бер деп, Қыдыр шалға жалбарынармын.

	Едiге қанша мəнерлегенiмен бұл сөздер Əбдiраш жүрегiне жетпедi. Өз басы уайым-қайғыны көп шеккесiн бе, əйтеуiр осы аласапыран күндер мұны ешкiмнiң көкiрегiнен ағытылған сырға оңай-оспақпен құныға қоймайтын етiптi. Пеш қасындағы Бəтжан ғана қып-қызыл жүзiн одан сайын алаулатып:

	– Сонда, ақсақал, ол жақта жақын-жаңбарыңыздан ешкiм қалып па едi? Қанша айтсаңыз да, мен осыны ұға алмадым. Құдайға шүкiр, мұнда кемпiрiңiз, келiн балаңыз бар. Ол жаққа кəрi сүйегiңiздi сүйретiп барғанда, мұндай жылы ұя табыла қоя ма? – дедi.

	– Ел ортасы маған қашан да жылы ұя, қорған. Туған жерiмдi сағындым. Туған жерiмнiң оты мен күлiн көрсем деймiн. Өзiм танитындардан тiрi қалғандар болса, соларды көрсем деп армандаймын.

	– Туған жердi сағынған дұрыс қой. Бiраз барып елiңiзбен жүздесiп, туған-туыстарыңыз бар болса, от басын көрiп, мауқыңызды басып қайтып келмейсiз бе деймiн ғой. Үй iшiңiздi тастап, бiржола кетемiн дегенiңiзге түсiне алмай-ақ қойдым.

	Бəтжанның бұл сөзiн ауыр алғандай үндемедi.

	Əбдiраш та «қазбалап нең бар» деген раймен əйелiне қабағын түйе қарады. Едiге өзiн түсiнетiн жан иесiнiң табылмағанына жаны қиналған ғұламаша қатты толғанған күйде қалды. Қабағына жұмбақ мұң, сыр түйдектелген.

	Əбдiрашта да шалды құптаған рай жоқ. Ертеңiне Қайыңдыға қарағай шабуға кеттi. Басқалармен бiрге колхоздың кең жайдақ шанасына мiнiп, торы биесiн жетекке байлады. Қайындыда оны басқа жуас аттардың қасына шегiп, шанаға қайта үйретпек.

	Тəнтiбала, Алуа, тағы басқа бiраз жұмысқа жарамды əйелдер қос өгiз жегiлген үлкен шаналармен қалың қар басқан егiстiк жерлерге қи тасыды. Бұрын қыс айларында əйелдер еңбеккүнсiз қарап қалатын. Бұл əсiресе ер азаматы жоқ үйлер үшiн қиын.

	Қарағай əзiрлеуге денсаулығым жарамайды деп жылағасын Месқұлды да Рəш осы əйелдерге қосты. Лəмбек кесiлген төрт жылдан да астам уақыт жат жерде жүрiп келген Месқұлға аяушылық бiлдiрушiлер де табылып, заң орындарына көрсетудi ешкiм ойламады. Месқұл жоқта мұның əйелiне бiр ауру жабысып, бет өңiрiн мүлдем жаман қып жiберген. Сонда да оған қайта қосылмақшы едi. Бiрақ анау: «жоқ, ойбай, менiң өңiм бұзылып кеттi, əрi қартайдым» деп, өзi азар да безер болған. Сосын осы əйелi мен қызына жаңа үй сатып əперiп, өзi басқа бiреудiң жас жесiрiнiң қолына кiрген. Оған Тəнтiбала қи тасуға шыққан алғашқы күнi-ақ шаптықты:

	– Құдай күнəкар адамды алатын болса, алдымен сенi алар едi ғой. Екi бiрдей кеткен жерiңнен кебiнiңдi кимей, қырың сынбай келуiңдi қарашы. Талайлардың көз жасы саған ақ батасын бергенмен бiрдей болғаны-ау.

	Месқұлды бiреу қанша қарғап-сiлеп жатсын көңiлiне ауыр алу дегендi бұл бiлмейтiн. «Апырау, мынау маған не айтып тұр» деп аңырая қарағаны үлкендер сөзiн түсiнбейтiн жас баланың қаперсiздiгiнен бiр былай емес. Сəл бөгелiңкiреп, көңлiне дық салар ешкiмнiң байбаламын естiмегендей барынша ақкөңiл адамның жауабын қайтаратын. Қазiр де сөйттi. Үлкен мал қорасының сыртында қыс бойы жиылған қи үйiндiсiнен ашамен алып шанасына салып жатқан Тəнтiбала өз сөзiне жауап болмайтын шығар деп, одан əрi қимылдай берiп едi, ызғарлы ауада шақ еткен Месқұл даусын естiп, тоқтай қалды.

	– Тəнтiбала-ау, соғыстан аман келу қиын деп пе ең? Екi немiстi тiрi айдап əкелсең аулыңа қайтарады да жiбередi екен. Мен сол керек екi немiсiн айдап əкеп бердiм де, ауылға қарай жайыммен жүре бердiм. Ал Тұңғат сияқтылар олай етудiң орнына қорылдап ертелi-кеш ұйықтайды да жатады. Ал ұйықтаған адамды аңдыған жау өлтiрмей қоя ма? Пөлеметiн тыр-тыр еткiзiп, добалдай-добалдай қорғасын оқты төксiн келiп.

	Тұңғат деп тұрғаны Тəнтiбаланың соғыста өлген күйеуi. Тəнтiбала айтқаның бекер деп, оның үстi-басына нəжiс жағып, өтiрiк жынданып қайтқанын бетiне басты. Месқұл сонда да мiз бақпады. Өз аузынан тараған осы сырды табанда жоққа шығарып, болған «шындықты» мүлдем басқа қырынан, басқа əуенмен талмай дəлелдей бастайды. Алда-жалда сөз жүйесiн жоғалтып алса, оған да қиналып жатқан бұл жоқ. Əлдекiмдердiң iстiң келмеген, қиыспаған жерлерiн қолмен, күшпен түзеп жiберетiнi сияқты бұл да сөздiң екi жағалаудай алшақ кеткен тұстарын бұрып əкеп қоса қоятын. Тағы əңгiмелесуден қашатын бұл жоқ, қи тиегенде де, түсiргенде де, жол-жөнекей де əйелдердiң ащы тiлiне өзi сұранып тұратын. Алда-жалда бiреудiң шанасы жолдан шығып кеткенде, не мойынтұрықты көтере алмай жатқанда, «əй, затың еркек қой, мынаған болысып жiбер» десе, «менiң ауруым бар» деп, ондайға əсте жоламайтын. Тəнтiбала да, басқалар да мұның басына неше түрлi пəленi, қарғысты үйiп-төгiп, жақтары талатын. Оған да мыңқ ететiн Месқұл жоқ, қайта мен келгелi қазақтың рəсiмiмен ешқайсың үйлерiңе бiр шыны шайға шақырмадың деп, онсыз да тулап жүрген əйелдердiң одан сайын қытығына тиетiн.

	– Бiр шыны шайымнан садаға кет.

	– Қазақтың рəсiмiнен садаға кет, – дегендi қай-қайсысы да естiртiп те, естiртпей де айтқан.

	Ендi бiрде Алуа оған:

	– Аға, осынша жыл жоқ болғанда қайда жүрдiңiз? – дедi.

	– Е бəсе, қай қырда, қандай байғұстардың малын ұрлап жеп, күн көрдiң, сол əңгiмеңдi айтсаңшы. Ол барған жерiңде де бүгiн қорасын бұздырып, ертең оның дауын дауламайтын бiз сияқты сорлылар бар ма екен? – деп Тəнтiбала қоштады.

	Месқұл ағынан жарылып сөйлейтiн кейiп көрсеттi.

	Қысқа қыңыр сөзге келгенде ешкiмге алдырмағанмен ұзақ əңгiмеге жоқ болатын. Содан да өз жорықтары туралы айтқан хикаялары қызықсыздау шықты. Тек құлақ қойып, шыдап тыңдағандар ғана оның ұзақ жырының астарынан небiр сұмдық сырды аңдап қалатын. Тау жортып, үңгiрде түнеген жабайы күндерi əйелдердi аз-кем елеңдеттi. Үстi-басын бит басып кеткенде бар лыпасын құмырсқаның илеуiне тастаса, олар сiркесiне дейiн қалдырмай, жапырлай жеп, табанда тазалап шығады екен. Артынан сiлкiп жiберiп, қайта кигенде қышытқан пəлекеттiң бəрi сап тыйылып, денесi қайта түлегендей рахатқа бататынын соншама құшырлана айтты. Тəнтiбала көптен құдайдың құлағының құртын жеген сұрауына ендi жауап алғандай. Соғыста өлген Тұңғатының мұндай айлаға жоқтығын жақсы бiлетiн. Мұны тапқан Месқұл оқтан жасырынудың амалын таппады дейсiң бе? «Құдай қудың жағы» деген кекесiндi мақал улы iшiмдiктей көкiрегiне барып тұрып қалды.

	Месқұл мұндай əңгiмелердiң бас-аяғын шатастырып, басқалардың да алдында жалықпай айта беретiн.

	Бұл баяғыда ұзаққа кетерде буаз биесiн əкеткен Сарымсақ шалдың қазiр өзi жоқ. Ал өлмелi кемпiрi Месқұл сияқты жырындыдан ақы адал малын даулағаннан тыныш өлгенiн он есе артық санайды. Тек Дүйсекештiң ғана Месқұл есiне түскенде қатты түйiлiп, буын-буынының сiресе кететiнiн жұрт байқап жүр. Iрi сүйек бiтiмiнде кешiрiмпаздықтан жұрнақ та жоқ. Тек не ойлағаны бар, оны ешкiм бiлмейдi. Мынадай ауыс-күйiстi күндерде болашағы алда жас неме Месқұлмен жағаласып, абыройсыз қалудан қорқатын шығар деп жорамалдаушылар да жоқ емес. Анада Балқаш құмынан прокурор шақыртқаннан кейiн Дүйсекеш қыстауға бiр рет қана барып қайтты. Онда да екi-үш күнге ғана. Рəш сенiң оқығаның агрономдық деп, егiс жұмысымен айналысуды тапсырған. Тек əзiрше ғана Əбдiраштармен бiрге қарағай əзiрлеуде.

	Қалай ақталса да күмiлжiмей сөйлейтiн Месқұл казiр де оңай пенде емес екенi анық. Əлi ешкiмнiң қорасына қол сұғып, тiс батыра қойған жоқ, сонда да құладүзде ит-құспен тарпысып жүрiп, қабырғасын жауып алған сүйектi жылқыдай қайратты бiтiм-тұлғасы амалсыз қауiп ойлатады.

	Тағы бiр жаңалық осы күндерi Калугиннiң əйелi қайтыс болды. Ауылдан ер азаматтардың бəрi барып, көңiл айтып шықты. Бiразы оның Текелi, Қарабұлақ жақтан келген өз туысқандарымен бiрге өлiктi қойысты да. Жалғыз қалған диiрменшiнi ауылдастары бiрi түстiкке, бiрi кешкi асқа шақырыса бастап едi, ол ешкiмнiң табалдырығын аттап баспады. Қазақ үшiн мұндай жағдай жағалай ел қыдырудың, соны кəсiп етудiң бiрден-бiр сылтауы. Калугин оны бiле тұра бiр үйге бас сұқпады.

	Осыдан бiр ай шамасы өткенде көктем де туып келе жатты. Қыс бойғы қалың қар сай-саймен өзен болып ақты. Төбе-төбелер ғана аппақ тақия киiп, көз шағылыстырып, қалған жердiң бəрi лайсаң су, мал, адам аяғымен белуардан сойылып жатты. Жол қиындағасын қарағай əзiрлеушiлер де жұмысты доғарып, бiрер апта үйлерiнде отырып қалып едi. Қора өзенi де жалы күдiрейiп, мол боп ағып таси бастады.

	Тап осы күндерi Рəш үлкен бiр iстi бастады. Аудан, тiптi облыс бойынша суармалы жер көлемiн кеңейту науқаны «Қора-Талды» колхозының да түндiгiн желпiлдетiп жiбергендей.

	Колхозшылардың көпшiлiк жиналысында Рəш бiресе ескi мақаммен кетiп, бiресе оқып келген адамның сүрлеуiне түсiп, қызына сөйледi:

	– Социалистiк қоғамымыздың артықшылықтарын пайдалануымыз керек, жолдастар. Социалистiк қоғамның артықшылықтары бiзге бұрынғыдай күрекпен жер қаздырып қоймайды. Арықты, тоғанды сенiң күрегiңнен əдемi етiп қазатын техника келедi. Ол қазғанда былай сенiң күрегiң сияқты емес, былай топырақты молынан опырып қазады. Соның арқасында қызылшаны көбiрек ексек табысымыз да молаяды. Ендi өсек-аяңды азырақ айтып, жұмысты көбiрек iстесек əлгi айдағаның бес ешкi, ысқырығың жер жарадының керiнен құтылатын боламыз, жолдастар.

	Осының ертеңiне-ақ Рəш айтқан техника да келдi. Ол сонау Қораның сағасынан бастап, тау жақты жиектей кiшiрек канал қаза бастады. Оның жұмысын ауыл балалары екi-үш күн шұбырып жүрiп көрдi. Ол канал кейiн ел аузында «қазына тоған» деп аталды.

	Жалғыз экскаватордың жүрiп өткен жолында қол күрекке де жұмыс көп табылады екен. Каналдың iшiн тазалау, құлақ ашылатын жерлердi қазу сияқты жұмыстарға бүкiл ауылды көтеруге тура келдi. Əзiр қызылша көктей қоймаған шақта бiрен-саран болмаса үйде отыратын əйелдер жұмыстың көкесiн осында көрдi.

	Рəш бұйрық берiп, Қайыңдыдан əрiде қарағай əзiрлеушiлер де осында алдырылды. Бұрын науқандық жұмыстардың ең бiр қызу шағында да мұндай қозғалыс болмайтын. Мына жолғысы бəрiнен де асып түскендей. Баршаның қимылын Рəш жалғыз өзi басқарды.

	– Елiмiз өсiп келедi, ұрпағымыз өсiп келедi. Ертең сол ұрпағымызға не жақсылық қалдырдық, не игiлiк қалдырдық деп айтамыз. Немiзбен мақтанамыз? Үй арасы күңкiл-сүңкiлiмiздi айтамыз ба? Жоқ, жолдастар, мешкей деген жақсы атақ емес. Ал мынау қазыналық тоғанымыз, мiне соны айтамыз. Жердi неғұрлым көп суара алсақ, мiне сол мақтан. – Жарау ат мiнiп, аннан-мұннан бiр бұрқ берiп жүрген Рəш осындай сөздердi бiрiнен-бiрiн асырып, дамылсыз айтып жүрдi.

	Қызылша қылтанақтап көрiне бастағанда ғана əйелдер сонда көшiрiлiп, еркектер жағы канал құрылысында қала бердi. Биылдықтың өзiнде қант қызылшасы, астық егiлген жерлер екi есеге жуық өсiрiлiп едi. Себебi, май айының соңына қарай «қазына тоғанмен» су жүруге тиiс деп, мөлшерленген. Осы қарсаңда колхоздарды iрiлендiру жөнiндегi қаулы келдi. Оны бұрынғы белсендiлердi шақырып, Рəш хабарлады. Қарағай шауып, одан канал қазып, қалжыраған, қолдары қайыстанған Молдамұрат, Жаманқұл, Əбдiраш, тiптi Дүйсекеш те жаңа жағдайға бiрден көндiге алмай кеңсеге табандары тайғанақтағандай тосырқай кiрген. Жаңалықты естiгенде ғана оның мəнiн бiрден түсiнбей сəл-пəл елеңдестi. Рəш бұл жолы асықпай баппен сөйлеп, жаңа мəселеге олардың көзiн ашты. Бұл қаулының не жағдайлармен дүниеге келгенiн өзiнше айтып шықты.

	«Қора-Талды» колхозы бұрынғыдай екi емес, бiр бригада болады да, көршiлес «Коммунизм» колхозының құрамына енедi екен. Ең соңында кадр жайындағы соңғы шешiмдер де ортаға салынды. Бұл барынша қысқа едi. Рəштiң өзi iрiленген жаңа колхоз бастығының орынбасары болып, орталыққа көшедi де, «Қора-Талдыда» бригадирлiкке Əбдiраш қалады. Бригада есепшiсiнiң қызметiн осындағы бiр жас келiншек атқармақшы. Ал агрономдық оқуы бар Дүйсекешпен ана үлкен бастықтың өзi сөйлеспек, ол қандай жұмыста қалдырылады, сосын шешiлмек.

	Молдамұрат пен Жаманқұлдың бiр-бiрiне көздерi түстi. Бастағы дəурендi адам емес, заманның өзi жұлып алып, бұларды бiржола керi шегерiп тастағандай. Бұл күнге дейiн көтерiп келген көкiрек аз күндiк жалған дүниенiң белгiсi болып қайта басылмақ. Мынау iрiленген колхоз жағдайында өздерiнiң ат үстi жұмысқа жарамайтынын iштей болса да, түйсiнуi осынау шындықтың қасында қосымша соққыдай тиiп, екеуiн мүлдем дəрменсiз еткен.

	Ертеңiне Рəш осы жаңалықты колхозшылардың көпшiлiк жиналысында жариялады.

	Əбдiраш бүкiл ауылдың бас иесi өзiң боласың дегенге табанда көз жеткiзе алмай, өзiнiң жаңа жағдайына бiрте-бiрте ғана дендеп ендi.

	Қамбадағы тұқымдық астыққа дейiн орталыққа əкетiлiп, бухгалтерия бəрi көшiрiлiп, колхоз кеңсесiнде, бұрынғы Рəш, Сапарлардың орнында қара басы қаңқиып қалғанда, мұның табиғатында бар үркек ойлар мүлдем басынып алды. Апырау, бұрынғы басшыларды жазғырғанда керемет едiң, ендi өнерiңдi көрсетшi деп өзiн-өзi қыспаққа алғанда бəрiнен қиыны осы болып шықты. Қалай да бұрынғылар басшылықты еркiн меңгеретiн мықты қолдар да, өзi əйнек ұстаған баладай дүниенi бүлдiрiп алудың аз-ақ алдында тұрған сияқты. Тегiнде Əбдiраш тектес адамдар бiреудiң қоластында жауапты қызмет атқаруда алдына жан салмайды да, ал өздерiнiң бiрiншi бастық болуға епетейсiздеу келетiнi бар. Рəш оны көпжылдық адалдығы үшiн көтердi. Молдамұрат пен Жаманқұл бүкiл ауылдың тiзгiнiн алып, тағы бiрдеменi бүлдiрiп жатса, өзiне сөз келерiн де ойлаған.

	Алғашқы күндерi жаңа жұмыс Əбдiрашқа онша қиын тиген жоқ. Ұлан да аяғының iсiгi қайтып, орнынан тұрған. Таяқпен ары-берi кiрiп-шығатын болып жүр. Осы əлденсiн деп, Əбдiраш бiр тоқтысын сойды. Оның басын Едiге жедi. Соның ертеңiне ол баяғы кетем деген жағына жүрмекке əзiрлендi. Əбдiраш пен Бəтжан қанша қадалып, ақыл айтқанмен бiреудiң сөзiн тыңдар мұнда құлақ қалмаған. Өз үйiнiң iшi де бұған зарлай-зарлай жақтары талса керек.

	Əбдiраш ол кiсiнi Теректiге дейiн жеткiзiп салу үшiн қасына торы биесi мен Өмiртайды қосып бермек едi. Оған да Едiге азар да безер қарсы болды:

	– Асығатын не бар? Жол жүрiп көрмеген мен дейсiң бе? Сахараның сары желiндей дала кезген күндерiм əлi есiмде. Əлi де қайратым мол. Амандық берсе көз көрген ағайындарымның алдына бiр жетiп құлармын.

	Əбдiраштың бұл өмiрде бiр түсiнбеген адамы осы. Едiге өз үйiнен бiржола киiнiп шығып, Əбдiраштардiкiне келдi де, Бəтжан ұсынған шүберекке ораулы азын-аулақ ақшаны алып, осылардың бақшасы арқылы жоғары тартты. Ондағы ойы Теректiге жолсыз төтемен жетпек. Едiгеге iлесiп, бəрi сыртқа беттедi. Үй айналып бара жатқан адамның соңынан жүрiп, əрқайсысы əртүрлi ойда қалғандай. Сол күнi тау жақтан қатты жел соғып тұрған. Едiге киген ұзын шапанның етегi желмен бұлғаң-бұлғаң етiп кетiп барады. Артына бұрылып қарайтын емес. Екi-үш күн бұрын осы ұзақ жолына арнап, ағаштан кесiп, қабығын аршып жасап алған ұзын таяғы ағараңдай бередi.

	Дəл осы сəтте Ұланды тiзесi шаншығанға ұқсас бiр сезiм дiр еткiздi. Сол шаншу Əбдiраштың миы мен жүрегiнде қайталанды. Əке мен бала бұл түйсiк екеуiне де ортақ екенiн бiлген жоқ, тек өз бастарындағы халдей бiр-бiрiнен, қасындағылардан да жасырып қалды.

	Едiге тiптi ұзай бергенде Ұлан мен Əбдiраштың көздерi түйiстi. Шапанының етегi желге бұлғақтап, ақ таяғы ағараңдап кетiп бара жатқан Едiге Əбдiраштың ендiгi жанын суырып алмақтай тағы бiр қиырға жұлқыды. Қыс бойғы баласын қинаған дерт, əнеукүнi Мөртайды жерлеуге кетiп бара жатқанда көзiнен жас аққандай қалшылдаған жас торының қылығы осымен нешiншi мəрте көз алдына келдi. Ендi оған Едiге бейнесi қосылды.

	Қыстайғы Ұлан халiн жетiм мен жесiрдiң қасiретiн қол-аяғы сау атпал азамат Əбдiраш дұрыс ұқсын деп жiберген тағдыр тəлкегiндей көретiн. Жас торының бұзылған түрiн бас иелерi аздықтан мынау үлкен, ұзақ сонар дүниенiң қозғалып кеткен бiр жанды жарасына балаушы едi. Ал Едiгенiкi не? Əбдiраш оны бiрден таразыға салып, шеше алмады. Миына тiкенектей қадалған сұрақ Əбдiраштың буын-буынына да күш салып, байыбына жеткiзбей еркiнен шығаратын емес. Əбдiраш Едiгенiң өз айтулары бойынша оның өткен өмiрлерiн еске алды. Əкенiң үстiнен бала арыз айтқан қырқысулары көп заманда мұның шипалы қолын дұшпанның қанжарына балап, қуғынға ұшыратқан қандай пысықтар екен деген ой келдi. Сол сəтте əлденеден Сапарды елестеттi. Аппақ тiстерi мен бiрде мұңайып, бiрде сақ-сақ күлгендегi көздерiн көрдi.

	Ұланның қарасы Əбдiраштың жанарын тартты. Ендi байқаса баласының бет өңiрi ашықтан-ашық сөйлеп тұр екен. Кеше ғана менi ажалдан алып қалған тiрi əулие көз ұшында бұлдырап кетiп барады. Адам баласының қолындағы көшпелi алтынды оп-оңай жiберiп, осылай қарап тұра бересiң бе дегендi қадала айтқандай. Далада анда-мында сырғып жүретiн көшпелi алтын болады дегендi Əбдiраш бала кезден естiген. Ол əркiмнiң көзiне түсе бермейдi-мыс. Көрген адам оған ат құлағының түбiнен сəл қан шығарып, соны тамызса, сол көшпелi емес, кəдiмгi қолға ұстауға болатын көлемi қасық басындай, не одан үлкенiрек алтын болып домалана қалады екен. Əкесi Доскей осындай көшпелi алтынды көрiп, оған ат құлағының түбiнен қан шығарып, тамызуға бiрден батылы жетпей көз жазған екен. Бұл жəйттi шешесi Мəрпудiң көп жылдар өткеннен кейiн де күйiп-пiсiп айтып жүретiнi əлi есiнде. Мiне əкесiнiң көз алдынан сусыған ырзық Əбдiраштан да сол қалпында кеттi. Апырау, ол Ұланды қандай кауiптен құтқарды? Егер Едiге болмаса оның шығасылы жанына кiм қол ұшын бере алғандай едi? Баланың тiзесiнен екi мəрте аққан қара қан Едiгенiң қолымен жұлып алынған ажалдың өзi емес пе едi деп тапты Əбдiраш.

	Бiраздан соң мұндай ойларға Əбдiраштың мұршасы келмей кеттi. Биыл «Қора-Талды» бiр бригадаға айналса да, Рəш өзi басқарып қаздырған каналдың арқасында екi есеге жуық кеңейтiлген суармалы жер көлемiн бiрден игерiп кету оңай емес. Колхоз агрономының осы бригада жөнiндегi көмекшiсi болған Дүйсекеш те қазiр көбiне Əбдiраш маңында. Мазасыз Əбдiраш жер жыртуға, тұқым себуге сол Рəш сияқты бүкiл ауылды көтердi.

	Бұл ауылда мойынтұрық iлiнбеген жарамды өгiз қалған жоқ. Жылқыларға дейiн екi пардан соқаға жегiлдi. Ұста маңында шақылдаған темiр даусы құлақ тұндыратын едi. Анда-санда Рəш рысак жылқымен соқтырып келiп, барлық жұмыстың басында болып аралап кететiн.

	Бiрақ көп ұзамай ол да бiржола көзден тайды. Аудан, тiптi облыс басшылары алдында Рəш бiршама тыңғылықты адам танылса керек, көршiлес ауданның бiр қиырындағы iрiлендiрiлген, бiрақ əлi де ию-қиюы көп, үлкен шаруашылықтардың бiрiне бастық болып кеттi.

	Ол шаруашылықтың атын бұл жақтағы ел емiс-емiс естiген, бiрақ анық қаншалықты қашықтықта екенiн бiлмейдi. Аттан басқа көлiк жоқ, сол жүдеу кезде Рəштiң кеткенi шынында жер шетiндей көрiнетiн.

	* * *

	Осы күндерi Əбдiраштың бiр бақылағаны Месқұл едi. Оны жер жыртуға қосқан. Алдындағы екi өгiздi сойып жеп, соқаны айдалада қаңқайтып тастап, тайып тұрар деп қауiптенген жоқ. Қанша желаяқ болса да, бұрынғы жортуылы бiр басына жетерлiк шығар деп шешкен. Əрi осыдан бұрын егiс басына қи тасығанда да алдында колхоз малы болды ғой. Тек Əбдiрашқа бiр ұнамағаны Месқұлдың жұмысы сылбыр. Қашан көрсе де өгiздердi қаңтарып, соқаның жүзiн жалтыратып, қылжиып жатқанын көредi. Бiрде Əбдiраш барып:

	– Əй, Месқұл, бұл жатысың қалай? Қатын-қалаш, бала-шағаға дейiн тырбанып жатқанда азамат басыңмен мынауың не? – деген.

	– Əбдiраш-ау, сенесiң бе, сенбейсiң бе? Сүйек-сүйегiм қақсап барады. Өнебойымда ауырмаған жер жоқ.

	«Ауру қалса да əдет қалмайды» деген. Баяғы бiр қалпынан аумай зарлануын қарашы» деп, Əбдiраш оны iштен тiлдеп тұрды да:

	– Жоқ, сен, Месқұл, түрегелшi. Қане, мен саған болысайын. Бұлай жата беруге болмайды. Осындай жердiң ылғалында тұқым сеуiп алмасақ, күзде бала-шағамыз, өзiмiз болсақ та не жеймiз? – деп, атынан түстi де, Месқұлды да орнынан тұрғызды. Анау «оһ» деп барып, белiнен қолын алмай бөркiн бiр шекесiне киген күйi, Əбдiраштың не iстейтiнiне оқшырайыңқырап қарап тұрды. Əбдiраш өгiздердi тұрғызып, соқаның жүзiн жерге салды да, «соп-соба» дедi. Өгiздер қозғалып бердi. Түгiн тартсаң майы шығатындай қара топырақ Əбдiраштың айызын қандыра жап-жалпақ боп қайрылып түсiп жатыр. Бiраз жүрiңкiреп, артына қараса, Месқұл жаңағы орнында əлi тұр екен. Еңбек делебесiн қоздырмайтын бұл не қылған жаны қасаң адам деп, оны жаңа бiлгендей назалана түстi.

	– Месқұл, берi жүр, – деп, оны қол бұлғап шақырды.

	Месқұл айдалған жердiң топырағына сүрiне-қабына əрең жеттi.

	– Кəне, сен мына атқа мiне ғой, мен бiраз жүргiзейiн. Бiрақ менен қалыспа.

	Əбдiраш ат шаптырымдай жердi екi айналғанда да Месқұл «соқаны өзiме бер» деп мыңқ еткен жоқ. Мұндай пəтуасыздығын жүрегi аса суықтықпен сезген Əбдiраш əлi де iштегi ызасынан сыр бермей, соқаны оның өзiне ұстатып, атына қарай жүрiп, қайта мiндi.

	– Қане, ендi сен жүрiп көршi.

	Атқа мiнудi ұнатып қалған Месқұл тағы да жиi сүрiнiп, жаңыла бердi. Бiрде соқасы сыртқа шығып кетедi. Мұнысы əдейi көрсеткен ниетi екенiн Əбдiраш iштей тағы сездi.

	– Месқұл, сен екi бiлегiңдi қатайтып, соқаны түзулеп ұста, сонда өзiңе жеңiл тиедi, – деп, оны жас балаша үйрете бастады. Осылай бiраз уақыт қасында болғасын Месқұлды ұят жеңгенге ұқсатты. Осы нышанынан айрылып қалмайын деп атқа жақсы жүретiн Əбдiраш оған күнде бiр соғып кетуге уақыт тауып жүрдi. Бiрде кеш қарайғанда кеп қалды да, екеуi ауылға бiрге қайтты.

	Əбдiраш ат үстiнде, Месқұл өгiздердiң бiрiне мiнген. Жұмыстан кейiнгi қоңыр салқын кеш екеуiн де əңгiмеге шақырғандай. Месқұл өзiнiң қай жақта болғанын баяндай бастады. Əйелдерге осы жайын айта-айта аузы жаттыққасын ба бiр түрлi ширақтау сөйлеп, Əбдiрашты едəуiр қызықтырды. Тəнтiбаланың жағасын ұстатқан тұстарға келгенде Əбдiраштың да денесi түршiктi.

	Сонда да мұның қатты бiлгiсi келгенi бұл колхоз қамбасының қабырғасын тесiп шыққанда қайда тығылып, қалай қашқандығы едi. Бүкiл ауылдың азаматтары аяғынан тiк тұрса да ешкiмнiң көзiне түспей, əрi Сарымсақтың буаз биесiн ұрлап, қалай кете алды? Жер астынан жол тапқан ба? Месқұл бұл жайын да шiмiрiкпей айтып шықты. Жасырына бiлген адам жалғыз түп қурайды да пана ете алады екен.

	Мұны да мiсе тұтпаған Əбдiраш ендi сұрағын Месқұл күтпеген тосын жайға салды:

	– Əй, Месқұл, сол əңгiменiң бəрiн қояйық. Оның бəрiне көп жыл өтiп кетiптi. Өзiң болсаң да сыртта жүрiп, майқан шекпепсiң. Көрген қорлығың да бiр басыңа жетерлiк екен ғой. Мал сiлекейi деп, дауласар мен емес. Тек қана, ағатайым, сен шыныңды айтшы. Ана жылы мен соғыстан келген күнi түнде бiздiң қоңыр құнажынды ұрлаған өзiң емеспiсiң?

	– Алла сақтасын! Əбдiраш, басқа, басқа, тап сенiң ала жiбiңдi аттаған емеспiн.

	– Əй, Месқұл, жөнiңе көшшi. Айттым ғой, мен де, басқа да сенен ештеменi дауламаймыз. Тек өткенде болып кеткен жəйт жұмбақ сияқтанғасын оның астарын ашып бiлгiң кеп тұрады екен. Бары сол ғана.

	– Жо-жо-жоқ, Əбдiраш! Ойбай, айналайын, сен буынсыз жерге пышақ ұрма. Жаңа айттым ғой, ауылдың сыртында қурай терiп жүрген Өркенайдың көзiне түсiп қалғанда да, ол сенiң апаң екенiн ойладым. Əйтпесе, анадай ұшқан құсты кəдiк көрiп, қоянша секiрiп, тоңқаңдап жүргенде тiл жеткiзетiн басқа бiреу болса өлсем тiрi жiберер ме едiм. Ж-жо-жоқ, Əбдiраш, саған дегендегi көңiлiм қашан да түзу болған.

	– Месқұл, мен Қайыңдыдан қайтып келе жатып, сол қоңыр құнажынның терiсiн əлдекiмнiң мұқияттап суға ағызып қойғанын көрiп, үйге əкелдiм. Көршi-қолаңға айтып едiм, бəрi бiрауыздан бұл Месқұлдың ғана iсi деп кесiп айтты. Жə, тыңдасаңшы, ендi... Бiздiң сол қоңыр құнажын ұрланған түнi Ұланымыз қатты ауырып, ақыр шығасылы мал ғой, баламыздың садақасы деп едiк. Сосын мен саған ештеңе демедiм.

	Месқұл өлердегi сөзiн айтып, зарлана бердi. Бұл кезде бұлар баяу жүрсе де ауылға таяп едi. Қараңғылық та əбден түсiп болған. Өгiз үстiндегi Месқұл бейнесi басын бұлғақтатып, қолдарын сермеп ақтала сөйлегесiн бе, қонып отырған үлкен жапалақ, не əлдебiр алып құсқа ұқсайды.

	Бұлардың дабырласқан сөздерiн естiп, күтiп алған ба, алдарынан атты бiреу ойқастап шыға келдi. Əбдiраш тiзгiн тежегенде, Месқұл да өгiзiнiң бұйдасын күшпен шалқая тартты.

	Бұлар тез таныды. Дүйсекеш екен. Əбдiраш соңғы кезде Дүйсекеш мiнезiнде кейбiр оқыс оянатын бiр адуындықты байқап жүр. Қазiр де қараңғылық болғанмен астындағы аты шұғыл жүрiспен бұларды кес-кестей тұра қалғанда мұның тегiн емес екенiн жүрегi сезгенге ұқсады.

	– Дүйсекеш, жай жүрсiң бе? – деп Əбдiраш жұмсақ үн қатты.

	– Жай, аға. Қораның сағасынан қайтып едiм.

	Сəлден соң үшеуi қатар қозғалды. Жаңағы əңгiменi бұл үшiн əлi бала Дүйсекеш көзiнше жалғастыруға болмайды. Қараңғылықтағы үнсiздiк əрқайсысының ойын əр жаққа жұлқа тартты. Ортадағы Əбдiраш Месқұл тынысындағы бiр ауырлықты түйсiнiп келедi. Кенет Дүйсекеш қараңғы ауаны қақ жарып:

	– Аға десе, осы Месқұл баяғы қылмысымның бəрi ұмытылды деп, осылай аулымызда алшаң басып жүре бере ме? Алексеев кеткенмен басқалар бар емес пе? – деп салды.

	Тыныштық өмiрдiң ауасы жанына жаққан Əбдiраш мына сөздердi тағы бiр пəлекеттей көрдi. Алғашқыда не айтарын ойланбастан:

	– Тəйт! Нең бар? – деп қалды.

	Əрi шын пейiлi ме, жоқ па, соны осы қараңғылықта да жүзiнен аңдамақтай бөле iнiсiне қадала қарады. Зорая түскен сырт болмысының нобайынан басқа ештеме көзiне шалынбады. Ендi айналадағы қараңғылық ешқашан жарық сəуле түспейтiн өз санасындағы қаратүнектей боп, Əбдiрашты жол табу қиын бұлыңғырға сүйредi. Жас та болса бұл Дүйсекештiң Месқұлда кеткен кегi көп екенiн табанда еске алды. Атасы Сарымсақтың буаз биесi мен буыны қатпаған шағында онсыз да колхоз жұмысынан елiм-телiм боп жүрген бұған қара жердiң тоңын ойдырған қорлығы оның жас көкiрегiнен ешқашан кетпек емес екенiн де пайымдады. Бiрақ Месқұл да бес жылдан астам уақыт сырт жүрiп, қаңғып келдi ғой. Ортақ бiр шешiм табудың жөнi жоқ па дегенге тiрелдi.

	Месқұл да бiрдеме деп дабырлай бастап едi, оны Əбдiраш ойы бөлiнiп барып қана тыңдап үлгердi.

	– Мен сенi үлкен азамат болып өстi ғой десем, ауылдағы жаман қатындардың өсек-аяңы сияқты бiрдемелердi ғана айтатын болыпсың ғой. Мен келгелi пəлен айдың жүзi болды, айналайын ағайынның ешқайсысы сен сияқты жер астынан жiк шығарып сөйлеген жоқ. Ауылды аңсап, өзiң сияқты бiр кездегi жас балалардың жiгiт болғанын көрiп, қуанам деп келгендегiм осы ма?

	Əбдiраш өзiне ойлауға мұрсат болу үшiн бұл екеуiн көп сөйлетпедi. Дүйсекештi жақынсына қатаң ұрсыңқырап үйiне қайтарды да, Месқұлмен бiраз қатар жүрiңкiреп, оны да басқа жолға салып жiбердi. Колхоз орталығынан бiреу-мiреу, не хабар-ошар кеп қалды ма деп кеңсеге соқты да, онда көп отырмастан бұл да үйiне қарай аяңдады. Жол-жөнекей Алтынайдiкiне кiрдi. Бұл апасы бiраз күннен берi ауру деп естiген. Қазiргi барысына көңiлiн сұрауды сылтау еткенмен шын себеп, жаңағы Дүйсекеш мiнезi едi. Аздап содан көңiлiне тiкенек қадалғандай. Бiр жайдан Дүйсекештiкi де дұрыс сияқты. Əбдiраштың осы кеште бiр шешкенi: Месқұл да адам ғой, онымен сөйлесiп еңғұрмаса Сарымсақтың буаз биесiн бiр бас малмен қайтаруын өтiну, сөйтiп екi жанның арасындағы дүрдараздықты жуып-шайып жiберу. Ал Месқұлды осыншама жыл өткен соң қайта ұстатуды ешкiмнiң басына келмейтiн қылықтай көрдi. Өзiнiң алдында Рəш та Месқұл жайында қатыгезденген жоқ қой. Қайта алдына екi өгiз берiп, жұмысқа салды. Қазiргiдей қол күшi азда ең ұтымды жол осы. Тек Месқұлға олай қолқа салардан бұрын апасының үйiмен, Дүйсекештiң өзiмен сөйлесiп шықпақ. Олардiкiне кiрген бетте аза бойы қаза болды. Керегеде жер төсекте жатқан Алтынай Əбдiраш кiргенде:

	– Ойбай, бұл кiм келген? – деп зарлап қоя бердi.

	Əбдiраш екенiн бiлгесiн де бетiнiң жартысын ғана көрсетiп, көрпе астынан аз уақыт сығырайып қарады да, ауруын айтып, қайта тас бүркенiп, кенереге қарай аунап түстi. Жақын отырса да сирек көретiн iнiсiне қайтып бет-жүзiн көрсетпедi. Əбдiраш дауыстай сөйлеп халiн сұрағанмен көрпе астынан бiрдеңе деп, зарлана мiңгiрлей бердi. Үнi жетi қат жердiң астынан шыққандай.

	Үйде шам жарығы тым əлсiз, қара көлеңке. Жаңа кеп отырған Дүйсекештiң де жүзi мұңайып, өзi жақсы көретiн ағасының келгенiне тап қазiр разы еместей. Бибiштiң де жүзi сынық, киген көйлегi тым жұпыны. Есiкке таяу қабырғаға сүйенiп, иығы салбырап көзiн төмен түсiре бердi. Бəрiн ауыр мұң басып, тек үй төбесiнiң құлап түспеуi ғана бұларға тыныс аларлық кеңiстiк жасап тұрған сияқты.

	Əбдiраш ештеңенi байқамағансып, бəрiне жiгер бере дабырлай сөйледi. Əр жайды бiр айтқан болып, сөзiнiң аяғын мынаған тiредi:

	– Дүйсекеш, сен жаңағыдай сөздi Месқұлға ендi айтушы болма. Ескi дауды жаңғыртқан жаман, бiлдiң бе? Ол да қайбiр жақсылықтан тентiреп қайтып келдi дейсiң. Ал оны қайтып ұстап берсең, қанша айтқанмен қазақпыз, елге жексұрын боласың. Мынадай мəмiлеге келiңдер. Ана жылы Сарымсақ атаңның буаз биесiн оның əкеткенi анық. Бiрақ одан берi көп уақыт өттi ғой. Ол сендерге бiр бас мал берiп, құтылатын болсын. Мен сол жөнiн Месқұлмен сөйлесiп көрейiн. Ал оны қайта ұстатып беру дегендi ұмыт. Осыған келiсесiң бе?

	Месқұл есiмi саққұлақ Алтынайға сап ете қалған екен. Ол «ойбайлап» берi аунап түстi. Даусы көрпе астында булыққандай болғасын, кеудесiн ашыңқырай басын да көтерiп алды:

	– Ойбу, Əбдiраш-ау. Бiзге деген қастығың бар ма едi, əкетайым-ау. Ендi барып, Дүйсекештi Месқұлмен шабыстырайын дедiң бе? Бұл не қылған қылығың?

	– Апа, тыныш жатшы! – Дүйсекештiң бұл жайында Əбдiрашпен өзiнiң де мықтап сөйлеспек ойы бар екен.

	– Ойбай, Дүйсекеш, Месқұлды атама. Менi өлерiмде тағы бiр шабыншылыққа ұшыратайын деген екенсiңдер ғой. О құдай! О құдай! Əбдiраш-ау, сенiң ақылың бар емес пе едi, мынаған ақылыңды айтсаңшы.

	– Апа, деймiн, қойсаңшы.

	Алтынай зарлана басын көтергенде ғана төрге тiзе бүккен Əбдiраш оны түстеп қарай алды. Апасының өңi адам шошырлық екен. Қанша айтқанмен көптi көрген Əбдiраш Алтынай ауру емес, iшке дендеп енiп алған кауiп-қатер жеп бара жатқанын байқастады. Тап осы сəтте ғана Дүйсекештiң осы қыста көп ақша ұтып, онысын Алтынай көйлегiнiң iшiнен тiгiп алғаны, баласы мен келiнiне дым татырмайтыны туралы ел сөзi есiне түстi. Əлденеден мұның айна-қатесiз шындық екенiне сендi. Қысық көзiнiң iшiнде жасы көлкiлдеп, ұзынша арық өңiнде қыртыстанып, бағыт-бағдары бөлек-бөлек боп тарамданып, қатарласа қиюласқан əжiмiнiң əрбiр талы кемпiрдiң iшкi жан дүниесiмен бiрге зар-зар етiп, қалтырап тұрғандай.

	Əбдiраш бұл үйден басына ауыр мұң бүркенiп шықты, Дүйсекеш сыртқа бiрге iлеспек едi, «жақсы сен қал, кейiн сөйлесермiз» деп, оны табалдырықтан ары аттатпады.

	Ертеңiне кеңседе Дүйсекештi көргенде ұйқысыз ауыр түн өткiзгендей түсiнiң бұзыңқы екенiн байқады. Түнi бойғы шеше зары мұны бетiнен қайтарып тастағанға ұқсатты. Екеуi колхоз қорасының маңына барып, жұртты қыр басына жөнелткесiн Əбдiраш Дүйсекеш жайынан ештеңенi сезбеген адамша:

	– Иə, қалай? Шешеңмен ақылдастың ба? Месқұлмен былай ауыл ағайынша бiтiсiп, татуласудың жөнiн таптыңдар ма? – дедi. Дүйсекештiң бұл өмiрде естiген ең ауыр сұрағы осы сияқты.

	Қабағы одан сайын тұнжырап, iштегi жiгерiнiң мұқалғанынан хабар бередi.

	– Шешем көнетiн емес. Садақа дейдi. Ұры-қарының аузында кеткеннiң бəрiн садақа дейтiн дағды шығыпты бұл жұртта. Егер Месқұлдан мал дауласам, шешемнiң ауруы жаман, тiптi өлiп кететiн сияқты.

	Осы сəтте ғана Əбдiраш Дүйсекештен үлкен естиярлықты көрдi. Əрi мына соңғы сөзi өзiн басқа соққандай əсер еттi. «Садақа» дегенiнен өзiнiң қоңыр құнажыны есiне түстi. Сол ұрланған мал жөнiнде Əбдiраштың өз үй iшi солай шешкенiн бұл бiлгесiн қасақана қыңыр сөйлегенi ме деп те ойлады. Анау-мынау дау туса, өлiп кететiн хал мұның шешесiнде ғана емес, Əбдiраштың өз басында да бар сияқты. Бөле iнiсiне не айтарға бiлмей тамағына тас тығылды. Бiр ашумен қол-аяғын тырп еткiзбей келген құрсауды үзiп-жұлқып, Месқұлды заң орындарына көрсетiп, сөйтiп Дүйсекеш сияқты өсiп келе жатқан намысқой ұрпақтың алдында өз абыройын қорғап қалмақ ниетi оянды. Бiрақ бұл бiр қас қағымдық қана көңiл ажары едi. Оған қайтсе де жiбермейтiн iшкi бiр тегеурiнiнiң барын да ұқты.

	– Дүйсекеш, сен қалай айтсаң да Месқұлды қайта ұстап берудiң жөнi жоқ. Əпкем рұқсат бермесе, тiптi мал даулап та қажетi жоқ. Ескi дауды жаңғыртқан жаман. Қарашы, бiзде қаншама жетiм-жесiр бар. Солардың қасында осы күнiңдi тəубе деп неге жүре бермейсiң. Месқұлдан бiрдеменi өндiрiп алған күнде де мұның арты неге соқпақ, ойламаймысың? Оның тiсi батқан бұл ауылда бiраз адам бар, бiздiң де ақы-адал малымызды қайтарсын деп, бəрi өре түрегелмей ме? Осы жағдайда осы қызметте тұрып, жұрттың шырқын бұзған өзiң болып шықпайсың ба? Ал ел сенi оқыған азамат дейдi.

	– Аға, мен мұның бəрiн түсiнемiн. Бiрақ Месқұлды көргенде жүрегiм қан жылайды.

	Қалай да бұл жолы Əбдiраш Дүйсекештiң сабыр суын баса алды. Екеуi айрылысарда Əбдiраш анаған:

	– Месқұлдың маңына барма, оған тиiсушi болма, – деп, қатаң тапсырды.

	* * *

	Колхоз iрiлендiрiлгеннен кейiн тағы бiр жыл өтiп, тағы да көктем туды. Бұл да сонау соғыс бiткен жылғыдай, ерте туған, хош исi мұрын жарған, мол береке, мол ырыстан алдын-ала хабар бере келген жап-жасыл, жайдары көктем едi.

	Аса қатты аурудан бас көтергенiне бiр жылдан астам уақыт өтсе де, Ұлан осы төңiрекке ерекше бiр сағынышпен құныға қарайтын дағдысынан əлi арылмаған. Былтыр Едiге кеткелi ұстаған таяғын да тастаған. Қазiр көп жүрiп, шаршағанда аздап сылтитыны демесең аяғын түзу басады. Тек қатпа өңiне оңайлықпен шыр бiтетiн емес. Ол өткендегi қатты аурудан тұрып, алғаш рет балалар тобына қосылмаққа талпынғанда мұның өзгерiп кеткен өңiне бəрi тосырқай қараған. Тiптi кiшкентай Сарманның да жүрегi тiтiркенген. Ұлан ауырған уақыттың iшiнде əжептəуiр бойлары өсiп, есейiп қалған Құрман мен Ерлан, Тəнтiбала балалары Ұланды көздерiнiң астымен бақылап, тiптi алғашқы күндерi оған қамқорсыған ниеттерi де байқалған. Оның қасынан аңдаусыз жүрiп өткен өз iнiлерiне Шəрiп пен Құрман қатты жекiп:

	– Əй, кет былай.

	– Ұланның аяғын ауыртасың, жүр былай, – деп ұрсушы едi.

	Бұл ойынға араласқан Ұлан үшiн Өмiртайдың тыныш болуына жақсы едi. Бiр кезде Сақыштың Рəштен қалған ұлы бұл күнде аяғын əлтек-тəлтек басып, балалар тобына қосылуға жарап қалған. Ары-берi өткен ересек адамдар ең алдымен мұның қасы-қабағына қарап, Рəш белгiлерiн ашып-айыратын, өзара күңкiлдесiп, өткен күндердi еске алатын. Тумысында бауырмал Құрман бұл күнде əжептəуiр есейiп кеткен екi iнiсiнен осы кiшкентайды əлдеқайда артық көретiн. Ауыл сыртына шықса, арқасынан тастамай, үй қасында жүрсе, көзден таса етпей қарауылдап бағатын. Мiне, Ұланды да тап осы кiшкентай iнiсiнен кем көрмедi десе де болар едi.

	Бiраз күннен кейiн Ұлан ересек балалардың өзiне деген қамқорлығына жауап ретiнде оқыс өнер тапты. Бұған тап соңғы сəтке дейiн Ұланның өзi де көп мəн бермеген екен. Бiрде балалардың ортасында отырып, ол «Алпамыс батыр» жырының бiр тұсын айта жөнелдi. Есiмде қалған жерi көп емес шығар деп ойлаған Ұлан байқаса ұзақ жырдың бүкiл өнебойы ат тұяғының дүбiрiмен, найза мен қалқанның сарт-сұртымен, мыстан кемпiрдiң маймақ жүрiсi, зынданда жатқан Алпамыстың мұң-зарымен мұның көкiрегiне өзi келiп тұр екен. Балалардың күрт ықыласын байқап, Ұлан талмай айта бердi. Бiр бұл ғана емес, оның көңiлiн көтеру үшiн Өмiртай көршi-қолаңнан сұрап, не көшiрiп алған небiр қиссалардың бəрiн Ұлан жаттап алыпты. Əрi бiрiнен-бiрi туындап жататын бас-аяғы жоқ, ұзақ-ұзақ «Мың бiр түн» ертегiлерi де сап-сабымен есiнде екен. Ол кезде балаларға арналған кiтаптар некен-саяқ, мұндай қисса, əңгiмелерге ашқарақ Шəрiп пен Құрман тобы ендi Ұланды қастарынан тастамайды. Ауыл сыртына ұзап шыққанда суы тобықтан ұратын үлкен тоған кездессе, Өмiртай бар ма, жоқ па, мейлi Ұлан аяғының нашарлығын ескерiп, оны кезек-кезек арқалап өткiзетiн.

	Ұланды ең бақытты еткен – осы қиссаларды Өркенайдың кəдiмгi сау қалпындағыдай көзi күлiмсiреп, əрбiр тал əжiмiнен шуақ төгiлiп, сүйсiне, берiле тыңдайтындығы едi. Мұндайда Қалиманың да түтiккен жүзi бiрте-бiрте жұмсарып, мынау дүниеге, кəрi шешеге деген қаһары қайтып, алыс-алыс таулардың басына шөккен арман туралы тəттi қиялға шомғанға ұқсайды. Əбiлдiң де мұны ересек адамдай барлап, көздерiнiң астымен тесiле бағып қарап қалатынын байқайтын. Өзара жарастық жоқ осы үш адам амалсыз байланған аядай ынтымақсыз үй iшiне Ұлан ғана өзiнiң төтенше өнерiмен ыстық ықылас əкелiп, бəрiнiң бүйiрiн жылыта бастағандай.

	Ұлан ауруынан тұрған осы екiншi көктемде Қалима үйiнде тағы бiр лаң белең алған. Соны жүрегi сескене сезген Өркенай басын дуылдата келетiн ауруына қарсы қайрат тауып, көбiне аузын басып, күбiрлеп қана сөйлеп, қол-аяғы өз жөн-жосығымен ғана қимылдайтын. Осы көктемде Əбiл мен Қалиманың мүлдем жiгi ажырап едi. Əбiл төменгi көшеде тұратын, бұрын бала тауып жүрген бiр жас жесiрге үйленуге ұйғарған. Онысын Қалимаға ə дегеннен-ақ жасырмай айтқан. Əншейiнде өзi ұнатпайтын, сəл бiр қарасы үшiн ер тоқымын буырына алып тулайтын Қалима тап осы жолы күйеуiнiң бұл сөзiнен жаман секемденiп, басына темiр бұғалық түскендей отырып қалды. Не жаманшылықты да дер кезiнде iшi сезетiнiн əлдеқандай əулиелiгiндей бұрын мақтанып айтушы едi. Сол «əулиелiгi» ендi кеп, тоғайдағы сояу тырнақты жыртқыш аңша мұны көкiректен бассалды. Тап осы халге қанша ауру болғанмен Өркенай да ұшырады.

	Ақыры Əбiл үйден кетерде бұлардың ортасындағы мал-дүниенi бөлiсуге Əбдiрашты шақырды. Мұның алдында екеуiн қайта табыстырмаққа Бəтжан бiрнеше рет сөзiн шығын еткендiктен бұл жолы ол келген жоқ.

	Əбдiраш есiктен қалтырақтап кiрдi. Қарындастың басынан бақ-дəулет бiржола ұшарда осындай көзге көрiксiз қызмет атқармағына iштей наласы бар. Қалиманың мiнезiн о бастан жаратпаса да тап осы жолы оған дегенде тұла бойын бiр жылы ағын кернеп, тамағынан лықсып-лықсып кетердей өзiн əрең тежеген жайы бар. Əбiлдi жеке дара елестетiп, оның адамдық дүниесiндегi тапшылықты бiр барлап алды да, əттеген-ай осы Қалима қанша шаян дегенмен, бала тауып, барқадар шектiрерлiгi болса, тап бұл халге ұшырамас едi ғой. Бұлардiкiне жеткенше басын тұмшалаған ой осы. Қос қабағының ортасындағы терең сайды тұнжыратып, əлдекiм бұған алыстан кесек лақтырғандай оң жаққа көзiн алайта жалт қарады. Бiрден көргенi Қораның суы кемерлеп ағатын ұзын төбе – Сардоңғал, одан əрi малдың iш майындай баурайы бiлеуленiп жатқан Сарноқай тауы. Адамға бақытсыздық жiберетiн құдiрет күш өзге емес, тап сол таудың үстiнде шоқиып отырғандай-ақ басын шұғыл бұрған күйi тапжылтпай ұстап, жылжи берiптi. Сəлден соң мойнының ауырғанын сезiп қана басын төмен салды.

	Əбдiраш Əбiлдiң де мiнез-құлқын əбден бiлген. Өткен күзде жоңышқа маялауға жiбергенде «қай бала-шағамды асырай алмай жүрмiн» деп, жұрттан бөлiнiп, көлеңкеде жантайып, тырнақ егеп отырғанының үстiнен шыққан. Атпен бастырмалатып келген Əбдiраш Месқұлға сияқты бұған да:

	– Əй, Əбiл, жұрттың абыр-сабыр, жанталасып жатқаны анау, сенiкi не? – деген.

	– Аздап демалып алмасам зорығып кететiн түрiм бар? – Əбiл бетi бүлк етпестен соншама самарқау жауап берген. Арсыздық төркiнiн табанда сезген Əбдiраш қызуқандылыққа басты:

	– Жұрттан бөлек зорығатын сенiң сүйегiң не қоянның сүйегi ме едi? Сенiң маған қырыс сөзiң бес тиынға керегi жоқ. Қазiр тұр да ана маяны салыс. Əйтпесе қараңды жоғалт. Бiржола жоғалт, маған десең жердiң астына түсiп кетсең де! – деп, соңғы сөздерiн айғайлап айтты. Əбiл жiңiшке көк көздерiн жоғары көтерiп қарағанда, ол Əбдiраштың өңменiнен өттi. Осы қарастан соң соншама айбар шегiп келген мұның тауы шағылып қап едi. Бiр ауыз сөз айтпай қасындағы Қалиманы зар еңiретедi деп, Бəтжан жеткiзген сырды өз басы түйсiнгендей.

	«Ауру астан, дау қарындастан» деп мұның əлдекiм емес, Қалиманың күйеуi екенiн ескерiп, келесi жолы iшiндегi ызғарын күшпен буып-түйiп, бұған жұмсақ келдi. Месқұл сияқты, мұны да жұмысқа үйрете бастады. Қасында жүрiп, бiрге сабан жинасты, мал қорасының төбесiне топырақ, балшық тастасты. Қара жердi бөгде бiреулердiң мүддесi үшiн басып жүргендей осы бiр қырыс адамдардың жас балаша ақыл, үлгi керексiнуiн жанына ауыр алғанмен бұл шырғалаңға да өз жiгерiн қарсы қойды.

	Əбдiрашты тағы тұлан тұтқызған нəрсе Əбiл бiрде жұмыс басындағы өзара əңгiмеде Қалиманы «бедеу қарындасың» деп атап қалды. Əбдiраш бұл жолы да шарт кетiп барып, қолға үйретiлмек жабайы аңды бiр тiсi тигенi үшiн бiржола қолдан шығарып алар оғаш қимылдан сақтанған цирк адамындай буын-буынын сiрестiре өзiн-өзi сабырға жеңдiрдi. Мұның басындағы өмiрге деген самарқаулықтың түп-төркiнi қайда жатқанын алғаш сезгендей-ақ бара-бара сəл жеңiлейiп, ендi Əбiлге аянышпен қарамақ пиғылы бар. Бұрын тым томырақ көрiнген оның арық бет өңiрiнде ендi сорлылықтың iздерi айқындала кеттi. Əбдiраш күйiккен жүзiн жылытпастан өз бала-шағасын елестеттi. Ендi олар болмаса өзiнiң не күйге ұшырарын қарсы алдындағы маңдай сүйегi шодырайған жанды бейнеден көрiп тұрғандай бойы теңселдi. Тап осы сəтте оны басынан зуылдап өткен басқа бiр дауыл лебi соқты. Жаңағы сезiм мұның қасында түк емес екен, қураған жапырақтай жан-жаққа шашырай жоғалды. Мынау табанынан қара жердi жұлып əкетердей соншама əлсiздiкке ұшыратты. Сонау Мөртайды жерлеуге бара жатқанда көзiнен жас аққандай болған торы байтал, дерт азабы жамбасын төсекке жапсырған Ұланның сондағы ғажап қарасы, етегi желмен ойнап, ақ таяғы көз ұшында бұлдыраған Едiге тағы да сап-сабымен көз алдына келдi. Бiр емес, көп адамға тəн əлсiздiктен туындаған жалпыға ортақ тағдыр тəлкегi туралы ойлар тағы да сапырылыспақ едi, шаршап жүрген Əбдiраш одан басын ала қашқысы келгенмен бəрiбiр олар тамтұмдап кеудесiне енiп жатты. Əбiл көз алдында неше құбылғандай. Жаңа ғана бет жүзiндегi əрең шалынатын əлемiш белгiлер бiрде томырық мiнездiң, бiрде сорлылықтың белгiсi боп көрiнiп едi, ендi қараса жалпыға ортақ тағдыр тəлкегiнiң отына өз жанынан май құйған ой-өрiсi тар нағыз оспадарсыз бейбақтың суретiн құрайтын ою сызықтар екен. Əбдiраш өз күйеу баласымен терең мағыналы сөзге бара алмасын баяғыдан бiледi. Бұл жолы лəм деместен тайып та тұрды. Тек басқа күндерi ашуы əбден басылғанда ғана оған өз қосағының басын кемiтпеу, от басы, ошақ қасындағы татулық бақыттың үлкенi, бiтпеген бала үшiн басты тауға-тасқа ұру дұрыс емес деген сияқты жалаң үгiт сөздерiн айтты. Одан Əбiл ақылының қаншалықты өскенiн өзiн үйлерiндегi шоқпытты бөлiсуге шақырғанда барып пайымдады.

	Əбдiраш ауылдағы басшы, əрi ең жақын туыс ретiнде бар билiк өзiне берiлгенiн табанда сезiп, сəл ойланды да, кесiмiн айтты. Бұлардың биыл тана боп қалған өткен жылғы бұзауы бар едi, сол Əбiлге тидi. Басқа бiр сабақ жiптей де оның аласысы жоқ, үй-жай, өзге мал бəрi Қалимаға қалады. Бұл ұйғарымға ешқайсысы лəм-мим деген жоқ. Əбдiраш тағы не айтарға бiлмей аз-кем қипақтады да, бұл дүниедегiнiң бəрiн көкiрегi ауыр алғандай сыртқы табалдырықтан əрең аттап шықты.

	Пеш қасында түрегеп тұрған Қалима өңi қап-қара түтiккен күйi қала бердi. Бiрауық өз шешесiне ұқсап дертке ұшырағалы тұрғандай əлсiздiктi сезiп, «жоқ, мықты болайыншы осы» деп, басына көптен келмеген сабырлы ақылмен бойын тежедi. Өркенай екi елi аузына төрт елi қақпақ қойып, ежелгi орны – терезе қасындағы кенереге сүйенiп, тас бекiнiп отыр.

	Əбдiраш кеткесiн осы үш адамның бiреуiнiң ғана ернi жыбырлады. Ол үстiндегi киiмiмен ғана шығып бара жатып:

	– Тананы кешке келiп алармын, – деген Əбiл едi.

	Бұл ертеңгi шақ. Мал өрiсте, соңыра күн батарда бiр-ақ қайтады. Өркенай өз қызы жөнiнде «ендi төрге етпеттеп жатып, күнi бойы ағыл-тегiл жылайды-ау» деп, жерге қарап, шұқшия түстi. Өмiрде еркек атаулымен тым аз ғұмыр кешiп, көбiне қоңылтақсып, өзiн шаңырақтың бас иесi санап үйренген əйелдерде алабөтен бiр ерекшелiк болатынына Өркенай қайдан ой жеткiзсiн. Ондай əйелдер сол аз күндiк жолдасы барда ғана жөн-жосықсыз қиғылық салып, бос нəрсе үшiн кейде ботадай боздап бере алады. Онысы көбiне таза еркелiкке ұқсайды. Ал шаңырақ астынан өзiнен қайратты естияр өзге ешкiмдi көрмейтiн басқа уақытта əншейiндегi былқыл-сылқылынан, босаңдығынан дереу құлан-таза айығады. Ер адамша үйдегi, түздегi шаруасын iстеп, үстiнен тау құлап жатса да көз жасынсыз көтередi.

	Қазiр Əбiл шығып кеткесiн де сөйттi. Жаңа ғана қап-қара боп түтiккен өңiне ендi бозғылт рең араласып, түзу қырлы мұрнының ұшына əлдебiр елес iлiгiп тұрғандай. Бiраз қозғалыссыз тұрыстан соң, иығын қозғалтып, бетiн солға бұрыңқырады. Бұл терезе алдында бiр уыс боп отырған, үстi-басы өрiм-пөрiм шешесiне қарағаны екен. Оған ұзақ тесiлдi. Кетер адам кеттi, ендi қалған дүниесiн түгендеп алмақ шаруақор адамның ысқаяқтығы бет-өңiрiне бiрте-бiрте таралып бара жатқандай.

	Туған шешесiне өмiрiнде алғаш рет жаны ашығаны осы шығар. Бұл сорлы да өзiнiң гөй-гөйi мен менiң соққымнан басқа не жақсылық, не ұшпақ көрдi деп ойлады. Бұл қас қағымда өте кететiн алдамшы сезiм екенiн сезсе де, сол аз уақыттық ықыласты оған қайтсе де толық қимаққа көзiн аудармады. Ғазиз шешенiң сүйек-сүйегi қалтырап, өзiн соққыға əзiрлеп отырғанын сезбедi.

	Осы аралықта сыртқы табалдырықты тарс еткiзiп, Ұлан кiрдi. Көңiлдерi алақұйын шеше мен қыз мынау тығырықтан жұлып шығарар тəңiр перiштесi келгендей-ақ əлдебiр жайлы дыбыспен оянған адамша қол-аяқтарын қозғалта бастады.

	Ұланның келiсi əсiресе Өркенайды қуантты. Қалт жадыраған рең Қалимада да бар. Бұл үйдегi жаңағы оқиғалардан хабарсыз Ұлан Өркенайдың дағдылы «айналып-толғануы» таусылмай-ақ:

	– Апа, мен кеше Ер Қосайдың əкесi Ер Көкшенi iздеп шығатын жерiне келiп тоқтап едiм ғой. Ары қарай айтайын ба? – дедi.

	– Ойбу, айналайын-ай, соныңды айтшы, айтшы. Құлағымыз сенде, күнiм, жаным.

	«Құлағымыз сенде» деп, Қалиманы қосып сөйлеуiнде мəн бар. Ұлан қиссасын Өркенайдың өзi көбiне түсiне бермейдi. Тек аузы қозғалып, өзiне арнап ұзақ жыр төккен Ұланның аппақ сүйкiмдi өңiн бiр басына артық бақыт көредi. Қалима олай емес, қисса атаулыны мықтап жадында тұта алады. Ұланды талмай ұзақ тыңдап, ол кеткесiн есiнде қалған жекелеген шумақтарды айтып та шығады. Əрi ашумен қарайып түтiккен жүзi мұндайда жұмсарып, мейiрбан адамға ұқсайды.

	Ұланның мына келiсiне Өркенайдың қатты қуанғаны да сол үшiн. Жырдың бiраз жерi тоғытылғасын Қалима аяғы ауырғанын сезiп, төсек қасына тiзе бүктi. Маңдайын əлдененiң жарығы шалғандай түсi бозыңқы, шаңырағы ойылып, ортасына түскен халiн мынау жыр демеуiмен мүлдем оңай көтеретiн пiшiнi бар. Өркенай оқиға қызығына шынымен-ақ елiккендей əр тал əжiмiне дейiн ұшқын шашыратып, шат-шадыман отыр. Мейiрбан ананың бұл қалпы Ұланға бiраз күнге азық болуға жарайды. Ол «Ер Көкше ұлы Ер Қосайды» талмай соқты.

	Бiрде Өркенай Ұланның құлағына бiрдеме деп сыбырлады. Бөгелiп қалған бұл кемпiрдiң сөзiн түсiнбей аңырайып қарады. Ендi Өркенай қолын қоса ербеңдетiп, дауыстап сөйледi:

	– Ұлан, сен ана қабырғаға қарындашыңмен «Əбiл аға, сен кетпе» деп жазып қойшы.

	Ұлан бiрден ой жеткiзе алмай Өркенай əлденеше қайталағасын ғана iстiң байыбына бара алды. Қалима қипақтап қайта-қайта отырысын өзгерте бастады. Шешесi жырдың ең бiр қызық жерiнде үздiрген едi. Бiрақ ештеме деген жоқ. Ұлан Өркенайдың айтқанын iстеп, əктелген қабырғаның екi-үш жерiне көзге бiрден шалынатындай етiп, «Əбiл аға, сен кетпе. Қалима тəтеммен бiрге бол» деп бадырайта жазды.

	Ақыры ол жырды аяқтап, үйiне қайтайын дегенде Өркенай соңыра күн бата тағы келуiн бiрнеше рет жалбарына өтiндi.

	Кешке осы үй табалдырығынан iшке қарай аттай бергенде бөлме ортасындағы тiреуге сүйенiп үнсiз отырған Əбiлдi көрдi. Оның төңiрегiнде шаруа iстеген боп Өркенай мен Қалима қыбырлап жүр. Лəм-мим десетiн сөздiң бiржола таусылғаны сияқты. Жас баланың көзiне осынау шаңырақ асты алғаш рет тым жүдеу көрiндi. Ол өз əке-шешесiнiң əңгiмесiнен мұндағы жағдайды əлдеқайда кеңiрек бiлiп келген. Өркенайдың емеуiрiнiн танып, əрi қызық қисса естiсе, Əбiлдiң шынында кетпей осында қаларынан үмiттенiп, өз көңiлiне жақын əрi шытырман оқиғалы ұзақтау бiреуiн төгiлте жөнелдi. Бұл жолы даусы тым жарқын, ат дүбiрлетiп кеп қалған қуаныштың белгiсiндей. Төрт қабырға түгел мелшиiп қалған. Тек Ұлан даусы бiр қалыпты өзен ағысындай талмай шығады. Əлденуақытта қимылсыз отырыстан сүйегi ауыра бастаған Əбiл орнынан көтерiлдi. Жырға қанша берiлгенмен көңiлiнде бiр алаң бар Ұлан да бөгелiп едi. Əбiл қабырғада Ұлан жазған сөздердi мана алғаш кiргенде-ақ байқаған. Қазiр көздерiн сол жақтан қасақана қашқақтатып, əлдененiң исiн сезгендей төбедегi бұрыштарға мұрнын көтерiп:

	– Өз малым емес, өзгенiң малының, тоқты-торымының маңырағанын қайтем? – дедi.

	Сосын аяғын жайлап басып шығып кеттi. Жас та болса сезiмтал Ұланның көкiрегiне оқ атқандай едi. Сонда да ол ештеменi аңғармағансып, жырды жалғастыра бермек пейiлмен Өркенайға қарап едi, ол тiсi ауырғандай аузын қолымен басып, бүгiлiп қапты. Мана бозғылт рендi Қалима өңiнде ендi мүлдем қан-түс жоқ екен. Сонда да Ұлан жаңағы арынмен аздап дабырлады да соңын тез қайырды.

	Əбiлдiң жаңағы бұл үйден соңғы шығысы екен. Ол өрiстен қайтқан тананы сырттан ұстады да, үйдегiлерге хош деместен сол бетiмен кете барды. Мұны Ұлан көкiрегiне сұмдық ауыр алды. Өркенай апасына да, Қалима тəтесiне де ендi қайтып қарауға бетi жоқ.

	Шапса қылыш өтпейтiн, отқа салса күймейтiн, қатерлi жаудың қабырғасын күйреткен, тұлпардың тұяғы қара тасты саз балшықтай илеген батырлар хақындағы қиссалардың тап осы үш адам мекендеген аядай бөлмеде ғана кəдеге аспайтын, селт еткiзерi жоқ, бейшара дүние санатындағы халi үшiн Ұлан өзiн кiнəлi санағандай.

	Бiр тапқан жұбанышы Калугиннiң өзiне деген қатынасы едi. Диiрменшi орыс балаларға қырғидай тиетiн дағдысын соңғы кезде тым жиiлетiп жiберген. Балалардың ала өкпесiн шығарып, олардың шешелерiнен қанша қаңқу сөз естiп жатсын бұл қоятын емес. Бiр кезде бұл талай зəрезап еткен Шəрiп, Құрман, Өмiртай жiгiт боп та қалды. Бiрақ олар əлi күнге Қалугиннен ығысып тұрады. Ығыспай қайтсiн, қолына тисе ай-шай жоқ, бұлардың да кеспелтек денесiн жерге көлденең салып қойып, шырқыратып жатқаны.

	Бiрде Бəтжан үйiнiң алдында тұрған балалар шоғыры Калугиндi көрiп, жан-жаққа тас кесектей атылды. Тек Ұлан ғана бiр орнында шоқиып қалған. Калугин жүгiрiп келгенде жоғары қараған Ұлан жүзiнде бiр түйiр қорқыныш белгiсi жоқ екен. Кəнiгi диiрменшi оны бiрден байқады. Қауғадай мұртын тiстелеп қабағын кiржите шұқшиып тұрды да, Ұланды көтерiп əкеттi. Басқаларға ұсап, Ұлан оның қолында балықша тулаған жоқ. Үйреншiктi баласындай-ақ оң қолының шынтағында иығына сəл асылыңқырай кетiп барады. Үй сыртынан атып шыққан Өмiртай диiрменшi көтерген Ұланның арт жаққа тыншу көзбен қарағанын көрiп, сəл жүрегi басылды. Қыс бойғы аурудан, одан кейiн де небiр адуын жандардың өзiне бүйрегi бұратынына дəнiккен Ұлан тап қазiр қорқыныш дегеннiң не екенiн шынында түйсiнген жоқ. Үлкендер тарапынан не iстелсе де, өзi үшiн жақсылыққа бағышталатынына мұның етi үйренген.

	Калугин Ұланды үйiне əкелдi. Көз ашқалы оның табалдырығын аттап көрмеген Ұланға мүлдем бөгде дүниенiң есiгiнен енгендей əсер еттi. Қазақы үйлерден салты бөлек, мынау төрт қабырғаның ортасы асыл жиһазы жоқ, керiсiнше таза тақырлығымен баланы көп алаңдатты. Төрдегi ағаш кереует, биiк стол мен төрт-бес орындық, қабырғаға iлiнген қолара, əр жерден мақтасы көрiнген ескi күпəйка – бұған бiткен бар дүниелiк осылар ғанамыз деп əр жерден көздерi жаудырай қарағанға ұқсайды. Үйге кiргесiн Калугин оны көнетоз көрпесiн қабаттап салып, төсегiне отырғызды да, ағаш столды алдына жақындатты.

	– Қорықпа, қорықпа, өз үйiңде қалай отырсаң солай отыр.

	Мен өте жақсы адаммын.

	Ұлан онсыз да қорқатын емес. Əлдеқалай көкiрегiнде оянған бiр түйсiк, Калугиннiң осы қамқорлығы оны Өркенайға ұқсатты. Ұланды бөлмеде жалғыз қалдырып шығып кеткенде ғана ол көмiр мен керосин əкелуге кеткен жоқ па деп ойлап қалды. Тек iште мықтап орнаған бiр сенiм ғана бұған қорқынышты дарытпады. Калугин қайта оралғанда оның қолында қола табаққа салынған тұздалған капуста, қияр, помидор бар екен. Əсiресе помидорлардың қып-қызыл əдемiлерiн таңдап əкелiптi. Үйде жемейтiн асын мұнда көрген жас бала сəл тосырқағанмен Калугиннiң жалынып-жалбарынуымен шетiнен дəмiн көрiп, аузына сала бастады. Үйреншiгi жоқ тұзды ас тамағынан жақсы жүрмесе де бiразын жедi.

	– Қазақтар шай iшедi, нан жейдi, ет жейдi, басқа еш тамақ жемейдi. Ол жаман, мыналар витамин ғой, – деп диiрменшi өз бiлгенiн үйретiп жатыр. Ұлан мұны көбiне алыстан көретiн. Ендi байқаса көгiлдiр көздерiнде бiр от ойнағанға ұқсайды. Тек екi қабағының ортасы мен мойнындағы əжiм қалың. Қызыл помидордың ең əдемiсiн аузына салып отырған Ұланға көз аудармай қарағанда жанарында iлкi бiр суреттер белгi бергендей, Ұлан кiрпiгiн қағып қайта үңiлсе, көздегi сурет қас-қабақ қимылымен, мойнындағы қалың əжiммен ортақ тiл тауып, сиқыр құбылады. Көкiрегiндегi ерекше сезiмталдық тап осы тұста ғана дуылдап көтерiлiп, үлкен адамның басындағы қасiреттi жұтына тыңдады. Мұны көрсе тым-тырақай қашатын ауыл балаларының түсiнбестiк жасап жүргенiн де ұғып, өзi түгелiмен Калугин жағына шықпақ пиғылы бар. Шамасы келсе, Калугиннен қашудың керегi жоқ деп, бəрiне айтып көрмекшi.

	Бiрақ балалар Ұлан үгiтiне бойсұна алмады. Жалғыздықтан, қасiреттен кiмнiң де осындай болуы мүмкiн дейтiн Ұланның ересек адамдарға лайық ойларын ешқайсысы бойға сiңiрмедi. Ұланды ендi Калугин үйiне жиi апаратын болды. «Е, мейлi» деп, самарқау қараған əке-шешенi көрiп, Өмiртай да мұндайда шошынуды қойды. Кейде Калугин Ұланды диiрменiне де апарып, ең биiк тұсқа отырғызып қоятын.

	Ұлан түнде өз үйiндегi төсекте жатып, Калугин жалғыздан-жалғыз не iстеп отыр екен деп ойлайтын. Бiр кездегi қиялын қайта оятып, сонау дүрiлдеген Қора суының жағасында елес қуып жүргенiн көретiн. Мүмкiн соғыста өлген баласы түн жамылып келiп, əке көзiне бiр ғана көрiнiп қашып берер. Жанұшырып, өзен бойлап жүгiретiнi де содан болуы ақиқат. Өлген адам тым қатыгез дейтiндi еститiн Ұлан. Баласы сол қатыгездiгiне басып, ұстатпайды, шамасы. Соған ызаланған Калугин күндiз басқалардың балаларын қуып, кек алуды ойлай ма? Бiрақ осы тiрi жүрген балалар ондай қатыгез болмауға тиiс қой. Менiң сөзiме бiрауық сенiп, диiрменшiден қашпай-ақ қойса қайтер едi. Бiр жайдан Калугиннiң өзiнде де бар. Ұланнан басқа бiреу қолына түссе оның тамағын, жалаңаш қарнын тiкендей мұртымен үйкелеп, өлгенше бақыртады.

	Ұлан осы балалар мен Калугин арасында бiр дəнекер тудыруға əрекеттендi:

	– Калугин, егер мен балаларды сенiң үйiңе шақырып келсем, сен қумайсың ба?

	– Қумаймын, қумаймын, пожалуйста, шақырып кел.

	– Олар менiң сөзiме сенбей жүр. Қанша айтсам да, жоқ, қорқамыз деп, сенi көрсе болды тұра қашады.

	– Вот, қашқан баланы мен қуамын. Егер қашпаса, мен оларды үйге ертiп əкелiп, помидор, қияр жегiземiн.

	Ұланның бiр топ баланы Калугин үйiнiң маңына ертiп əкелуге екi күндiк қайрат-жiгерi сарп етiлдi. Қанша қорыққанмен, помидор, қияр ауыздарының сiлекейiн ағызып, балалар қарға адымдап жақындай бердi. Бұлардың арасында Құрман, Шəрiп, Өмiртай жоқ. Бұл үшеуi өздерiн ересек санайтындықтан Ұлан сөзiне мүлдем құлақ аспады. (Iштей Калугиннен қорыққасын да шығар). Ендiгi топтың басшысы Ерлан, Ұланның өзi жəне Шəрiптiң үлкен iнiсi Шəкiр. Көзi атызданып, ауласынан Калугин шыға келгенде одан арыға ешқайсысының жүрегi дауаламай дүркiреп кеп, қашып бермесi бар ма? Калугин қуып бердi. Бұл жолы қолына түскен Ерлан. Ағасы Құрманға ұқсап денесi толып кеткен ол балықша тулап, Калугинге бiраз күшке түстi. Ақыры тамағының етi қып-қызыл боп, бақырып-шақырып кетiп бара жатты.

	Бұл көрiнiс жанына ауыр тиген Ұлан балалардың көзiне қалай көрiнерiн бiлмей, түнге қарай басында неше түрлi ойлар сапырылысатын болды. Балаларды қанша аяғанмен Ұлан көңлi Калугин жақта. Қараңғы түссе, өзен бойлап елес қуып жүрген оның аруақтай бейнесi қиялына iлiге бередi.

	Бiрде Ұлан көшедегi ойыннан кештете оралды. Аяғын сылти басқан бала Мəрəйiм ауласының тұсына келгенде-ақ есiк алдында əлдебiр мұртты адамның ағаш басқышта батқан күннiң қызыл жалқын сəулесiне көз салып отырғанын көрдi. Осыдан көп жыл бұрын əке соғыста жүргенде тап осылай есiк алдында мол денесiмен қорбиған Мөртайды Ұлан бiрден ойына алды. Мөртай! Шынында қызық есiм-ау. Бiр рет атына мiнгiзiп аулына апарғаны демесең, мұның өмiрiне пəлендей араласы жоқ адамның осыншама айқындықпен көп жылдар есiнде қалуын өзi де түсiнбейтiн. Əкесi соғыстан қайтқанда «Мөртайдың баласымын» деуi де бiр түрлi. Мүмкiн мынау батқан күннiң шарасы қайта көрiнер ме екен дегендей қадалған соның өзi шығар. Жоқ, ол өлiп едi ғой. Солай десе де, ересек адамдардың бұл түсiне қоймаған тағы бiр ғажабы кесе көлденең тұрғандай бойы дүр сiлкiндi. Ұлан жақындай бердi. Қара мұрты əсем қиылған, қас-қабағында қаһар мен қайрат мол, сұлу адам көзiне оттай басылғанмен, Ұлан бiрден тани алмады. Киiм киiсi де бөлек. Су жаңа ұзын қонышты етiгi мен галифе шалбары, етегi ышқырлығына салынбаған жейдесiнiң сыртынан байланған жалпақ қайыс белдiгi Ұлан көзiне үйреншiктi адамдардан мұны мүлдем ерекшелендiрiп тұр. Ұлан жақындағанда екi көз бiр-бiрiне қарсы қадалды. Мұртты адам Ұланды алыстан аңдып, ендi қол созым жер келгенде отты қарасымен алқымнан алғандай. Бейуақ шақта жүзiнде жалын ойнаған бұл адам батқан күннiң шұғыласынан емес, кеудесiндегi өз жiгерiнiң нұрымен лаулап жанған ба дерсiң.

	Таңырқаған сезiм Ұланның аузынан леп шығартпай, қол-аяғын матап тастады. Апырау, соншама таныс боп тұрған бейтаныс бұл кiм? Екi көз бiр-бiрiнен əлi ауған жоқ. Қонақ жас баланың қатты таңырқаған түрiн байқаса да, мұның артын немен бiтiрер екен деп, əуелi сынап алмаққа қасақана үндемедi. Бiр жайдан оның өзiнiң де таңырқаған жайы бар. Əкесi Əбдiраштан аумаған бiтiм-кескiнi, əрi сирек кездесетiн сүйкiмдiлiк бұл келген кiсiнiң неше өмiр шатқалаңынан өтiп, қатайған сүйегiне бiр босаңдық бергендей.

	Ұлан əлi қарап тұр. Басқа қасиетi жеткiлiктi болғанмен болашақтағы шұғыл шешiм қабылдауға жоқтығы осы балғын шағында да мұны тығырыққа қамап едi. Еңғұрмаса аузын жыбырлатып, сəлем берiп бiр сəт жүзiн аударып əкетiп, қайта тың көзбен қарау керектiгi есiне түсетiн емес. Ауыр қиналысқа мəжбүр етiп барып, қонақтың жiбi босады:

	– Əй, неге үндемейсiң? Тiл-аузың бар ма өзiңнiң?

	Осы дауыс қана, əрi бет-сүйегiндегi iлкi қозғалыс мұның Рəш екенiн Ұланның санасына сап еткiздi. Талай рет қиялына араластырып жүрген бұл адамды Ұлан қалай ұмыта қалды, тiптi түсiне алмайды. Бiр жайдан Ұланның Рəштi көрмегенiне бiраз уақыт та өткен. Рəштiң екi жылдық оқуы, одан келген шақтағы Ұланның төсек тартып жатуы, Рəштiң басқа шаруашылыққа ауысып кетуi – осының бəрi бiр-бiрiне қажетi шамалы, екi алыс жанның ұшырасуын мүмкiн етпеген.

	Өткен жылғы бiр қыс бойғы қатал ауру ес бiлер шақта көрген кейбiр адам жүздерiн өзiнен тым алыстатып жiбергенiне, əрi қонақтың бет өңiрiндегi уақыт таңбасы жас балалардың көзi үшiн əлдеқайда қалың бүркенiш екенiне Ұлан бұл жасында ой жеткiзе алмас едi.

	Əбдiраш үйде екен. Ол сыртқа табалдырықтан берi аттай берiп, Рəштiң жаңағы сөзiн естiп қалды. Ұлан Рəштi танып, əрi əкесiн көргесiн ғана бойы жеңiлейдi.

	Бүкiл кеш бойы əке мен Рəш iшке кiрместен осы есiк алдында сөйлесiп отырды. Көшедегi балалар шуылы көпке дейiн басылған жоқ. Оларға үйден бiрдеме тiстеп шыққан Ұлан да қосылды.

	Бəтжан тамақты ерте əзiрлеп қойса да, Рəш пен Əбдiраш үйге кiрген жоқ. Əбдiраш қонақ жайын ұққасын оны кiр-кiрлеп, көп қыстамады. Көшеде басқа балалармен бiрге Рəштiң Сақыштан туған өз баласы Сақат та аяғын əлтек-тəлтек басып ойнап жүр. Сөз қылып айтпаса да, Рəштiң бiр көзi сонда екенiн Əбдiраш iштен сезiп, үйдегi Бəтжанның да құлағына сыбырлап қойды.

	Бұрынғы үзеңгiлес достар ғой, əңгiмелесiп отырсын деп, Əбдiраш Өмiртайды жiберiп, Молдамұрат пен Жаманқұлды кешкi асқа шақырды. Алыста арық тазалауда жүрген олар əбден қараңғы түсiп, көз байланғанда келдi. Солар келгенше Рəш есiк алдында Əбдiрашты өзiмен бiрге қоса матап, қозғалмады.

	Осының аз алдында амнистияға iлiнген Сапар мен Сəңке былтыр қыста кесiлген мерзiмiнен көп бұрын босанып, бiржола қайтып келген. Молдамұрат пен Жаманқұлды шақыртқанда Əбдiраш Сапарды да ұмытқан жоқ. Мыналар жайғасқасын оған өзi кеттi.

	Сапар Рəштiң есiмiн естiгенде өз үйiндегi дөңгелек аласа столдың үстiнде жалпылдап жанған ондық шамға тесiлiп ұзақ қарады.

	– Қырық жылғы кектi қалжуыр ғып қайтесiң? Əрi күнде көрiп жатқан адамың емес, кiшiк болып, сəлем бере сал, одан ұтылмайсың, – деген сияқты Əбдiраш сөздерiн бiраз салмақтаған нышаны бар. Ақыры iлестi.

	Рəш Сапарды күтпесе керек. Қалың қабағы қозғалып елең етуi солай. Бiрақ Сапардың сəлемiн жақсы алды. Алғашқы тым-тырыс отырысты Молдамұрат пен Əбдiраш кезек-кезек бұзды. Ара-тұра Жаманқұл қосылады. Сөз ретiне орай бiрде Рəш:

	– Заман озады. Бастағы дəурен үстегi киiм сияқты, бəрi тозады, – дедi. Сонда ғана Сапар iлiнiстi:

	– Өзiңiздiң арқаңызда сiз кимеген бiр лыпаны бiз де тоздырып қайттық. – Зiлсiз, кексiз сөзiне ұқсатып күле сөйлеген болды.

	– Сенiкi кiмнiң арқасында екенiн қайдам, əйтеуiр құдайдың арқасында бiздiң де там-тұм нəсiбемiз бар сияқты. Əлi неше лыпаны ауыстырарымызды кiм түгендеп кептi?

	Екеуiнiң қайқы қара қылышты айқастырғандағысы осы ғана. Əбдiраштың бiр байқағаны Рəш баяғыда алғаш оқып келгендегi бұлардың құлағына түсiнiксiздеу кiтаби сөздерден айығып, о бастағы қалпына қайта түсiптi. Аздан соң Сапар əңгiмешiлдiгiне басты. Бұл алыста жүрiп қайтқанмен қоңы түспеген, қайта бұғанағы салбырағандай. Көбiне көңiлдi сөйлейдi.

	Рəш баяғы мiнезiмен мұртын екi ернiмен қысып, қатал отыр. Бiрауық Əбдiраштың көзiне бұл дүниеде ештеме өзгермеген. Рəш бұрынғысынша осы «Қора-Талдыға» бастық, мынау Сапар, Жаманқұл, Молдамұраттар колхоздың одан кейiнгi белсендiлерi сияқты елестедi. Бiр уыс кiлтiм бар ма дегендей жанқалтасын сипалағысы келедi. Өткен күннiң белгiсiндей көрiнген бұлар Əбдiраштың көзiне жылы ұшырады. Тап осындай хал Ұлан басында да бар. Ол төрде дастарқан жағалай малдас құрған адамдар жүзiнен өзiнiң жаңа-жаңа ес бiлген шағындағы балалық күндерiн сап-сабымен қайта тапқысы келiп, қуаныш па, өкiнiш пе, қайсысы екенi айырғысыз əлсiн-əлсiн бiр сезiм жүйткiп өтедi.

	Сапар көбiне барған жерiнде өзiнiң жақсы жағдайда, қазан-ошаққа жақын болғанын жыр қып, бүге-шiгесiне дейiн қалдырмай айта бердi. Сəңкенiң əкесi қырық жылғы жұттан аман шығатын, тақыс Боранбай шал болғанмен өзiнiң тым əлжуаз жаратылғанын сөз арасында неше түрлi мысалдармен түйреп отырды.

	– Апырау, алдына мен қойып берген асты екi иығы қалшылдап iше алмайды ғой. Анау бiз көрiп келген соғысқа апарса алғашқы атылған мылтықтың даусынан-ақ жүрегi жарылып өле салатын бейшараның өзi ме дедiм.

	Əбдiраш Сапардың көп сөзiне сендi.

	Сапарлар түннiң бiр уағына дейiн отырып, ет жеп, шай iшiп, əңгiмеге де қанып, Рəшпен жақсы қоштасып шықты. Рəш таңертеңгiлiк өзiнiң Қапал жақта бiр туысының қырқына бара жатқанын, оған əлi ертелеу, Əбдiраш үйiнде ендi бiр күн аялдаса, дəл баратынын айтты. Əбдiраш:

	– Ойбай-ау, Рəке-ау, сөз қылатын несi бар? Неше күн жата-жастансаңыз да сiздi ауырсынатын бiз емес. Қанша күн жатқыңыз келсе сонша күн болып, асықпай аттаныңыз, демалыңыз, – деп жiк-жапар болды. Рəштiң кешеден берi қорада байлаулы атын бақшаның төрiне апарып арқандап қойды.

	Шай iшiлiсiмен Əбдiраш пен Бəтжан жұмысқа кеттi. Бiрi түске дейiн, екiншiсi түстен кейiн оқитын Өмiртай мен Ұлан үйдегi кiшкентай балаларды кезектесiп бағатын. Рəш үйдiң батыс жақ iргесiндегi көлеңкеге киiз, көрпе салдырып, сонда демалмақшы болды. Бұл арадан Мəрəйiм үйi толық көрiнетiн. Кеше келгелi берi өзiнiң қандыкөз жауының етегi желпiлдеп, кiрiп-шығып жүргенiн екi-үш рет байқаған. Таңертеңгiлiкте орамалын жүре байлап, жұмысқа кетiп бара жатқанын көзi шалды. Өзi жоқтағы Мəрəйiм басындағы жаңалықтарды Əбдiраштан оңаша сұрап бiлген. Күйеуiнiң жас келiншекке қосылғанын, қазiр еңкейген кəрiге дейiн бəрi тұқым себуде, Мəрəйiм де сонда екенiн естiдi.

	Ертеңгiсiн оқуға баратын Ұлан едi. Өмiртай балалармен қалды. Өмiртай дегенмен де үбiрлi-шүбiрлi кiшкене нəрестелерге көбiрек ие болатын оның Ұланнан кiшi қарындасы Əтина. Үнемi басы бос Өмiртайдың бүгiнгi шаруасы Рəштi жағалау едi. Ұлан сияқты бұл да Рəштiң түр-тұлғасын таңсық көретiн. Бiр кезде бүкiл ауыл əйелдерi осыдан қан қақсаушы едi-ау деп, ендi өз үйiнiң тап iргесiнде демалып жатқан оған əбден барлау жасамақшы. Рəш те бұған жайдары қарайтындай. Мəрəйiм балаларының iшiнен Құрман, Сарман, тағы ең кiшкентай осы Рəштiң өз баласы Сақат көшеге шығып, Өмiртай жаққа алыстан көз тiгумен болды.

	Рəш сəл басын көтерiп, Өмiртайды қасына отырғызып, басынан сипалады да:

	– Осы жақын жерде балдырған өсе ме? – деп сұрады.

	– Балдырған?

	– Иə, балдырған. Балдырған болғанда кiшкентайы емес, үлкен жуандары.

	– Өседi, – дедi Өмiртай Рəш сөзiнiң мəнiн аса түсiнбесе де. Екеуi орындарынан тұрып, Рəштiң аты арқандаулы бақшаның төрiне кеттi. Шоқ-шоқ болып өскен балдырған қалың көктiң əр жерiнен табылды. Рəш олардың түбiн көрдi де, ешқайсысына тимедi. Ақыры өткен жылғы, аппақ боп сойдиып тұрған бiр балдырған қурайын екi басты əдемi бəкiсiмен түбiнен кесiп алды. Түбi мен бұтақ жағын дөңгелетiп қиып, одан түтiкше жасады. Үй iргесiндегi жатқан орнына қайтып келдi де, əлгi түтiкшенiң əр жерiн мұқияттап тесiп, аузына салып үрлеп көрiп едi, əдемi үн шықты. Саусақтарымен тесiктердi кезек-кезек басып үрлесе үнi тiптi неше құбылады. Нағыз сыбызғының өзi.

	Өмiртай Рəштiң мынау өнерiне қатты қызықты. Өзiне бергенде үрлеп көрiп едi, үн үзiк-үзiк, Рəштiң өзi ойнағандай емес. Тек бара-бара жаттыға бастады. Ендi сыбызғыны Мəрəйiм балалары жаққа қаратып ойнатты. Олар да мынау кереметтi бiрден байқаса керек, қалт жiбермей үйiрiле тыңдап тұр. Рəш:

	– Ана балаларды да шақыр. Олар да ойнап көрсiн, – дедi.

	Өмiртай оларды қуана-қуана шақырды. Алдымен Құрман көрiп едi, ол да алғашқыда кiбiртiктеп, артынан тəуiр ойнай бастады. Рəш Сарманға да тартқызды. Ол үйренiп болмаса да, одан тез алып, ең кiшiсi Сақатқа ұстатқызды. Не iстеу керектiгiн дұрыс түсiнбеген Сақат өзiне сыбызғы ұсынған мұртты адамға қарап, шек-сiлесi қата күлдi. Бұл күлкi Рəштiң iшi-бауырын тiлiп кеттi. Сақатты бiрден бауырына тартуға батылы бармай:

	– Мынаны үрле, үрле, – деп оның аузына жақындата бердi. Сақат бiрақ үн шығара алған жоқ. Тек шек-сiлесi қатып күле бердi. Көз ашқалы үйiнде ересек ер адам жоқ, мынадай өзiне пейiл бiлдiрiп тұрған Рəш жас баланың жүрегiн елжiретiп жiбердi бiлем. Ол сыбызғыдан гөрi Рəштiң өз басына қарағыштай бередi.

	– Қане, сендер, осындай қу балдырғаннан тағы кесiп əкелiңдер. Бəрiңе бiр-бiр сыбызғы жасап беремiн, – деп жаңағы екi басты əдемi бəкiсiн Құрман мен Өмiртайға ұстатты. Сарман мен Сақат Рəштiң қасында қалды. Естияр Сарман басқалармен бiрге орталарындағы жалғыз сыбызғыны қанша ойнағысы келсе де, Рəш оған аз ғана ұстатады да, дереу Сақатқа қайта бере қояды. Жақсы үрлей алмайтын Сақат сыбызғыны қолында ұстап күлегештене бередi. Сарман оған қызғанышпен қарайды. Аздан соң ешкiмдi жатырқамайтын Сақат мұртты адамның ықыласын танып, оның мойнына мiнiп алды. Екi аяғымен көкiрегiнен қаққылап, «шу-шу» деуге де батылы барды. Рəш Сақатты желкесiнен түсiрмеген күйi орнынан түрегелiп, үй артында ары-берi екi-үш жүгiрдi. Ер адамнан өмiрiнде мұндай рахымды көрмеген Сақаттың тiптi көңiлi шалқыды. Осы кезде ғана сыбызғы Сарманға емiн-еркiн тиiп едi. Бiрақ сəлден соң мұның да қурай түтiкшеге зауқы соқпады. Мынау сəндi киiнген мұртты адамның желкесiне мiнiп, онымен атша шауып жүрген Сақат басындағы бақыт, оған деген қызғаныш сəби көкiрегiн аяусыз қарыды. Құрман мен Өмiртай келгесiн ғана жарасы жеңiлейдi.

	Рəш олар əкелген қурайдан бəрiне арнап бiр-бiрден сыбызғы жасады. Ендi Бəтжан үйiнiң төңiрегiн өзара үйлесiмi жоқ неше түрлi үн кернедi. Əрқайсысы бет-бетiмен кетiп, екi ұрттарын томпайта, нарттай жүзбен күшене үрлейдi. Құрман мен Өмiртай тiптi кейбiр əн қайырымын шығарғысы келгендей өзара бəсекелесе қурай түтiкшеге бар жандарын салуда. Рəш жаққа қарағыштай берген Сарман да солар жақта, тек Сақат қана мұртты адамды емiн-еркiн иемденiп, қолындағы сыбызғыны, қу балдырғанның қалдықтарын мүлдем басқа мақсат үшiн пайдаланбақшы боп əуре. Рəштiң созып жiберген екi аяғының арасынан көпiр салмақшы ма, үй тұрғызбақшы ма, қалайда қысқа қурайларды құрастыра алмай əлек. Құлағының түбiнен əлсiн-əлсiн иiскеп қоятын мұртты адамға жымия қарап, аты-жөнi жоқ əрекетiн одан əрi жалғастыруға жаңа жiгер алатындай.

	Балалар бiраз өз еркiмен болғасын Рəш тағы ұсыныс жасады:

	– Атқа мiнудi қайсың қалайсыңдар?

	Одан артық рахат өнер бар деп бiлмейтiн Құрман мен Өмiртай оның сөзiне сенбегендей бiр-бiрiне қарады. Бұл екеуi аттың құлағында ойнайтын. Бақша төрiнде арқандаулы атқа барып, ол екеуiнiң кезегi бiткесiн Рəш ерге өзi отырды да, алдына Сарманды алды. Сосын Сақатты алды. Бұл кiшiсiмен басқалардан гөрi көбiрек жүрiңкiредi.

	Түсте сабақтан келген Ерлан мен Ұлан мұртты адамның мұндай рахымшылығынан хабарланып, өздерi де дəметкен пиғылмен Рəшқа батылыңқырақ жақындады. Рəш бұларға да сыбызғы жасады, атқа мiнгiздi. Бiрақ осы уақыттың iшiнде Сақат Рəштiң мойнынан түспегенiне Ұлан да, алаңғасар Ерлан да мəн берген жоқ. Естияр Құрман мен Өмiртай, тағы Сарман да сабаққа кеткен.

	Тек қана түстен кейiн Рəштiң аты ерттеулi едi. Күмiстелген ер үстiне мiнiп, елiк сапты қамшы ұстап, Ерлан мен Ұланның құмары бiраз басылғасын, атқа Рəштiң өзi қайта отырды. Сақатты алдына алды. Сол шақта ғана Ұлан Рəшке тiктеп қарады. Оның да екi көзi бұған жоғары жақтан түнерiп, түйiлiп қапты. Ұланның əлденеден бойы сескендi. Көмек сұрағандай Ерланға көз тастап едi, оның ойында дəнеме жоқ, жаңа қалың шөптiң арасында қалдырып кеткен сыбызғысына қарай жүгiрiп барады екен. Рəш Ұлан жүзiнен көзiн аударып əкеттi. Қанша отта тұрса да, ашқарақ атының басын əрең бұрды. Бақша төрiмен ары-берi бүлкектетiп келдi. Жаңа Ерлан мен Ұлан барып келген жақын төбешiк басынан ары асып түсiп, берi қайта көрiндi. Бiрде берi шығып, бiрде көзден тасаланып, сол төбешiктi айнала жүрдi. Тағы бiр таса болғанда қайтып көзге көрiнсешi кəне. Мұның бəрiн байқап тұрған Ұлан Ерланды бiрден шошытпайын деп, екi ұртын бұлтитып, зорлана, қурай түтiкшеден үн шығара алмай қиналған оған ештеме демедi. «Қорыққанға қос көрiнедi» дейтiн өзi тым ерте ұғынған мақалды сүйенiш тұтты. Мүмкiн Сақатты алдына мiнгiзген Рəш мынау қалың сағымның iшiнде бұлардың көзiне көрiнбей берi қарай желiп келе жатқан шығар. Иə, көздiң алдайтыны да болады. Тап солай. Тап солай дейтiнi Ерлан жаққа бұрылып едi, оның жүзiнде ешқандай қауiп-қатер белгiсi жоқ. Сақаттар кеткен жаққа бiр қарап алды да, қурай түтiкшенi одан сайын зорлана үрлей бердi. Рəш əдемi бəкiсiмен жасаған тесiктерге быртық саусақтарын жүгiрткен болады. Əншейiнде етжеңдi ол сыбызғыны ысқыртса, бет-аузы ғана емес, бүкiл денесi одан сайын толып, iсiне түскендей. Ерланның түйсiксiз қалпына алғаш рет тым қатты налыған Ұлан əрбiр минут өткен сайын өз жүрегiнiң дүрсiлiмен жаңағы жұбаныш тұтқан мақалының да, басқаның да текке алданыш екенiн ұғып:

	– Ерлан! – деп қалды.

	Ерлан кiм де кiм өз есiмiн қатты атаса, бiреу желкесiнен түйiп қалғандай қозғалыс жасайтын. Туа бiткен бейбастығы үшiн сан жерде көрген жазасы осындай дағдыға үйреткен. Ол етпетiнен түсердей иiлiп барып, бойын қайта түзедi.

	– A?

	– Сақатты анау Рəш қайда алып кеттi?

	– Ана төбенiң ар жағына кеттi емес пе?

	Ұлан Ерланды əлi де қорқытпайын дегендей iштегi қаупiн айтудан сəл бөгелдi. Бiрақ оның өзi де төбе жаққа қарағыштай бастапты. Соңғы кезде тым зəрлi, əрi күйгелек шешесi осы Сақат үшiн талай рет жауырынын көк шыбықпен осқан. Сол шыбықтың iздерi тап қазiр сыздап қоя бергендей түйсiксiз басына ендi ғана саңылау түстi бiлем, салбыраңқы қабағына мұң жиналып, шегiр көздерiне қорқыныш кiргенiн Ұлан байқап қалды.

	– Жүр, ана төбеге барып қайтайық.

	Ұлан мұны айтқанша Ерланның өзi де жүгiре жөнелдi.

	Əлi де аса қорықпаса керек, сыбызғысы қолында. Адымы үлкен ол аяғы нашарлау Ұланға жеткiзетiн емес.

	Ерланның басына ақыр заман бұлар төбеге шыққанда орнады. Төбе басынан айналадағы мол кеңiстiк, ондағы жайылған тоқты-торымға дейiн көрiнетiн. Бiрақ алдына бала мiнгестiрген атты адам көзге iлiкпедi. Кез-келген бұтаның түбiнен шыға келетiндей бұлар ұзақ үңiлiстi.

	Ересек адамдарға ғана лайық ой топалаңын жас балалардың да белi қайыса бастан өткеруге мəжбүр болатын сəттерi кездесе бередi. Қазiргi жай тап соның өзi. Баланы бұлайша əкету ол жылдарда бейқам жатқан ауыл үшiн, Ерлан мен Ұлан тұрмақ еңкейген кəрiсiне дейiн шалқасынан түсiретiн жаңалық. Ол жаңалықтың бiрден байыбына бара алмауы ғана мына екеуiн, əсiресе, Сақаттың «бас иесi» – Ерланды жүрек жарар қорқыныштан қорғап тұрды. Ол төбе басында ойнақтай басып, ары-берi жүгiрдi. Тау өңiрi жақта атты адам жасырынар жер жоқ, бəрi жап-жалпақ. Одан батысырақ көсiлiп жатқан көз жеткiзгiсiз кеңiстiк қана мен мұндалап шақырғандай. Бiрақ олай қарай атты адамның соңынан жаяу Ерлан қалай жүгiрсiн, қанша жерге жүгiре алсын.

	– Сен бiлесiң бе олар қайда кеттi, а? – деп, еңгезердей Ерлан өзiнен кiшi, өңi жұқалтаң Ұланнан жалынышпен сұрады. Ұлан да Ерланнан кем қиналып тұрған жоқ. Не iстемек керек? Өзi айтатын ұзақ қиссаларда жиi кездесетiн қайғылы халдiң бiрiне Ерлан екеуi тап болып, ендi одан шығу үшiн қиыннан жол табатын сауыт киiп, қалқан асынған мұз жүрек батырлар қандай айла қолданушы едi деп, ойы соған ауысты. Бұл қиялының дəрменсiздiгiн Ерлан отыра қалып жылағанда əнеукүнi Өркенай үйiндегiдей тағы сездi. Көз алдында өзi риясыз сенген ұзақ-ұзақ жырлардың парақтары парша-парша болып жыртылып, желге ұшып жатты. Сатыр-сатыр айқас, сынған найза, жыртылған сауыт, арғымақ аттардың шыңғыруы – бəрiнен Ерланның еңкiлдегенi басым шықты.

	– Апам өлтiретiн болды! Апам өлтiретiн болды-ау. Апам өлтiретiн болды-ау! Мен үйге бармаймын. Үйге бармаймын. Тауға қаңғып кетемiн. Тауға кетемiн!

	Өзiнен аз да болса үлкендiгi бар, он төрт жасар Ерлан бүйтiп егiле алады деп Ұлан ойламаушы едi. Шешесi сабап жатқанда жердi басына көтерiп, аттандап шырқырағанын талай естiген. Бiрақ оның бəрi мынау айдалада көгалды төбенiң басында екi тiзесiн құшақтап, бода-бода болуының қасында түк еместей. Байқаса, өзiнiң де көзiне жас үйiрiлiптi.



	Сансызбай сонда жылады,

	Көзiнiң жасын бұлады.

	Екеумiз бiрдей жыласақ,

	Жұбататын кiм болар деп,

	Шеге ақын сабыр қылады.



	Жаңа Рəштiң Сақатты алдына ала бергендегi қарасынан секемденуi тегiн емес екен.

	Əншейiнде суқаны сүймейтiн Ерланның аш күзендей бүгiлiп, егiлгенiне қарап көкiрегi қарс айрылды.

	– Ерлан, жыламашы. Мүмкiн Рəш анау алыс жолмен Сақатты серуендетiп қайтып келер.

	– Келсе қайда, қайсы, көрiнбейдi ғой. Келетiн болса олар мұнша ұзамас едi. Мен бiлемiн, олар келмейдi. Келмейдi. Нанбасаң көр де тұр. Апам өлтiретiн болды-ау! Апам өлтiретiн болды-ау!

	– Олардың келмейтiнiн сен қайдан бiлесiң? Неге келмейдi дейсiң?

	– Сен ақымақсың, Ұлан. Сен ақымақсың. Сен ештеме бiлмейсiң. Осы бала өскенде Рəш маған бер деп сұраса, Рəштiң кеңiрдегiн қиямын деп, апам талай айтқан. Ендi менi өлтiретiн болды. Өлтiретiн болды-а-а-ау? Өлтiретiн болды-ау!

	Əлем-тапырық ойлар Ұланның басынан зуылдап өттi. Əке-шешесiнiң талайғы күбiрiнен, əрi Өмiртай, Шəрiптердiң айтуынан Сақат Рəштiң баласы екенiн естiген. Сол есiне түстi. Қысылтаяңда тапқан ақылы:

	– Ерлан, сен босқа жылағанды қой. Онан да жұмыстағы апаңа жүгiрiп барып айт, мен көкемдi iздеп тауып, оған да айтайын. Мүмкiн олар Рəштiң артынан атқа мiнiп қуар. Кел сөйтейiк, – деу болды.

	Ерлан жасты көзiн жұлып алып, Ұланға қарады:

	– Мен апама барсам, ол барған жерiмде менi қылқындырып өлтiредi ғой.

	Ұлан аз-кем бөгелiп, жоспарға өзгерiс енгiздi.

	– Онда былай. Сен менiң көкемдi iзде. Сен соған айт. Сенiң апаңа мен-ақ барайын.

	Еңкiлдеген Ерланның ендi ғана бойы жазыла бастады. Өксiгiн баса алмаған сорлы Ұланның əкесiн iздеп барса, бұл бiр жайдан өзiн күтiп тұрған ауыр соққыдан бас сауғалауға да сеп болуы мүмкiн екенiне ой жеткiздi. Ендi аялдауға уақыт жоқтығын екеуi де түсiнген.

	– Ерлан, сенiң апаң қай жерде тұқым сеуiп жүр?

	– Мана Талды жаққа барамыз деген. Ал сенiң көкең қайда?

	– Қайдан бiлейiн, бiрде анда, бiрде мында шапқылап жүредi ғой. Сен ең алдымен кеңсе жаққа бар, содан тауып қаларсың.

	Ат үстiндегi адамның жұбарақпанда табыла қоюы қиын екенiн Ерлан да бiлетiн. Шешесiнiң қолына тiрi түсуден шошыған бұған мұның өзi жақсы сылтау сияқты да көрiндi. Сыбызғысын ұмытып, еңкеңдей жөнелген Ерлан ұзағасын Ұлан да ары тау жақты бетке алып қозғалды. Қазына тоғанға жетiп, оны жағалай жүре берсе, Талдыға апаратынын жақсы бiледi. Тек азуы алты қарыс Мəрəйiмге баласын Рəш əкеткенiн естiртудi жұдырықтай басына қалай ғана мiндет етiп ала қойды, соны ғана түсiнбейдi. Талды жақта егiстiк дегенiң ұшан-теңiз. Ерланның шешесiн оның қай қиырынан таппақ? Бұл да ештеме емес, адам деген ине емес қой, өткен-кеткендерден сұрай-сұрай табар, тiптi жолай кездескен көлiкке де мiнiп барар. Тек Мəрəйiмге қалай естiртедi? Сонау есiн жаңа-жаңа бiле бастаған сəби шағында-ақ өңменiнен өтетiн көздерiнен зəрезап болған адамның ендi ақсиған тiстерiне жем болуға кетiп бара жатқандай аяғын тəлтiректей басады.

	Түс ауған шақ. Күн қызуын əлсiн-əлсiн соғып өтетiн самал жел ғана бəсеңсiте түседi. Сүйсiне қарайтын туған жердiң адыр-адыры, тау өңiрi Ұланның əрекетiне күмəнданған кейiпте. Аяғы əлсiздеу бұл жаңағы жiгерден айырыла бастады. Алыссынғаннан, не Мəрəйiмнен қорыққандықтан емес, жаңағы Рəштiң атқа мiне бергендегi қарасы қайта-қайта көз алдына келе бердi. Байқаса, бұл Рəштi де аяйтын сияқты. Жағалауы сары топырақ қазына тоғанға жақындаған сайын Ұлан екi жарыла алмай сенделiп бара жатты. Ақыл сұрар ересек адамның жоқтығын қарашы. Жоқ, əлде осы сырды ешкiмге айтпай Рəштiң тезiрек алыс кетуiне жағдай жасағаны дұрыс па? Бұл жəйттi Мəрəйiм естiсе, ол ертедегi желаяқ мыстан кемпiрдей Рəштi алты-ақ аттап қуып жетiп, желкеден басатын сияқты.

	Ұлан қазына тоғанның жағалауына көтерiлдi. Бастағы екi ұштылық Ұланды сансырата бастады. Көкем, апам қалай қарайды деп, оларды да ойлағанмен не шығарсын. Өзен жағалауына жеттi де, суға бас қойған талдарға қарап, ары қарай аяғын қозғалта алмады. Жан ұшырып мұның көкесiн iздеп жүрген Ерланның шын қамкөңiлдi бет-жүзiн есiне алғанда ғана ол дүр сiлкiнiп, жоқ, Мəрəйiмге бару керек деп шештi.

	– Оу, бала неғып тұрсың? Ау Ұланбысың? Əкем-ау, мынау айдалада неғып жүрсiң? Қасыңда бiреу бар ма?

	Жалт қараса, шоқырақтатып кетiп бара жатып, ала биесiнiң тiзгiнiн əрең тартып тоқтатқан Сенбек молда екен. Арса-арса жүзiндегi таңырқаған сезiм екi езуiн керген көңiлдi күлкiге ұқсайды. Ұлан өмiрiнде мұндай қуанбаған шығар. Саз топырақты жағалаудан жүгiрiп түсiп, шалдың үзеңгiсiне жармасты. Сенбек те баланың пиғылын танып, алдына мiнгестiрiп алмаққа иiле берiп едi, оның сөзiн естiп бөгелдi:

	– Ата, ата, десе, ана Рəш Мəрəйiмнiң баласын алып кеттi.

	– А, а, қайдағы Рəш? Рəшi несi?

	Бұл Рəштiң ауылға кеп жатқанынан хабарсыз болатын.

	– Ау, қарағым, не айтып тұрсың? Қайдағы Рəш? Қайталап айтшы?

	Жұрттың аузында жүретiн молданың əңгүдiктiгi тап қазiр мына шаруаға кесе-көлденең тұрғанына Ұлан налыңқырап та едi. Сонда да тауы шағылмай шыдамдылық етуге тырысты.

	– Сiз бiлесiз бе, баяғы Рəш деген бастық болды емес пе?

	– Иə, Рəш бастық болды, иə, иə. Ойбай-ау, Рəштi бiлемiз ғой!

	Талай рет табақтас та болғам.

	– Мына Мəрəйiмдi танисыз ғой.

	– Қай Мəрəйiмдi? Мынау өзiмiздiң ауылдағы Мəрəйiмдi ме?

	– Иə, иə.

	– Ойбай-ау, ол қақпасты танымай маған не көрiнiптi?

	– Сол Мəрəйiмнiң Рəштен қалған баласы бар емес пе едi? Аты Сақат.

	– А-а-а-! – Сенбектiң қарқылдаған күлкiсi даланың ауасын қақыратқандай едi. – Апырау Мəрəйiм Рəшпен ау-жай болатындай қатын ба едi?

	– Жоқ! – деп, Ұлан кiшкентай жұдырығын ауада сiлкiледi.

	– Мəрəйiмнiң қызы Сақышты бiлмейсiз бе?

	Молдекеңнiң миы ендi ғана қозғалысқа келе бастады. Өткен күндерде түрлi ауыздан тараған сөз арқылы санасына сiңген бiр шындық мынау айдалада өңменiне қадалған сияқты. Оны айтып тұрған жұдырықтай баланың түрi мынау. «Апырау, осы мен тағы да алжасқам жоқ па, байқап алайыншы» деп, селдiр жүн өскен əжiмдi қабағын көзiне бiрдеме түскендей қайта-қайта кергiлеп, бағжиып қарай бердi.

	– Айтпақшы Рəш қайда жүр? Оны қашан көрдiң?

	Ұланмен тағы бiраз сөз жəукемiн шығарып, iстiң мəнiн түсiнгесiн ғана ала биесiн одан əрi шоқырақтата жөнелдi. Бiрдемеге мəз болғандай қарқылдап күлiп барады.

	Осы хабарды Мəрəйiмге айта барыңызшы деген өз өтiнiшiн мұның орындай қоятынына Ұлан күмəндана қарады.

	Сенбек молда орындауын орындапты, тiптi артығымен шығыпты. Мəрəйiмге ғана емес, əкесi Əбдiрашқа да жеткiзiптi.

	Мойнына үлкен дорба асып, айдалған жерде тұқым шашып жүрген Мəрəйiм Сенбектiң мəз-мəйрам түрiн қаншама жек көре қарағанмен, сөзiндегi сұмдық салқынының айна-қатесiз шындық екенiн бiрден түйсiнген.

	Сенбек Əбдiрашты да осындай халге ұшыратты. Екеу «Талдыдан» бергi жол үстiнде кездескенде күн ұясына тақап қалған. Сенбек əлi екi езуi құлағына жетiп бұл жаңалықтан гөрi Ұланның ересейiп қалғанына, жағдайды үлкен адамдарша нақ-нақ, сап-сабымен түсiндiре алатынына көбiрек мəн берiп, сол жағына сөзiн көп шығын еттi.

	– Ойпырай, Əбдiраш-ай. Мен қақпас мақау адамша ештеменi түсiне алмай тұрмын. Мəрəйiм мен Рəштi қалай шатастырасың, əкем-ау, ол екеуi бiр-бiрiне қарайтындай адам ба едi деймiн. Жоқ, ана Мəрəйiмнiң қызы Сақыштың Рəштен тапқан баласы деп маған тақ еткiзiп жеткiзе айтпасы бар ма?

	Əбдiраш бұл сөздерiне құлақ асқан жоқ. Сұмдық хабардың шындық екенiн Мəрəйiмше бұл да тез түсiнген. Рəштiң кешеден бергi мiнез-əрекетi мен бүгiн тағы қайтпай қалам деуiнiң мəнiн жүйрiк көңiлi тез болжады. Ендi атына қамшы басып, үйiне асықты. Тез бармаса, адуын Мəрəйiм бар пəленi бұлардан көрiп, Бəтжанмен жұлысып жүрер.

	Жол аяғы қашықтықтан Мəрəйiм Əбдiраш пен Бəтжаннан да кейiн келдi. Əбдiраш əйелi екеуi тоқайласып, Ұланнан бар жайға қанып, ендi мына көршi кемпiрден келер кердi күтiсiп, қатты алаңдасып отырған. «Рəш бiзге еш сырын бiлдiрген жоқ, апатай», деп зарлап айтар сөздерiнiң де нобайы көкiректерiнде əзiр.

	Сəлден соң күткендерiндей-ақ сырттан:

	– Ұлан, Ұлан, əкетай, берi кеп кетшi! – деген Мəрəйiмнiң даусы саңқ еттi.

	Бəтжандар екi ересек баласын үйден шығармай, қастарында матап ұстап отырған. Ендi Ұланның есiмi аталғанда оның жүзiнде қорқыныш атаулыдан еш нəрсе жоқ, тек таңырқау белгiсi ғана бар едi.

	– Шығып келсем қайтедi? Маған не iстер дейсiң?

	Əке-шеше, тiптi Өмiртай да Мəрəйiмнiң үйге кiрмей Ұланды сырттан шақыруына, əрi Ұланның мына сөзiне мүлдем жаман күдiкпен қарады. Ұлан шығуын шықты, бiрақ Əбдiраш қоса iлестi. Мəрəйiм бұлардың сыртқы есiгiне он қадамдай жерде ауру адамша қабағы iсiңкiрей, жанарына қан толып, жүзi түтiгiп тұр екен. Қолында жас талдан қиып алған шыбығы бар.

	– Ұланжан, ана Рəш Сақатты қалай əкеттi? Қарағым, есiң кiрген баласың ғой. Жөндеп, мына менiң өзiме айтшы!

	– Ойбай, апай, мынау елден естiмеген сұмдығымыз ғой.

	– Ұланнан бұрын Əбдiраш сөйлеп үлгердi. Мұның соңынан Бəтжан да, Өмiртай, тiптi үйдегi ұсақ балаларға дейiн бəрi шұбап шыққан. – Рəш кешелi берi жатқанда мұндай пиғылы барын бiзге сездiрсе бұйырмасын. Мынау Қапал жақта қайтыс болған бiр туысқаным бар едi, соның қырқына бара жатыр едiм деп соқты ғой. Бүгiнше ерте, тағы бiр қонып, ертең аттансам, дұрыс дегесiн, «е, жарайды, жарайды» деп бiз қалбалақтап, ойымызда дəнеме жоқ, мана жұмысқа кеткемiз.

	Мəрəйiм Əбдiраштың сөзiне елең еткен де жоқ, тiптi оған не айтып тұрсың-ау деп, түстеп те қарамады. Қан толған көздерi бүркiт шеңгелiндей Ұланның өңменiне қадалып тұр. Ұлан сасқалақтап тез сөйледi. Манағы Сенбек молданың алдындағыдай еркiндiк жоқ болғасын ба сөздерiн берекесiздеу қып, ойын шашырата баяндады. Бiрақ ештемесiн қалдырған жоқ.

	Ерлан күндiз Əбдiрашты таба алмағасын ауыл сыртында жатып-жатып, бəрiбiр шешесiнен құтыла алмасын iшi сезiп, кештете үйiне келдi де, еңкiлдеп шешесiнiң аяғын құшып жығылған. Күнi бойы жылаудан даусы қарлығып, адам сиқы кеткен одан Мəрəйiм iстiң егжей-тегжейiн бiле алмаған. Бiр-екi рет шыбықпен ұрып көрiп едi, баласының кеудесiнен жан кетердей солықтады. Сосын ғана Əбдiраштың үйiне кеп тұрған бетi.

	Мұның ақыры Мəрəйiмнiң бiрнеше күн шашын жайып, дауыс сап жылауымен аяқталды. Өз үйiнде ғана емес, көршi-қолаңға кiрiп те, солардың ауласында отырып та аттандағанда көшеден ары-берi өткен адам қайырылмай кеткен емес. Шыр етiп жерге түскеннен төрт жасқа толғанша алақанынан тастамаған Сақатқа деген аналық мейiрi еш бүкпесiз, шынайы-ақ едi. Қанша қатал десе де, туғанының қамын жегiш Мəрəйiм Сақатты өз iшiнен шыққан балаларынан кем көрмейтiн. Тiптi қуарып, қиюы кетiп бара жатқан жарлы өмiрiнiң соңғы сəулесiне балағандай, тумай жатып та басын тауға-тасқа соққызған бұл Сақаттың жөнi бөлек едi. Мəрəйiм жылағанда осының бəрiн ақтарыла баяндайтын. Iшке бүгетiн бiр ғана нəрсесi, алыстағы мал жайылымында жас келiншектiң қойнында жатқан, майқан шеккен Ескендi ойласа жүрегi əлi қан жылайтын. Мына күйiктiң отына май құйып, жебейтiннiң бiрi сол екенiн қыңқ деп аузынан шығарған жоқ.

	Бұл жаста қазақ əйелдерiнiң байсырамайтыны анық. Тек Мəрəйiм өзiндегi қайрат пен жiгердiң, намыстың бөлек екенiн дер кезiнде еске алмай, неғып жаңсақ басқанын түсiне алмайды. Оны өзiне де, өзгеге де кешiрмейдi.

	Осынау жылау үстiнде Мəрəйiм Əбдiраштың да есiмiн атапты. Рəш қылығына оны да ортақтастырыпты. Бұл құлағына тиген Əбдiраш Мəрəйiмге келiп айтты:

	– Апай, көршi қақысы құдай қақысы деген. Рəштiң сұмдығына мен де ортақ сияқты боп қалыппын. Қанша зарланып, ағымыздан жарылсақ та, бiздiң сөзiмiздi аққа баламайтын сияқтысыз. Былай болсын, апа. Ертең ертемен сiзге бiр ат беремiн, өзiм бiр ат мiнемiн. Салып отырып Рəштiң аулына барып, баланы алып келемiз. Берсе қолынан, бермесе жолынан. Тiптi болмай бара жатса, айналайын өкiметтiң заңы бар, одан ешкiм мықты емес. Ол жағын бара көремiз.

	– Жақсы, Əбдiраш жаным. Тек ертең емес, мен бiраз күн өзiме өзiм келейiн. Iштей болса да былай əзiрленiп, аздап қауқар жияйын.

	Бара-бара бұдан Мəрəйiмнiң өзi де бас тартты. Сауыға келе о жақ, бұ жағын ойлағаны секiлдi. Əбдiрашқа ұқтырған бiр себебi:

	– Қанша айтқанмен Рəш ұлы кеуде ер азамат қой. Қазiр ер азамат деген жерде шашылып жатқан жоқ. Оларға пiшту дейтiн заман қайда? Құдайға шүкiр, баласыз емеспiн ғой. Сол бiр бала Рəштiң қолында өссе, жаман болмас. Көрмеген жер, танымаған елге барып, Рəшпен түс шайысып жатсам, бұл басыма лайық па? Алатаудай боп атағымды шығарғаным кiмге дəрi?

	Кейiн Мəрəйiмнiң өтiнiшi бойынша Əбдiраш қатынаған бiреуден ол баланың Рəш қолында аман-есен екенiн бiлiп бердi.

	Сөйтiп, Əбдiраш ойынша Мəрəйiм өзi өмiр бойы сенген бiр нəрседен алғаш рет бетi қайтып, тауы шағылды. Ол өмiр бойы өзiнiң күш-қайратына, жiгерiне сендi. Бiрақ ол мəңгiлiк емес қой. Ал сенiм артар мəңгiлiк ештеме жоқ па едi бұл дүниеде? Аспандағы ай мен күн мəңгiлiк, бiрақ оған сенген адамның да бiр заманда кеудесi шiридi ғой. Сонда сенiм атаулыны жоққа шығармақпыз ба?

	Жоқ, жоқ, сенiм ұлы қасиет!





ОНЫНШЫ ТАРАУ




	Жоқ, жоқ, сенiм ұлы қасиет!

	Сенбек молданың шырылдаған даусы құлақ тұндырады.

	Тапа-талтүс. Ауыл сыртындағы көгалдың үстiнде Жаманқұл молданың өлердегi даусын шығарып сабап жатыр. Не кiнəсi болды екен деп ойлады Əбдiраш. Бiрақ жүгiрiп барып, сорлы шалды ажыратып алуға буыны қозғалар емес. Тiптi жайбарақат қарайды. Жалғыз бұл емес, көгалға таяу өтетiн шаңдақ жолмен арбаға жегiлген қос өгiзiн жантайған күйi шыбыртқымен айдап бара жатқан Молдамұрат та бұл жаққа қарап, мыңқ ететiн түрi жоқ. Қызылшаның шөбiн шабуға асыққан жаяу-жалпылаған əйелдер, жас балалар да назар аудармайды.

	Ал Жаманқұлдың қатыгездiгi бiрден-бiрге асқындап барады. Молданы жас балаша аспанға көтерiп алып, жерге ұрып соққанда мұның сүйек-саяғы неге бiржола қирап қалмайды дейсiң. Онымен де қоймай Жаманқұл аяқ-қолдарын, қабырға, төс сүйектерiн кезек-кезегiмен тепкiге алып жатыр. Ел сыйлаған ақкөңiл шалдың мұнша бейшара халге түсерiн Əбдiраш ешқашан ойлаған емес. Егер молданың мына түрiн жүзден асқан Дəнер кемпiр, не басқа кəрi-құртаң көрсе, табанда жүрегi жарылып өлер ме едi дейдi.

	Сенбектiң даусы бiрде алты қырдың астынан, бiрде тап құлақтың түбiнен естiлгендей неше құбылып жетедi. Жайшылықта нағыз жүрек тiтiркентетiн, қара тастың көзiнен жас шығаратын-ақ дауыс. Байқайды, тап бүгiн Əбдiраштың ешкiмге қол ұшын берер түрi жоқ. Ауылдағы көзге ұйтқы жалғыз басшы болса қайтедi? Ендi осы екеуара төбелеске де мұның араласуы керек пе? Апырау, мен бұрын мұндай емес едiм ғой, кеудемдегi жүректi басқа бiрденемен ауыстырып қойған ба? Ертең Дəнер, тағы басқалар бұл сұмдықты менiң көрiп тұрғанымды естiсе не дейдi? Шешем Мəрпумен сырлас, замандас адамдар ғой? Жаманқұл ештемеге қарайтын емес. Баяғы бригадир кезiндегiдей-ақ қабағын тарс жауып, молданы одан əрмен тепкiге ала бердi. Ендi бiрде бұл сурет Əбдiраштың көзiнен алыстап кеттi. Мұның жүрегi ендi ғана қан жылап, жоқ барайын, жетейiн дей бергенде оянып кеттi. Шошып оянды.

	Басын жұлып алғанда қасында ұсақ балалары, одан əрi Өмiртай, Ұлан, қаннен-қаперсiз ұйықтап жатыр. Бəтжан да ояна қоймапты. Таң алагеуiм, жүрегi қатты-қатты соғып, терезеге қарады. Ызың-ызың етiп, екi-үш шыбын жүр. Одан əрi далада еш қозғалыс байқалмайды. Сəл тынышталмаққа басын жастыққа қоя берiп, молданың сабалуы жақсылық емес деп жорыды. Əншейiнде түске мəн бермейтiн басы тап бүгiн ырымшыл бола қалғанын өзi де сездi.

	Сəлден соң қайта тұрып, баз жаққа бармаққа киiне бастады. Бəтжан да оянып, басын көтерген. Бригадирдiң əйелi деген атағы бар болғасын аяғы ауырлап жүрсе де, жұмыстан қалған жоқ. Əбдiраш оған түсiн айтып бердi. Түс жоруға орашолақ ол:

	– Жарайды, мен кешке нан ашытып, ертең ертемен жетi нан жасайын, – дедi.

	Бiрақ Əбдiраш көңiлiне бұл тыныштық əперген жоқ. Базға келгенде əркiм өздерiне тиiстi жұмыс малдарын ұстап, қамыт, мойынтұрықтарын iрiктеп алып жатыр екен. Əбдiраш түсiнде көргендей Молдамұрат шынында да қос өгiз жегiлген арба айдайтын. Түнде көрген түсiн есiне алып, оған бiраз кiржие қарап тұрды. Мұны Молдамұрат да байқады.

	Ең ғажабы тап осы таңертеңгiлiкте Сенбек молда мен Жаманқұл Қарабұлаққа шығымдылығы тəуiр бидай тұқымын əкелу үшiн баруға тиiс едi. Бұл кеше келiсiлiп, тапсырылған шаруа. Жаманқұл əлi келе қоймапты. Сенбек:

	– Əбдiраш, ана құлағының түбiнде ағы бар торы мен ана қара атты жегем ғой, иə, – деп, бригадирдiң келiсiмiн алды да, безек қағып, төбесi ашық, кең қоршаудың iшiнен жылқыларды ұстауға кеттi. Сəлден соң Жаманқұл келдi. Бұлардың тым болмаса бiрiн басқа адаммен ауыстырмаққа оқталып едi, «түсiнен шошыған сорлы» деп əлдекiм дəл құлағының түбiнен сыбырлап кеткендей болды. Молдамұратпен ақылдаспаққа жақындай бердi де, одан да айныды. Ақыры сол екеуi кеттi.

	Əбдiрашты маңдайдан ұрған нəрсе Сенбек кешiнде шынында бiр пəлеге ұшырап келдi. «Көзiм, көзiм» деп, ешкiмнiң жүзiне қарамай бетiн басып, үйiне барып, етпеттеп жатып алды. Ертеңiне ғана басын көтерiп, қызарған көздерiмен айнала дүниенi жаңа көрiп тұрғандай бағжия бердi.

	Жаманқұл екеуi Қарабұлақтан екi арбаға толтырып тұқымдық бидайды артып алған соң, берi қайтарда тамақ iшкiлерi келедi. Жаманқұл шалды асханаға ертiп апарады. Қарабұлақтан берi бiраз шығыңқырағасын Жаманқұл артта келе жатқан Сенбектi тосып алып, оның арбасы қатарласа бергенде:

	– Молдеке, көк қойдың етiне тойдыңыз ба? Дəмi қалай екен өзiнiң? – дейдi. Сонда жарықтықтың денесi дүр ете қалады. Аз-кем жүрiстен соң денесi тынышталып, тiкенек қадалғандай көзi шанши бастайды.

	Мұндайда бар пəле адамның ең əлсiз жерiнен барып шығатын əдетi, Секеңнiң ең алдымен сыр алдыратыны көздерi едi. Мұны бұрын да байқаған. Ақыры екi-үш күн аяқ-қолын көре алғанмен дерт қайта өршiп, айналасы бiрер жұманың iшiнде молдекең су қараңғы соқыр боп қалды. Ауылдағы кəрi-құртаң бiрiнен соң бiрi келiп үшкiргенмен, түрлi ем жасағанмен ештеме шықпады. Əбдiраш қалаға дəрiгерге барыңыз деп ақыл салып едi, молдекең ол жаққа өлсе де аттап баспасын ақтық сөзiндей айтты. Күбiр-күбiр етiп, дұғасын оқып, жастықтан басын көтермедi.

	Əбдiраш Жаманқұлға ұрысты. Бiрақ, ол да оңайлықпен берiлетiн емес екен:

	– Апырау, бар жазығым, тиынымды шығарып, сыйлап тамақ əпергенiм бе? Ондай ұратын сайтаны болса неге iшедi? Мен оның қол-аяғын байлап, аузына құйғам жоқ қой.

	– Сенiң ана оспадарсыз сөзiңдi айтам.

	– Əбеке-ау, ендi аузыма қақпақ қояйын деп пе едiңiз?

	Иə, осындайда кiм-кiмге не айтпайды? Бар кiнəрат молдекеңнiң өзiнде екенiн Əбдiраш айтпаса да ұғатын едi. Мынаның етi адал, мынаның етi арам деп, төрт аяқты жануарға дейiн жiкке бөлген құран сөзiне мұншалықты сенiмi болмаса, молдекең осы күйге ұшырар ма едi? Жалғанда əр адам өз сенiмiнiң жолында өледi, соның құрбандығына ұшырайды? Жұмыр жердiң əр пұшпағында қалтырақтап, қадам басқан тiрi пенденiң қай-қайсысында да өз сенген нəрсесi бар. Бiрi өзiнiң шексiз бақыттылығына, екiншiсi бақытсыздығына, тағы бiрi күштiлiгiне, екiншiсi əлсiздiгiне сенедi. Егер бұл сенiм оның көкiректегi жай болжамы емес, тiршiлiкке деген сөнбес рухын ұстап тұрған тiрегiне айналса, оның күндердiң күнiнде күрт кетерi анық. Бұдан адам жаратылысындағы кемшiлiк қана емес, асыл қасиетi де жарқырап шалынатыны болады. Гəп, адамның неге сенгенiнде ғой.

	Иə, сенiм ұлы қасиет!

	Тап осы көктемдегi оқиғалар Əбдiраштың осы түйiндi ойын дəлелдегендей. Сенбек молда басындағы хал анықталып бола бере Əбдiраштың апасы Алтынай қайтты. Бұ кiсiнiң үйiнде өлiкке байланысты дағдылы жылап-сықтаудан гөрi басқа бiр жəйт белең алды. Өлiктiң денесiн жуындырып, ақырет киiмiн кигiзу үшiн ескi көйлек-көншегiн сыпырғанда көптен елдiң аузында жүретiн, əлгi Дүйсекеш облигациядан ұтқан мол ақша жоқ болып шықты.

	Дүйсекеш сол ақшаны көп көзiне көрсетпей шешесiнiң қойнынан алып беруiн Самалдан алдын-ала өтiнген. Ақша жоқтығын көрген Самал құпияны былай қойып, қасындағы самсап отырған қатындармен ақылдасады. Ақыры қатындар бiр-бiрiнен көре бастайды. Молдамұрат əйелiнiң мұндайдағы көсемдiгi керемет. Ең алғаш бөгде ұсыныс жасаған да сол.

	– Əй, қатындар! Улыған-шулыған боп, бiр-бiрiмiзден бəдiк көргендей бетiмiзге ажырайыспайық. Мына алдымызда өлiк. Өлiк үстiнде ешкiм бiреудiң ала жiбiн аттап, күнəкар болуға батылы жетпес деймiн. Бiрақ қанша айтқанмен өзiңнiң ақ екенiңе басқа жұрттың көзiн жеткiзген дұрыс. Кəнекей, сырттағы еркектерден ешкiм бiлмесiн. Кезек-кезек шешiнiп, қойны-қоншымыздың бəрiн жұрт алдында қағып сiлкейiк.

	Тығырықтан қалай шығарды бiлмей алақтаған əйелдер, бұған қуана келiстi, үстi-бастарын дал-дұлдап, өре түрегелгендерi де бар. Дүйсекештi шақырып, оған мəн-жайды түсiндiргесiн, есiктiң сыртынан ешкiмдi жiберме деп, оны қарауылға қойды.

	– Əй, қатындар, кезекпен, кезекпен, былай жұртқа көрсетiп, – деп iстi Самалдың өзi бастады. Моншаға түсетiндей бəрi тыр жалаңаштанып, тиiстi өткелектен өткесiн қайта киiнiп жатыр. Өлiктiң басында жын ойнақтағандай едi.

	Ең соңғы кезек Дүйсекештiң өз əйелi Бибiшке келдi. Самал қайынсiңлiсiнiң шошыған түрiн көргенмен оған да баршаға ортақ қаталдықпен келдi. Тiптi бəрi ақ болып шыққасын бар пəле Алтынайдың басы-қасында жүрген осы Бибiште ме деп, əйелдер оның жас балғын қалпына жирене қарасты. Бибiш өз денесiне осылардың ендi-ендi суық қолы жүгiретiнiн сезiп, шошып, шоршып, осынау жұртты өмiрiнде бiрiншi рет көрiп тұрған жабайы адамша, əркiмнiң бетiне бiр қабағын түйе жалт-жұлт қарай бердi. Өз үстi-басы тiнтiлген адамда басқаға деген аяушылықтың жұқарып кетерi бар. Қазiр осы бөлмедегi əйелдердiң бəрi сол халде едi. Бибiштiң өз қолы қимылдай қоймағасын басқа қап-қара қайыстай қатқан күс-күс əжiмдi қолдар шұбар ала жыланның басындай болып, көйлегiн иығынан бастап, сыпырып бара жатты. Суық леп соқты. Бөлмедегi ауаның салқындығы ма, жоқ, анталаған алақандай көздердiң екпiнi ме?

	– Құдай-ай, мұндай сұмдықты көрсеткенше, өлтiрсеңшi, – деп көңiлшек Бибiш жылап жiбердi. Бұл сырттағы Дүйсекештiң құлағына да жетiп, оның да тұла бойы егiлiп кеттi. Жан баласына зияны жоқ, аппақ сүйкiмдi келiншегiн тұңғыш рет қатты аяды.

	Бұдан əрiге дəтi шыдамай қарауылдап тұрған есiгiн тастап кеттi. Бақша жаққа беттеп едi. Кенет тап Бибiштi шешiндiрiп жатқанда сырттағы еркектердiң бiрi аңдаусыз кiрiп барар деп, ытып, орнына қайта келдi. Осы iске сырттағы қарауыл өзi екенiн ойлағанда жiгiттiң жүнi жығыла жаман жəбiрлендi. Əрi басын шаға қатты ойланды.

	Бибiштiң жылағанына əйелдер қарайтын емес екен, қолдары тiптен батым қимылдады. Ақыры көйлек-көншегiнiң əрбiр бүктесiнiне дейiн саусақ ұшынан өтiп, далаға ботадай боздап шыға келгенде Дүйсекеш жаңағы беттеген жағына қарай жүгiре жөнелдi. Бұдан сырттағы ер адамдар ештеменi аңғармады, жай өлiм үстiндегi жылау деп қарады. Тек бара-бара құлақтанды.

	Дүйсекеш бақша жақта жүресiнен отырып, жас жуған бетiн екi алақанымен басып, шешесiнiң өлер алдындағы мiнез-құлқын, қимыл-əрекеттерiн елестете бердi. Алтынай жаурадым деп қайта-қайта пеш жақтырған. Сыртта күн ысып тұрса да, ауру адам ғой, шынында бұған бөлме суық шығар деп, Бибiш те, басқалары да оның айтқанын екi етпеген. Əрi балаларына жаман көздерiмен шошына қарап, мүлдем жат болып кетiп едi. Көрпесiнiң маңынан бiреу жүрiп өтсе, қойнына шегiртке жорғалап бара жатқандай ыңылдап, зарлап кеп беретiн. Əрi бөлмеде жалғыз қалғанда орнынан тұратыны да байқалған. Iшiне тас кесек боп енгенмен Дүйсекеш бiр қорытынды жасады. Əбден сыралғы шешесiнiң ауру шақта да пиғылының қалай ауытқитынын бiр байқап қалған.

	Көпке дейiн жоғалған Дүйсекештi əйелдер əрең тауып əкелдi. Мына түйiндi Дүйсекеш өзi шешiп бермесе, шеше қазасынан гөрi ақшаны көп ойлап кеткен əйелдер қаңқылдап, тағы бiр пəле науқанды бастайтындай көрiндi. «Ақтығымызды, адалдығымызды көрдiң, ендi не iстеймiз?» дей берген əйелдердiң аузына Дүйсекеш өзi қақпақ қойды:

	– Апайлар, шуламаңыздаршы, тек, мен сiздерге бiр жəйттi айтайын.

	– Айт, айт, қарағым, мұндайда еш нəрсенi жасыруға болмайды.

	– Айт, айт, айта ғой.

	– Жарайды, тек шуламаңыздаршы ендi. Аздап саябырлаңыздаршы.

	– Ал қойдық, қойдық. Əй, қоя тұрсаңдаршы, əй!

	– Мен бiлсем бұл былай. – Дүйсекеш демiгiн əрең басып сөйледi. Өзiне қадалған əр көзден iште қатты қайнаған ынтаның буы атқылап тұрғандай. – Мен бiлсем, былай. Аурудың əсерiнен шығар, апам сол ақшаны отқа салып жiбердi, ендеше.

	– Отқа!

	– Отқа дейдi, əкем-ау! Онысы несi?

	Анталаған əйелдер бiр леппен iшiн тартты. Дүйсекеш бəрiң ақсың деп ақтап тұрған жоқ, қайта бұрынғыдан да жаман абырой ашар бiр сұмдықты шығарғандай бəрi бажырайысты. Жоқшылық заманның ашамайы батып, терi мен сүйек арасы сiңiр болған əйелдер мұндай қылыққа бiрден сене алмады. Сенбеске тағы лаж жоқ. Сөйлеп тұрған жоғалған ақшаның бас иесi. «Апырау, бұл кiсi сондай ма едi» деп, өлген адамның кеудесiнен жан шыққанына күмəнданған пiшiнмен Алтынайдың денесi жатқан шымылдық тасасына бiр-бiр көз тастады. Алтынайдың қандай адам екенiн бұлар бiлмейдi емес, тек кешелi берi жылау үстiнде өлiкке, оның артында қалған балаларына деген аяушылықтан ол кiсi туралы бiлетiндерiнiң қара бояу, көлеңкелi жақтары қолдың кiрiндей жуылып кетiптi. Ендi абдырасқан сəл тыныштықта соны түсiнiсiп, Алтынай тiрi қалпында көз алдарына келгендей. Өлiм адамды қаншама əсiрелегенмен адам санасының алдамшы перденi оқтын-оқтын бұзып-жарып өтетiнi болады. Ендi бəрi кiсi жерлеудiң дағдылы ырым-сырымдарын тезiрек атқарып, арқа-басты кең ұстайтын өз отының басына асыққандай.

	Шеше өлiмiнен гөрi осы оқиға Дүйсекешке қатты батты. Бiрнеше күндей үйiнен тым ерте кетiп, Бибiш пен екi iнiсi жатып қалғанда ғана келiп жүрдi. Өз туғандарынан бет-жүзiн жасыратын сияқты,

	Алтынай өлiп жатқанда əйелдердiң не күйге мəжбүр болғанын, Бибiштiң елден ерек жылау себебiн Əбдiраш та естiп бiлген. Тiкелей кiнəсi жоқ көрiнгенмен тап осы оқиғадан Дүйсекештiң сұйықтығын аңғарғанға ұқсас бiр сезiм тамағына тiрелдi. Екеуi таңертеңгiлiк кеңседе, не күндiз егiс басында жолығып қалатын. Көбiне күмiлжiп, жүзi жалтара беретiн Дүйсекешке Əбдiраш та көп қадала қоймады.

	Бiрде Əбдiраш осы Дүйсекешке байланысты қансоқта оқиғаның үстiнен шықты. Бұл барып, ендi Месқұлға ұрыныпты. Əбдiраш қанша жөнге келтiргенмен Месқұл жұмысты сылбыр, əрi берекесiз iстейтiн. Осы бригадаға бөлiнген қос атқа жегiлген жалғыз тұқым сепкiш машинаны жүргiзетiн Жаманқұл едi, оның əлденеден аяғы iсiп кетiп жұмысқа шықпай қалғанда орнына бiрер күн ғой деп, Месқұлды қойған. Дүйсекеш оның iзiмен жүрiп қараса, ауданнан əкелiнген қымбаттық тұқым бидай бiркелкi түспей əр-əр жерге қос-қос уыстан төгiлiп қала берiптi. Тап осы жерде талағы тарс айрылады. Қос аттың қасында топырақ кесектерiне сүрiнiп-қабынғандай əрең iлбiп келе жатқан Месқұлды арт жақтан шауып келiп, ұзын қамшымен қақ жотадан тартып-тартып жiбередi. Адамның аузындағысын тартып жейтiн Месқұл мұндай қорлыққа өмiрде көнген емес. Ол Дүйсекеш мiнген аттың тiзгiнiне жармасып, бұл да қамшы сiлтемек болғанда Дүйсекеш мүлдем төпелетедi. Месқұлдың бет-аузынан қан саулайды. Сонда да ол тiзгiндi босатпай, өзiнен биiктегi Дүйсекешке қарсы қайрат қылып бағады.

	Месқұлдың қолы қатты едi. Ол бiрте-бiрте тiзгiндi қолынан өткiзiп, ауыздықтың дəл түбiнен ұстайды. Ноқай қамшысын бұл да сiлтеп, Дүйсекештiң бетiнен қан ағызады. Ендi байқаса, аузы-басы мүлдем қызыл ала Месқұл қатты қаһарына мiнген екен.

	Дүйсекеш оның осындайдағы өзiне бала кезден таныс көздерiнен шошыды. Найзаның ұшындай бiр оқты сəуле қапысын тауып ендi-ендi атылғалы тұр. Көкiректен бiр тисе, түйенi де құлатар суық қорғасынның өзi. Дүйсекеш бұл жасына дейiн талай адамның қамшысын жеп көрген, жұдырығының да дəмiн татқан. Осы Жаманқұл, Сапарлардың əр кезде мұны өгiздiң үстiнен жұлып алып, айдау үстiне лақтырып тастағандары да бар. Бiрақ оның бiрi де тап Месқұл жұдырығындай мұның көкiрек сүйегiнде жылдар бойы сықыр-сықыр ететiн ауру болып, ұялап қалған емес. Месқұлдың мысы бəрiн басып кетердей. Ендi мiне буыны бекiп, қайраты толып, қарсы тұра алатын шаққа жеттiм ғой дегенде де осыдан көп жылдар бұрынғы əлсiздiк буын-буынын қайта жайлап алғандай. Ол қамшыны үстi-үстiне төпелете бердi. Өзiнен төмендегi Месқұлдың ноқай қамшысынан мұнiкi əлдеқайда басым болуға тиiс қой. Ең алдымен Месқұлдың шыдамы шарт сынбай ма? Бiрақ оның қып-қызыл кiреуке киген бет-жүзi бiр қалыптан аумай, көзiндегi оқты сəуле де қорғасын боп атылуға шақ əзiрлiктен танатын емес.

	Бiр атты, бiр жаяу айдалған жердi қан майданға айналдырды. Дүйсекеш өзiн Месқұлдың мысы басып бара жатқанынан сыр бермеу үшiн, адуындатып, айғай-ұранды сөздер айтып қояды.

	– Мен сен сұрқияны қазiр, қазiр милицияға айдап апарамын. Сенiң тайраңдауың жеттi. Сен асқынған екенсiң. Асқынған екенсiң. Мə, саған, мə, саған! Əй дейтiн əже, қой дейтiн қожа жоқ деп ойлайды екенсiң ғой. Өкiметтiң берген тұқымын сен жерге сiңiрудiң орнына зая кетiрмексiң а? Мiнеки, саған!

	Осылай айтса да, Дүйсекештiң алқынысы жаман. Месқұл төбесiнен қанша қамшы төпелесе де мыңқ етер емес. Аңдыған жауын алмай қоймайтын жаны сiрi жыртқыштың өзiндей-ақ бұл да қорғаныңқырай, əрi қолындағысын сiлтеп бақты. Мұның арманы Дүйсекештi ер үстiнен аударып алу едi. Дүйсекештiң астындағы биiк тұлғалы, əрi көп мiнiс көрмеген тың жылқы. Ол екеуара қамшы салысудан қатты шошып, ойнақшып, Месқұлды өз иесiне көп жақындата қоймады. Ақырында басындағы жүгенi сыпырылып түстi. Месқұл үзеңгiге жармасып, қатар жүрмекшi едi, сүйектi жануар бүйiрiмен қағып кеткесiн оның тұяғының астында тапталар қауiп төнiп, жiбере салды. Əрi сыпырылған жүгеннен де айрылып қапты.

	Месқұл ойланып жатпастан тұқым сепкiш машинаға жегiлген қос атқа жүгiрдi. Дүйсекеш шапқылап ие бермей кеткен атын тежеп, қайта жүгендегенше бұл да сол машинаға жегулi екеудiң бiрiн босатып, мiнiп алды. Қолында жаңағы қамшы мен үш қабатталған ұзын божы. Баяғының батырларынша бұлар бiр-бiрiне қарсы шапты. Екеуi көпке дейiн бiрiн-бiрi ала алмады. Месқұл ұзын божыны Дүйсекештiң мойнына бiр iлiп, сүйретiп əкетпек. Дүйсекештi атының жарамдылығы мен қарсыласын ұрып түсiруден гөрi жан-тəнiн салып қорғануы сақтап жүрдi. Егер бұл тiзгiндi иен далаға бұрып, қатты тебiнiп қашып берсе, Месқұл арқасы тесiлген, ыңыршағы айналған жаман жылқымен оның қарасын көре алмай қалар едi. Бiрақ қол-аяғын күрмеп, ажалға итергендей намыс жiберер емес.

	Бұлар қазiр мана Месқұл тұқым сеуiп жатқан айдау жерден көп алыстап кеткен. Аттарының тұяқтары сартылдап, бiр төбеге шығып кетiптi. Сонда ғана олар көршiлес қызылша алқабындағы əйелдердiң көзiне түстi. Жер ылғалы кеппей тұрып, барлық дақылдан бұрын егiлетiн қызылша қазiр көктеп те қалған. Мынау қазiрдiң өзiнде сиретiлуге жарап, ерте қолға алынған бiр тұсы едi.

	Əйелдер алғашқыда ат үстiнде шабысқан мына екеудiң кiм екенiн бiлмей дағдарысқан. Кiм де болса бұлардiкi оңай-оспақ шаруа емес екенiн танып, тұра жүгiрiстi. Қаптаған жаяу ауыздық шайнасқан екi аттыны жан-жақтан анталады. Араларында Тəнтiбала мен Алуа да бар.

	– Ойбай, сендерге не болды, ойбай?

	– Ойбай, ойбай, мына екеуi бiрiн-бiрi өлтiредi!

	– Əй, Месқұл, сенiң қаңғып келгенiң аз ба едi, мына сұмдығың не? Бiреудiң жаңа ержетiп келген баласын өлтiрейiн деп пе едiң?

	Жиналған əйелдер Месқұлдың бетiн қан жауып кеткенiн көрiп, оның өлмей, не өлтiрмей берiлмесiн сезiп, одан сайын шошысты. Жаңа ғана тұйық жатқан дала, тұнық ауа азан-қазан шуға толды.

	Бұл айқас та, айғай-шу да табандатқан бiр жарым сағатқа созылды. Қолдарынан келер қайрат жоқ əйелдердiң өңештерi айрылды. Дүйсекеш пен Месқұл мiнген жылқылардың сiңiрлерi созылып, өлермен халге жеттi. Əсiресе, Месқұлдың астындағы онсыз да тебiнгiсi тесiлген жұмыс аты сүрiнiп-қабына бердi. Дүйсекештiң жанын сақтаған бiр көмек сол едi. Тек Месқұлдың өзi тың сияқты. Қан мен тер араласып жуған бетi аса қайратты көрiнедi. Мана алғаш ұстасқалы берi бұл үн қатқан жоқ. Тек Дүйсекеш қана оны тура қазiр милицияға айдап апаратынын қайта-қайта айтып, даусы ендi қырылдаңқырап шығады.

	Осы кезде ғана алыстан өтетiн жолмен шоқытып кетiп бара жатқан Əбдiраш айдалада тастақ төбеде шаң-шұң еттiскен жұртты көрiп, берi бұрылды. Екi аттыны көзi бiрден шалған. Ендi ол осылай қарай бар пəрменiмен шапты. Келе-ақ Дүйсекеш пен Месқұлдың арасына сына боп көлденең тұра қалды. Месқұлға Əбдiраш та ештеме емес сияқты. Тек астындағы аты ендiгi қимылға жарамай қалған. Дүйсекеш амалсыз тiзгiн тартты.

	– Əй, бұларың не? Мынау қайдан шыққан соғыс? Əкем-ау, сендер кiмсiңдер осы, мынау ел аман, жұрт тынышта қан майданға түсiп жүрген?

	Сол кезде əйелдер жақындасып кеп, жармасты.

	– Ойбай, Əбдiраш, мыналар бiрiн-бiрi өлтiредi. Бұларды бүйткiзiп қоюға болмайды.

	– Əбдiрашжан, мыналардың түрi сұмдық. Шошыдық, шошыдық.

	Осы соғыстан кейiнгi жылдарда əншейiнде бiрдi-екiлi еркек төбелесе қалса, əйелдер «апырай, қан көрiп келген адамдар ғой» деп, олардың тап сол қылықтарының өзiнен қасиет көргендей, мүсiркесетiн. Ал мына екеуiнiкiне таза жиiркенiшпен қарады.

	Дүйсекеш Əбдiрашқа ентiгiп сөйледi:

	– Ана алқапқа барып, қараңызшы. Ауданнан бiз жалынып-жалбарынып алған асыл тұқым əр жерде үйме-үйме боп төгiлiп жатыр. Ол кiмнiң iсi?

	Қас-қабағынан төмен қарап тартылған екi-үш қып-қызыл жолақ оның түсiн өзгертiп жiберiптi. Адамның iшкi жарасын терең бойлап, байқамау үлкен қателiк екенiн Əбдiраш алғаш сезгендей. Мынау туған бөлесiнен соны аңғарды. Ендi көңлiн бөлген Месқұлдың тамағына кептелiп қалғандай шыққан қоңыр даусы. Ол быртық саусақтарын көкке көтере жайып:

	– Сенiң кеңiрдегiң мына қолмен үзiледi, қарғам! – дедi.

	Тез шешiмге жоқ Əбдiраш тағы қыспақта қалды. Сонда да миын қазбалап қас пен көздiң арасында тапқан ақылы:

	– Жоқ, сендердiң осы жын ойнақтарың жетедi. Мен сенiң екеуiңдi де қаматамын! Бiр күн мың күнге баланған мынау ағыл-тегiл жұмыс уақытында сендер күш сынасып жүрген екенсiңдер. Əй, Алуа, Тəнтiбала, сен екеуiң ана Месқұлдағы ат пен машинаға ие болып жүргiзе тұрыңдар! Мен мына екеуiнiң мəселесiн шешейiн. Шешкенде мықтап шешемiн, – деу болды. Мұны айтқанда Əбдiраш Месқұл жаққа көп қарай алмады... Оның қызыл-ала қаннан көзi де көрiнбей кеткен екен. Жүрегi шошыды. Дүйсекешке де қатты ызаланып, оған:

	– Сен, қазiр маған iлесесiң! – дедi. Əбдiраш бұл жерде бригадирлiгiнен гөрi жасы үлкендiгi мен туысқандығына басып тұр. Сол жерде Месқұл астындағы қара терден көзiн аша алмай, өлер сағатын мөлшерлеген бейшара атты Дүйсекешке жаяу жетекке ал деп бұйырды да, оның мiнген биiк торысын тұқым сепкiш машинаға қосарлап жегуге Тəнтiбала мен Алуаға бердi. Екi əйел ол машинаның тiлiн бiлмейтiнiн айтып, зарлай бастап едi, Əбдiраш:

	– Сəлден соң келiп өзiм үйретiп кетем, əзiр ие бола тұрыңдар.

	Мына мал да тынықсын, – дедi.

	Дүйсекеш те, Месқұл да жуасып қалған. Аттарын бiр ауыз сөзге келместен бердi. Дүйсекеш Месқұлдағы жылқыны жаяу жетекке алмаққа тiзгiнiнен ұстағанда оның түрiне қарап басында бiр түйсiк оянғандай едi. Қалай да Əбдiрашқа солай көрiндi. Ол Месқұлға да:

	– Бар үйiңе барып жат, ешқайда кетушi болма! – деп бұйырды.

	Ондағы ойы бет-аузын жөнге келтiрсiн дегенi едi.

	Əйелдердi жұмыс орындарына, Месқұлды үйiне, Дүйсекештi өзiмен бiрге əкетiп бара жатып, Əбдiраштың жүрегi шым-шымдап ауыра бастады. Айдалада соққан құйынды тоқтатқанмен, тағы да бiр-бiрiмен араласа кетiп, ұлан-асыр болатын ыстық-суық ауаның ымырасыздығы сол күйiнде қалғанын сезген адамша ердiң басына маңдайын соғып алардай мөлидi.

	Кеңсеге келгесiн Дүйсекешке бiраз ұрысты. Ол қабағын тұнжыратып, мойнын салбыратып, үлкен ағаға лəм деместен тыңдады. Əбдiраш ендi келмегенде Месқұл күш алып кетер ме едi деген де қаупi мұның бiраз iшi-баурын езгiлеген. Астындағы атына сенiп ана қаумалаған əйелдердiң көзiнше қашып беру Дүйсекештiң өлсе мойындайтын iсi емес.

	Ендi мiне бөгде жағдай. Бөле ағасы не амал қылады? Дүйсекеш бəрiне көнбек. Қайыңдыда қарағай əзiрлейтiн төрт-бес адамдар бар-тын, ертеңiне Əбдiраш бастыққа айтып, Месқұлды соған жiберткiздi. Месқұл еш дау-дамайсыз-ақ кетiп едi, бiр жұма өтпей жатып Əбдiраш оны ауылдан көрдi. Көргенде тiптi қызық көрдi.

	Əбдiраш кеш қараңғылығы түсе, өз үйiнiң ауласына жаяулатып жете бергенi сол едi, Месқұл көшеден атпен төмен қарай соқтырып өтiп бара жатты. Мұның астындағы қандай ат, кiмнiң аты оны ажырата алған жоқ. Месқұл Əбдiрашты көрдi де, тiзгiн тартып, берi қарай айғайлай сөйледi:

	– Əй, Əбдiраш, мен өлемiн. Менiң күнiм санаулы екен. Өлмесем болмас. Жұртқа ас болған алты малта жұқ болмайды екен. Тек айтарым менiң мойнымда сенiң қарызың кетiп барады. Баяғы сен соғыстан келген күнi түнде сенiң қоңыр құнажыныңды əкеткен мен болатынмын. Соны кешiршi, ақыретте дауламашы. Терiсi өзiңе бұйырыпты ғой. Етi де өзiме бұйырды деп сана, ағайын!

	Осыны айтты да тебiнiп қалып, жөнеле бердi. Оның сөзiн үйден шыға келген Бəтжан да естiдi.

	– Мына қара көрiнгiрге не болды? Расымен өлетiнi көзiне көрiнiп жүр ме? – дедi.

	Шынында осыдан екi күн өткесiн Қайыңдыдан Месқұл өлдi деген хабар келдi. Ол сонда қарағай əзiрлеушiлерден бөлiнiп кетiп, бiреудiң тоқтысын жалғыз өзi ұрлап сойып жеп, етке қақалса керек. Оның мəн-жайын ауылға киiм ауыстыруға келген бiр колхозшы айтты.

	Иə, ол құлқынның құлы едi. Кiм неге сенсе, соның құрбандығына ұшырайды деп түйдi Əбдiраш.

	Жоқ, жоқ, сенiм ұлы қасиет!

	Осы күндерде күйеуi кеткелi қанша ұстамдылық жасады дегенмен Қалима Əбдiрашқа қыр көрсеткен болып, қызылша сиретуге шықпай қойды. Текелiге бiр жеңiлдеу жұмысқа тұрып, соған барып жүрдi. Ол Əбдiрашқа анада Əбiлмен бөлiнiскенде танасын соған берген билiгi үшiн наразы екенiн, кетер адамға ештеме татырмауым керек едi деп, көршi-қолаңға айтып жүрдi.

	Оны Əбдiраш естiсе де үндемеген. Тек колхоз жұмысынан қол үзуi бүгiнгi жағдайда үлкен қылық. Егер мұны колхоздың жаңа басшылары естiсе, пəленiң көкесi сонда болады. Осыны ескертiп, Əбдiраш бiр күнi кеште келiп, оған ақырын сөйлеген:

	– Қалима, сен мынауыңды қой. Ана қызылшаға шық. Əйтпесе, ана басшылар мынау егiп отырған бақшаңды алып қояды, – деген.

	Қалима жүзi күреңiтiп, оң жақ бетiн алақанына басып, көп ештеме айтпады. Əбдiраш оны келiскен сыңайы деп кетiп қалған.

	Ертеңiне Қалима ойда жоқта бұлан-талан болыпты. Əбдiрашқа айтпағын шешесiне айтып, таң ата күрегiн қолына алып, осыдан бiр жұма бұрын ғана егiп қойған кəртөшкесiн қайтып қазып ала бастайды.

	– Бақшаңды тартып аламын деп қорқытады ғой, ол, ə, сенiң бауырың Əбдiраш. Бақшасын өзiне беремiн. Құдайға қарыздар болсам да тап соған қарыздар болар жайым жоқ. Мiне, бақшасы, өзiне алсын!

	Бiр жұма бойы ылғал топырақта жатып, көк талшықтары көрiнiп қалған кəртөшке тұқымы Қалиманың шелегiне саудырап қайтып түсiп жатты.

	– Ой, қыз-ау, оның не, оның не, егiп қойған тұқымды қайта қазған жаман болады деп атамыз жарықтық айтушы едi, – деп, оның соңынан зарлаған Өркенайдың сөзiн құлаққа да iлген жоқ. Қалима қылығына көршi-қолаң да шошыса қарап, үш-төрт əйел жиылып қалды.

	– Қой, Қалима, қой. Егер бақшаңды бiреуге берiп жатса, оның да егетiнi осы ғой. Аспаннан бiрдеме алып келедi ғой деп пе ең. Сол берген кiсiден еккен тұқымыңды өндiрiп аларсың, – десе де болмады.

	Топырақ арасынан көгерiп өсiп қалған бiр кəртөшкенi көтерiп алды да, шешесiне қарай, жұртқа естiрте:

	– Əй, апа! Сенiң бауырың Əбдiраш тап осы көктей жұлынсын! – дедi.

	Өркенай бұл күндерi сөз мəнiн жақсы түсiнетiн сау қалпында едi. Оның өз қызынан кейiнгi қасиет тұтары осы Əбдiраш, оның балалары. Темiрдiң де үзiлетiн шағы болады. Оның сiрi қалпының жеткен жерi осы екен. Қызының аузынан шыққан мына қарғыс бəрiн бiржола қақ айырды. Өркенай үйiне қарай шұғыл бұрылды да, аяғын шайқақтай басты. Табалдырықтан үлкен асудай əрең асып, төрiне жете бере жан тапсырды.

	Тiрлiгiнде жұртқа қаншама қадiрсiз болғанмен Өркенай өлiмiне жұрт көп жиналды. Қалиманың шешенi жоқтаған жылауы өте қатты шықты. Ол өткендегi əкелерiн, арманда кеткен ағаларын айтып, шешесiн солардың бəйтерегiне бағалады, ендi сен де кеттiң бе деп зарлағанда Қалиманың Өркенайға деген қаттылығына қанық жұрт бұл дауысқа шынымен-ақ сендi.

	Бүгiнде шашына мезгiлсiз ақ түскен Алуа да Қалима қатар құрбысы болғасын ба онымен тiзе түйiстiрiп, қосылып, əрбiр жаңа адамдар легi келген сайын бiр кездегi кербез даусымен ол айтқан жоқтауға көрiк берiп отырды.

	Қалиманiкi, ағайын-туғандiкi бiр басқа, бұл кiсiнiң өлiмiне ең қатты қайғырған Өмiртай мен Ұлан. Көз ашып ес бiлгелi осы апаның қаншама қамқорлығын көрдi, оны ешқашан бұлар ұмыта алмайды. Ұлан Өркенайдың шұғыл өлу себебiн үлкендерден естiп бiлген. Бiрақ ол үшiн ағыл-тегiл жылау үстiндегi Қалиманы жазғыра алмады.

	Қалиманың басындағы, өмiрiндегi шын қасiрет бiр баланың зары екенiн Ұлан жақсы бiлетiн. Мынау даусы да мəңгiлiкке хош деген шешеге емес, тап бұған дегенде тас бауыр болып тарылған тағдыр тапшылығынан, тайқы жаралған маңдайынан туып жатқанын анық сездi. Сақатты əкеткен Рəш оқиғасының, Қалимамен бөлiнiскен Əбiл қылығының əсерiнен арылып болмаған Ұлан əрi бiр жайдан Калугинмен басқа балаларға оқшау көрiнген достығынан да ма, əйтеуiр осы жасында-ақ адамның адам жөнiндегi мұқтажы ешқашан таусылмайтынын түйсiндi. Адамды адам өмiр бойы керексiнедi. Тiптi төңiрегiнде қара-құра халық жүрсе де, əркiмнiң өз шеңберiнен аттап шығып, қасындағының көкiрек жылуына жетуге үнемi мүмкiндiгi бола бермейдi. Адамның адам жөнiндегi мұқтаждығы да содан туындайды. Тiптi кейде бiр-бiрiне жасалатын қастандық та сол мұқтаждықтан шығады.

	Иə, адам адамға шын ғашық, бiрiн-бiрi аңсап зар илейдi.

	Егер бұл ойдың түп төркiнi, қазығы, мысалы қайда деп əлем көзi Ұланға қадалса, ол мынау шыбын жаны шырылдауын тоқтатып, шымылдық тасасында кеудесi бiр уыс боп тынышталған Өркенай апасын нұсқар едi.

	Өркенайдың жаназасын шығаруға Сенбек молда келген жоқ. Көзiнен айрылғалы табалдырықтан аттап баспай, өзiне таныс тəуiптерiне де қаралмай жатып алатын бiр мiнез тапқанын кемпiрi Қалиқа көршi-қолаңға талай айтқан. Iштен күбiрлеп, күндiз-түнi дұға оқиды екен. Сiрə, етi харам төрт аяқтыдан жұққан дерттi өзi өмiр бойы сенген, құлша қызмет еткен құран хатымның сөздерi арқылы айдап шықпақ ниетi барын аңғартқан. Жаназаға Теректi жақтан басқа бiреу шақыртылды.

	Əбдiраш Өркенай өлiмi үстiнде ересек екi ұлы Өмiртай мен Ұланның түсi өзгерiп кеткенiн байқады. Жас балаларға мұндай жерге келуге болмайды деп, тыйым салған сөздерге қарамастан ол екеуi қара-құра адамдардың арасынан кетпедi. Тiптi Мəрəйiм, Тəнтiбала балалары да оннан-мұннан ойқастап, көрiнiп кетiп жүрдi. Ұстамды Өмiртай, тағы басқа балалардан гөрi лүп еткен самалға дейiн қақас жiбермей өңi сыр берiп тұратын Ұлан халi əсiресе бөлек шалынды.

	Тағы да Əбдiраштың көз алдынан талай тығырыққа қамап, тұңғиыққа жетелеген таныс елестерi шұбырды. Осы көктемдегi бiраз адам қазасы сол елестерге жалғасып, бiр кезде көңiлде түйген ойлардың қайта буы бұрқырай бастады. Əр адам неге сенсе, ол соның құрбандығына ұшырайды деген түйсiгiн ендi мықтап шегеледi.

	Ол түйсiкке тиянақ iздеудiң қажетi жоқ. Алуан түрлi адам жүздерi өздерi анталап кеп, тап осыны айна-қатесiз айтып тұрғандай. Алтынай апасы мен Месқұл. Бiр-бiрiне қаншама кереғар жандар. Түнеукүнi Дүйсекештiң сабыр суын баспаққа үйiне барғанда Алтынай апасы өлмелi халiмен Месқұлдың атын естiп, қалай зарлап едi? Артында қалып бара жатқан ақшаны өз балаларына да қимай отқа тастауы ауру əлсiреткен ақылдан ғана емес, сол ақылдың төркiнi – дүниеқоңыздықтың, iштарлықтың соңғы серiпкен тұяғы емес деп кiм айта алар? Етке қақалып өлген Месқұл жырындылығы да сол ауру, əлсiз апасының өмiр бойғы əрекетiмен туыстық тауып тұрғандай.

	Бүгiнде жұрт көзiне кəрiлiк жайын ойлаған, тыныш момақан қалпында ғана көрiнетiн Мəрəйiм мен тiрi отырып, жарық дүниенi көруден қалған Сенбек молданың да өз сенiмдерi күштi едi.

	Жоқ, жоқ, сенiм ұлы қасиет! Бiрақ əңгiме неге сенуде ғой?

	Өркенай Қора өзенi кемерлей ағып, емiп жатқан сонау ұзын төбе Сардоңғалдың басындағы бейiтте топырағы əлi кеппеген сiңлiсi Алтынай қасына қойылды.

	Əбдiраш өз шешесi Мəрпу, əкесi, ағасы жатқан молаларды да көзбен шолды. Олар неге сендi екен? Ойы солай қарай бiр сəт ауа толқыса да, оған басын шатып жатпады. Өркенайды жерлеудiң ырым-жырымы бəрi аяқталғасын ауылға қарай жылжыған жұрттың соңын ала iлбiген Əбдiраштың өз балаларына көзi түстi. Олар неге сенер екен?

	Күн ашық, көктем айы болса да, жаздағыдай ыстық бiлiнедi. Төбе басынан ата-бабаның жайлауы – неше бүктелiп жатқан қым-қиғаш ұзынтұра таулар көк шалғын əсем боп көрiнедi. Аппақ тастары сəуле ойнағандай жарқырайды.

	Бүгiнгi күн кешегiнiң жалғасы. Бұл шындықтан да Əбдiраш көз жазбақ емес. Əр адам мынау жылусыз оттай лаулаған өмiрде не көрiп өстi, мынау табиғат оның көкiрегiне қандай таңба басты, сенiм де солай қалыптасатыны анық. Сенiм жоғалту тек қара жердiң қойнына кiру деген сөз емес. Адамның тiрi жүрiп те өз сенiмiнен айырылған күнi өлiкке айналатыны болады. Көкiректегi сенiмiң бу боп ұшса, ол да өмiрдiң аяқталғаны.

	Оның өз балаларына тiлегенi, айтпағы сендер шын мəнiндегi үлкен мұратқа бастар сенiмнiң жалына жабысыңдаршы. Ол сенiм құлқын мен бiлек күшiне, адамның өзiмен бiрге сөнетiн аз күндiк арзан ұшпаққа арналмай, аспан мен жер арасындағы кеңiстiктiң құдiретiндей адамның өлiмiнен соң да жасай беретiн тiрлiк тiрегiне сенiңдершi. Мынау Өркенай апаларың тағдырдың қаншама аяқ асты етуiне қарамастан дүниенiң ұлы қуаты, тiрлiк тiрегi бар деп сендi. Ол адамға сендi. Қараңдаршы осы халi оның өлiмiне де көрiк берiп, рухын бiр көтерiп тастады емес пе? Тек iштен шыққан жалғызы Қалима оның осы сенiмiне тұла бойымен кереғар келгенде жаны шорт үзiлдi. Мейлi оның тəнiнде өткендегi тағдыр тақсiретi салған дерт болсын-ақ, бəрiбiр сол қалпымен-ақ ол өз сенiмiн өмiрдiң көп кəкiр-шүкiрiнен ажырата алды. Өз өлiмiмен Қалима қарғысына жауап бердi.

	Өткен, өткен күндерде, ықылым замандарда да мұндай мысалдар көп болған. Тек ол замандардың тiрегi бiр басқа да, бүгiнгi күннiң ажары мүлдем басқа ғой. Бүгiнгi ұрпақтың шығар биiгi мен шолар өрiсi əлдеқайда кең.

	Əлденеден Дүйсекеш көз алдына келiп, оның осы көктемдегi оспадарсыз, ұстамсыз қылықтарын еске алды. Өз балаларына тiлеген мұратқа ол сай еместей. Жоқ, жоқ, бүгiнгi күн кешегiнiң жалғасы. Дүйсекеш Месқұлдың темiр жұдырығы мен Сапар, Жаманқұлдардың ызғары астында өстi. Оның кейде абырой əпермес арзан iс-əрекетке бой алдыратыны содан қалған таңба емес пе? Өмiртай мен Ұлан бiр адым болса да одан кейiнгi толқын. Мынау əсем табиғат кешегi қат-қабат, сұрапыл өмiрдiң жалғасы бұларға тұп-тұнық таза ауасын ғана ұсынып тұр.

	Демек олардағы сенiм нобайы мүлдем басқа, жоқшылықтан, апат күндерден көзi қарауытқан аш-арықтың санасына кiрмес, таза ауа өрiлген аспан мен жердiң ұлы рухына ғана барабар, əлдеқайда өрiстi де шырғасы берiк болуға тиiс қой. Мүмкiн баласын ұрлап əкеткен Рəш те соны түйсiнiп, өзi кешкен жарлы өмiрдiң сүйкiмдi жалғасын көзiнiң қарашығындай əлпештеген өз нəсiлi арқылы ертең күнi еңкейген шақта көз қиығымен болса да қызықтамақ шығар.

	Əбдiраш адамдағы сенiм, оның əр замандағы құқайы хақында шамасы келгенше балаларына бiр толғап сөйлеп берудi ойлады. Тек жаңа ғана көзi шалған əсем табиғат, ұзақ-ұзақ шұбатылған таулар көркi, жарқыраған ақ тастар, алдарынан шығып, бұлықси аққан Қора өзенi Əбдiраш көкiрегiн тырнаған сөздер мен ойларды мүлдем көрiксiз, қисынсыз, дəрменсiз еткендей. Мынау дүние кейпiне қарасаң, адамның тiл-жағы ол жайдың түп-төркiнiне ешқашан жетiп, түгендеп бере алмастай.



	Соңы.

	1970-79 жж.





	https://t.me/kzkitap





