	Әлдихан Қалдыбаев

	Әңгімелер





КӨК ДӨҢГЕЛЕК




	Серікбек пен Мараттың қызықты ойынының бірі – дөңгелек қуу. Екеуінде де бір-бір дөңгелек, бір-бір имек сым. Дөңгелек болғанда – кəдімгі арба күпшегінің ескі құрсауы. Екеуі соны имек сыммен сылдырата қуып айдап, күнұзақка ойнайды. Ойыннан жалыққан кезде Серікбек дөңгелегін мойнына кигізіп ала қояды. Бұл оған дағды болып кеткен.

	Мұндайда шешесі көріп қалса:

	– Қарағым-ау, андағың не? Көйлегіңді былғайсың ғой. Мойныңа салғанша, оныңды қолыңа ұстап жүрсеңші, – дейтін қабағын шытып.

	Шешесінің тілін қаншама алайын-ақ дегенмен, былай шыға бере дөңгелегін мойнына қайта салып алғанын Серікбек байқамай да қалады.

	Əнеугүні Серікбектің досы – Марат көшеге су жаңа көк дөңгелек дөңгелетіп шықты. Ол сонадайдан-ақ:

	– Ей, менің дөңгелегімді қарашы, көкпеңбек! – деп мақтана айқайлап, Серікбектің жанына ентіге келіп тоқтады. Екі езуі екі құлағына жетеді.

	Серікбек көк дөңгелекке табан астында қатты қызықты. Көк дөңгелектің сыры жалтырап көзінің жауын алды. Тіпті көк дөңгелектің даусы да оның құлағына қоңырауша сыңғырлап, жағымды естілетін сияқтанды.

	– Марат, дөңгелегіңді айырбасташы. Үстіне қызыл құлжамды берейін, – деді Серікбек, қиыла сұрап.

	– Е, неге берем! Құлжаң өзіңе, бермеймін, – деп Марат бұртаң етіп, жауапты шорт қайырды.

	Содан бері: «Шіркін, көк дөңгелекті қолға түсірер ме еді» деген ой Серікбектің жадынан бір шықпай-ақ қойды.

	Бірде осы ойының орайы келе кеткені. Қалай дейсіңдер ғой?

	Шаңқай түсте екеуі ауыл алдындағы өзенге қарай үлкен сазды жарып өтетін жалғызаяқ жолмен жарысып бара жатты. Жолдың екі жағы – тұтасқан шидей-шидей түп-түп бұзаушіңмен. Кенеттен Марат сүрініп кетіп, етпетінен түсті. Қолындағы сым темірі бір жаққа, дөңгелегі бір жаққа ұшып кетті. Бірталай жер озып кеткен Серікбек қайта айналып келді. Бұл кезде Марат шұқшиып көк дөңгелекті іздеп жүрген. Мараттың қолындағы сымның шошайып жүргенін көргеннен-ақ, ол көк дөңгелектің жоғалғанын айтқызбай білді.

	Əуелден көк дөңгелекке ынтық болып жүретін Серікбек:

	– Тапқан – тапқандікі, ешкі – баққандікі, – деп мəз-мейрам болып қуанып кетті.

	Осыны айтып, жоғалған нəрсені тауып алғандардың бермей қоюы бұларда бұрыннан бар əдет еді.

	Қалай іздеудің тəсілін Серікбек жақсы білетін-ді. Байқап тұрып дөңгелетін қалыңға қарай дөңгелетіп кеп жіберді. Ешбір дыбыс естілмеді. Ол өзінің дөңгелегін тауып əкеп, шөптің арасына қайтадан жіберіп қалды. Осылай лақтыра берді, лақтыра берді. Бір кезде көк дөңгелектің құлаққа жағымды қонырау үні сыңғыр етті. Серікбек дауыс шыққан жерге жүгіріп барып, ай-шай жоқ көк дөңгелекті, басын қысыңқырағанына қарамай, мойнына кигізіп ала қойды.

	– Əкел дөңгелегімді!

	– Иə, саған! Өзім таптым, өзім алам. Керек болса, менікін ал.

	Серікбек осы сөзге ғана келді де, үйіне қарай зыта жөнелді. Марат жылаған бойы үйіне қайтты.

	Серікбек өз ауласына кірген соң, көңілі орнына түсіп, дөңгелек өзінікі болғандай бір сезімге келді. Енді алайын десе, дөңгелек шықпай, басына кептелді де қалды. Əрі-бері тартқылап көріп еді. болар емес. Оған дөңгелек өмір бойы мойнында жүретіндей болып көрінді. Қорқып кетіп, бақырып жылап жіберді.

	Баласының даусын ести сала, шешесі далаға атып шықты.

	– Кім тиді, күнім, саған?

	– М-мынау, шы-қпайды.

	– Балам-ай, осы ойынды қой десе бір болмайсың. Басқа ойын құрып қалғандай, – деп шешесі алғаш ұрса бастады. Бірақ дөңгелектің шын шықпасын білгенде, ол да сасайын деді.

	– Ойбай-ау, енді қайттік?! Ең болмаса əкесі де үйде жоқ, жұмыста еді, – деді ол абыржып.

	Демнің арасында бірталай адам жиналып қалды. Жиналғандардың ешқайсысы да дөңгелекті қалай шығаруды білмеді. Дөңгелекті алдынан көтерсе – шүйдесі, артынан көтерсе – қалыңдау шот қабағының терісі жиырылып жібермеді.

	– Баланы ұжымшардың ұстасына – Əбдірахманға апар. Қолының ебі бар, сол кісі кесіп шығармаса болмас, – десті кейбіреулер.

	Бұл сөзді естіп, Серікбек одан сайын шошыды. Өйткені ұжымшардың темір ұстасы Əбдірахман – Мараттың əкесі. Серікбекке басына төніп келе жатқан дəу балға елестеді.

	«Балама əлімжеттік жасағаның қалай?» десе не демек?!

	– Ы-ы-ы... бармаймын...

	– Бармағаның не, ей! Осы енді салбырап қамыт құсап мойныңда жүрмек пе?!

	Шешесі жетектеп ала жөнелді.

	Бұлар келгенде, Əбдірахман үйінен түскі тамағын ішіп келіп, жұмысқа енді-енді кіріскелі жатыр екен. Серікбекті көрісімен, ол мырс етіп жымиып қойды.

	– Жайша жүрсіңдер ме? Түрлерің суық қой.

	Əбдірахман осылай дегенмен, күлкілі жүзінен оның барлық жайды білетіні айқын аңғарылып тұр еді.

	– Сіз кесіп шығармасаңыз, қайдам? – деп Серікбектің шешесі болған жайды тағатсыздана айтып шықты.

	– Соншама үрейленгендерің осы-ақ па? Батыр-ау, сенікі не, көзіңнің жасын көл қылып? Кəне, бермен келші, көрейік, – деп ұста алақанына сабын езе бастады.

	«Қолының ебі бар» деген сол-ау, əлгі кісі Серікбектің маңдайына сабынның көбігін жағын жіберіп, дөңгелекті оп-оңай шығарып алды. Ауырту дегенің не, Серікбек тіптен сезбей де қалды. Серікбектің шешесі жер-көктегі алғысын жаудырып жатыр.

	– Жаңа ғана Марат осы дөңгелекті іздеп, ойбай салып еді, бұзақыны дөңгелектің өзі жетектеп келгенін қарашы, – деп Əбдірахман көк дөңгелекті бұрышта үюлі жатқан темір-терсекке қарай лақтырып жіберді. Көк дөңгелек үйіріне қосылған жылқының еміренгеніндей біртүрлі ыстық үнмен сыңғыр еткендей болды. Серікбектің бетінен оты шықты.

	Сірə, ол енді қайтып Маратқа тиіспейтін болар.





ШАНШАР АТАЙДЫҢ ШЕРТПЕГІ




	Шаншар атай қызық өзі. Бала біткенге бүйідей тиеді. Қашан көрсең, шертпек алып жатқаны балалардың шекесінен. Ауылдағы бала біткен Шаншар атайға басын тосуды кешпес қарыз деп біледі. Кімде-кім шақырғанына бармай, қиқаңдап кашып кетсе, Шаншар қарт ерінбей-жалықпай, оны кешке үйіне əдейілеп іздеп барып, шертпекті əке-шешесінің көзінше алады. Атай енді аямайды, бағана қашқаныңның жазасына деп, аузына неше шертпектің саны түссе, соны алады. Үш іліксе – үшеу, бес деп қалса – бесеу, он бес деді екен – он бес.

	Бір қызығы, ауылда жан адам ол кісінің бетін қағып көрген емес. «Əй дейтін əже, қой дейтін қожа жоқтың» дəл өзі бұл Шаншар атай. Бұған балалар қашанғы шыдасын, əлбетте, ə дегенде ауырсынады, бірақ оған атай міз бақпайды. Балалар не қылса, ол қылсын, бірақ оған бірде-бір ата-ана араша түсіп көрген емес.

	– Өзіңдікі жақсы ма енді? Бағана шақырғанда қарызыңды беріп кетсең болмайтын ба еді? Үлкен кісіні əурелеп, қарашы, – деп қайта баланың өзін кінəлайды.

	Шаншар атайдың бұл сырын білетін балалар тынышы осы деп, анадайдан шақырғаннан-ақ шекелеріп тосып, икемделе бастайды. Ал,сондайда шертпек алып қана жіберсе жөн ғой, одан рақаты бар ма. Шертпек алу деген жай аты, онымен іс бітпейді. Сылтауы толып жатыр атайдың. Алдымен шұқшиып тұрып үсті-басыңды қарап өтеді. Егер киім-кешегіңнен, не аяқ-қолыңнан бір ши шығып қалса, бəленің болғаны дей бер. Онда шертпек үстіне шертпек жамалады.

	– Мына ердің құлағына қараңдар. Кірі бес елі тура! Бес шертпек. Тырнағы аюдай боп кетіпті ғой мына сабаздың, масқара-ай! Төрт шертпек... Шашыңды неге алдырмағансың? Мұның үшін үш шертпек. Пəлі, сияның бəрі мына шіркіннің қолында жүр ғой. Азып-тозуын сонша бəтшағардың! Екі шертпек, – деп тізе береді, тізе береді.

	Құтылып көр енді. Барша балалардың алдында бетің бар, жүзің бар демей масқара етеді өстіп.

	Ал үсті-басы тап-тұйнақтай, аяқ-қолы тап-таза балаларды:

	– Е-е, міне, азамат! Адам болатын баланы қойсаңшы бұ. Жасынан тындырымды болады бұлар, – деп жер-көкке сыйғызбай мақтап ала жөнеледі.

	Шертпек беруден құтылудың бір-ақ жолы бар, ол үшін дойбы ойнап, Шаншар атайды ұтуың керек. Ұтылсаң тағы пəле, əр ұтылғанына үш шертпектен жамалып отырады. Ал ол кісіні əлі күнге бірде-бір бала ұтып көрген емес.

	Шаншар атай – дойбыға жаны құмар, атақты ойыншы адам. Дойбы десе, ішкен асын жерге қояды. Анау-мынау ойыншысымақтарды төрт-бес жүріске келтірмей қағып тастайды. Ал оның соңы біздің шекемізге келіп бір-ақ тіреледі. Сондықтан бала біткен Шаншар атайдың алдынан қия өтпейміз. Сонадайдан сəлем беріп, сызылып тұрамыз. Барлығымыз да ол кісіге тек жақсы жағымызбен көрінуге тырысамыз.

	Атайдың балалардың шекесін тызылдатуға неге сонша құмартып тұратынын бірде-біріміз білмеуші едік. Тіпті үлкендер де білмейтін.

	«Бір еріккен шал» десетін де қоятын. Ал атайдың шертпек алуы мүлде еріккендік емес болатын. Егер Бекенге Шаншар атайдың өзі айтпағанда, ол жайды мүмкін ешкім біле алмас та ма еді, кім білсін...

	Атайдың айтуынша, Бекен – адам болатын балалардың бірі. Өздері көрші тұрады. Сол Бекен биылғы жазғы демалыста лагерьге барған. Содан бір ай дем алып, үйіне бүгін түс ауа келді. «Үйге барысымен, амандықтан соң Шаншар атайға жолығып, сəлем беремін» деп-ақ ойлап келіп еді, бірақ үй іші өзін қатты сағынып қалған екен, көкесі мен апасы əрнені кезек-кезек сұрап, шашау шығарар болмады. Бірнеше рет терезеден көз тастап еді, үнемі қыбырлап далада, есігінің алдында жүретін атай көріне қоймады Бекенге. Содан үй ішінен əрең дегенде босап, сəлем беруге келсе, Шаншар атай қолдан шапқан қоңыр домбырасын шертіп екі қабат көрпенің үстінде жантайып жатыр екен. Шынтағында жастық, жанында дойбы.

	– Ассалаумағалайкүм, ата!

	– Ə, əликүмассалам. Бекен бе, ей, мынау! Қашан кеп қалғансың? Əй, айналайын-ай, атаңды сыйлап сəлем беруге келдің ғой. Бəсе-бəсе, Бекеннен басқа балалардың бəрі көше таптарлар демеп пе едім. Ауырып жатқанымда біреуі есіктен сығаламады-ау, – деп Шаншар атай Бекеннің қолын алып, кеберсіген ернімен маңдайынан сүйді.

	Бекен енді байқады, Шаншар атайдың ат жақты үлкен ақ сұр жүзі сарғыш тартып, азып, əлі күнге жанары сөнбеген қой көздері шүңірейіп қалған екен.

	– Ауырып қалдыңыз ба, ата!

	– Сен кеткен күннің ертеңіне оңбай жығылып едім, шүкір, əйтеуір. Жан қалды бір жолға. Өтіп бара жатқан заман-ай десеңші, соған да, міне, айға жуықтап қалыпты ғой. Е-е, айтпақшы, шекең шертпекті сағынып қалған жоқ па? Бірақ сені қойшы, таза жерде дем алып, асыр салып ойнап қайттың. Бəрінен де көшедегі шаңға аунап жүрген сумұрындарды айтсаңшы. Бетінен қағатын пенде жоқ. Сыпыра бір шертпек алып, тəртіпке келтірер ме еді өздерін... Ал қарап отырмалық, бермен жақында, шертпек тігіп, дойбы ойнап жіберелік. Байқайын сені...

	Бекен лагерьде дойбыны жан-тəнін сала көп ойнап, əбден үйреніп қайтқан. Алғаш кейбіреулерден ұтылып қап жүріп, кейінгі кезде ойыншылдығына жан шақ келмей қойған.

	Дегенмен де, Бекеннің ойынша, Шаншар атайдан асқан ойыншы жоқ. «Қазір жеңіліп қап, шертпек беретін шығармын» деп қорқақтаңқырады. Шаншар атай жастығын биіктетіп, көтеріліңкіреп отырды.

	Бір рет ойнады. Шаншар атай ұтылды.

	– Шалымыма келмеуші ең. Апыр-ай, не ғып жіберді?

	Апай-топайымды шығарды-ау лезде. Қайта тікші.

	Шаншар атай екінші рет тағы ұтылды.

	– Мынау қайтеді, ей? Жан қоятын түрі жоқ қой өзінің.

	Енді бір көрейінші.

	Атай бұл жолы да жеңілді.

	– Пах, шіркін, оқыған баланы қойсаңшы бұл, жөні бөлек қой... Бұларға тең келіп болмайды. Бұлар біліммен ойнайды ғой, ал біздікі қайбір ойын дейсің. Тағы тігіп жібер, Бекенжан.

	– Шертпегімді беріңіз.

	– Əй, жаман неме, шертпекті мен сендерден қайбір қолым қышығаннан алып жүр дейсің. Осылар намыстансын, өнегелі болып өссін, үсті-басы таза жүрсін, өнер үйренсін деп алам да. Міне, сенің басың піскен екен, енді сенен алмаймын, сен де мені кеш. Ал ана шіріктер де мені өстіп жеңіп құтылмайынша, шертпек алғаным алған.

	Шекені ойып кете жаздап тызылдататын шертпектердің сырын Бекен енді түсінді. Бұрын атайдың бұл қылығына кейде ыза болып қалатын, бақса, бəрі бос түсінбеушілік екен ғой. Шаншар атай бұларға титтей де жамандық ойламайды екен, қайта барлығын осылар адам болсын деп істейді екен. Сөйткен абзал атайды қайта-қайта жеңе бергені үшін біртүрлі аяп, іші-бауыры елжіреп кетті. Мейлі, жүз рет ойнайық десе де, мақұл.

	– Ата, қазір сіз жеңетін шығарсыз. Жүріңіз.

	– Сен мені өйтіп алдаусыратпа. Мен жеңгеніме қуанбаймын, жеңілгеніме қуанам. Біз қай бір ойыншы дейсің. Кезек сенікі, өзің бастап жүре бер, – деді Шаншар атай кеудесін кере бір дем алып.

	Атай жастығын жоғарылатып отырды.

	– Ал онда жүрдік, ата.

	Бекен алғашқы жүрісті жасауға құлшына қол созды.





CӨНБЕЙТІН ҚОЗ




	– Бұл жай көкейімнен еш уақыт кетіп көрген емес, көңілдің көмбесінде жатқан сөнбейтін қоз.

	– Соно-о-оу, бала кезде болған еді бұл əңгіме.

	Мен екінші сыныпты бітіргелі жүрген кезде тау елін ойға

	– Шу бойына көшірді. Естуімізше, ұжымшарымыз қант қызылшасын өсіретін болыпты.

	Ауыл-ауыл, абыр-сабыр болып жататын Кербұлақ ел кеткен соң жым-жырт құла түзге айналды.

	Кербұлақтың басындағы Барлыбай ауылынынң жұртында əкем судиірмен ұстайтын біздің үй, қатты қайырым жұмыска жарамайтын Ахметжан атай мен Кұтым апайдың үйлері көшпей қалған.

	Үйі ауылдың жоғарғы шетіндегі Ахметжан атай оқшау отырғысы келмеді білем, біздің үйге іргелес Еркештің бос тұрған тамына кіріп алды.

	Ахметжан атай – сыпа, кірпияз кісі. Кесек келбетінен нұр төгіліп тұрады. Қоңқақ мұрны, оның астындағы қалың бурыл мұрты атайдың əжім онша көп сызаттандыра қоймаған қызғылт жүзіне жарастықты болып көрінетін. Атайдың əр сөзі мен қимылынан бекзаттық білініп тұрады.

	Атай түске дейін көзге көп түспейді, үйінде кемпірінің қасында болады. Сөйтеді де өне бойы бір уақытта, көлеңке қисайғанда есік алдына шығады. Сол сəттен бастап атайдың үйреншікті тірлігі басталады. Ал атайдың ол тірлігі – өзінің жəне біздің үйдің алдындағы бірігіп кеткен айтақырды тазалау.

	Атай Əмина апай ақ қағаздай етіп əдемілеп жуған жейдесі мен дамбалын, айыр қалпағын киіп, аласа орындығына қаздиып отырып алып, жалғыз шыбықпен айтақырдың бетіндегі шөп-шаламды түртіп түре қууға кіріседі. Содан, орындықты ыңғайына қарай жылжытқаны болмаса, осы отырысынан танбай, ымырт жабыларда алаңқайды қылпық қалдырмай тазалап шығады. Күнде осы. Атайдың қолына жалғыз қу шыбықтан басқа ештеңе алмай, тұқшиып отырып-ақ алаңқайды мұнтаздай еткеніне бəріміз танданамыз, бірақ ол кісі ештеңені елең қылмайды. Анда-санда сонау басаттан бері қарай құлап түскен көлеңкенің бергі шеті қай жерге жеткеніне бір қарап қойып, шыбығын қайта шошаңдатуға кіріседі. Шыбық шоршытқан шөп-шаламды аласа қалың шөпті кешіп келе жатқаныңда аяғыңның астынан жан ұшыра шоршып ұшқан шегіртке дерсің. Атай қалың шегірткені үркітіп отырған тəрізді мына əрекетінен бір қызық табатын шығар. Мүмкін... Қанша бас қатырсаң да жауабы табылмайтын əрекет еді мұнысы.

	Бір күні кораның үстіне шығып алып, етбетімнен түсіп, атайдың бар əрекетін қалт жібермей бақтым да жаттым. Əлі көлеңке түсе қоймаған, атайды күн аямай-ақ қақтады. Атай маңдайынан шып-шып шыққан, қалпағының астынан шүмектеп аққан ащы терді жаялықтай орамалымен оқтын-оқтын сүртіп қойып, жұмысын тоқтатпады. Біраздан соң үлкен бір сона ызыңдап кеп, атайдын бетіне, мойнына тиіп-тиіп өтті. Атай бар болғаны мойнын ішіне алып, тыржың ете қалып, жұмысын жалғастыра берді. Көлеңкемен бірге алаңқайға қалың шыбын-шіркей келді, бəрі атайдың басын айналып ұшады, өлермендері көзіне кіріп, мазасын алды. Күннің қызуынан да, сонаның ызыңынан да шыбын-шіркейдің жабылғаны жаман еді, алайда, атай елең қылар емес, таласа талай берсін, не қылар дейсің деген сыңайы анық байқалып тұрды.

	Шыбын-шіркей маған да кіріскен. Бірақ мені қойшы, аяқ-қолым бос, бір секірсем, зып беріп үйге кіремін де кетемін. Ал атай шыбын-шіркей тұрмақ, олардың көкесі жабылса да жұмысын тоқтатар емес.

	Мен қорадан секіріп түстім де, қолыма қабырғаға сүйеулі тұрған жалпақ күректі ала салып, ерсілі-қарсылы сілтеп, шыбын-шіркейді жасқап қуа бастадым.

	– Ой, жолың болғыр, мұның нең? Тоқтат!

	Мен кілт тоқтадым. Менің көмекке келгеніме қуанудың орнына зекігені несі атайдың?!

	Атай менің өңім бұзылып кеткенін көрді, ренжіп қалғанымды сезді.

	– Əй, балам, өйтіп ожырайма. Бұл Кербұлақтан ел кеткелі жер ғана емес, ұшқан құс, жүгірген аң да жетімсіреп қалды. Сона соратын, шыбын-шіркей шағатын адам да, мал да жоқ. Сонда бұлар мені айналдырмағанда кімді айналдырады? Тиме сорсын, шақсын мені.

	Мен түсінбейтін жай енді тіптен көбейді.

	– Сонда қалай?..

	Əрі қарай аузыма сөз түспеді.

	Жақсы болғанда сөзімді Ахметжан атайдың өзі іліп əкетті:

	– Біліп қой, бұл Кербұлақ жетімсіремеуі керек. Мен күніге күнге борсып, басы-көзімді маса-сонаға сорғызып бостан-босқа отыр дейсің бе мұнда? Мына алаңқайға су сеуіп, сыпырғышты сілтеп-сілтеп сыпырып тастауды білмейді дейсің бе мені? Жо-о-оқ, білемін. Елі кеткен Кербұлақтың мына кішкентай бір қолтығында өмір нышаны ұзағырақ білініп тұрсын деп шөп-шаламды əдейі жалғыз шыбықпен түрткілеймін. Сендер де қарап жүрмеңдер, Кербұлаққа бір пайдаларыңды тигізіңдер.

	– Сонда не істеуіміз керек?

	– Ойнаңдар. Ана кішкентай балаларды тоспаға ертіп барып, асыр салып шомылыңдар, Қарабетке шығып, ылди қарай тас домалатып жарыстырыңдар, түнде жамырап жұлдыз санаңдар, кешке қол жайып Аймен амандасыңдар. Айға не деп сəлем беретінін білесің бе өзің?

	Ай көрдім, Аман көрдім.

	Ескі айда есіркедің,

	Жаңа айда жарылқа, – дейді.

	– Білемін.

	– Жөн. Білгенің жақсы. Ал онда бар, ойна. Бала ойнаған жерде бақ болады. Балалы үй ғана емес, балалы жұрт та базар. Айналайын Кербұлақ сендер барда жетімсіремейді. Ахметжан атай жалғыз шыбығына ұзындығы бір сүйемдей шөпті іліп алып, атып жіберді.

	Мен атайдың сөзі көңілімді əлейім-жəлейім етіп тұрып қалдым. Ойланған болдым, бірақ атайдың сөзінің байыбына жете алмадым.

	Өсе келе түсіндім: Ахметжан атай біздің туған жеріміз –

	Кербұлақты шексіз сүйген екен.

	Атайдың сөзі сол сəтте-ақ көкейіме сөнбейтін қоз болып ұялаған. Содан бері ол атайдың ғана емес, менің де Кербұлаққа шексіз сүйіспеншілігім болып маздайды да жатады.





ЖАҢА ДОС




	– Қабыл, торы атты суарып келе қойшы.

	– Бармаймын.

	– Неге?

	– Жолда бір бала үркітеді.

	– О кім?

	– Есбол ағайдың баласы. Кеше үйінің жанынан өте беріп ем, Құттөбет деген итін қосып, айтақтап қуды. Торы ат алып қашып кете жаздады. Əрең тоқтаттым. Тағы үркітеді, бармаймын.

	– Астыңда жалаңдаған ат тұрып, жаяудан қорқасың ба?

	Бар, суарып кел!

	– Ауыздығын салып бер, əйтпесе.

	– Алулысы жақсы, сылдырлап отырады. Сылдырына құлақ тігіп алданып, ат жан-жағына жалтақтамайды. Ауыздығын салып қойсаң, не болса, содан елеңдеп, үрке береді. Кел бері, аяғыңнан алып жіберейін. Əлдекімнің баласы құсағаны несі-ай жасымсып.

	Қабылдың бетіне жігер оты ду етіп шапшып шыға келді. Əрі қорланып, əрі шамданып, торы аттың жалына жармасты. Қолы біруыс жалға тиер-тиместен, əкесі аяғынан алып, Қабылды тоқым үстіне дік еткізді.

	Торы ат басын шұлғып тастап, тізгін кере, жіті аяңдап келеді. Күмістелген ауыр ауыздықтың сылдырына қамыс құлағын қайшылап қояды. «Шынында да, ауыздығын алып қойған жақсы екен ғой. Сылдырына алданып келеді» деп ойлады Қабыл. Егер əрі өтіп бара жатқанда ол көрінбесе, қайтарда ауыздығын салмай-ақ қояйын. Ал көрінсе, қайтсем де салып аламын!»

	Қабыл көшенің аяғына жақындап қалды. Сол жақтағы ең шеткі шатырлы ақ үй – агроном Есбол ағайдікі. Есбол ағай бұл ауылға қызметке жыл басында ауысып, алдыңғы күні көшіп келді. Көшіп келгені бар болсын, Қабылға жақпады.

	Кеше күндегі əдетімен өзеннен торы атты суарып қайтқан сапарында осы үйден Қабылдың өзі қатарлы мұрны делдиген бір қара бала:

	– Құттөбет, Құттөбет, айт, айтақ! – деп жұлқынып жүгіріп шықты. Əбден əккі болған қу екен, кішкентай сары күшік шəуілдеп, жүгірген бетімен кеп, торы аттың аяғына жармасты. Торы ат жалт бермесі бар үркектеу жылқы еді, құлағын жымқырып ала жөнеле жаздап, тыпыршып қалды. Құттөбеттің айрылатын түрі жоқ, аттың аяғына оралады. Бейтаныс бала далбақтап жүгірген бойы ентелеп келіп, аттың астына кіріп кете жаздады. Сондай да шатақ бала болады екен! Шыбықпен торы атты осып кеп жіберді. Торы ат атып кетті. Қабыл ауып түсіп қала жаздады. Тізгінін тежеп үлгергенше болмады, ала жөнелді. Ал басын тоқтатып көр енді! Қабыл «құрыған екенмін» деп ойлады. Бұл маңда торы атқа жететін жылқы жоқ, өрен жүйрік. Артынан дүбір шықса, қозып кететін желтабан ұрма. Қабыл шабу тұрмақ, желуге қорқатын. «Қай күні ала қашар екен» деп жүрексініп, үнемі сақ жүретін. Міне, енді алып қашты.

	Торы ат көсіліп келеді. Бірақ шабысы сондай жайлы. Шуылдап жел еседі. Қабылдың көзі жасаурап, торы аттың қос құлағынан басқа дүниені көрмей қалды. Жер мен көктің арасында, қос құлақтың соңынан ұшып келеді. Жалдан қос қолдап ұстап, қатып қалды. Артынан тасыр білінбеген соң, торы аттың желігі бірте-бірте басылып барып тоқтады. Қабыл өзіне-өзі келсе, үйінен бірталай жер асып кетіпті. Екі қолы тас боп қарысып қимылдамайды. Қалай жығылмай қалғанына қатты танданды, əрі қуанып кетті.

	Ал бүгін не болар екен? Қабыл соны біле алмай қобалжып келеді. Қабыл агроном үйінің тұсынан өте берді. Жалтақтап бір-екі рет қарады, ешкім көрінбеді. Əжептəуір жер ұзап қалған, арт жағынан:

	– Əй, бала, сені ме, қазір қайтарда болсын! – деген дауыс келіп жетті.

	Жалт қараса, кешегі бала есігінің алдына шығып ап, жұдырығын түйіп, қоқиланып тұр. Жанында Құттөбеті. Бала да, Құттөбет те басынып тұр. Қабыл күйініп кетті: «Осыдан қайтарда болсын, аттың ауыздығын салып алайын. Сонан соң күшігің тұрмақ төбетіңді қос, қорқар ма екем! Тапқан екенсің қорқақты! Жығылмақ түгіл, өліп кетсем де, жолыма тұрсаң, Құттөбетіңмен қоса қарып өтермін!» – деп тістене кіжінді.

	Қабыл Шу өзенінің жағасындағы ұзынша өрлеуіттен шоқыта шықты. Торы ат соған-ақ желігіп, қос құлағын дамылсыз қайшылап, көрінген шөптің басына қарап секемденеді. Жіті аяңдап, лепіріп, жер-су баспай келеді. Қабылдың жүрегі қобалжи бастады. Торы аттың тағы да алып қашуы мүмкін. Қабыл тек тізгінді мият тұтады. Жаңа, суарған соң, ауыздығын салып алған.

	Жұдырығын түйіп қалған баланы Қабыл анадайдан көрді. Көшені қиып өтетін арықтың көпірінің дəл ортасында шəлтиіп тұр. Қолындағы ұзын шыбықпен қара жерді осып-осып қояды. Құттөбеті жанында, екеуінің де күткені Қабыл.

	Қабыл əжептəуір жерден дауыстады.

	– Ей, бала, былай тұр, ат үркеді.

	– Атаңның басы саған! Жақындап көр осыдан. Сужүрек, қорқақ. Қорықсаң, басқа көшемен жүр.

	Қабыл ашуға булығып кетті. Астында жалаңдаған ат тұрып, жаяудан қорықпақ па? Тебініп қалып, торы аттың басын қоя берді. Осыны күтіп келе жатқандай-ақ, торы ат атырыла жөнелді. Көзді ашып-жұмғанша көпірдің үстінен зу етіп өте шықты. Жаңа ғана айбарланып тұрған батырың шошып қалып, қайда қашарын білмей, киім-миімімен арықтағы шалшық суға қойып кетті. Сары күшік – Құттөбет қыңсылап үйіне тығылды.

	– Ауыздығын салып алыпсың ғой, шапқансың-ау, шамасы?

	Қабылдың əкесі Əбу – ұжымшар бригадирі. Қысы-жазы торы аттан басқа жылқының үзеңгісіне аяқ салмайды. Торы аттың үстіне де өзінен басқа шыбын жорғалатпайды. Шаппақ түгіл, желсең, жаны шығып кете жаздайды. Əкесінің бұл сырын өте жақсы білетін Қабыл.

	– Жоқ, шапқам жоқ, – деп ат-тонын ала қашты.

	– Енді неге салып алдың ауыздығын?

	– Ана бала үркітсе, алып қашпасын деп.

	– Үркітті ме? Қайтті?

	– Үркітті. Бірақ атты кісі жаяудан қорқа ма?

	– Онда сен қазір осы бойыңмен сол баланың үйіне барып келе қойшы. Бүгін егінді аралап қайтамыз ба деп ек. Соған Есбол бара ма екен? Біліп қайт.

	Қабыл келсе, Есбол ағайдың ауласы абыр-сабыр екен. Үсті-басы малмандай, суға салған қоразға ұқсап сүмірейіп жаңағы «батыр» жылап тұр. Шешесі:

	– Кімнің баласы ол өзі, тиюсыз өскен? Ат басып кетсе қайтеді, а? Ойпырым-ай, ойпырым-ай, құдай сақтаған екен қайта, – деп күйіп-пісіп, бұрқырап жатыр.

	– Əне, өзі де келді. Міне, мына оңбаған. Осы, осы... – деп екіленді бейтаныс бала.

	– Қой, оның ондайы жоқ еді ғой. Бірдеңеге келдің бе, Қабыл? – деді Есбол ағай.

	– Көкем жіберді сізге. Бүгін егінді аралаймын депсіз.

	Бара ма екен? – деді.

	– Көкесі кім еді мұның? Оған айтып қоймаса, мынауың бір күні атқа қақтырып өлтірер баланы, – деп бейтаныс баланың шешесі Қабылға суық көзін қадады.

	Қабыл қызарып кетті.

	– Апай, балаңыздың өзі кеше де, бүгін де ит қосып айтақтап, атымды үркітеді. Бүгін көпірдің үстіне шығып апты. Өзін ат басып кете жаздады.

	– Бəсе, Əмірқұлдың өзінен де бар шығар. Қой, екеуің жауласуды тастаңдар. Сен жөн-жосықсыз жұрттың атын үркіткенше, қазір киім ауыстырып ки де, Қабылмен бірге барып, ат қорадан маған ат алып кел.

	Əмірқұл киініп шықты. Есбол ағай Əмірқұлды көтеріп, Қабылдың артына мінгестірді. Екеуі алғаш бір-бірінен қашқақтап отырып еді, ат аяңының ырғағы екшеп, тым жақындастырып жіберді. Біраздан кейін Əмірқұл жаңағының бəрін ұмытып, Қабылдың белінен қапсыра құшақтап алды. Қайтарда екеуі екі аттың үстінде үнсіз келе жатты.

	Əмірқұл Қабылға жалтақ-жалтақ қарап қояды. Бірдеңе дегісі келеді, бірақ не демек. Бағана өзін атпен қақтыра жаздап, арыққа жығып кеткен жоқ па? Енді несіне бірінші болып сөз қатпақ... «Өзім емес пе, егер мен оған ит қосып, атын үркітпеген болсам ше...» Осы ойлар сапырылысып, Əмірқұлды жегідей жеп келеді. Ол бір кезде Қабылға тізе түйістіре жақын келді де:

	– Кел, дос боласың ба? – деді.

	– Болсақ, болайық.

	– Жарысайық ендеше.

	– Кел, – деді Қабыл да тізгінін жиып ұстап.

	Екеуі де бір мезетте тебініп қап, аттарының басын қоя берді.





СУ ТАСУШЫ ƏШІРБЕК




	Дəл осыдан бір ай бұрын, біз жетінші класты бітіріп, жаңа тарағанымызда, су тасушы Иман қарт қатты ауырып қалды. Сол күні кешқұрым бригадир Мұсатай Əшірбекті əдейі іздеп келіп, жолығып:

	– Иман ауырып қалыпты. Қайсың ертең Ақтоғандағы тракторшылар бригадасына су апарып келесіңдер? – деді.

	– Мен апарайын, – деп Əшірбек лып ете түсті.

	Мен де солай дер едім ғой, шешемнен бата алмадым. Оныкі не, жалғыз əжесі. Өзі бір Əшірбекті бетінен қақпайтын жақсы адам.

	Содан Иман қарт төсек тартып жатып алды. Əшірбек əлі күнге су тасып жүр.

	Егер Əшірбекті кімде-кімнің көргісі келсе, ертеңгілік менің атаммен бірге оянуы керек. Қолында жүргені бар Əшірбек сарайға, атына кетіп бара жатады.

	Құрысын, ол уақытта мен сендерге оны көрсете алмайды екенмін. Сол үшін ұйқымнан қалып жүрейін бе? Одан да күн арқан бойы көтерілген кезде, біздің есіктің алдына шығып қарасаңдар болғаны, өзенде бөшкесіне шелектеп су құйып жатады. Мұның бəрін былай қойғанда, біздікіне ертеңгі шайға келсеңдер, тіпті қатып кетер еді. Шайды алдымызға ала бергенде, арбасын салдыратып, өзі-ақ жетеді. Суға беттеп бара жатқаны. Керек болса, мен ысқырып кеп қаламын. Əшірбек жалт қарайды. Жымиып оң қолын көтереді. Мен де сөйтемін. Бұл – біздің амандасқанымыз. Күн тотыққан өткір жүзін көресің. Айқасып кеткен қалың қасының астындағы ақылды томпақ қара көзі жалтылдап күлім қағады.

	Бар болғаны осы. Осының өзін жұрт əжептəуір əңгіме етеді. Əңгіме еткені былай, қымс етсең болғаны, алдыңа тосады. Сондағы айтатындары:

	– Əшірбек – баланың пысығы, айналайын. Ертеңмен тұрып, үлкендермен бірге малға барады сарайға.

	– Қабырғасы қайысып, дəу бөшкеге су толтырып жатқанда қыңқ етпейді-ау, бір!

	– Əжесіне қолқанат болды деген осы. Күнде бір баудан болса əкеліп, тəптіштеп, қыстық шөбін жинап жүр.

	Басқаны қайдам, бұл сөздер менің арымды қамшылайды. Естіген сайын, қызарақтап жерге қарап қаламын.

	Əне бір күні шешем де шай ішіп отырып, арба айдап бара жатқан Əшірбекті көріп:

	– Сен манаурап, көзіңді енді аштың. Елдің баласы, міне, күнмен таласа тұрып шаруа істеп жүр, – деді.

	– Оның несі бар екен? Керек болса, мен де айдай аламын, əкелші арбаңды, – деп аяқастынан ашуланып, бұрқ ете қалдым.

	Шешем мені шамданып қалды деп ойласа керек.

	– Оған бұртаңдамай-ақ қой. Жаның тірі болса, əлі-ақ істерсің, – деп басу айтып жатыр.

	Шешеме оңай жуасығанмен, менің ашуым көпке дейін тарқамады. Өйтпегенде ше, Əшірбекпен жеті жылдан бері бірге оқимын. Бір-бірімізден асып бара жатқан ештеңесі жоқ. Оқу үлгеріміміз де бірдей, волейбол, футбол, суға жүзу сияқты ойындарда да одан қалысып көрген емеспін, өзіміз қатарлы бала.

	* * *

	Бүгін ертеңгілік орнымнан тұрғалы Əшірбекті көре алмадым. Суға қарай өтпеді. Көңілге бір алғаннан кейін қиын екен, көшеге көз тігіп алаңдай бердім. Неге кешікті бұл?

	Бір кезде көшеге шықтым. Жақсы болды, көп күттірмеді. Көшенің ернеуінде тұрып, күндегіше күлімдеп қол көтердім. Амандасқаным еді. Əшірбек басқаша ұқты, атын кілт тоқтатты.

	Арбаға қарғып міндім. Əшірбек «шүу» деп божы қақты. Осының өзі өте тез болды. Менің ештеңе ойлауға мұршам келмеді. Кете бардым.

	Екеулеп бөшкені тез-ақ толтырдық. Міне, біздің үйдің тұсына жақындадық. Менің қайтарда Əшірбектен ажырағым келмеді. Үйдегілерге көрінгім келмей бұғына түстім. Екі көзім есікте. Қара құлып тұр екен. Болды. Бұл – шешем жұмысқа кетті деген сөз. Кілттің қайда екені өзіме белгілі. Енді үйге қай уақытта оралсам да өз еркім.

	Күндегі үйреншікті өмірім қалып барады. Дəл осы мезгілде мен терезелерді қараңғылай бастаушы едім. Төсегімнің тұсындағы терезенің бір көзін ғана ашып қоямын да, содан түскен жарыққа тосып, кітап оқи бастаймын. Бірақ сəлден соң-ақ ұйықтап бара жатамын. Содан оянып далаға шықсам, түс болып қалады. Енді өзенге тартамын. Балалармен шуласып, шомыламын. Осыларды қимайтындаймын. Арбаны тоқтатуға да біртүрлі батылым жетпеді. Мең-зең күйде отырмын.

	Көпірден өткен соң Ақтоғанның жолына түсіп, Əшірбек торы аттың божысын қақты. Торы ат желе жөнелді. Содан əлі тынбай желіп келеді. Төңкерілген тегендей тоқ сауыры бүлкек қағады. Қап-қара көмірдей ұзын құйрығы бұлғақтап, жұмыр жоны кезек-кезек бұлт-бұлт ойнайды. Кішігірім жол бұдыры – өр-ылдисымақтар кездесіп еді, өрінде баяулап, ылдиына желіккен торы жоқ, баяғы бүлкек – бір бүлкек.

	Анда-санда бөшкедегі су солқ-солқ етіп, тығынынан іртік-іртік тамшылар атқып шығады. Ұлпа шаңда бүртік-бүртік майда шұңқырлар қалып жатыр. Соңымызда – ұлпа ақшыл шаң баяу, ауыр қалқиды.

	Осыларға біраз қарап отырып, торы ат туралы ойға батамын. Бұрын мұндай жылқы сияқты емес еді. Кейде кешке қарай Əшірбек екеуміз сарайға мінгесіп баратынбыз. Түйенің табанындай жалпақ тұяқтарын тарп-тарп басып, шабан жүретін. Елпілдек мінезін аңғарған емеспін.

	– Əшірбек, мынауың неткен жүрісінен танбайтын жануар?

	– Желісін айтасың ба? Сөйтеді.

	– Қызық екен! Мінгенде мұндай емес сияқты еді ғой.

	– Шынында. Мініске жоқ. Арбаға жеккенде осы.

	– Онда нағыз жылқы екен.

	– Əйтпесе, мұның не трактор-торы? Сен білмейсің мұны.

	– Білетін несі бар? Айтшы.

	– Бүгін өзің көресің.

	Басқа сөзге келмедік. Жолда өз ойыңмен отырған жақсы ғой.

	Ақтоғаннан өте бидайын орып кеткен егіндік жерлер ұшыраса бастады. Сəлден соң, торы үлкен жолдан шығып, ұзын егіндіктің жағасындағы жаңа жолға түсті. Аңызды қақ жарып трактор келеді. Арамыз əжептəуір жер қалғанда ол жүрісін тоқтатты. Тракторшы жерге түсті.

	– Бұл – Байғабыс ағайдың тракторы. Білетін шығарсың, ол кісі – өте жақсы адам, қысылмай, жақсылап сəлем беруді ұнатады.

	– Білемін, – дедім белмесем де.

	Жалпы, мен осы күнге дейін ауыл адамдарына көп сəлем беріп дағдыланған бала емеспін. Осы Əшірбек, Нүсіптермен бірге жүргенде болмаса, жерге қарап алып, үндемей өте шығамын. Бұлармен қосыла қалсаң, ешкімнің алдынан қия өтпей, «Ассалаумағалайкүм!» деп қол алысуың керек. Қазір де солай болды.

	– Ассалаумағалайкүм!

	– Салаумағалайкүм.

	– Уағалейкүмассалам, саламатсыңдар, балалар. Бүгін екеусіңдер ғой. Көңілді құсайсыңдар. Екеуге жұмыс жеңіл болады.

	– Ал сіз шаршағанға ұқсайсыз.

	– Оның рас, Əшірбек. Дүйсеннің əйелі ауырып қап, ауданға əкетіп еді, оралмады. Ұйқы жеңіп, құтым қашып тұр. Көз шырымын алмағалы екі тəулік. Мызғып алайын десем, жұмыс тоқтайды. Тракторды өшіргенін өшіргенмен, не істерімді білмей тұрғаным.

	– Онда сіз демалып алыңыз. Мен айдай тұрайын.

	– Мен де мінейінші тракторға.

	– Қой, астына түсіп кетіп жүресің. Əшірбек, саған тракторды берсе де болар еді, суды қайтпексің?

	– Тілеген апарып келеді. Сіз ұйықтап алыңыз.

	– Кім білсін, бұл жігіттің қайтерін?

	Мен ызаға булығып, не дерімді білмей қалдым. Аяқастынан екі рет жер болу кімге оңай тисін.

	– Тілеген бе? Тілеген арба айдап үйренген мен сияқты.

	Торының өзі-ақ барып қайтады айта берсеңіз.

	Мейілдерің онда.

	– Су құйып берейік. Ыдысыңыз қайда?

	– Кешегі жерден біраз əрірек, загонның басында, бір үймек топанның астында жатыр. Алдымен маторға су құйып ал.

	– Жарайды. Тілеген, сен арбамен загонның басына қарай жүре бер.

	Арбаға самарқау міндім. Трактордың жанында арба деген не? Өзіңдей бала бəріне ие болып жатса, сені баласынып, маңына жолатпаса, қалай көңілді болмақсың. Əшірбек трактордың кабинасына қарғып мініп, лезде ішінен бір құлаштай қайыс алып шықты. Сөйтті де, трактордың өкпе тұсына тырмысып, мықшыңдап жатып, қайыстың ұшынан тартып кеп қалған, трактор дар етіп от алды. Əшірбек тағы тырмысып еді, гүр-гүр етіп, баяу дірілге ауысты. Енді көк түтінді бұрқ-бұрқ атып жіберіп, жылжи жөнелді. Осыларды қызықтап келе жатып байқамай да қалыппын, трактор торы жолға түсіп, бүлкілге басыпты.

	Əшірбек терезеден басын қылтитып қашан шығарар екен деп алақтап келемін. Көрінбейді. Қарай-қарай мойным талды. Сонан соң: «Сен сөйтсең, мен немене?»-деп мен де қарамай қойдым. Бір уақытта айқай естілді. Қарасам, Əшірбек далбақтап жүгіріп келеді. Қолын бұлғап шақырады. Сөйтсем, аңыздың тұсынан өтіп кетіппін. Аттың басын кері бұрдым.

	– Сен немене, загонның біткенін көрмейсің бе?

	Не дерімді білмей қалдым. Кінəлімін, əйтпесе шақ етіп жабыса кететін едік.

	– Жүр. Трактордың жанына тарт.

	– Ат үркер.

	– Трактордан үріксе, мұның несі трактор-торы! Əшірбек трактордың маңдайына қарғып шықты.

	– Кəне, əкел суыңды.

	Бір шелек су əпердім. Əшірбек құрқылдатып құйып жатыр.

	– Əне, бір үймек топанды көрдің ғой.

	– Мынаны айтасың ба?

	– Иə. Аяғыңмен түрткілесең, астында фляг бар. Ішінде су болса төк те, жаңартып құй. Сосын жаңағы жолмен жүре берсең, алдыңнан Манар мен Қонысбайдың тракторы шығады. Əріректе будкалары көрініп тұр. Жолға салып қойсаң, торының өзі апарады. Тарт енді.

	– Кеттім,

	– Жақсы барып қайт.

	* * *

	Бəрін айтып жатып кетейін, Манардың, Қонысбайдың, Хатша апайдың – бəрінің ыдыстарын мөлдір суға толтырып бердім. Тек мына бір жай болмаса, жақсы барып қайттым. Соны айтсам ба екен, жоқ, айтпай-ақ қойсам ба екен? Айтайын. Əңгімеге қатысы бар, əйтпесе не қылайын айтып.

	Ең бірінші Манар кездесті. Флягіне су толтырып, анадай жердегі орнына қарай домалата жөнелдім.

	– Тоқта, бала, тоқта. Былғап құрттың. Көтеріп бар,-дегені Манардың.

	Флягті тұрғызып көтерейін десем, зіл қара тас. Құлағына жабысып мықшың-мықшың еттім, түк шықпады.

	– Қайран,Əшірбек! Сен оның бір қолына да татымайды екенсің. Апар. Апар домалатып. Шелекпен су апарып, сыртын жуарсың.

	Бетіне қарап ем, түк белмегенсіп тракторының бірдеңесін шұқылап жатыр. Ешқандай маңыз бермей жай айтқан тəрізді. Менің құлағыма дейін қызарып, өңім бұзылып кетсе керек. Қатарыңнан жасытса, қор тұтса, қайтып шыдарсың. Оның ар жағында қырық литрлік флягті көтере алмадың дегенін айтамын-ау. Флягті теуіп құлаттым.

	– Тілеген, сен не, шамданып қалғаннан саумысың? Əшірбек мұны күнде көтеріп жаттығып алған. Сен болсаң, бірінші рет істес болып отырсың. Ол да алғаш өстіген. Үйреніп кетті. Керек болса, сен де көндігесің.

	Құрысын көндіккені! Көзімнен мөлт-мөлт жас ыршыды. Флягқа жабысқан шаң тырс-тырс тесіліп, шұбарланды. Манарға көрсетпейін деп флягті домалата жөнелдім.

	* * *

	Əшірбек загонның арғы шетінде жүргенде келдім. Байбағыс ағай қыбырсыз ұйықтап жатыр. Бетін күннен қалқалаған кепкасы астынан ауыр дем алғаны естіледі. Кепкасы сəл-пəл кеуіп басылатын тəрізді. Күн оттай қарып, күйіп тұр. Бар дүние самарқау, бар дүние бұғынып, қалғитын тəрізді. Мен де ырдуанға басымды сүйеп едім, маужырап, денем ауыр тартты.

	– Əй, Тілеген!

	Басымды жұлып алдым.

	– Сен немене қалғып кеткеннен саумысың?

	– Жоқ-а.

	– Торының бүйірі солыңқы. Суарып па едің?

	– Жоқ.

	– Өзің ішкен шығарсың.

	– Əрине, осы ыстықта су ішпей қалай шыдарсың?

	– Бұл қалай шыдады? Ауыздығын ал да, суар.

	Су аз қалған екен, толып ілінбеді. Мейлі осындайдан ілінсе жарар деп торының ауыздығын алмаққа басына жармаса бердім. Торы құлағын жымырып, нақ жауырынымнан қаршып кеп қалды.

	– Ойбай!-деп бақырып, отыра кеттім. Əшірбек жүгіріп келіп көйлегімді көтеріп көрді.

	– Сонша бақырғанға ойылып қалған екен десем, түк те жоқ қой. Саған ашуланып қорқытқаны ғой əшейін. Əйтпесе, мұның несі тракторторы?! Бақырғаның сонша.

	– Бүйткен трактор-торысы құрысын! Иттің малы ғой бір. Кеудемді небір ызалы сөздер кернеп барады. Төгіп-төгіп жіберетін едім, Байбағыс ағай оянып қалыпты.

	– Балалар, не боп қалды?

	Үнім өше берді. Қарғыс сөздерімді қайта жұттым.

	– Ештеңе емес.

	Байбағыс ағай сағатына қарады.

	– Төрт сағаттай ұйықтағаным ба? Айналайын Əшірбек, рақмет! Шіркін, орныңа су тартатын біреу болса, көмекші етіп алар едім. Қарашы, сергіп қалыппын.

	– Рақметіңізді Тілегенге айтыңыз. Бұл болмаса, суды кім апаратын еді?

	– Айтпақшы, солай екен-ау. Екеуіңе де рақмет. Жаңағы жайсыз көңілім жадырап қалды.

	– Ағай, біз енді ауылға қайтайық.

	– Бара қойыңдар. Тілеген суыңнан қалды ма? Салқындап алайын.

	Əшірбек атты суарып болды. Мен арбаның үстіне шығып алып, бөшке түбінде қалған судың ілінгенін Байбағыс ағайдың бұлтық-бұлтық кеудесіне жоғарыдан шүмектетіп құйып жатырмын.

	– Əшірбек айтпақшы, ұмытып жүр екенмін. Арбаңда айыр, шалғы да бар екен. Бір бау, екі бау дегенше, Мойнақ жырасын сəл өрлесең, бір қора қойдың орнындай жерде жабайы жоңышқа, солқылдаған бидайық тұнып тұр. Оқшау əрі аз болған соң шөпшілер тастап кетіпті. Ауылға ерте барғанда не бітіресіңдер? Соны шауып алыңдар.

	– Арба бара ма екен өзіне?

	– Барады.

	– Кеттік онда.

	– Барыңдар.

	* * *

	Торы ат бұрынғы бүлкілмен келеді. Менің оған көңіл аударғым жоқ. Беттемей қалыппын.

	– Мойнақ сай қай жерде еді?

	– Жақындағанда айтамын. Сен ауылға асықпайсың ба?

	– Жоқ.

	– Ендеше, сол шөпті шабайық.

	Мойнақ сайда Байбағыс ағай айтқандай шөп тұнып тұр екен. Шетіне арбаны тоқтаттық.

	– Тілеген, атты шығарасың ба?

	Аттың маңына енді өлсем жолайын ба. Үн-түнсіз шалғыға жармастым. Əшірбек торыны арбадан шығарып, ауыздығын алды да бос қоя бере салды.

	– Мұның не? Ұстатпай қойса, қайтесің?

	– Онда мұның несі трактор-торы?!

	– Өзінің тістейтіні жаман екен.

	– Бөтенсінетіні бар. Үйренісіп кетесіңдер.

	Бұдан əрі сөзге келген жоқпыз. Əп-сəтте талай жердің шөбін құлатып тастадық.

	Оттап тұрған торы ат басын жерден жұлып алды, елең етіп, сай аузына қарады. Біреу далбалақтап шауып келеді. Қолын көтеріп, кіжініп айқайлайды. Кеп қалды. Бригадир Мұсатай.

	– Өй, иттің балалары! Қара, шабындықты ойып шауып жатқандарын. Кім право берді сендерге қоғам мүлкіне қиянат жасауға? Жек аттарыңды. Жоғалт көздеріңді!

	– Ағай, сайда шабылмай қалған жер екен.

	– Оны кім айтты? Өссін деп тастап кеткенбіз. Жоғалыңдар бұл жерден.

	– Осы алақандай жердің шөбінде не тұр?

	– Давай, сен бала, қиқақты қой. Үйіңнің жанында жиырма бес соттық жерің бар ма? Бар. Мұнан бір тал да шөп алмайсыңдар, алғызбаймын.

	Мұсатай қамшысын көтеріп, тын тебініп Əшірбекке ұмтылды. Менің зəрем ұшты. Жүйке-жүйкем құрып, үнім шықпай қалды. Ұмтылып келе жатқан Мұсатай тым айбарлы көрінді.

	– Жолама! Шалғымен орып түсемін.

	Əшірбек шалғыны көтеріп оқталды. Мен де енді жүрек тоқтатып, қолыма айырды ұстай алдым.

	– Мына иттерді-ай, ей! Жасына жеткен соң кісі өлтіреді екен бұлар. Апыр-ай, сұмдық-ай! Ал, əйтпесе, жер ортасы көк төбеде жаяу қалдырайын.

	Мұсатай жасқана шегіншектеп кеткен атына қамшы басып барып, трактор-торыны қапталынан қамшысымен осып-осып жіберді. Торы бұрылып ала салып, қос аяқтап ышқына тепті. Мұсатайдың мəстек жирені ыңқ етіп қираңдап қалды. Мұсатай қайта ұмтылып еді, торы аузын ашып, қарсы ұмтылды. Мəстек жирен безіп кетті.

	Мұсатай енді анайдан айбарланды.

	– Балалар, айтқан тілді алмадыңдар ғой, айтпады демеңдер, бұл – қоғам мүлкі. Заң бар, зəкүн бар, апар, апар! Ерліктеріңді ертең кеңседе көремін.

	Мұсатай атын борбайға бір салып, қайтадан сай аузына қарай шаба жөнелді. Біз аңтарылып тұрып қалдық. Əшірбекті қайдам, мен шошып қалдым. Тастаған зілі ауыр. Ертең кеңсеге сүйреп жүрсе, нағыз пəле емес пе? Жұртқа əшкере болғанымыз онда.

	Əшірбектің ашулы жүзі жаңа басылып, ойлы қалыпқа еніпті. Жасып тұр ма деп, жаным ашығандай болды.

	– Не тұрыс бұл? Кел, тиейік.

	– Қой, кеттік. Мұсатайға ерегісіп, колхозға қиянат жасаймыз ба? Мен арбаның шанағына екі-үш айыр шөп тастайын, сен атты жек.

	Бұл – менің де ойым. Үнсіз келістім. Торы атқа қорқыңқырап жақындадым. Тырп етпеді. Салбырап жетегіме ерді. Жолға түскен соң, Əшірбек божыны ырдуанға іліп қойған. Біз арба шанағында қатар жатырмыз. Əшірбек те, мен де үнсізбіз. Ырдуаннан асып селтиген-селтиген шөп су-су желкілдейді. Желді күнгі құрақ ызыңына ұқсаған дыбыс шығады. Қапырық кеште осы ызың салқын леп беретін тəрізді. Батар күннің қызыл шапағы жеңіл қошқыл сирек бұлттарды алау түске бояған. Топ-топ шіркей елп-елп ұшып, торының о жақ, бұ жағын ториды. Ауыр тыныштық орнаған. Оны ешқайсымыз бұзғанымыз жоқ. Көп нəрсе ойлап келемін. Əшірбектің əке-шешесіз жетім екендігін ойласам, өкпеме өксік тығылады. Сендерге айтқан жоқ екенмін ғой, Əшірбектің əкесін ерте өлген дейді, шешесі былтыр қайтыс болды. Жалғыз əжесі ғана бар...

	Біз ауыл шетіне кіргенде күн батып қалған еді.

	* * *

	Қарнымды қасқыр талағандай болып, өзегім талып кірдім аулаға. Шешем де жұмыстан шаршап келіп, бір самаурын шайды алдына енді алған екен. «Күнім-ау, қайда жүрсің?» болды алғашқы сөзі.

	– Əшірбекпен бірге.

	– Не дейді? Еріп, Ақтоғанға барғаннан саумысың?

	– Иə, ойнап келдім.

	– Тəйт əрі. Шынымен айтып отыр ма? Көшедегі балалар аз болып па?

	Бұдан əрі менің сөйлегім келмеді.

	– Аштан қатып, көзің көгеріп өлетін болыпсың ғой.

	Бүгіннен кейін бұл пəлеңді қой. Не ішесің?

	Шешем барын аузыма тосып жатыр. Сылқиып тойып алып жантайып едім, біреу түртіп оятады. Көзімді ашсам, тастай қараңғы, көрпемді басыма бүркендім.

	– Тілеген.

	– Əшірбек.

	– Тс-с. Ақырын.

	– Не?

	– Киін. Кейін айтамын.

	Шешем қыбыр етпей ұйықтап жатыр. Ептеп киініп алдым. Былай шықтық.

	– Тілеген, бағана сарайға ат қосып келе жатсам, Мұсатай үйіне бір арба шөп түсіріп жатыр. Əйеліне: «Бұл бір

	– шөптің сұлтаны. Шауып аламын ғой деп жүруші едім. Күлтай кемпірдің Əшірбегі жайпап жатқан жерінен үстінен шықтым. Домбытып қуып жіберейін десем, қаймықпады. Неткен бетпақ екенін қайдам, өзіме шалғы ала жүгіргені. Заңды айтып қорқыттым. Көсегең көгергір Сəлім бос арбамен кезіге кеткені» – деп жатыр. Жүр, оған көрсетейік қорқытқанды.

	– Қайтпекпіз?

	– Арбаға тиеп, түсіріп аламыз.

	– Оянып кетсе, қайтеміз?

	– Көрерміз.

	Денем түршігіп кеткендей болды. Досыңа əлсіздігіңді қалай сездіресің!

	– Жүр.

	– Жүр. Торыны жаңа тоғайдан барып əкеліп, арбаға жегіп қойғанмын. Дайын тұр.

	Мына сөзге сенерімді де, сенбесімді де білмедім. Шу бойындағы тоғайға біз күндіздің өзінде баруға қорқамыз. Топ-тобымызбен жүріп үрейіміз ұшады. Не дерсің бұл Əшірбекке!

	* * *

	Мұсатай шөпті қорасының үстіне үйіпті. Қараңғыда серейіп аумақты көрінеді.

	– Мынау көп шөп қой.

	– Астында ескі шөбі бар. Онысына қиянат жасамаймыз.

	Өзіміздікін ғана аламыз.

	Əшірбек арбаны қораның артына тартты. Сөйтті де, қораның үстіне ытқып шықты. Жұмысқа кірісіп кеттік. Қорқынышты ұмытып кетіппін. Əне-міне дегенше, шөпті тиеп алдық. Əшірбек қорадан түсіп, арбаны бір айналып шықты.

	– Жақсы басыпсың, аумас, – деді.

	Аумай келдік. Түсірдік. Торыны арбадан екі жақтап шығардық. Əшірбек арба шанағында қалған шөпке байлап жатып, торының басынан сипады.

	– Жануар, бүгін еркін оттап, тоймайтын болдың. Ертең қиқаңдап жүрмегін. Өйтпессің, трактор-торым.

	Торы басын шұлғыды. Мақұлдайтын сияқты. Маған мұнысы қатты ұнап кетті. Мен де сипадым ернінен. Еміреніп, қолымды иіскеді.

	Біздің үйдің жанына келдік.

	– Əшірбек, енді ұйықтаймыз ба?

	Əшірбек қолын берді. Тығыршықтай шымыр, жылы екен.

	Менің қолымды аймалап қысқандай болды.

	– Ұйқыңды қандырып, жай оян.

	– Сен де сөйт, Əшірбек.

	* * *

	Төсек суып қалыпты. Көпке дейін ұйқым келмей, елегізіп жаттым. Қортық, шақар Мұсатай түсе берді ойыма. Жалғанда тілі ащы адам, шаң-шұңға құмар. Анада қарауыл шал Жошымен төбелесіп қалған. Үлкен адамға қамшы жұмсап еді. Бүгін заң-зəкүнді айтып, бізді қорқытып, шөбімізді тартып алды. Ертең Əшірбекке бір пəлесін жасап жүрер. Менің Əшірбекпен бірге болуым керек. Екеулеп көрейік, не де болса.

	Осындай ойлармен талықсып жатып, ұйықтап кетіппін. Оянсам, үйдің іші ертеңгі дастарханды жинап жатыр. Күндегідей керілмей, атып тұрдым. Көшеге шығып қарасам, Əшірбектің арбасы өзен жағасында тұр. Көз айырғым келмейді.

	– Сен бала, неғып тұрсың онда? Жүр тамағыңды іш.

	Жүрегіме ас бататын емес. Арбаның сылдыры естілді.

	– Болдым, іштім.

	– Білмеймін қайда асығып отырғаныңды. Ешқайда бармайсың?

	Міне, торының басы көрінді. Əшірбек шалдарша малдас құрып нық отыр. Көзіміз айқасты. Қолымды көтердім.

	Əшірбек те қолын көтерді. Арбасын кілт тоқтатты. Мен орнымнан атып тұрдым. Шешем де бірге тұрды, дауыстап:

	– Əкем, бұл бармайды бүгін. Жүре бер, жолыңнан қалма! – деді.

	Мына сөз бетімнен осып жібергендей болды. Үлкендердің өстетіні бар. Не қыларымды білмей, сілейіп отыра кеттім. Енді шешем əрі қарай бергенде ата жөнелдім.

	– Мынау қайтеді?-деп шешем ұмтылып үлгенргенше, көшеге ытқып шықтым.

	Əшірбек көшенің аяғына барып қалыпты. Ысқырып, қол бұлғадым. Əшірбек көрді. Тоқтамады. Ұшып отырып барып, көпірге шығып та айқайладым. Қайырылмады, ат басын тартпады.

	Артына аппақ жіңішке созылған шаң тастап, арба алыстап барады. Арба үстінде алға қараған күйі қыбыр етпей қаздиып Əшірбек отыр. Артына қарайлап бір қарамады-ау ерің. Ол маған енді жеткізбейді. Ренжіп барасың, ə, Əшірбек?

	Маған өкпелей көрме, түсін! Апам ғой бүлдірген, əйтпесе мен қазір кешегідей сенің жаныңда кетіп бара жатпас па едім. Қорықпа, мен қалай да бір амалын табамын, артыңнан барамын, қасыңда болуым керек, Əшірбек. Күнде сөйтемін.





БІР АРҚА ОТЫН




	Сəске түс. Асқар ұйқылы көзімен есігінің алдына шықты.

	«Жақсы болды ғой, шекесін қыздыратын бала таба алмай тұр едім» дегендей Күн жымыңдап, бар қызуын Асқарға аямай төкті. Асқар манаурап тұрып Күнге қарап еді, жалт етіп көзіне шағылысты. Көзін алақанымен көлегейлеп, төмен қарап кетті.

	– Асқар, бері келші! Бері келші!

	Асқар жалт қарады. Айжан қақпа аузында шыдамсызданып, шыж-быж болып тұр.

	– О не? Не боп қалды?

	– Бері келші, келген соң айтам. Асқар Айжанның жанына келді.

	– Ал не? Неменеге асығасың сонша?

	– Жолдаяқ отынның үстіне жатып апты, тұрмайды. Апам сүтті пісіріп қой деген. Соған отын алайын десем, ырылдайды. Отынға жолатпайды. Мен одан қорқам. Сен қуып жіберші.

	– Мақұл, жүр.

	Айжан – Асқардың көршісі, екеуі түйдей құрдас – сегізде. Екеуінің де шешесі ұжымшардың қызылшасында істейді. Сүт пісіру, түсте апалары келерде шай қайнатып қою – Асқар мен Айжанның үйреншікті жұмысы.

	Апалары:

	– Бір-біріңе бас-көз болыңдар. Ұрыспай ойнаңдар, – деп кетеді жұмысқа. Апалары айтсын-айтпасын, онсыз да екеуі – тату достар. Бір-бірінен көмектерін аяған күні жоқ.

	Асқар Жолдаяққа ыза боп келеді. «Қап, мынаның басынуын қарай гөр, ей. Көрсетейін мен оған. Осы қыздар да қызық, не болса содан үркіп тұрады. Əйтпесе сол жаман иттен де адам қорқа ма?» Асқар көшеден жұдырықтай-жұдырықтай үш тас алды. Басқа жер жетпегендей-ақ, Жолдаяқ бір арқадай жусанның үстінде бүк түсіп жатыр. Үлкен саялы талдың көлеңкесі оны күннен қалқалап, өзінше бір рақат дүние тауыпты. Бірақ отын да керек қой!

	– Кет, ей. Кет, жоғал!

	Жолдаяқ «мына балаға не жоқ» дегендей, міз бақпай жатқан күйі Асқарға алакөзімен ата қарады.

	– Кет! Тұр, бар!

	Жолдаяқ былқ етпеді. Асқар таспен жіберіп ұрды. Тас тимей кетті.

	– Ыр-ыр-р!

	Жолдаяқ басын көтеріп ап, тісін ақситып айбат көрсетті.

	«Енді ұрсаң, қолыңда өлем» деген түрі бар.

	Асқар сəл сескеніп қалды.

	– Ей, мынау қайтеді, ей!

	– Асқар, қой! Енді ұрма, қауып алады.

	– Қапса қапсын. Қайтсем де қуып жіберемін!

	Асқар да қасарысып алған. Дəлдеп тағы ұрды. Тас зу етіп барып, Жолдаяқтың жон арқасына тиіп, жерге домалап түсті. Жолдаяқ арс етіп жүгіріп барып, тасты бір қауып алды да, желке жүні дүрдиіп, ашулы кейіппен Асқарға ұмтылды. Мұндай оқыс қимыл күтпеген Асқар қапелімде үрейленіп, бұрылып қаша жөнелді. Сол-ақ екен, тасқа сүрініп, етбетінен түсті. Асқар орнынан қайта тұрамын дегенде, ит оның балтырынан бір қарпып өтті.

	Айжан Жолдаяқ Асқарға тұра ұмтылғанда-ақ, бетін басып, шыңғырып жіберген. Еш нəрсені көрмей қалды. Көзін ашып алса, Жолдаяқ артына қарап қойып, бір нəрсені тындырып тастағандай алшаң басып, үйді айналып барады екен. Балтырына үңіліп Асқар отыр. Айжан Асқардың жанына жүгіріп келді.

	– Не болды, Асқар! Қауып алды ма?

	– Қапса қапсын. Отынды босатса, болды.





«ƏЛІППЕ»




	Жұмаш пен Əділ дəл есіктің көзінде ұшырасты. Алақ-жұлақ етіп келе жатқан Əділ шалқалап ашылған есікке шекесін соғып ала жаздады. Жұмаш екенін көре сап:

	– Байқасаңшы, – деп шаңқ ете түсті.

	– Байқасаң, байқамайсың ба? Қайдан білейін сенің есік көзінде тұрғаныңды.

	– Мейлі енді. Жүр, шатырдан мұз түсіріп жейік.

	Жұмаштың соңынан іле əжесі келе жатқан. Əділдің сөзін естіп қалды:

	– Бар болғырлар, аулақ ойнаңдар! О неменем, есіктің көзіне топырлағаны.

	Күнім əжей балаларға ашуланғансып жасқап, үйді айналып кетті.

	– Жұмаш, жүр, əйтпесе, бұзау сарайға барамыз. Мұздың əкесі сонда.

	– Құрысын. Тайжан ұрсады.

	– Кім айтты оны? Тайжан мая жақта жүр. Арбаға шөп тиеп жатыр, білдің бе?

	– Қазір-ақ тиемей ме? Кеп қалады.

	– Кім айтты оны? Сауыншылар қазір босатты арбаны.

	Оған арба жаңа тиді. Əлі қайда ол келгенше.

	– Керегі жоқ, бармаймын. «Əліппе» оқимын.

	– Сен жүр деген жаққа мен ұшып тұрам ғой. «Əліппені» мен де оқығам жоқ. Кешке оқимыз. Жүр.

	– Ал жүре қойшы.

	Жұмаш пен Əділ бұзау сарайға келді. Шынында, мұздың əкесі осында екен. Шифер шатырлы бұзау сарайдың күнгей беті бұжыр-бұжыр самсаған сүңгі мұз. Шатырдағы тығыз қар жіпсіп еріп, мөлдір тамшылар мұз бойымен жүгірген қалпы тамып кетіп, жерге жарыса үзіліп түседі.

	– Айттым ғой, мұздың əкесі осында деп. Мен ұрып түсіре берейін, сен жерге жеткізбей қақшып алып жинай бер, – деді Əділ.

	– Мақұл.

	Əділ жерде жатқан мұз сынықтарымен салбырап тұрған сүңгіні ұрып түсірумен болды. Ал Жұмаш қағып алып, қардың үстіне жинап жатыр. Екеуі де ұрттарын бұртитып мұз сора бастады, Бірер сынық сорғанға ауыздары тастай боп, тістерінің түбі сыздап, енді қайтып мұзға беттегілері келмей қалды. Əділ атқылаудан жалығар емес, Жұмаш зерігіп кетті:

	– Мұның бəрін қайтеміз жинап? Тастайық, құрысын.

	– Кел онда, екеуіміз екі жақтап, сүңгінің бəрін түк қоймай қиратып кетейік.

	Енді екі жақтап атқылады. Сатырлап сынған мұзға мəз болып екеуі бар дүниені ұмытқан. Арба сықырлап келіп қапты.

	– Шүу, жануар шүу! – деген Тайжанның жуан даусы тым жақыннан шықты.

	– Əділ, Тайжан кеп қалды.

	– Қорықпай-ақ қой, көрмейді. Арғы жаққа шөп түсіріп жатқанда зытып кетеміз.

	– Көрмесе, көрмесін. Жүр енді кетейік.

	– Тұра тұршы, əне бір дəу сүңгіні ұшырып түсірейін.

	– Анау шеткі ұзынды айтасың ба? Оған құлашың жетпейді, алыс қой. Əуре болма.

	– Қазір мына тасты қырындатып сүйкете жібергенде көресің, ол тұрмақ, сол арадағының бəрін қиратам.

	Əділ тасын бар пəрменімен жіберіп кеп қалды. Су-су қолынан сусып кетіп, тас жер бауырлай ұшқан қалпымен дəл алдындағы терезеге барып тиді. Саңғыр етіп, терезенің бір көзі ойылды да қалды. Тас қирата-мирата ішке сүңгіп кетті.

	Бұл кезде арба сарайдың алдына келіп тоқтаған. Əділде үрей қалмады. Тасамен үйіне дейін безді.

	Жұмаш та үйіне қатты алқынып келді. Əйтеуір бір тəуір жері екеуі көзге түспеді.

	Тайжан балаларды бұзау сарайға көп жолатпаушы еді. Маңайына жолап кеткен бала пəлеге қалатын. «Есікті ашып кетесің. Бұзаулардың бір жеріне зақым келтіресіңдер», – деп қызғыштай қорып, қуып шығады. Міне, енді Тайжанның сол айтқаны болды.

	Жұмаш не істерін білмеді, ештеңеге қолы барар емес.

	«Əліппесін» əрі-бері аударыстырған болды. Оқи алмады.

	– Шұқшиып қағаздан басқаға қарамайсың. Бала деген бір мезгіл үй шаруасына да қарайласуы керек қой. Тұр, су əкел. Кешкі тамақтың қамына кірісетін уақыт болып қалыпты.

	Əжесі пештің жанында жүн түтіп отыр еді. Осыны айтты да, шашылған жүнін жинастыра бастады.

	Жұмаш мойынағашпен суға келе жатыр. Амалсыз бұзау сарайдың алдынан өтеді. Жолы – сол. Арба бос тұр. Іште бұзауларға шөп салып жүрсе керек, Тайжан көрінбейді. Жұмаш арбаға қатарласа берді. Дəл сол мезетте, қолында айыры, Тайжанның шыға келгені:

	– Əй, Жұмаш тоқтай қал. Терезені құртқан сендер ме?

	– Жо-о-оқ.

	– Апыр-ай, ə! Сиырдың мүйізі тиіп кетті ме екен? Демнің арасында көзі үңірейіпті де қапты. Жел улеп, жас бұзаулар бүрсеңдеп тұр. Шөппен тығындағын болдым. Үйлеріңде ескі əйнек немесе фанер тақтай бар ма? Бірдеңе қып мықтап бітемесе, бұзауларға суық тиетін болды түнде, – деп Тайжан шашылған шөпті тырмалай берді.

	Ыңғайы бұлардан көрмеген сияқты. Бірақ Жұмашқа Тайжанның сөзі қатты батты. Анада алғашқы қарда, он шақты бұзау суық тиіп ауырғанда, мал дəрігері бес-алты күн жатып емдеп, əзер жазған. Қазір суық тиіп ауырса, қырық-елуі бір-ақ ауырар. Оған кінəлі Əділ екеуі емес пе? Əділ болса, бүлдіріп алып, үйінен шықпай қойды. Тайжан сұраған ескі əйнек, фанер тақта бар ма еді? Жоқ. Көзіне түскен емес. «Əй, осы «Əліппемнің» қабы тура келмес пе екен? Ол да сынған көз сияқты сопақша еді. Не де болса, соны салып көрейін».

	Жұмаш өзеннен су əкеле жатып, Тайжанның арбамен сиыр сарайды айналып кеткенін көрді. Неге кетті? Жұмаш оны біледі. Бұзаулардың астына төсейтін топан əкеледі.

	Жұмаш суды үйге кіргізе салып, «Əліппесін» қойнына тығып, бұзау сарайға қайта келді. Текпішекке шығып, «Əліппесін» сынған көзге туралай қойып еді, дəл бір өлшеп-пішіп қойғандай қона кетті. Жұмаш ойланып тұрмады, «Əліппесінің» қабын жұлып алып, əйнек көзін əдемілеп бекітті. Жерге түсіп, анадай жерден бұрылып қарап еді, «Əліппе» деген қызыл жазу мен мұндалап бүкіл терезені сəндендіре түскендей екен. Көкірегін қуаныш сезімі биледі.

	Тайжан бұзаулардың астына сабан төсеп жүріп, əлгі сынған көздің жымдай боп бітеліп қалғанын көрді. «Қағаз ба өзі, немене?» деп қайран қалды. Жақын келіп, үңіліп қараса, кітаптың қабы.

	«Е-е, мұны бітеп жүрген Жұмаш екен ғой. Қарай гөр, ей! Бір айналайын бала өзі. Кітабы өзіне керек емес пе екен? Бір ебін жасайтын ек қой» деп ойлады.

	Ертеңіне бірінші сабақ «Əліппе» болатын. Жұмашпен бірге отыратын тазалықшы Майра:

	– «Əліппеңнің» қабы қайда? Неге жыртасың? – деп жатып жабысты.

	Жұмаш не дерін білмей, тұнжырап отыра берді. Не демек?.. Ол Əділ досын əшкере еткісі келмеді. Өз ісін елеусіз санады.

	Нұрғиса ағай балаларды түгендеп болар-болмастан, Майра қолын көтерді.

	– Ағай, Əбиіров «Əліппесінің» қабын жыртып тастапты.

	– Əбиіров, Майра рас айта ма? Неге жыртасың? Жұмашта үн жоқ. Қып-қызыл боп жерге карап тұр.

	– Сені, тəртіпті, жақсы оқушы деп жүрсек. Оның нең, кітабыңды бүлдіргенің?

	Жұмаштың астыңғы ерні салбырап, көзі жасаурай бастады. Белгісіз бір сезім жүйке-жүйкесін босатып бара жатыр. Жұмаш басын жұлып алды. Балалардың бəрі состиып қарап қалған. Тек Əділ ғана партаға жабысып құнысып отыр.

	– Əділ байқамай сарайдың тере-зе-сін сындырып алды.

	Со-ған...

	Жұмаш сөйлей алмай өксіп кетті. Партаға мөлт-мөлт тамшылар жарыса тамды.





КƏКЕННІҢ ОЙЫНЫ




	Кəкеннің атасы мен Дəмбай қарт төменгі сиыр сарайына күнде барып, жұмыс істеп қайтады. Жұмыстары – сүрлем шұқырын қыстан қалған шіріктен арылту. Өзі бір бітпейтін-ақ жұмыс.

	– Бізге бір ермек керек. Қарап жүргенше, осыны тазалап берейік, – деп өздері бригадирден сұрап алған болатын.

	– Енді бітіре алмай əуре. Оның үстіне кеше бригадир келіп, жап-жақсы амандасып тұрып, бір сөзінде:

	– Əлі бітірмегенсіңдер ме? – деп қалды.

	Екі қартқа батқаны осы. Бір аянған күндері жоқ. Қайтпек? Кей шұңқырлар сол бойымен шірік, ескі сүрлем. Екеуі айырларына сүйеніп тұрып, кінəні сауыншыларға артады. Бірінші сөзді Кəкеннің атасы Далдан қарт бастады.

	– Шіркіндер, қыстай не беріп шыққан сиырларына?

	– Апыр-ай, десеңші! Бəрі орнында жатыр. Мұны білмей Спан кінəні бізге артып кетті-ау.

	– Енді қайтсін. Бізге оңай тимегенін білгенімен, сол ерің шұңқырлардың ерте тазарып, саңғырап кепкенін жақсы көреді ғой. Сондықтан айтқаны да.

	– Кəрі қойдың жасындай жасымыз қалғанда, тағы бір сөз естіп жүрмейік, қимылдайық.

	Екі қарт əбден қас қарайғанша қимылдады. Үйлеріне екеуі де тұралап шаршап жеткен.

	* * *

	Кəкен кинодан келсе, атасы терлеп-тепшіп шай ішіп отыр. Таңғалды. Бұл уақытта атасы мен əжесі ұйқыға қам қылып жатушы еді. Тіптен жатып та қалатын.

	– Қайда жүрсің, қарағым? – деді атасы. Жауабын да күтпей, еңкейіп кемпірінің қолына кесесін беріп жатыр.

	– Кинодан келдім.

	Əжесі кесені қолына алған бойы бағжаң ете қалды:

	– Бұл не деген таусылмайтын кинə өзі! Кинə, кинə деп күнде тентірегенше, атаңа көмектессең нетті? Өлімші болып жаңа жетті.

	– Не болды, ата?

	– Ештеңе жоқ. Сен баланың мазасын алмай тыныш отыр. Керек киносын көреді де балалар. Онда нең бар?

	– Өзің емес пе, жаңа бригадир «тез бітіріңдер» деп кетті деген? Текке көше таптағанша барсын, көмектессін саған.

	– Мейлі, онда. Ертең мен де барайын, ата.

	– Қой, балам, буының қатсын. Жаның тірі болса, жұмыс табылар. Сендер істемегенде, осы жұмысты кім істемек? Біздің сиқымыз болса мынау.

	– Жасымсытатын ештемесі жоқ. Отау иесі болатын уақыт жетті ғой, бұрынғы уақыт болса. Барсын!

	– Барамын.

	– Кел тамағыңа.

	Əжесі Көкеннің алдына табақпен ет, кесе толы сорпа əкелді.

	– Сорпа ішпеймін. Шай ішемін. – Кəкен сорпаны кейін жылжытты.

	– Іш. Реңің кірмейтіні осы ғой. Ет – етке, сорпа – бетке. Ішіп ал, күнім. Мен саған ұрыссам, жақсы болсын деп ұрысамын. Ішіп ал осыны...

	* * *

	Кəкен атасы екеуі бір шұңқырға түсіп істеді. Ал атасы күнде Дəмбай екеуі бірлесіп істейтін. Содан екенін, жоқ өздерінің əдеттері екенін, екі қария əлсін-əлсін тысқа шығып, насыбай атып, демалып отыра берді.

	Сондай бір ретте, Кəкен бір айырды көтере бергенде, əлгінің астынан құлаштай қара шұбар жылан шыға келді. Кəкен анадай жерге атқып шықты. Жылан жиырылып алып, қап-қара айыр тілін сумаңдатты. Кəкен ептеп бойын жиды. Жақындап келіп, жыланды айырымен салып өтті.

	Жыланды өлтіргесін, Кəкен сергіп қалған. Енді сол жыланды атасының алдына көміп, қызық көрмек болды.

	Атасы келіп жұмыс істей бастады. Кəкен күлкіге булығып тұр. Үні шығып күлермен болған соң, аяғының астына тесіліп, құдиып алған. Қалай болғанын байқамай қалыпты, атасы балаша секіріп арбаңдап жүр. Мойнында өзі көмген жылан, түсетін емес. Атасы басындағы бөркін жұлып алып, мойнын сабалады. Жылан жерге былқ ете түсті. Сұлық жатыр. Атасы барып қарады.

	– Мына патшағар тірі ме, өлі ме? – деп аударыстырып үңілді.

	Көкен алғаш күліп, кейін өзі де қорқып қап, сұп-сұр боп тұрған. Атасы баласына қарады. Түсіне қойды. «Баламысың деген! Бүйтіп те ойнайды екен?»

	* * *

	Енді кешке дейін шүйіркелесіп сөйлеспеді. Көздері тайқып, қашқақтай берген. Ауылға да үнсіз келе жатты. Далдан қарт дəл қазір өзіне ренжіді... «Менікі не? Өліп қалған жыланға бола түйеше тайраңдап! Балаға күлкі болдым».

	Кəкен де қысылып келеді. «Қап! Мойнына оралады деп ойласамшы. Екі ортада атамды ренжіттім».

	Кəкен атасына бір жылы-жылы сөздер айтпақ болды.

	Бірақ ол аузына түспеді. Тілінің ұшында тұр, шықпайды.

	– Ата! – деді ауыл қарасы көрінгенде. Үні қарлығып шықты. – Бағанағыға ренжіп қалдыңыз-ау!

	– Жоқ, неге ренжиін? Шаршап келем.

	– Ататай, ренжімеңіз, мен ешкімге айтпаймын.

	– Айта бер, қарағым. Қартайғанда бір балалығы дер жұрт. Айта бер.

	– Жоқ, айтпаймын, ататай!

	Жандарынан бір ауыр жүк машинасы өтті. Қалың қою шаңның арасында қалды. Далдан қарт атына қамшы басқан, шаң тұманнан сытылып шыға берді.

	– Дұрыс, балам, дұрыс. Қартты қорқытып алып, аяған сиқыңнан айналайын сенің.

	Атасы Кəкенді бауырына тартты. Кəкен мұрнын атасының қолтығына тыққан, ыстық екен. Көңілі жадырап, еңсесін басқа ауыр жүктен құтылғандай болды.

	– Тентегім, жақсы бол!

	Атасы Кəкенді арқасынан қағып, бауырына қыса түсті.





АБТОБУС АЯЛДАМАСЫ




	Көктемнің шуақты бір күнінде ауылдың аяғындағы тас жолдың екі жақ бетінен, екі телеграф бағанасына көкала жазу іліне қалды. Аялдама жарнамасы екен бұл. Ергеңіне-ақ ауданнан ұжымшар орталығына автобус қатынай бастады. Енді аудан орталығына да, ұжымшарға барушылар да бұрынғыша жаяу-жалпы шұбыруды тоқтатты. Лезде-ақ автобустың сағат сайын бір рет қатынайтынына үйреніп алыстық, аялдамаға жиналамыз. Рақат!

	* * *

	Осы аялдама жарнамасын мен бостан-босқа қираттым.

	Əншейін бір күтпеген оқыс іс болды.

	Кендірбай екеуіміз «Орленоктерімізді» мініп, тас жолға шыққанбыз. Канал көпірінен өте бере, Кендірбай:

	– Өскен, кел, анау аялдамаға дейін жарысайық, – деді.

	– Кеттік.

	Ағыза жөнелдік. Шүу дегенде алға шығып кеттім. Негізінде Кендірбай озатын-ды, қатарласа берді. Енді болмаса озып барады, кілт тормоз бердім. Қарасам, жолдың келесі бетіндегі аялдаманың тұсы екен, қуанып кеттім. Кендірбай біраз жерден барып оралды.

	– Не болды саған?

	– Не болғаның не? Сен қалдың, сол болды.

	– Аялдамаға дейін дегеніміз қайда?

	– Енді не қыл дейсің? Мынау не, аялдама емей?

	– Əй, қу-ай, анау аялдамаға дейін еді ғой.

	– Айтқан екенсің!

	– Жүр, əйтпесе қайта жарысайық.

	– Анау-мынауынды білмеймін, қалдың.

	– Қорқақ! Аялдаманы түсінбегенсіп, сылтауратуын.

	– «Аялдама, аялдама» деп басымды қатырмашы. Керек болса, мұныңның быт-шытын шығарып құртамын.

	«Құртамынды» басында сөз екпінімен ерегісіп айтып едім, тағы мынадай бір ой келе кеткені:

	– Кендірбай, кел осыларды жұлып алайық. Өзді-өз ауламызға іліп қоямыз. Велосипед аялдамасы болады да шығады. Бар ғой, қатып кетеді.

	Кендірбай ат-тонын ала қашты.

	– Өй, құрысын, біреу көріп қояды!

	– Сол да сөз екен? Қазір деп тұрған кім? Кешке.

	– Жоқ, керек емес. Мен кеттім.

	– Бара бер.

	Кендірбай велосипедіне мінді де, артына бір бұрылмай кете барды. Мен тұрып қалдым.

	* * *

	Тас жолға шықсаң көзіне оттай басылып мен мұндалап тұратын көк ала жазуды мен сол күні кешке жоқ етгім. Одан айрылған бағаналар бұрынғыдай оқшаулануын қойды. Елеусіз болып барады. Тек түбінде жұрт аяғымен тапталған тап-тақыр алаңқай ғана жатты.

	Енді ел аялдаманы қойып, үш көшенің қайсысының аяғында шоғыр көп, бəрі сонда жиналады. Əрине, автобус шоғырға тоқтайды. Аялдама – сол. Аялдаманың не керегі бар? Автобус ауыл тұсына тоқтаса болды емес пе? Тоқтайды. Жаяу қалып көргеніміз жоқ. Біз енді бұған да үйреніп үлгердік. Кел де, мініп кете бар. Рақат.

	Кеше Кендірбайдың шешесі аудан орталығына барған екен. «Оқушылар жəрмеңкесі ашылыпты. Керектеріңді барып алыңдар» деп келді. Кендірбай екеуіміз бір-бір тор алып, аудан орталығына жөнеп бердік.

	Тас жолға шықсақ, шоғыр арғы шеткі көшенің аяғында екен. Сонда беттедік. Бұрынғы аялдаманың тұсына келгенде Кендірбай маған:

	– Өскен-ай, сені айтсайшы, аялдаманы құртып. Ауылдың дəл ортасы, бізге де жақын, жақсы еді, – деді.

	Өзім де өкініп жүретінмін, ашық мойындадым.

	– Қап десеңші, бекер болды.

	– Қой дегенде, тіл алып па ең?

	– Дабырлама, ел естиді.

	Біз жиналғандарға жақындап қалдық. Орта көшеден бір кемпір шықты. Таяғына етпетгей сүйеніп келеді. Бəріміз таныдық – Нағима əжей. Əжей тас жолға əзер жетті де, бізге дауыстады.

	– Бері келіңдер, қарақтарым. Аялдама мұнда. Келіндер мұнда.

	– Расында, аялдама сол жер болатын. Оның үстіне əжей мұнда жете алмас. Жүріңдер, сонда барайық, – деді бір мосқал адам.

	Əжей сөзін сыйлап келгенімізге разы болып қалды.

	– Келіңдер, айналайындар, аялдамасы құрғыр осы жер еді, мына бағанада жазуы бар болатын. Балалар құртты да, пəле болды.

	Əжей сөзін айтып болар-болмастан, мосқал адамның көзі бізге түсті. Əсіресе, маған қадалды. Нағима əжей жалпы балаларға өкпе артқаны болмаса, бізді барсың ба, жоқсың ба деген жоқ еді. Мына кісінікі қызық болды. Енді елдің бəрі бізге қарады. Тіптен сөз шығып кете жаздағаны. Онда бір сұмдық болатын еді. Автобус келіп қалып, сол құтқарды.

	* * *

	Қайтарда да Нағима əжей бəріміз бір автобусқа міндік. Автобусымыз ауыл тұсына қатарласа берді. Үлкен көшенің тұсынан өтіп те кетті, заулап барады.

	– Шопыр, шопыр, тоқтат. Ұзап кетті-ау!

	Бұл – Нағима əжей. Автобус екпінін баяулатып барып, біздің көшенің тұсына келіп тоқтады. Сөйтсек, адамдар осында жиналған екен, лап қойды. Кендірбай екеуіміз алдыңғы есіктен ытқып-ытқып шықтық. Нағима əжей болса, күңкілдеп əлі түсе алмай жүр.

	– Ойбай, белім. Ұзап кеткенін. Енді қайтіп жеттім? Автобус гүж етіп орнынан қозғалды. Нағима əжей состиып тұрған бізді көрді.

	– Балалар, бері келіңдер. «Өлмегенге өлі балық жолығады» деген. Мынаны үйге дейін көтеріп барсаңдар, қайтеді?

	Кендірбай оны-мұны толы торын маған берді, өзі əжейдің жүгін көтеріп алды. Нағима əжей аяғын санап басады. Екі тор иығымды түсіріп, қолымды қиып барады. Əжейдің қақпасына əзер жеттім.

	– Ал, əжей, біз қайттық.

	Нағима əжей орта көшенің аяғында, үшінші үйде тұратын. Бізге бұрыс. Сонысын баса айтып, алғысын жаудырып жатыр.

	– Үлкен жігіт болыңдар, шырақтарым, көсегелерің көгерсін! Біраз жолдарыңнан қалдырдым. Аялдамасы құрғырдың əуресі бұл. Автобус бұрынғы орнына тоқтаса ғой, еңбектесем де жетер едім. Қарыс жер мұң ғой бізге. Сендер болмасаңдар, жете алмайтын ем. Үлкен жігіт болыңдар!

	Жүрегім бүлк ете қалды. Нағима əжейдің мына сөздері бізге айтқан рақметінен гөрі, аялдама кесірінен көрген кəріптігін шағып, көмек сұраған мұң-зары сияқтанды. Осы сəтте əжейді кереметтей аяп кеттім. Таяғына етбеттей сүйенген əжей аласарып, жер бауырлап еңбектеп бара жатқандай.

	– Өскен, анада аялдама жарнамасын қайда жіберіп едің?

	– Құрыған сонда-ақ, қайтпексің?

	– Керек.

	– Айтсаңшы. Неменеге керек?

	– Бұрынғы орнына қағып қоямыз. Көрдің бе, Нағима əжейге обал.

	– Білуші ме ең, ауруханада қызы жатыр, соған күнде барады.

	– Жоқ, білмеймін. Онда тіптен керек екен.

	– Басқа бір амалын қарастырмасақ, мен оны сол күні-ақ каналға лақтырып жібергенмін.

	Біз сол күні кешке қолымыздан келгенше автобус аялдамасын жасап, бұрынғы орнына қағып қойдық.

	* * *

	Біреу жұлқып оятты.

	– Тұр, Өскен, тұр. Кешегі уəде қайда?

	Мен орнымнан атып тұрдым. Кендірбай екен. Мен ұйықтап қалыппын. «Ертемен көрейік барып, автобус қай жерге тоқтар екен?» деп келіскенбіз кеше.

	Велосипедтерімізбен ағызып тас жолға шықтық. Бүгінгі шоғыр дəл біздің көшенің тұсында екен. Нағима əжей де бүкшеңдеп өз көшесінің аяғына шығып қалыпты. Біз кешігіппіз – автобус ұжымшар жақтан келеді... Заулап, таяп қалды. Қызықты қараңдар, шоғырдың жанына тоқтамай өте шықты.

	– Мұнысы несі шіркіннің?

	– Біздің автобус па өзі? – деп танданысты тұрғандар.

	Кендірбай екеуіміз олардың жанынан өте шықтык,

	Автобус барды да, біз қаққан «Автобус аялдамасына» барып тоқтады. Жалғыз Нағима əжей мініп жатыр. Енді жұрт сонда жүгірді.

	– Е, бəсе, жазу іліп қойған екен ғой мұнда.

	– Онысы жақсы болған екен.

	Осылай таңданысын, разы болысқандарымен, көк ала жазуға ешқайсысы пəлендей бір назар аудармаған тəрізді, Əйтпесе оның фанер тақтайдан жасалғандығы жəне айтарлықтай ұста емес адамдардың қолынан шыққандығы білінуші еді. Ол туралы да бірер сөз айтылатыны күмəнсіз болатын. Ал оның бəрін көріп-біліп тұрған Кендірбай екеуіміз ғана.

	Мəселе жазудың сұлулығында емес пе деймін. Өйткені содан бері автобус нашар да болса, сол біз бағанаға қаққан көк ала жазудың түбіне тоқтап жүр. Жұрт соның түбіне жиналады. Рақат.





СУРЕТ САБАҒЫ




	Сурет сабағы жаңа басталған. Мұғаліміміз Ерен апай:

	– Балалар, білесіңдер ме, 8 наурыз жақын қалды. Ол – Халықаралық əйелдер күні. Бүгінгі сабақта бəрің аналарыңа лайықты сыйлық болатындай бір-бір сурет салыңдар, – деді.

	Бүкіл сынып болып:

	– О, жақсы болды!

	– Қызық-ай! – деп шу ете түстік.

	– Мен раушан гүлін саламын, – деді менің парталасым Темір.

	– Мен апамның суретін саламын, – деді алдыңғы партада отыратын Қанат.

	– Мен де, – деді оның парталасы Зəуре.

	Мен де апамның суретін салуға бекіндім. Бəріміз тапсырманы орындауға құлшына кірісіп кеттік. Қайдағы бір шар, шаршы, пирамида дегендерді қайта-қайта сызғылағаннан гөрі, өз шешеңнің суретін салған əлдеқайда оңай емес пе. Менің көз алдыма өзіме ең жақын ыстық, аяулы анам келе қалды. «Қызым, жақсылап сал мені. Мен бұл сыйыңды қуана қабыл аламын», – деп ақ қағаз үстінде күлімдеп тұрды ол.

	Қарындашымды берік ұстап, қағазға төне түстім. Алайда қарындашым қағаз бетіне жақындай бере, қолым дірілдеп кетті. Кілт тоқтадым. Жаңағы күлімдеп тұрған анам көзден ғайып болып, алдымда аппақ қағаз жатты. Өсіп отырған көңілім лезде пəс тартып бара жатты. Ары отырдым, бері отырдым. Қолым баратын емес. Мен анамның суретін сала алмайтынымды сездім.

	Қанат пен Зəуреге қарап қоямын. Екеуі дəптеріне төне түсіп, дамыл таппай жұмыс істеп отыр. Солардан кем болғаным ба? Мен де енді ай-шайға қарамай іске кірісіп кеттім. Сөйтіп, бас көтермей отырып, бір нəрсе салып шықтым-ау, əйтеуір. Бір нəрсе дегенім – бұл менің шешемнен гөрі, осыдан бес-алты жыл бұрын ойнаған, ал қазір жетімсіреп сарайымыздың бір бұрышында жататын қуыршаққа көбірек ұқсас болып шықты.

	Əйткенмен мен өз еңбегімнен шешеме ұқсас белгілер іздеп, көп үңілдім. Үңілген сайын мен одан жаным шошып, түңіле бердім. Құрысын бұл қуыршақ! Мен енді оған қарағым келмей, дəптерімді жауып қойдым.

	Тақтаға, терезеге, есікке, қабырғаға қарадым, барлық жерде анамның үйдегі үлкейтілген үлкен суреті: «Қап, мені сала алмағаның қиын болды-ау!» – деп өкініш айтып тұрды.

	«Сен дүниедегі суреттің бəрінен жақсысың, апа. Сондықтан сала алмай отырмын сені. Əйтпесе мен суретті ешкімнен кем салмаймын». Осы ой кішкене еңсемді көтергендей болды.

	Бағанадан бері шұқшиып бірдеңе жазып отырған апай жаутаңдап отырған мені көріп қалды.

	– Дəулетбекова, немене, салып болдың ба? Мен төмен қарадым.

	– Апай, біз болдық.

	Енді байқадым, балалардың көбісі тапсырманы орындап болғанға ұқсайды. Ерен апай əдеттегідей бірінші партадан бастап, дəптерлерді жинап жүр.

	– Жарайсың, Қанат!

	– Зəуре, сен де жақсы салыпсың.

	«Пəлелерін-ай, мыналардың!» Апай біздің партаға жақындаған сайын мазам кете берді. Дəптерімді ашып қарап едім, көзім бұлдырап кетті. Мен ешқандай мақтау ала алмайтынымды сездім. Дəптерімді қайтадап жауып қойдым.

	Міне, апай біздің партаның тұсына келді. Темір дəптерін берді.

	– Темір, сенің мына гүлің апаңа сыйлық боларлықтай екен.

	– Бағила, сен жаңа апаңның суретін салмақ болып едің, немене, салмағансың ба?

	– Жоқ.

	– Кəне, дəптерің?

	Мен дəптерімді апайға қарай ақырын ысырып қойдым.

	Апай дəптерімді қолына алды да:

	– Салыпсың ғой. Жақсы салыпсың. Неге алдадың мені? – деді.

	– Жо-о-оқ. Менің апам бұдан жақсы. Бұл жа-а...

	Мен сөзімді аяқтай алмай, өксіп кеттім. Көзіме жас үйірілді. Апай қапелімде сасып:

	– Қоя ғой, Бағила, қоя ғой. Сенің апаң – жақсы адам. Мынау өзің жасыңда ойнаған қуыршақ қой. Соны жақсы салыпсың, – деп бəйек болып қалды.

	– Менің апам бұған ұқсамайды.

	– Мен оны жаңа айттым ғой, Бағила. Сенің апаң – алтын адам.

	Апай шындықты айтып тұр. Мен өксіп барып басылдым. Сол сəт біреу солқ ете түсті. Қанат екен. Менің көңілім шайдай ашылып, Қанатқа күле қарадым.

	– Менің апам да мына суреттен жақсы, – деді ол көз жасына булығып.

	Зəуре еңіреп жылап жіберді.

	– Менің апам Бағиланікінен де, Қанаттікінен де жақсы.

	Пəлесін-ай мұның! Жаңа ғана апай мақтағанда мəз болып еді, енді демнің арасында айтып отырғанын қара. Біреудің шешесінде несі бар екен?

	Зəуреге осысын айтпақ болып оқталып едім, менен бұрын жауап берді:

	– Өзіңнің апаң жаман.

	Ерен апай енді ашуланып қалды.

	– Қойыңдар, балалар. Бəріңнің де апаларың жақсы. Бұл салғандарың сендердің апаларың емес, қуыршақтарың болсын. Оның өзі де апаларыңа үлкен сыйлық болады.

	Апаларыңа сендер ойнаған қуыршақтың өзі ыстық. Қуыршақты жақсы да, жаман да етіп салуға болады, ал, анасының суретін ешкім жаман етіп салмайды. Кəне, бəрің дəптерлеріңді жинап маған беріңдер, көріп шығамын, – деп үстелінің жанына барып тұрды.

	Үшеуіміз де енді жым болдық. Өйтпегенде ше? Біз апаларымызға сыйлық етіп қуыршақтарымызды салдық қой. Ал оларымыз онша жаман сыйлық бола қоймас.





АЛҒАШҚЫ ЕРТЕҢГІЛІК




	Мен бір ұзақ жолдан келіп ұйықтап жатқанмын. Кенет оянып кеттім. Көзімді аша бергенім сол еді, қолыма қыстырылған қағаз тиді.

	– Көке, мə, подарок.

	Менің балам – Бауыржан мұны айтып тұрған.

	Бағана ол балалар бақшасына кетерде мен де оған жолдан əкелген сыйымды беріп, шығарып салған едім. Айналайын сенен, Бауыржаным!

	– Бауыржан, мен тəттіні жемеймін ғой, мə, өзің ала ғой.

	– Жоқ, көке, ішінде алма бар, біреуі сенікі.

	Мен баламның риясыз көңілін қимай, бір алманы қолыма алып, ақырын-ақырын жей бастадым. Балам аптыға жеді. Соның нəтижесі – ол өз алмасын менен əлдеқайда бұрын тауысты.

	– Білесің, көке, менің не жегім келіп тұр? Алма жегім келіп тұр.

	– Мə, жей ғой, Бауыржан.

	Бауыржан бұл алманы да апыл-ғұпыл жеп, тез тауысты. Енді ол қолына алуан түрлі дəмнен құралған сыйлық салынған қағазды алды. Бұл жолы сыйлық ішіндегі əдемі дəм – вафлиді шешесінің аузына тосты. Шешесі вафлиді шетінен сындырып, аузына сала бергені сол еді, Бауыржан тағы сөйлеп қоя берді:

	– Білесің, апа, менің не жегім келіп тұр? Вафли жегім келіп тұр.

	– Мə, жей ғой, Бауыржан.

	Бауыржан вафлиді де көпке жібермей жеп тауысты. Бұл – оның балалығы ғой. Біз мұнысына көнеміз. «Подароктың» ішінен Бауыржанның өзіне көп нəрсе табылады, əрине. Түрлі печенье, сан алуан кəмпит. Мұның бəрі – Бауыржанға əдемі-ақ «подарок». Бірақ бізге əуес ас емес. Баламыз осыны түсініп тұр. Ол біз үшін «подароктың» ішінде көп қызықтың қалмағанын білді.

	– Апа, мен ақ көйлегімді киемін.

	– Не қыласың оны киіп?

	– Киемін. Бағанағы қара трусигімді де киемін.

	– Не қыласың оны киіп?

	– Киемін. Бағанағы ақ гольфигімді де киемін.

	– Не қыласың оны киіп?

	– Киемін. Бағанағы қара бəтеңкемді де киемін.

	– Кисең кие ғой.

	Бұл – оның сотанақтығы ғой. Біз оны көтереміз.

	Бауыржан ендігі бір сəтте бар киімін киді де, əдемі бір сүйкімді күйге енді. Маған солай көрінгенімен, бұл киіміне өзі разы болмады.

	– Енді көкемнің костюмін киемін.

	– Ойбай-ау, ол саған үлкен емес пе?

	– Үлкен. Абылайдың да шапаны үлкен ғой. Мен Абылай боламын.

	Біз енді оған менің костюмімді кигізбек болдық. Бірақ ол мұны киген жоқ, үстіне жамылды. Омырауын түйреуішпен түйретті. Сөйтті де, қолына өзінің пластмассадан жасалған қылышын алып, үйдің ішін опыр-топыр қылып, əрлі-берлі шапқылай бастады. Ол күнде бұлай етпейтін.

	Мынау баламның саналылығы ғой. Мен баламның Абылай хан болып шапқылағанына қуандым. Апасы да қуанып тұр. Өйткені əншейінде Бауыржанның бұлай үй ішін апыр-топыр қылып шапқылағанын мен көтерсем де, ол көтермейтін.

	– Бауыржан, Абылай болуды саған кім үйретті?

	– Бүгінгі ертеңгілікте тəрбиешіміз үйретті!

	– Ертеңгілігі несі?

	Менің бұл сұрағыма апасы жауап берді.

	– Бүгін бұларда қазақ хандары мен батырларына арналған ертеңгілік өткен.

	Мен істің жайын сонда барып ұқтым.





МЕЙЛІ, ОЙЛАНСЫН!




	Балабақша ауласында əр топтың өз алаңқайы бар. Əр алаңқайда мініп алып, шоқырақтап отыратын ағаш та, қорбиған тұлып қонжық, мүйізі шыршадай бұғы, асыла кететін əткеншек, жылтыр қаңылтырдан жасалған сырғанақ, əйтеуір, не керектің бəрі табылады. Сонан бəрі қашан көрсең де ағы ақ, қызылы қызыл болып жарқырап тұрады.

	Сабыр мен Мақсаттың, яғни ересек балалардың алаңқайы балабақшаның түстік жағында. Балалар далаға шықты болды, осында шүпірлесіп ойнайды да жатады. Бұл топтың қыздары мен балалары ешкімге көз алартып көрген емес, сөйте тұра, олардың оң жақтағы көршілері – естиярлар тобындағы Серік пен Еркін қалай да оңашасын тауып, бұлардың алаңқайына кіріп кетіп, бір нəрсені бүлдіруге құмар-ақ. Кеше аттарын құлатып тастап кетіпті, бағана алаңқайларына айнала тізіп, əктеп қойған малтатастарды шашып, рəсуа етіпті. Мұны не деп болады?

	– Қайтпек керек? – деді Сабыр кəдімгідей уайым қылып.

	Шот қабағы түйіліп, қой көзі тұнжырап кеткен.

	– Өш алмаса, болмайды, – деді Мақсат қызбаланып.

	Жұқа бидай өңі алаулап шыға келді.

	– Сонда не істейміз?

	– Не істейтіні бар, біз де олардың алаңқайының быт-шытын шығарайық.

	– Ол болмайды. Ұят.

	– Несі ұят! Мұны істеген Серік пен Еркін. Кел, онда солармен төбелесейік.

	– Төбелесу – тəртіпсіздік.

	– Айттым ғой, ең дұрысы – алаңқайларына тиісу.

	– Қой.

	– Не, сен қорқасың ба, онда өзім қиратамын барып. Сенде намыс жоқ екен.

	Сабырдың намысы неге болмасын, қозып шыға келді:

	– Жүр!

	– Тоқта! Түстен кейін, ұйқы кезінде барып жайрату керек.

	– Мақұл. Келістік.

	Күнде Анар апайдан бір-екі ескерту естімей ұйықтамайтын Сабыр мен Марат бүгін жастыққа басы тиісімен, «қор» ете қалды. Бұл ел тез ұйықтасын деген қулықтары еді, жоқ, өздерінің де көздері ілініп кетіпті.

	Алдымен Сабыр оянды, төсегінен ақырын сырғып түсіп, Мақсатты түртті:

	– Мақсат тұр!

	Мақсат көзін уқалап, аузын аша берді:

	– А-а...

	Сабыр өз аузын басты:

	– Тс-с-с...

	Мақсаттың көршісі Күлəш оянып кете жаздады, ұйқысырап, бірдеңелерді былдырлап барып тынды.

	Сабыр мен Мақсат демдерін іштеріне тарта қалған. Күлəш қайта ұйықтады-ау дегенде, аяқтарын ақырын-ақырын басып, есікті көздеді. Табалдырықтан аттап сыртқа шығысымен, алаңқайды бетке алып жарыса жөнелді.

	Əрі қарай бəрі ойлағандай болды, көршілерінің алаңқайларын ту-талақай етті: аттарын, аюларын сұлатып салды, тағы басқа да ойыншықтарына қырғидай тиді.

	Екеуі былайғы дүниенің бəрін ұмытып, тізілген малтатастарды тепкілеп шашып жатқан, кенет төңірек шу ете түсті. Олар екі топтың балаларын көрді. Кəдімгі бір құбыжық көрген дерсің, еліріп алған. Екеуінің де демдері бітіп, буын-буындары босап, сылқиып тұрды да қалды.

	– Мыналар екен ғой, біздің алаңқайларымызға тыныштық бермей жүрген.

	Бұл Күлəш айтатын сөз бе еді? Екеуі мұны өз тобының намысы үшін істеп отырса, қара, айтып тұрғанын! Өстіп мойныңды ішке алып сүмірейіп тұра бергеннен басқа амал жоқ енді. Ортаңғы топтың тəрбиешісі Сара апай:

	– Міне, мəселе қайда жатыр? – деп мырс етгі. Анар апай жүзі сынып, төменшіктеді:

	– Қайдам?..

	Сабыр апайларын аяп кетті.

	– Иə, біз – тəртіпті балалармыз.

	Балалар ду күлді. Сөзге Мақсат араласты:

	– Шын, Сабыр дұрыс айтады, апай. Біз – жақсы балалармыз, мұны əдейі істедік.

	– Қалайша?

	Анар апайдың айтыңдар, тағы да айта түсіңдер деп тұрғанын Сабыр да, Мақсат та түсіне қойды. Екеуі жарыса жауап қатты:

	– Ана Серік пен Еркін біздің ойыншықтарымызды күнде шашады.

	– Біз өш алдық.

	Сабыр мен Мақсаттың тобы ұйымшылдық танытты:

	– Рас, апай.

	– Үнемі сөйтеді. Əне, қараңызшы, ана құла аттың құлағын жұлып тастапты.

	Серік пен Еркіннің тобы қарап тұрсын ба, олар да дауыс көтерді:

	– Апай, өтірік айтады.

	– Өздері – бұзақы балалар.

	Тəрбиеші апайлар не дерін білмей, абыржып тұр.

	– Сонда сендер кімге жамандық жасадыңдар? – деді сосын Сара апай.

	– Айтыңдаршы, кімнің мүлкін бүлдіріп жүрсіңдер? Бұл сұраққа Сабыр мен Мақсат қана емес, Серік пен Еркін де жауап берсін, – деді Анар апай.

	– Біз Серік пен Еркінге жасадық мұны.

	– Əуреге түсіп жинасын екеуі енді алаңқайларын.

	Сабыр мен Мақсаттың бел алып бара жатқанына Серік пен Еркін шыдаушы ма еді, олар да айқайлап шыға келді:

	– Біз де шашамыз сендердікін...

	– Шашу аз, қирату керек.

	Екі апай да қатты капа болды, не үйреткен мына балаларға?!

	– Балалар, бəрің ойланып көріңдерші, мыналардың айтып тұрғаны жөн бе, жоқ, басқаша ма?

	– Сөйтіңдер, бəрің жақсылап ойланып айтыңдар. Екі топтың балаларында да үн жоқ.

	– Апай, бұлар бəрімізге жамандық жасап отыр.

	Сабыр күйіп кетті. Бұлар бүкіл топтың намысын қорғап отырса, Күлəштің мынасы несі?

	– Бұлардікі жамандық емес, қастандық. Мақсат шоршып түсті:

	– Қастандық! Мүмкін, одан да сорақы бірдеңе шығар? Серік пен Еркіннің көздері жыпылықтай бастады.

	– Біз ешкімге жамандық ойлаған жоқпыз.

	– Бар болғаны аттарын жыққанбыз. Сара апай енді өз шəкірттеріне шүйлікті:

	– Күлəш дұрыс айтады. Сендер ештеңе түсіндіңдер ме өзі?

	Анар апай Сабыр мен Мақсатқа бұрылды:

	– Сендер ше? Бір нəрсе ұқтыңдар ма, жоқ па?

	Əбден намыс буып алған төртеуі ондай терең сөзді ұғарлық халде емес еді.

	– Анар Баятқызы, осыны түсінуді өздеріңе қалдырсақ кайтеді? Ойлансын, – деді Сара апай.

	– Сөйтсек, сөйтейік, Сара Жомартқызы. Ал қазір Сабыр мен Мақсаттың бүлдіргендерін бəріміз жабылып ретке келтірейік, – деді Анар апай.

	– Сөйтеміз бе, мейлі, ендеше.

	Екі апайдың келісімге келе кетуі Сабырға ұнаған жоқ:

	– Неге? Олар шашқанда, біз өзіміз жинағанбыз. Жинасын өздері.

	Мақсат оңай көнді:

	– Сабыр, жүр жинаймыз.

	Сабырды енді кім тыңдасын, екі топтың балалары шəк-шəлекейі шыққан алаңқайды ретке келтіруге кірісіп кетті.

	Сабыр шеттеп қала берген, сол сəт Күлəш жүгіріп келіп, қолынан тартты:

	– Жүр, Сабыр, жалғыз қалған жақсы емес.

	– Бара бер, жинаңдар Серік пен Еркіннің алаңқайын!

	– Алаңқай солардікі ме екен?

	– Енді кімдікі?

	– Бəріміздікі.

	– Айтасың. Біздің өз алаңқайымыз бар.

	– Біздің де, аналардың да алаңқайы – балабақшанікі.

	– Ал балабақша кімдікі?

	– Біздікі.

	– Енді не қыл дейсің? Жүр, кеттік.

	– Тоқташы, сəл ойланып алайын.

	– Ойлан, ал.

	Сабыр ойланып тұр. Мейлі, ойлансын!





Ү3ЕҢГІЛІК




	Бұл екеуі мұнда ойнауға келген. Əуелі екеуі хауыздың тас жақтауының үстіне секіріп-секіріп шығып алып, əрлі-берлі жүгіре бастады. Осының өзі де аз емес еді. Жақтау əжептəуір жалпақ, бірақ биіктеу. Абайлау керек, əйтпесе құлап кетуің мүмкін. Ойынның қызығы да осында – жығылып қалмай жүгіруде болатын. Екеуі ешқандай сүрінбей-қабынбай жақсы-ақ жүгірді, секірді.

	Бір кезде Қайрат хауыз ішіне əдейі қарғып түсті. Одан Қасым қайтіп қалсын. Ізінше тас еденге дік ете қалды. Хауыз ішіне екеуі бекер түспепті, ермек етерлік оны-мұны жетерлік екен. Алдымен сүтті сиырдың емшегіндей кере қарыс, кере қарыс су атқылайтын түтіктерді қайта-қайта ұстап көрді. Жазда су тызылдатып тұрып шапшиды аспанға бұлардан. Су ең биікке шапшитыны қайсысы болды екен? Екеуі осы сұраққа жауап іздеп, түтіктердің əрқайсысын бір ұстады.

	– Мынау, – деді Қасым.

	– Жоқ, мынау, – деді Қайрат.

	– Неге? Менікі ұзын, бұдан атқыған су алысқа барады.

	– Ал мынаның ұшындағы тесігі тар. Мен талай көргем, жіңішкесінен су биікке шапшитын.

	– Əй, соғасың-ау өтірікті.

	– Шын.

	– Жарайды, менікі – осы ұзын, сенікі – андағы қысқасы болсын. Жазында көрерміз, кімдікінен су биік атқылайды екен.

	– Келістік, солай болсын.

	Бұл мəселеге осымен нүкте қойылды. Екеуі енді арасынан түтіктер жыпырлап шығып тұрған тегенедей-тегенедей сұр тастарды айналдыра бастады. Қай жақтан жеткізілді екен? Əу баста-ақ осындай сандықша тастар болды ма екен, жоқ, қиып, қисынын келтірді ме екен? Екеуі тастардың бірінен соң бірін ұстап, қозғауға əрекет жасап көрді. Зіл батпан ауыр тастар былқ етуші ме еді? Мəселе тасты орнынан жылжытуда емес, əрекет жасап көруде. Ойын қызығы, міне, осыған ойысты.

	Қасым шеткерідегі бір тасты қатты-қатты ырғап қалып еді, қозғалғандай болды.

	– Қайрат, жүгір, мына тас орнынан жылжыды. Кел, көтер бір жағынан, құлатамыз.

	– Неге?

	– Құлатып тастайық. Көктемде жөндейді.

	– Қызықсың сен. Кейін жөндейді деп, əп-əдемі нəрсені бүлдіруші ме еді?

	– Бүлдіреді. Маған көмектесесің, көмектеспесең, ойнамаймын.

	– Ойнамасаң ойнама. Мен бұл тастарға енді қайтіп қолымды тигізбеймін.

	– Сөйттің ғой. Онда мен саған өкпеледім, үйге кетем.

	Қасым теріс айналып жүре берді. Қайда барады, тас жақтауға барып тірелді де тоқтады. Екеуінің де бойынан ток жүріп өткендей болды. Мəссаған, екеуі де шыға алмайды екен ғой мына хауыз ішінен. Екеуі үрейлі кейіппен бір-біріне едірейе қарады.

	– Ал кетпедің бе үйіңе?

	– Кетем. Мықты болсаң, өзің шығып көрші! Бізге енді шығу жоқ бұл шұңқырдан. Мені осында ертіп келген сен. Мамама айтам! Ма-ма...

	Қасым бақырып жылап қоя берді. Қайрат сасып қалды.

	– Қасым, қой, жылама кішкентай бала құсап.

	– Мен сенен кішкентаймын, жылаймын.

	– Жылама, сен менен көп кіші емессің.

	– Көп кішімін. Сен бірінші сыныпта оқисың, мен мектепке ендігі жылы барам.

	– Бір жас та сөз бе?

	– Сөз. Жылаймын. Ма-ма-а...

	– Қасым, жарайды сен кішісің, мен үлкенмін. Сен менің айтқан тілімді ал, сонда қазір-ақ шығамыз.

	– Қалайша?

	– Сен менің аяғымнан алып көтересің, сөйтіп алдымен мен шығам, содан соң сені тартып шығарамын.

	– Жоқ. Алдымен мені шығар.

	– Сен мені тартып шығара алмайсың ғой.

	– Шығара алам.

	– Ал кел онда, көтер аяғыңды.

	Қасым оңтайлана берді, Қайрат аяғынан көтеріп, хауыз жақтауына бір-ақ шығарды.

	Қасымның көңілі орнына түсті. Енді Қайратқа көмектесу керек. Жақтау ернеуінде тұрып еңкейіп, Қайраттың қолынан тартып көріп еді, əлі келмеді. Бұл құларман болған соң, Қайрат қолын қоя бере салды. Қасымнан басқа қайран жоқ еді.

	– Қасым, жаңа айттым ғой, сен кішісің, мені тартып шығаруға əлің келмейді. Сен қайта түс. Сөйт те, менің аяғымнан көтер. Мен шығам да, сені қолыңнан тартып алам.

	– Неге түсем? Түспеймін.

	– Айттым ғой неге түсетініңді.

	– Түспеймін.

	«Қап, мынау бір түкті түсінбейтін бала екен ғой. Жоқ, қу ма?»

	– Қасым, белдігіңді əкел бері.

	– Неге?

	– Көресің қазір, бере тұр. Сен өзі қандай адамсың?

	Қасым əншейінде белдігін жан адамға ұстатқан ба, ал қазір Қайрат дігерлеп тұр. Белдігін лажсыз беруге тура келді.

	Қайрат өз белдігін де ағытып алып, екеуін жалғады.

	Сөйтті де, үзеңгілік жасап, бір ұшын Қасымға ұстатты.

	– Ал, Қасым, мынаны үзеңгілік дейді. Жақтаудың арғы жағына шық та, тас қып ұстап, бері соз.

	Қасым Қайраттың айтқанын бұлжытпай орындады. Қайраттың аяғын үзеңгілікке салғаны да сол еді, жақтауға ытқып шықты. Қасым қуанып кетті.

	– Қайрат қалай тез шықтың, а?

	– Несі бар? Адам атқа осылай мінеді. Үзеңгіге аяқ тиісімен, ердің үстіне лып ете қалу керек.

	– Қызық екен.

	– Солай ма?

	– Мен де хауыздан үзеңгілікпен шығып көрейінші.

	– Көр.

	Қасым хауызға қарғып түсіп, Қайрат созған үзеңгілікке аяғын салып жатыр.





ҚИСЫҚ ШЫБЫҚ




	Нағима апай екі достың бір нəрсеге келісе алмай қалғандығын бірінші сабақ басталысымен-ақ сезді. Екеуі бір-бірінен қашқақтай берді. Əсіресе, Əлмен бұртаң-бұртаң етіп, Болатқа жолар емес. Бір партада отырып бұлай ету жараспайды екен. Екеуі мектеп табалдырығын алғашқы аттаған күннен бірге отырып келеді. Сол екі жыл ішінде бүйтіп көрмеген тату достар бүгін айнып қалыпты. «Не болды екен бұларға? Өздері табысар». Бірақ екеуі күні бойы жақындаса қоймады.

	Соңғы сабақ аяқталуға жақын қалған. Нағима апай екеуінің жанынан өтіп бара жатып, Болаттың:

	– Айтсаңшы, айт, – деп сыбыр ете қалғанын естіп қалды. Əлмен теріс қарап кетті.

	– Қорқақ.

	Мектеп есігінен шығысымен, балалар үйді-үйіне тарап кетті. Тек Болат қана кейіндей берді. Міне, Нағима апай шығып келеді. Қолтығында бір бума дəптер.

	– Апай!

	– Ау, Болат. Иə, бір нəрсе айтқың келді ме?

	– Иə, апай, біз байқамай жас шыбықтың бірін сындырып алдық.

	– Қалайша? Кəне, жүр көрейік.

	Нағима апай мен Болат мектеп стадионының сол жақ шетіндегі арық бойына отырғызылған қалың шыбықтарға бет алды. Апай анадайдан байқады: қара ағаштың бір көшеті сұлап жатыр. Жанына келді. Шорт сынбапты. Тек шытынап-шытынап жарылып, майысып қалыпты.

	– Неге сындырдыңдар?

	– Бұл қисық екен. Əлмен жығып алып, түзетемін дей бергенде, шарт ете түсті. Екеуіміз де тұра қаштық. Сізге айтайық деп едім, Əлмен қорықты. «Осыны айтсаң, сатқынсың» деді. Мейлі, менің шындықты айтқым келді.

	– Оның дұрыс болды. Айтпағанда бұл шыбық қурап қалатын еді. Енді мұны біз өлтірмейміз. Əлмен өз қатесін мойындар. Сөйтіп, екеуің табысып кетесіңдер.

	Нағима апай қалтасынан қолорамалын алды да, шыбықты тұрғызып, мықтап таңып қойды. Болат қарап еді, бағанағы өздері түзетпек болған жер сол қалпы қисайып тұр. «Қисық болса да солмаса екен» деп ойлады Болат.

	– Болат, сен күнде бұған бір мезгіл су құйып тұр. Сонда тез жетіліп кетеді.

	Бұл жайды Нағима апай да, Болат та Əлменге айтқан жоқ. Əлмен өзінше мəз болып жүре берді. Қарағаш болса, бір-ақ аптаның ішінде қайтадан құлпырып, өз достарымен бірге желге тербеліп тұрды.

	Сенбі күні соңғы сабақтан кейін Нағима апай балаларды осы жайқалған шыбықтардың жанына ертіп келді. Оқушыларды сапқа тұрғызды да, шыбықтарды санап шықты. Сонан соң балаларға:

	– Кісі басы бір-бірден келеді екен. Енді бəріңе жеке-жеке бөліп беремін. Сонан соң сол шыбықтарды өзді-өздерің қамқорлыққа аласыңдар, – деді.

	Мына жаңалыққа балалар:

	– Жарайды!

	– О, əбден қызық болды! – десіп мəз болып қалды.

	Бөлісте Əлмен сындырған қисық шыбық Ерікке тиді. Ол:

	– Мынау сынық, қисық екен, алмаймын, – деп қиғылық салды.

	– Мейлі, Ерік басқасын алсын. Кəне, балалар, қайсыларың аласыңдар. Еңбек сүйгіш бала күтсе, бұл əлі-ақ əдемі, түзу ағаш болып кетеді.

	– Мен аламын.

	Болат өз құлағына өзі сенбей қалды. Жалт қарады, шынында Əлмен қол көтеріп тұр.

	– Ала ғой, Əлмен.

	– Нағима апай Əлменге аса разы сезіммен елжірей қарады. Əлмен жүзінде əрі ұялғандық, əрі мазасызданғандық бар еді.

	Ертеңіне Əлмен мектепке жеткенше асықты. Кеше ұялып, жөндеп қарай алмаған. «Сынып қалған ағаш қалайша қайта тұрып кетті?» Осы ой түнімен Əлменге маза бермеді. Бүгін елден бұрын келіп, жақсылап тұрып көрмек.

	Əлмен келсе, ешкім жоқ екен. Қарағашты шұқшиып қарай бастады. Қаз қалпы. Өзі түзетпек болған қисық жері де бұрынғыша. Бар өзгеріс – сынған жер орамалмен таңылған. «Мұны кім таңды екен, ə? Кім де болса, ол бір жақсы адам-ау. Болат болмасын?!»

	Əлменнің жүрегі дір ете түсті. «Болат болмасын? Ой, пəлесін-ай. Қап, əнеугүні соның тілін алсамшы. Өзі келер қазір».

	Əлмен волейбол алаңындағы орындықта отыр. Қақпа жаққа жалтақ-жалтақ қарайды. Болат жуық арада келе қоймады. Əбден шаршады. Бірнеше рет кеткісі келді. Кетейін-ақ дейді, сол сол-ақ екен: «Мынаны таңған Болат болды ма екен? Соны білмей кетпеймін» деген бір ой сап ете түсті.

	Əй, бір уақытта Болат та көрінді-ау. Қақпадан велосипедін жетектеп кірді де, міне салып, шыбықтарға қарай ағыза жөнелді.

	– Болат.

	– Ау.

	Болат кілт тоқтады.

	– Мен сындырған шыбықты таңған сен бе?

	– Жоқ.

	– Енді кім?

	– Апай. Анау – апайдың орамалы.

	– Не, ол кісіге сен айттың ба?

	– Иə.

	– Қап. Бірақ бəрібір сен дұрыс жасапсың.

	– Енді өзің ғой. Ол ағашты енді жақсылап күтсең болғаны.

	– Əрине, жақсылап күтем. Кел, екеуіміз табысайық.

	– Сенімен ұрысқан кім? Өзің ғой.

	– Мен қойдым.

	– Кел онда, велосипедке отыр. Мен де шыбығыма су құяйын.

	Əлмен Болаттың алдына отырды. Екеуі шыбықтарға беттеді.





РАС-АУ ОСЫ




	Бақтыгүл екінші сыныпта оқиды. Оқуын оқиды-ау!.. Бірақ əлі күнге көбейту кестесін де жөнді білмейді. Таңдансаңдар да, рас. Тіпті ол мұны білудің керектігін ойлап та көрген емес. Қайтсін біліп! Сыныпта мұғалімнің оқушылардың көмегі дап-дайын. Ал үйге берілген тапсырманы бірін қалдырмай көкесіне шығартып алады. Қандай есеп болмасын, оны қатырып тұрып шығарып беруге көкесі əр кез дап-дайын, ал Бақтыгүл болса, мұнтаздай етіп көшіруге əбден машықтанып алған. Əуелі көкесі Бақтыгүл оқудан келісімен:

	– Ал, қызым, бүгін қандай есеп берді үйге? – деп сұрап отырады.

	– Бір күрделі есеп, екі жай есеп, – дейді Бақтыгүл. Рас, алғаш көкесі:

	– Қызым-ай, осыны да білмейсің бе? Оп-оңай ғой. Өзің шығарсаңшы, – деуші еді.

	– Балаға білгенді үйреткеннен қашқаны несі? Ақылы толған соң, ешкімге жалынбас менің күнім. Мұғалім бір, бұлар бір қажап, су ми қылатын болды ғой баланы, түге, – деп апасы кəдімгідей ренжіп қалатыны бар.

	Содан кейін көкесі сөйлегенді қойып, қандай есепті болса да, қағып тастап отыратын болды. Сөйтіп, есеп үшін Бақтыгүлдің басы қатып, қабағы түйіліп көрген емес. Ал оқуға, жазуға келгенде ол алдыңғы сапта. Кез келген тақырыпты, кейбіреулер құсап ежелеп жатпай-ақ, зуылдатып оқып шығады.

	Көркем жазуды алсақ, сыныптың алды Серіктей болмағанмен, Зəуремен тең түсіп қалады.

	Сенбі күні Бақтыгүлдің апасы мен көкесі көрші ұжым-шардағы туыстарына қонаққа кетіп еді, əлі оралған жоқ. Күн болса кешкіріп барады, ал олардың қарасы да көрінбейді.

	Асүйде əжесі жүр күйбеңдеп. Мұнымен қоймай:

	– Əлгілердің келетін уақыты болып еді. Шайлары қайнай-қайнай суалып қалды. Сонша кешіккені несі екен? – деп, далаға əлсін-əлсін шығып, көшеге көз салады.

	Бақтыгүл де көшеге қайта-қайта шығумен жүр. Өйткені жаңа бір əзірде есеп шығаруға отырған. Бірақ шығару қайда, цифрларға қарағанның өзінде демі бітіп, тұншығып кеткендей болды. Үйге берген тапсырманы орындамай мектепке бару мүмкін бе? Жоқ, əрине. Өзі ғой шығара алмайды. Енді қайтпек керек? Тек қана күту қалды.

	Бақтыгүл көшеге бір шыққанында бұрылыстан біреу бері қарай айнала берді. Бақтыгүл бірден таныды: мақтаншақ Қартабай. Ол – төртінші сыныпта оқитын сыриған ұзын сары бала. Жұрт өзін мақтаншақ деседі. Бірақ Бақтыгүл ол сырын білмейді. Бірге ойнап көрген емес. Мақтаншақ болса, жаман бала ғой деп аулақтап жүретін.

	– Ал қазір Бақтыгүл Қартабайға жалынышпен қарап:

	– Қартабай, мен бүгін үйге берілген есепті шығара алмай қойдым. Соны шығарып бересің бе? – деді.

	– Əкел, көрейік.

	Қартабай келіп, дарбазаның түбіндегі орындыққа отырды. Бақтыгүл үйге кітап, дəптеріне жүгірді.

	Қартабай мен Бақтыгүл есеп шығаруға енді кіріскен. Шешесінің сүйкімді үні дəл құлағының түбінен естілді. Бақтыгүл жалт қарап еді, шешесі де, əкесі де төне түсіп тұр екен.

	– Қартабай есебімді шығарып жатыр.

	– Күнім-ау, ол болмайды. Есепті біреуге шығартушы ма еді?

	Түс мезгілі. Оқудан тараған балалар топ-топ болып көше-көшені бойлап, шашырап кетіп жатыр. Бақтыгүл, Серік, Зəуре үшеуі бірге келеді. Бұлар өз көшелеріне түсе бергенде, алдарынан Қартабай шықты.

	– Балалар, сендер білесіңдер ме? Мен кеше Бақтыгүлдің есебін шығарып бердім.

	«Түу, мақтаншағын-ай мынаның. Өзі өтірікші екен ғой», – деді іштей Бақтыгүл. Балалар кідірмей жүре берді.

	– Ертең апайға айтам. Бақтыгүл кеше есебін Қартабайға шығартып алыпты деймін, – деді Серік ұзай бере.

	– Өтірік. Ол өтірік айтады.

	– Не қылған өтірік? Жаңа айтты ғой.

	– Иə, соған да...

	Бақтыгүл не айтарын білмей кібіртіктеп қалды, «көкем шығарып берген» деп айтуға да болмайды екен ғой. Серік онда одан сайын жабыса түседі. Серік үйдің тұсына келгенде:

	– Қайтсең де айтам, – деп қақпасына қарай бұрылды.

	Аяғын нығыздап басып Бақтыгүлді қорлап барады.

	Енді екі-үш үй өткен соң, Зəуре де:

	– Есепті өзің шығарған екен десем, біреуге шығартып алған екенсің ғой, – деп теріс қарап кете барды.

	Бақтыгүл не дерін білмей, ызаға булығып кетті. Артына қарап еді, Қартабай көшенің арғы бетінде келеді екен.

	– Бақтыгүл, қалай қатырдым ба? Енді есебіңді шығартасың ба?

	– Өтірікші, мақтаншақ! Апама айтам қазір!

	– Айт. Айта бер. Шешең кеше не деді? Есепті біреуге шығартуға болмайды деді. Солай. Менің де айтып отырғаным – сол. Есепті əркімнің өзі шығаруы керек.

	– Мен өзім шығарам.

	– Шығар.

	– Несі бар, шығарам.

	– Онда сөз басқа.

	Бақтыгүл ойланып қалды. «Рас-ау осы Қартабайдың айтып тұрғаны».





АҒАЙДЫҢ АУЫРМАҒАНЫ ЖАҚСЫ




	Жамбыл – Меркі аралығына қатынайтын автобус «Жаңа тұрмыс» ұжымшарынан əжептəуір жер ұзап шыққанда бүйірдегі жалғызаяқ жолмен бала мінгестірген біреу құйындатып келіп, ат басын жол жағасына жете бере бір-ақ тартты. Бала аттан қарғып түсіп, қойнындағы құлаштай қағазды суырып алып, жаза қойды. «Меркі» деп жазылыпты онда.

	Автобус екпіндетіп келіп қалды. Автобус жүргізушісі – Сабыр ағай бала қолындағы мына жазуды көрген бойды мырс етіп күлді. Сабыр ағай – автобус руліне отырғанына он жылдың жүзі болған, жол сырына əбден қанық адам. Уақытының көбін осы жол бойында өткізіп келе жатқан ағайдың мұндайды тұңғыш рет көруі еді. Сонда да түсіне қойды.

	Əрбір жаңалықты өмірдің өзі туғызады. Көрінген машинаға қол көтере-көтере, ығыр болған соң, таба қойған ақылы бұл баланың.

	Сабыр ағай балаға іштей сүйсінді де машинасын тоқтатты. Бала автобусқа өте тез ырғып мінді. Күзгі суық қарыған ба, əлде зулап бара жатқан автобусты тоқтатқанша қысылғаны ма, бала нарттай болып қызарып кетіпті.

	Автобус орнынан қозғалды. Бала өзін елеп тоқтаған мейірімді ағай кім болды екен дегендей шофер жаққа қарады. Сабыр ағай да тапқыр баланы анықтап көріп алмақ болып, маңдайшадағы айнаға үңіліп отырған. Екеуінің көзі айнада түйісті. Сабыр ағай «жарайсың» дегендей көзін қысып қойды. Өнербек жымиды. Бұл екеуінің бір-біріне деген ризашылық сезімін білдіргендері сияқты болды.

	Өнербек енді қапырық автобус ішін бір шолып, артқы жақтағы бос орынға қарай томпаңдап бара жатты.

	Жолаушылардың барлығы оған тесіле қарап қалған.

	– Əй, бала, жаңағы қағазға жазып алғанды өзің ойлап таптың ба?

	– Өзі бір біз сияқты көп жол жүретіндерге керек-ақ екен. Отырғандар енді баланың мынаусының өте тиімді екенін, жай қол көтергенге көп шофердің тоқтамай өте шығатынын, содан əр кезде көрген қорлықтарын əңгімелеп, біраз дуылдасты.

	Өнербек өткен сенбіде жаңағы əкесі екеуі құйындатып түскен бел астындағы қыстауларына үйі көшіп келіп қонғанын естіп, тез жетуге асыққан болатын. Жету оңайға түскен. Жамбылға қарай жүргелі тұрған алғашқы автобусқа міне сала, тартып отырған. Ал кері қайту өте қиын болды. Əкесі жол жағасына əкеліп тастады да, иесіз қалған малына алаңдап кетіп қалды.

	Өнербек жол жағасында ұзақ тұрды. Бір автобус өтеді, екі автобус өтеді. Қол көтереді. Тоқтамайды. Əбден зықысы шықты. Күн ұясына батуға айналғанда барып, бір автобус тоқтады-ау, əйтеуір. Бұл барар жерін айтқанда, шофер ағай:

	– Қап, бекер тоқтаған екенмін-ау! Біздікі алыс маршруттың автобусы. Меркінің өз автобусы бар емес пе? Жақын жерге адам алмаймыз. Мейлі енді, міне ғой. Меркіге бəрі-бір тоқтаймыз, – деп қиналған болатын.

	Өнербек автобусқа мінерін мінгенімен, қатты қысылған. Шынында, Меркінің Жамбылға қатынайтын өз автобустары бар. Оны Өнербек жақсы біледі. Солардың өзі тоқтамай кетті емес пе əнеукүні. Сонан соң Өнербек бүгін сол автобустарға салмақ артып, «Меркі» деп жазып алып шығып еді. Сөйтсе, мұнысы табылған ақыл болған екен.

	Автобус Меркінің автостанциясына келіп тұмсық тіреді. Жолаушылар жапа-тармағай автобустан түсе бастады. Жұрттың артын ала Өнербек те есікке беттеген. Сабыр ағай айнадан бəрін көріп отыр, Өнербек есікке жете бергенде:

	– Балақан, сен тоқтай тұршы, – деді. Өнербек кілт тоқтады.

	– Бері кел, балақан. Атың кім? Өнербек Сабыр ағайға жақын келді.

	– Өнербек.

	– Жаңағыны өзің ойлап таптың ба? Соны айтшы.

	– Иə.

	– Жарайсың! Қалайша!

	– Автобус тоқтамайды. Енді қайтпекпін?

	– Сен немене, жиі күтесің бе автобусты?

	– Жоқ. Аптасына бір-ақ рет. Мен осында интернатта жатып оқимын. Сенбі күні ауылға барамын да, жексенбі күні қайтамын. Үлкен жолда автобустардың көбі тоқтамайды. Сонан соң осылай жасадым.

	– Жарайсың, бауырым! Сен енді көрінген автобусқа қол көтеріп əуре болма. Дəл бүгінгідей уақытта жаңағы жерге шығып тұрсаң болғаны, алып кетемін. Бұл жақтан да белгілі уақытта қозғаламыз. Өзің қай сыныпта, қай уақытта оқисың?

	– Үшіншіде. Түске дейін оқимыз.

	– О, онда өте жақсы. Автостанцияға дəл осы уақытта келіп тұр.

	– Жарайды.

	Сабыр ағай мен Өнербек арасындағы достық осылай басталды.

	Əр сенбі, жексенбі сайын Өнербек үйіне Сабыр ағайдың автобусымен келіп-кетіп жүрді. Өнербек енді бұл автобусты «80-08 ДЖД» деген нөмерін былай қойғанда, өзіне ыстық бір елеусіз белгілерінен-ақ сонадайдан танитын болды.

	Сабыр ағай болса, жолыққан сайын Өнербектен денсаулығын, оқуын сұрап қояды.

	– Жақсы, – дейді Өнербек.

	– «Үш» бар ма?

	– Жоқ.

	– «Төрт» ше?

	– Жоқ.

	– Сонда не?

	– «Бес».

	– Жарайсың, жігітім! Саған тоқтамайтын автобус болмауы керек бұл жолдың бойында. Сабақты «беске» оқитын баладан асқан кім бар бұл дүниеде!

	Өстіп жүргенде онтүстікке көктем лебі келіп жетті. Қыстайғы сіресіп жатқан күртік қар үстімен ауыр дымқыл мұнар жүгіре бастады.

	Асфальт жол үсті бəрінен бұрын еріп, көк балақ болып сойылып жатыр. Машиналар лай араласқан киіз қарды қақ бөліп тіліп, сарылдап-гүрілдеп өтеді.

	Өнербек үйреншікті жерінде автобус күтіп тұр. Белгілі уақыт болып, өзі күткен автобус та көрінді. Өнербек автобустың тоқтайтынына еш шүбə келтірмей, жол ернеуіне жақындады. Сарылдап келіп қалған автобус тоқтамақ түгіл, екпінін үдете түсіп, Өнербектің үсті-басын малмандай етіп өте шықты. Өзіне жақсы танымал көк бауыр автобус мұның көңілінен өте бір ыстық, жақын нəрсені сабақтап суырып алып, ұзап бара жатты. Өнербек ызаға булығып өксіп-өксіп кетті.

	Бір апта бойы Өнербек көңілін Сабыр ағайға деген өкпе кернеумен жүрді. Жақсы ағайдың тез арада теріс қарап кеткеніне өкінетін де сияқты еді.

	Сенбі күні Өнербек автостанцияға біртүрлі көңілсіз келді. Сабыр ағайдың автобусын көргенде, тіптен мазасы кетті. Өзіне ыстық болып қалған Сабыр ағайдың жүзіне қалай қарамақ? Бəріне өзі кінəлі сияқты. Несімен кінəлі? Онысы беймəлім. Əйтеуір бір ыңғайсыздық бар. Бұдан былай тоқтамай-ақ қойсын. Онсыз да үлкен жолда машина аз емес қой. Ал, қазір, күн кешкірмей тұрып, осы автобуспен үйге дейін жетіп алу керек.

	Өнербек кассадан билет алды да, жерге қараған күйі келіп, артқы орындықтың терезе жақ түкпіріне бүрсиіп отырды. Қанша қарамайын дегенмен, көзі өзінен-өзі алғы жаққа бір, автостанция жаққа бір түсіп кете берді. Өстіп отырғанда автостансадан билет тексеретін апай мен бір ұзын бойлы ағай шықты. Екеуі сөйлескен бойда келді де, билет тексеретін апай автобусқа енді, ұзын бойлы ағай барып рульге отырды.

	– Билеттеріңізді дайындаңыздар.

	Жаңа қайда қойғаны есінде жоқ, Өнербек билетін орнынан атып тұрып іздеді. Билеті шалбарының оң қалтасында екен. Өнербек еңсесін көтеріп тік отырды.

	Бүріскен тұлғасы, өкініш езген көңілі көтеріліп кетті. «Бəсе, бұл машинаны басқа біреу айдайтын болған екен ғой».

	Ертеңіне Өнербек үлкен жолға бұрынғысынша құлаштай қағазға «Меркі» деп жазып алып шықты. Өзіне таныс автобус тақап келеді. Өнербек қағазын көтеріп, көрнекі ұстады. Автобус тоқтап, алдыңғы есік ашылды.

	– Өнербек, хал қалай? – деді Сабыр ағай.

	– Жақсы.

	– Жазуыңды неге алып шыққансың?

	– Өткенде автобус тоқтамай қойды.

	– Қап, Мүтəліпке ескертпегенімді қарашы! Сəл ауырып тұрдық, бала!

	– Енді жазылдыңыз ба?

	– Жазылдым. Өнербек қуанып кетті.

	– О-о, жақсы болды онда?

	Əнеугүнгі өкпе де, өкініш те жоғалып, бойын қуаныш сезімі биледі. Ағайдың ауырмағаны жақсы.





БАЙНАШ




	Байнашты бəріміз «солдат» дейміз. Десе дегендей. Анау шеткі партада отырады.

	– Есназаров, – дейді мұғалім.

	– Мен!

	Байнаш көз ілеспес шапшаңдықпен атып тұрады. Ол енді тапжылмастан сіресіп қалады. Біз бір-бірімізге қарасып, жымыңдаса бастаймыз.

	– Тақтаға кел.

	– Есть!

	Мұны Байнаш маңындағылар ғана еститіндей етіп, жай айтады. Енді Байнаш қаздаңдап басып, тақтаға барады. Мұғалімге бетпе-бет таяп келіп, лып етіп бізге қарай бұрылады. Қасқая қарап тұрады, қисайып, бүгілу дегенді білмейді-ау, тура солдаттың өзі!

	Бірақ осы Байнаш сабаққа нашар. Сонысы жаман. Мұндай еркелігі бар балалар оқуға жүйрік болса! Зəурені көрмейсіңдер ме? Ерке-ақ! Бірақ оқудың түбін түсіреді. Сонысымен сүйкімді.

	Ал мына Байнаштікі не? Түсінсемші! Былтырғысы бір-сəрі. Кəкима апай мұнысын білетін еді де, Байнаштың солдат қылықтарын елемейтін. Сонда да сабақ білмейтіндігінен талай сөздер естуші еді.

	Биылғысы не деймін? Биыл мектеп меңгерушісінің өзі – Жалғас ағай оқытады. Өйтпегенде ше? Біз енді бұл мектептің соңғы үшінші сыныбында оқимыз. Ендігі жылы ұжымшар орталығындағы орта мектепке барамыз.

	Байнашты қойсаңдаршы бұл! Жалғас ағайдан да ұялып, қаймықпады. Тақтаға шақырып еді, өз əуеніне басты. Ағай жымың етіп күлді. Байнаш па ұяла қоятын? Тақтаға барып сіресіп тұр.

	Ережеден аузын ашпады. Жалғас ағай тақтаға бір сөйлем жаздырды. Зəуре қанша қате тапты екен, қолын көтерді. Зəуре тұрмақ, менің өзім үш қате көрдім.

	– Есназаров, сабаққа неге дайындалмайсың? Үн жоқ.

	– Бір себеп болған шығар? Айт. Ауыз ашу қайда?

	– Айтсаңшы. Неге дайындалмадың?

	Байнаш қаздиып тұр. Көзі жыпықтай береді. Осы жері солдатқа келіңкіремейді. Солдат еш нəрседен қаймықпауы керек қой.

	– Отыр ендеше. «Екі».

	Байнаш лып етіп, бұрылып жүре берді. Партасына үш-төрт адым қалғанда, аяғын тарс-тұрс басты. Балалар ду күлді.

	– Ағай, Байнаш – солдат. Өстеді. Солдатша жүреді. Аузы жеңіл Есен тақылдай жөнелді.

	– Қызық екен! Есназаров, тақтаға кел.

	Қайтпайсың-ау, Байнаш! Тағы солдатша басып барады.

	Жүрісінен танбады.

	– Орныңа бар.

	Енді Байнаш қайсарланып алды. Бұрыла бере, орнына қарай еденді тарсылдатып, қаздаңдай басып бара жатыр.

	Кей күлегештер болмаса, басқамыз жым болдық. Бір қызықты күтіп отырмыз. Ойлағанымыз жүзеге аспады. Сабақ жалғаса берді. Керек десе, ағай Байнашқа бірауыз тіл қатқан жоқ. Тек сабақ бітерде:

	– Есназаров, ұмытпай тұрғанда айтып қояйын, бүгін төртінші сабақ орыс тілі ғой, содан кейін кетіп қалып жүрме.

	– Жарайды.

	Байнаш қаздиып тұр.

	Жарас ағай шыға бере, мен: «Не істер екен? Жеке сөйлескісі келсе, неге кабинетіне ертіп кетпейді? Не істемек?» – деп ойладым. Маған əйтеуір бұл бір қызық болып көрінді.

	Соңғы сабақ бітіп, балалар тарап кетті. Байнаш сыныпта қалды. Менің кеткім келмей, сабақ кестесін қарағансып, залда тұрып алдым.

	Əне, кабинетінен Жалғас ағай шықты. Сабақ кестесіне үңіле түстім. Біздің сыныпқа кіргені сол еді, ізінше Байнашты ертіп далаға беттеді. Байнаш қолын сермей бастады. Мен де алыстан ілестім. Спорт алаңына бара жатыр. Дəл ортасына барғанда Жалғас ағай:

	– Есназаров, сумкаңды анда қой да бері кел. Енді екеуіміз нағыз солдат жүрісін үйренейік. Бағанағың келіңкіремейді екен, – деді.

	Байнаш жымың етті. Қуанып тұр. Байнаш тұрмақ мен де күліп жібердім, шарбаққа жабыса түстім.

	Ағай бұйрық беріп, Байнашты жүргізе бастады. Даусы сұсты шығады. Түрлі қимыл кезінде денені қалай ұстау керектігін де үйретіп жүр. Байнашымыз түк білмейді екен. Демнің арасында шаршап қалды. Əй, Байнаш – солдат-ай! Құрысын сенің бүйтіп солдат болғаның. Жалғас ағай сонда да қоймады. Байнаш аяқ көтеруден қалды. Ақыры, тоқтатып алды да:

	– Есназаров, солдат – қастерлі атау. Сен оны күлкіге айналдырады екенсің. Біз сияқты қарт солдаттар өзін ешкімге қылжақ еткізген емес. Солдат болу – ең қиын оқу. Оған сен жассың. Сен əуелі мектептегі оқуыңды меңгеруің керек. Бар, сабағыңа дайындал, – деді ағай ызғарлы түрде. Тыңдап тұрған мен де сескеніп қалдым. Байнаш спорт алаңынан ілбіп əзер шықты. Ешкімді елейтін емес. Жай басып, ұзап барады.

	Содан бері Байнаш тақтаға шақырғанда, қол сермеп қаздаңдап басуын қойды. Қайта сабаққа тілі шығып келеді.





АТА




	Жауынгерлік дабылмен белгілі ауданға келген сайын біздер – телефонистер он шақырым жердегі тұрақты байланыс жүйесіне кабель тарқатып келіп жалғаймыз.

	Бірде кабель тарқатып келгенімізде, тұрақты байланыс жүйесінің басталар жеріндегі бағананың түбіне бір киіз үй тігіліп қалыпты. Түрікпендердің дəу-дəу ала иттері анадайдан абалап алдымнан шықты. Қарап тұратын уақыт па, тура тарта бердім. Жайшылықта жаяу тұрмақ, атпен жолаудың өзі – жүректілік, түрікпен иттері тайдай-тайдай үлкен болады. Қазір не, иығымда автомат, оның үстіне кабель шөлмегі сартылдап, жіп-жіңішке дала кабелін соңыма шұбыртып тастап безіп келемін. Иттердің өздері тайқып кетті.

	Үйден жеті-сегіз жасар бір қара бала атқып шықты.

	– Солдат, солдат! – деді есікке бұрылып. Іштен жауап дауыс қарлығыңқырап естілді:

	– Солдат болса не қыл дейсің? Бар, атты əкел!

	Мен қазақ сөзіне елең еттім. Бала бағанаға қарай жүрді.

	Мен бұрын жеткенмін, дереу аттың шылбырын шеше бастадым. Кəдімгі өзімнің атамша күрмеп байлапты.

	Бала төмен қарап тұрып, қолын созды. Діріл бар. Ұстата салдым. Машинамыз кеп қалды. Енді бала ұмыт болды.

	Байланыс орнаттық. Дала телефонын бағанадағы сымға қосып үлгергеніміз сол еді, шылдар етті.

	– Бақылау пункті. Аға лейтенант Черкашин. «Глобус».

	Орнаттық. «Астра» жауап берген жоқ. Міне – «Астра».

	«Астра», «Глобусқа» жауап беріңіз.

	Сонымен, «Глобус» пен «Астра» жалғанды. Біздің мақсатымыз орындалды. Аға лейтенант трубканы орнына қойды.

	– Ефрейтор Молдашев.

	– Мен.

	– Сен осында бақылауда қаласың.

	– Құп болады, аға лейтенант жолдас. Мен бақылау пунктінде қалдым.

	* * *

	Енді əлгіндегі бала есіме қайта түсіп, киіз үй жаққа қарадым. Қыбыр еткен жан жоқ. Ала иттер үй айнала көлеңкеге жайғасыпты. Ентігіп, арсалақтап өкпесін соғады. Əсіресе, босағаға таяу жатқан қара бас маң төбеттің көрген тауқыметі ауыр болса керек, ес-түссіз, мең-зең, басын көтереді, тілі салақтап жерге жетер болады. Басын жерге сылқ еткізіп қайта тастап, сұлық қалады. Арғы қапталдағы қойлар да өкпе соғып, бір-бірінің бауырына басын тығады. Ыстық буып, бар дүние ентігеді.

	Терім қатып, салқындай бастап ем, енді ыстық қайта бууға айналды. Əсіресе, етігімнің басынан өтіп барады. Бағананың көлеңкесіне малдас құрып отырдым. Телефон шылдыр еткен сайын тыңдаймын. Байланыс үзілген жоқ, сөйлесіп жатады.

	Құрметті оқушым, осы жерде телефон шылдырлағанда менің неліктен тыңдайтындығыма сəл де болса таңданып ой жүгіртулерің мүмкін. Мұның мəнісі – менің телефоным кабель мен тұрақты жүйенің жалғанған жеріне қосылған. Олар бір-бірін шақырғанда, менің телефоным да шылдырлайды. Трубканы көтеріп тыңдаймын, екеуі сөйлесіп жатса – болғаны. Біреуі сөйлеп, бірі үнсіз болса – байланыс бұзылғаны. Бақылау пунктінің мақсаты – менің мақсатым – ақау қай жағынан болды, соны анықтау.

	Əне, қара бала тағы да есігінің алдына шықты. Басына ақ киіз қалпақ киіп алыпты. Ал шалбары далиған кең. Тек бойы қортық, əйтпесе киімі, тұлғасы ауыл шалынан айнымай қалған. Сонысының өзімен де жақын тартады. Қол бұлғадым. Келді.

	– Кел, отыр. Атың кім?

	– Ата.

	– Түрікпенсің бе?

	– Жоқ, қазақ.

	Дəл осы кезде шешесінің даусы шықты.

	– Ата, ей, Ата.

	– Ау.

	– Қайда жүр өзі?

	– Мұндамын. Солдат ағаның қасында.

	– Болмайсың ба енді? Ұялып тұрсың ба айтуға? Ертіп келе ғой. Бол.

	Атаның екі беті қызарып кетті. Қап-қара томпақ көздері жайнап барады.

	– Сізді шайға шақырып жатыр. Жүріңіз.

	– Мен бара алмаймын.

	– Неге? Жүріңіз.

	– Жоқ. Мынаны тастап кетуге болмайды.

	Мен иегіммен телефонды нұсқадым. Ата қызыл қобдишаға таңырқай қарады.

	– Не бар мұның ішінде?

	Мен трубканы Атаның құлағына тостым.

	– Біреулер сөйлеп жатыр.

	Мен микрофонды жаба қойдым. Олай етпесем, Атаның сөзі байланыс тəртібін бұзады. Тіпті болмаған күнде Ата үні командирлердің құлағына шалынып қалса, ашуын келтіруі сөзсіз.

	Шешесінің даусы тағы шықты:

	– Ата, ертіп келсеңші енді.

	Ата маған жалтақ-жалтақ қарайды. Жүрсе екен деп тұр.

	– Бара ғой, Ата. Келе алмайды деп айт.

	Ата əзер кетіп барады. Адам деген қызық-ау, демнің арасында қимастық, туыстық орнай қалғаны ма, жоқ, жалғыздық елегізуі ме, Атаның үйіне қарай берем. Атаның тысқа шығуын қалап отырмын. Ата көпке дейін көрінбеді.

	Əкесі шықты да, керіліп сəл тұрды. Мен жаққа қарап қойды. Сөйтті де:

	– Ата, ешкілер шошаңдай бастапты. Малды өргізейік.

	Киін, – деп белдеуде тұрған атын шеше бастады.

	Шынында, он шақты ешкі қойдан ұзап жайылып барады екен.

	Батыстан болмашы керімсал самал елп-елп етіп өтті.

	Жусан басы қозғалақтап қалды.

	Ата аяғына етік, үстіне костюм киіп, белін белбеумен тартып алыпты. Маған қарап жымияды. Ұзын ұштық таққан қамшысын шартылдатып, қойларды өргізе бастады.

	* * *

	Аздан соң Атаның шешесі келді жаныма. Қолында – дастарқаны, бір шəйнек шайы бар.

	– Қарағым, амансың ба? Шөлдедің-ау, жаным. Шақырсақ, келмейсің. Өзім шай əкелдім, сусындап ал.

	– Неге бармайын? Мынаны тастап кетуге болмайды.

	Болмаса, шақырмай-ақ бармас па едім.

	– Бəсе, десеңші. Ал іше ғой.

	Дастарқандағы бауырсақ пен қойдың əдемі құрты екен.

	Рақаттанып бір шыны шай ішіп бола бергенімде, телефоным шылдыр-шылдыр ете қалды. «Астра»:

	– Ало, алоу, «Глобус», «Глобус»! Неге екенін, жауап бермейді, – деп жатыр екен.

	– Бақылау, бақылау, – дейді «Глобус». Үні маған əзер естіледі. Талып жетеді.

	– Бақылау пункті. Ефрейтор Молдашев.

	– Не болды? «Глобус» естілмейді.

	Индикатор тұтқасын бұрадым. «Астра» естіп-ақ тұр. Ал «Глобус» міңгірлеп маған зорға естіледі. Телефон құлағына аға лейтенант Черкашин келді.

	– Ефрейтор Молдашев, сол маңайды тексере бер. Команда жіберемін. Сым жерге тиген. Ізде.

	Шай жайына қалды. Орнымнан атып тұрып, автоматымды асына бастадым.

	– Қарағым-ау, ішсеңші шайыңды. Не болды? – деп Атаның анасы бұл оқыс қимылыңа дегбірсізденіп, үрейленіп қалды.

	– Апа, уақыт жоқ. Рақмет. Тығыз жағдай болып қалды.

	– Əй, айналайындар-ай, – деп шешей шыныдағы ішілмей қалған шайды төгіп, дастарқанды жинап жатыр.

	* * *

	Кабельді жағалап, белге шықтым. Алдымда қойнауда қой жатыр. Қой шетінде Ата маған қарай жүгіріп келеді. Екеуіміз қапталда ұшырастық.

	– Аға, ана жерде сым үзіліп жатыр, – деді Ата ентігіп.

	– Қай жерде?

	– Жүріңіз, тауып беремін.

	Келсем, сымның біреуі қой тұяғынан үзілгені рас екен. Ата жалғапты да белгілі болсын деп үстіне құм төмпешік үйіп қойыпты. Сымды жақсылап жалғап, изолентамен орадым. Сонан соң Атаға:

	– Ата, сымның ашық қалған жерін жерге тигізсең, бұл сөйлемей қалады. Сен үстіне құм үйіп сөйлетпей қойыпсың, – дедім.

	– Мен белгілі болсын деп едім. Мен білген жоқпын.

	Ата қатты қысылып қалды. Абыржып ыңғайсызданды.

	Сол сəтте өзін аяп кеттім.

	– Білем, білем. Сен білмей істедің. Бəрінен де тауып бергеніңді айт. Біз сандалып іздейтін едік. Ал, сен оп-оңай тауып бердің.

	Атаның жүзі жадырап сала берді.

	– Мына жабыстыратыныңыздан маған да беріңізші. Тағы үзілсе, өзім-ақ жалғап, орап қояйын.

	– Берейін. Бірақ сендер қойларыңды бұл жерден басқа жаққа жайыңдар. Қой аяғымен таптап, тағы үзіп кетуі мүмкін.

	– Жарайды.

	– Мен кеттім, Ата.

	Ата бара қойға тиісті. Əкесі қойдың арғы шетінде жүрген.

	– Не болды? Тиме, тиме! – деп айқайлап еді, Ата қарайтын емес, дүрілдетіп қуып жүр.

	Күн алаулап бел асты. Жыра-жыраға қаракөлеңке үйіріле бастады.

	Телефонымды тыңдап қоямын. Сөйлесіп жатыр. Орнымнан тұрып, əрлі-берлі жүріп бой жаздым.

	Қой кешкі өрістен келе жатыр. Бөрте серке жалт-жалт басып, қора шетіне жетіп қалды. Қойдың алды қаптап келіп, науадағы тұзға жабылды. Соңы бытырап жатыр, Ата иіре бастады. Қойдың бір шеті менің үстіме келіп қалған, Ата жанымнан қой қайырып өте берді.

	– Ата, бағанағыдан кейін үзілген жер таптың ба? – дедім сөзге тартқым келіп.

	– Жоқ. Біз ол жаққа қайтып барғанымыз жоқ. Қойды ол маңнан алыс жайдық.

	– Қойыңды иіріп болған соң кел.

	– Жарайды.

	Ата көп кешікпей-ақ келді. Мен құрғақ паегымды жая бастадым. Консервіні ашып, нанды турап – бəрін панамамның (ыстық жақтарда жауынгерлер киетін бас киім) үстіне үйдім.

	– Ал, Ата, жейік.

	– Жоқ. Мен үйден тойып келдім.

	– Дегенмен əскер тамағынан алып қой.

	Ата сараң алады. Жаныңда адам бары жақсы екен, «ал-алдап» отырып көңілді тамақтандым.

	– Телефон тындатыңызшы, – дейді. Тыңдатамын, тыңдап-тыңдап алып:

	– Не айтып жатыр? – дейді.

	– Оны айтуға болмайды. Құпия. Бəрі сендер үшін, тыныштық үшін, – деймін.

	Ата ұзақ тыңдайды. Қалай да ұққысы келеді.

	– Бірдеңе-бірдеңе, ало, ало деп жатыр. Тындаңызшы, – деді Ата кенет дегбірсізденіп.

	Тыңдадым. «Астра» екен. «Глобуспен» байланыс үзіліпті, үн қатпайды.

	– Ата, тағы бір жерінен ақау шықты. Іздеп келемін.

	– Түн ғой. Түнде көрінуші ме еді? Оны қайдан табасыз?

	Ертең ерте іздемейсіз бе?

	– Əй, Ата-ай, əскери байланыс күтіп тұра ма? Талай-талай кездесіп жүрген жай ғой. Тапқанда қандай! Міне, былай кабельден ұстап алып, тарта береміз. Мен кеттім. Сен үйіңе бар. Жат.

	– Қазір келесіз ғой. Сізді күтіп отырамын.

	Ақауды жөндеп қайтқанымша, екі сағаттай уақыт өтті.

	Келсем, Ата телефонның түбінде отыр.

	– Сөйлеп жатыр. Екі адам сөйлесіп жатыр, – деп күлді.

	– Сен əлі кетпегенсің бе?

	– Жоқ. Үйге бармаймын дедім. Сізбен бірге отырып, қой күзетемін.

	Біз енді əрнені айтып отырмыз. Құс жолын көлденеңінен кесіп, қызыл-жасыл нүкте өтті.

	– Ұшақ па?

	– Ұшақ.

	– Түнде жатпай ма?

	– Жатпайды. Қозғалыста күн-түн деген болмайды. Ұшақ, пойыз, автобус тəулік бойы қозғалуын, қатынауын тоқтатпайды.

	– Рас, рас, ағай. Біз былтыр Қазақстанға барғанбыз.

	Сонда пойыз түнде де жүре берген.

	– Əне, көрдің бе, солай.

	Шинелдің үстінде шалқамыздан жатырмыз. Ата жұлдыздар туралы, түнгі ұшақ туралы менен көп-көп əңгіме сұрады.

	Бір уақыт үнсіз қалды. Сөйтсем, тыншып ұйықтап кетіпті. Жарым түн болды. Атаны шинельмен қымтап қойдым да, телефон қобдишасына басымды сүйеп, қалғи бастадым. Шылдырлаған сайын тыңдаймын.

	Бір уақытта телефон оқтын-оқтын шылдырлай қалды.

	– Бақылау, бақылау! – деп жатыр екен.

	– Бақылау тыңдап тұр!

	– Молдашев, жинаймыз. Сен сол басынан орай бер.

	Ұқтың ба?

	– Ұқтым.

	Бағанаға шығып, сымды үздім. Ата мұрны пысылдап ұйықтап жатыр. Қимай сəл тұрдым. Қайтейін, шинель керек, əрі жалғыз өзін далаға тастап кетуге болмайды. Ояттым. Көзін ашып алды. Атып тұрды. Ұйықтап қалғандығына қысылды.

	– Ата, біз жинайық деп жатырмыз мынаны. Сау бол!

	– Түнде қалай жинайсыздар?

	– Жинаймыз. Күтіп тұратын уақыт жоқ. Сен үйіңе барып ұйықта. Сау бол!

	– Сіздер күн-түнді білмейді екенсіздер.

	– Иə, солдат үнемі қозғалыс үстінде. Бəрі сендер үшін.

	Бара ғой, айналайын.

	– Сіз тағы да келесіз ғой. Тез келіңіз. Мен күтіп жүрем.

	– Жарайды. Күт. Мүмкін келермін. Келе алмасам, өкпелеме. Біз – солдатпыз.

	Орнымнан қозғалдым. Шөлмек тұтқасын бұрадым, сартылдап түн тыныштығын бұзды. Иттер абалап үрді. Мен ұзай бердім. Ата ұйқылы көзімен мең-зең күйде теңселе басып, үйіне кетіп барады. Мен жаққа қарап қояды.

	«Ұйықтай ғой барып, тыныш ұйықта, қалқам! Біз бармыз ғой». Мен түн құшағындағы құм жоталарына көтерілдім.





КӨК ҚОЗЫ




	Батальон маршта келе жатқан. Полк көлеміндегі екі күндік жаттығу аяқталып, əскери қалашыққа қайтқан бетіміз. Батальон машиналары салқар колонна – керуен құрып келеді.

	Бізге колоннаның ортан белінен орын тиген. Біздікі ГАЗ-53 маркалы, алдыңғы, артқы дөңгелегі бірдей тартатын қорапты машина. Қораптың екі қапталы ашпалы астау. Екі астаудың іші де қаз-қатар тізілген дала кабелінің шөлмегі. Қақпағы жабылған соң астаулар кəдімгі орындық болады да қалады.

	Міне, қазір біз, телефоншы алты жігіт, үш-үштен бөлініп алып, екі қапталдағы орындықтарда, яғни астаушалар үстінде қаздай тізіліп отырмыз.

	Бұралаң дала жолы артта қалып, машиналар айнадай асфальтқа түскен соң, екпін алып, заулай жөнелді. Енді колонна үзілмес-басылмас бір сыдырғы, əрі жайлы сарынға түсіп алып, асығыс тартып келеді.

	Екі тəулік бойы тыным көрмей, жел-құйын болып телефон желісін тартқан біз бұйығып, бір-бірімізге тығыла түсіп, құс ұйқы болып отырмыз. Мызғып кетіппін.

	– Ерген, қара, қозы! Ерген, қозы!

	Бойымды əзер жинап алдым. Қайда қарарымды білмей, жан-жағыма алақтай бердім.

	– Əне, əрі қара!

	Ефрейтор Селедков сұқ саусағымен менің ту сыртымды нұсқады.

	Жалт қарадым. Асфальттың терістік жағы қара жол болатын. Бір көк қозы соған түсіп алып заулап барады. Бірінен соң бірі тұсынан зарлап келіп, зулап өтіп жатқан машиналар қозыны ес-түсінен мүлде айырған.

	Ол енді колонна өткенше бұл екпіннен шыға алмайды. Колонна өтіп кеткен соң да, біразға дейін жүгіргені жүгірген. Сонан соң ештеңені көрмей, не маңырай алмай, екі өкпесін соғып əл-дəрменсіз тұрар. Отар қайда, енесі қайда? Оның бірін де бұл қозы енді қайтып таба алмайды. Зеңгіп қалады ғой, бейшара. Қойшы іздер. Бірақ табар ма екен? Əй, кім білсін, алыстап кететін болды ғой.

	– Адасатын болды-ау, қап!

	Өстіп өкініш білдіргеннен басқа бізде еш амал жоқ, бел асып кеттік. Қозы қала берді.

	Машина кілт тоқтады. Біз өре түрегелдік.

	– Не боп қалды?

	– Қирады, сірə.

	Кабинадан Дементьев шықты.

	– Жетер ұйықтағандарың, бой сертігіңдер былай...

	– Не болды?

	– Не болсын? Бір жарты сағатсыз қозғалмайтын болды. Дементьев дереу капотты аша салып, іске кірісіп кетті. Машина бұзылған екен, яки тоқтаған екен деп тапырлайтын ауыл емес, бұл – əскер. Қозғалыс кезінде артық-ауыс қимылға жол жоқ, орын-орнымызда отырмыз. Екі көзіміз белде. Көк қозы күттірмеді, қылтың етіп шыға келді.

	– Əне, көрінді!

	– Мынау шынымен қозы ма, жоқ, шайтан ба? Дементьев басын мотордан жұлып алды.

	– Жігіттер, шуламаңдар, ұстаңдар қозыны.

	Мен ай-шайға қарамай жерге қарғып түсіп, жаға жолға жүгіріп шықтым. Көк қозы салып ұрып кеп қалды. Екі көзі тұнып, екі құлағы бітіп қалса керек, өзі келіп құшағыма қойып кетті. Кішкентай жүрегі кеудесін жарып кетердей тарс-тарс соғады. Бақайына дейін қара терге түскен. Көкпеңбек көк бұйра жүніне жабысқан шаң терге шыланып жылт-жылт етеді.

	Мен қозыны көтеріп жігіттерге беттегенде, колонна ұзай бастаған. Дементьев капотты жауып жатыр екен. Маған айқайлады:

	– Ерген, жүгір! Тез отыр машинаға.

	Мен жүгіріп кеп, қозыны жігіттерге ұсына бердім. Селедков қақшып алды.

	Машина гүр ете түсті. Солдатқа бұйым болған ба, аяғым дөңгелекке тиер-тиместен, қозғала берген машинаға ытқып шықтым. Машина кері бұрылды.

	– Құрттты мына Дементьев!

	– Ол емес, көк қозы құртады бізді.

	– Ештеңе етпейді.

	Ə, дегенше заулай жөнелдік. Сол сəт жаңағы көк қозы ұшып жеткен қара жолда ақ боз атпен шауып келе жатқан шопанды көрдік.

	– Анда қараңдар!

	– Қайдан білді екен, ей?

	Мен көк қозыны алдыңғы аяғынан аспандата көтеріп қойшыға көрсеттім. Қойшы ат басын тартты.

	Дементьев тежегішті басты. Ол машинасын кері бұрғанда, қойшы асфальт жағасында тұрған. Ақ боз ат жуас жануар екен, үрікпеді. Шопан тебініп кеп, машинаға қатарласа берді. Мен еңкейіп көк қозыны қойшыға ұстата салдым.

	– Рақмет. Көп рақмет, солдат қарақтарым!

	– Сау болыңыз, ақсақал.

	Дементьев газды аямай басты. Машина тез-ақ екпін алды. Шопан желе шоқырақтатып бара жатты.





БҮЛДІРГЕН ТЕРЕ БАРҒАНДА




	Біздің жақта бүлдірген адырда болады. Сай табанына жақын жартастардың астына, яки бұлақ суының бойына шығады. Жылда бүлдірген піскенде адырға атпен əдейі келіп, теріп қайтатынбыз.

	Бүгін де Сөрелі сайдағы бүлдіргеннің қалың шығатын жеріне келсек, қап-қара боп тұнып тұр. Жанымда өзіммен бір оқитын Рақтай деген жолдасым бар. Екеуіміз:

	– Ойпыр-ай, қалыңын-ай!

	– Піскен-ақ екен, тегі, – деп таңданысып, аттан асығып-үсігіп құлап түсіп жаттық.

	Сол екі арада қалың бүлдіргеннің арғы шетінен бір елік атып шықты.

	– Елік, елік! – деп айқай салдық. Сөйтіп мəз болып тұр едік: іле-шала дəл əлгі жерден еліктің лағы көрінді. Сəл қашып барып, көп ұзамай-ақ, қалың шөптің арасына қойып кетті. Шөптің басы біраз жер қимылдап барып тына қалды. Екеуіміз бір сəт аңқиып тұрып қалдық та, аттарды тастай салып, жүгіріп сол жерге жеттік. Рақтай еліктің лағын алғашқы кірген жерден іздей бастады. Мен жүгіріп, шөп қимылының тоқтаған жеріне келсем, еліктің лағы жермен-жексен болып, құлағын жымқырып, бүк түсіп жатыр. Бас салып ұстап алдым. Еліктің лағы біртүрлі аянышты дауыс шығарды.

	Рақтайға қарап едім, өзі таба алмай қалғанына өкінгендей боп тұр. Соны білдім де, елікті соған ұстата салдым.

	– Мə, сен ұста, екеуіміз бірігіп асыраймыз.

	Рақтай менің қолымнан ала бергенде, еліктің лағы аянышты өксіп-өксіп жіберді. Осы дауысты естіді білем, алдағы тұмсықтан елік ешкі шыға келді. Бізге қарай жасқанбай салып ұрып келеді. Енді не болар екен деп тұрып қалдық. «Айтақ-айтақ» деп жоқ итті көмекке шақырып, өтірік күшейдік. Елік сескеніп, состиып тұрып қалды, қайтып қашпады. Қайта бірте-бірте жақындай берді. Еліктің лағы шешесін көмекке шақырып дауыс шығаруын қоймады. Біз қанша айқайласақ та, елік сескенер емес. Баласымен бірге өлмек түрі бар. Біресе баламды жіберсеңдерші деп жалына сұрағандай, бір орында тыпыршиды. Бір рет тіптен жақын келді. Мөлдіреген танадай қара көздерінен жас тамшыларын көріп қалғандай болдым.

	– Бейшара, жылап тұр екен, – деді Рақтай жұлып алғандай.

	Ол да байқап қалған екен.

	– Қой, онда лағын жіберейік.

	– Жіберсек жіберейік.

	Еліктің лағына қаншама қызығып қимағанымызбен, анасын аяп кеттік, босатып жібердік. Екеуі секеңдеп отырып кезеңге шықты. «Балалар, сендерге рақмет» дегендей бізге қарап сəл тұрды да, орғып-орғып қырдан асып кете барды.





АЛА МЫСЫҚ




	Бекежан оянары оянғанымен, жылы төсекті қимады. Тұруға ерініп, көзін бір ашып, бір жұмып, ұйқылы-ояу маужырап жата берді. Ол бір сəт көзін ашып жатып бір нəрселер ойлаған болып еді, көзі өзінен-өзі жұмылып, мызғып кетті. Əлгі ойы түс сияқты бұлдыр тұманға айналды. Содан қайта ояна беріп, тағы басқа нəрсе ойлайын деп еді, құлағына жіп-жіңішке үн ызың ете түскендей болды.

	Сергіңкіреп құлағын түріп еді, үн жалғыз емес, бір-нешеу болып үздік-үздік естілді. Жəне дəл өз төсегінің астынан шығады. Бекежан əп-сəтте еденге қарғып түсіп, етбеттеп төсектің астына үңілді. Түкпірге таман өзінің ала мысығының бауырында қыбыр-қыбыр етіп жатқан қызыл-шақа соқырларын көрді.

	– Бекежанның қуанышы қойнына сыймай кетті. Ала мысықтың бір соқырын қолына ұстап аялағысы келді. Еңбектеп жақындайын деп еді, ала мысық көзі оттай жанып, пыр-пыр етіп айбат шекті.

	Бекежан ала мысықтың мұнысына əжептəуір ренжіп, не қыларын білмей тұрып қалды. Кетейін десе, оларды көзі қимады, жақындайын десе, ала мысық жолатпайды. Сөйтіп тұрып санай бастады. Соқыр төртеу екен. Енесімен – бесеу, Бекежан апыл-ғұпыл киінді де, сыртқа беттеді. «Енді менің мысығым бесеу болды» деп бірге ойнайтын жолдастарына түгелдей айтып шықты.

	Ала мысық сондай балажанды екен. Бекежан қанша аңдығанымен соқырларын көзінен түк таса қылмады. Үнемі бауырына басып жатты. Əдепкі күндері Бекежанның табақпен əкелген сүтінен басқа нəр сызбады.

	Ала мысықтың соқырларының үшеуі ала да, біреуі тарғыл.

	Төртеуі де ала мысықтың бауырына жабысып, кейбірі емшегін дəл таба алмай, əр жерін түрткілеп, жіңішке даусымен мияулап жатқанда, Бекежан:

	– Кеудесінде нең бар, ей? Мыналар көрмей ме, немене? – деп танданып, барлық қимылына телміре, қызықтап ішек-сілесі қатып күлді.

	– Қайдан көрсін? Əлі көзін ашқан жоқ қой? – деді Бекежанның апасы.

	Бекежан мысық балаларының көзіне енді зер салды.

	Бəрі де көздерін тарс жұмып алыпты.

	– Көзін жұмып алғандары несі? Ашпай ма? – деді таңданып.

	Бекежан ит пен мысықтың балалары көздерін ашпай туып, кейінірек ашатынын білмейді екен.

	Апасы соны айтып түсіндірді. Соның үшін де мысықтың баласы соқыр деп аталынады екен. Мысықтың соқырлары аз-ақ күннің ішінде көзін ашып, есейіп қалды. Анасы енді сүйікті кəсібі аңшылыққа шыға бастады.

	Ала мысық үйден шығысымен Бекежан жолдас қызы Назым екеуі мысық соқырларының аузына сүт тосып əуре болады. Өйткені Назым біреуін ертерек үйіне алып кетуге асығатын. Бекежан да біреуіне өзінше тамақ беріп асырауды құп көрген.

	Ала мысық – өте қызғаншақ. Даладан кіріп келісімен бұларға дөңгелек отты көздерін қадап, пыр-пыр етіп, соқырларын тез бауырына жинап алады.

	Бекежандар бұлардың мойнына əлдеқашан-ақ əртүрлі белгі жіп тағып қойған.

	Бір күні Назым өзінің қызыл жіп таққан ала соқырын бауырына қысып, аялап үйіне алды да кетті. Бекежан өзінің сүйікті тарғылын төсегінің үстіне жатқызып қойды.

	Ала мысық сырттан келісімен Назым əкеткен соқырын мəуілдеп əрі іздеді, бері іздеді, аласұрды, жоқ. Аяқастынан бір соқыры ұшты-күйлі жоқ болғаны жанына бататын сияқты. «Бəрінен осылай айырылады екенмін. Мына балалар бəрін құртып тынады екен», – деп шошыды білем, сол түні-ақ соқырларын каналдың арғы жағындағы қалың қамыстың ішіне тасымақ болды. Каналдан науаның үстімен өту керек. Бұл науадан үнемі су үзілмейді. Ұжымшардың қызылша егісіне баратын су күні-түні бетімен-бет болып ліпілдейді де жатады.

	Мысықтан епті аң бар ма, əрі талай өтіп үйренген жері, тастай қараңғы түнде науаның жалғыз қырымен соқырларын біртіндеп тістеп өткізіп, қамыс арасына таси бастады. Екеуін еш қырсықсыз арғы жағаға өткізіп алды. Тіпті каналдың жағасында тұратын Назымдардың мысық атаулыға өш Алыпсоқ деген көк төбеті де байқамай қалды. Үшіншісін тістеп дəл каналға жақындай бергенде, Алыпсоқ көріп қойып, арсылдап тұра ұмтылды. Не істеу керек? Науадан жүгіріп өте шығу қауіпті. Суға құлайды. Айбат көрсетпесе, Алыпсоқ қауіпті, жақындап қалды. Амалсыздан аузына тістеп алған соқырын канал жағасына тастай салды. Белін бүгіп, арқа жүнін үрпитіп «ыф» деп иттің бетіне шапшыды.

	Алыпсоқ та, мысық та бір-бірінен көз жазбай аңдысып қалды. Осы кезде ала мысықтың соқыры тырбаңдап жатып, жардан домалап барған күйі каналға шолп ете түсті. Ала мысық екі көзін иттен алмаған күйі шегіншектеп мияулап-мияулап жіберді. Көк төбет те көңілін бір демдегендей болып, жайына жүре берді. Ала мысық екінші бір соқырынан осылай айырылды.

	Қамыс арасынан торғай, тышқан ұстап жеп, ала мысық қалған екі соқырын асырай берді. Қарны ашқанда үйге де келіп-кетіп жүрді. Ол келген сайын Бекежан: «Балаларың қайда? Ертіп кел! Енді ешкімге бермеймін», – деп ұрысқан болады. Ала мысық оған түсінбейді, түк көрмегендей көзін жұмып, пыр-пыр етеді.

	Өсе келе ала мысықтың соқырлары өзіндей үлкен мысық болды. Екі соқырының өзіне тартқан аласы жұқалау, пысық, ал тарғылы болбыр, бос болып өсті. Тарғыл анасының жанынан шықпай, ал анау өзінше аң аулап ұзап кете беретін. Анасы қаншама жанынан шығарғысы келмей еміренгенмен, пысық ала біртіндеп ұзап жүріп, ақыры жатағына қайтып оралмай қойды. «Тісі шыққан балаға шайнап берген ас бола ма», жөнін тапты.

	Ала мысық барлық жайға енді түсінді. Тарғылынан да айрылатынын білді. Соқырын қаншама жақсы көргенімен уақыт, табиғат заңы осы. Ешкім баласын қанжығасына байлап жүрмейді.

	Бір күні түнде ала мысық жалғыз соқырын үйге ертіп келді. Тарғыл адам көрмей тағыланып кетіпті. Жүкаяқтың, төсектің астына кіріп, шықпай қойды. Бекежан жақындаса, екі көзі оттай жанып тығыла түседі. Бірнеше рет есіктен шыға қашпақ болып еді, ала мысық қақпайлап шығармады. Есік жақта екі құлағын едірейтіп етпетінен бүк түсіп, аңдыды да жатты. Тарғыл мысық бірте-бірте ұстағанға да көнді, тырнамайтын да болды. Екі мысық та үй ішінде еркін жүреді, Бекежан тарғыл мысықты қанша жұлмалап ойнаса да, ала мысық түк қызғанбайды.





ҚАРА СИЫР




	Қып-қызыл Күн көкжиектен иек артып, Аралтөбенің басын жаңа ғана шала бастады. Саздағы ауыл үсті түнгі шық пен асыға жөңкіген Шу суының ауыр көтерілген буынан тұмантып, буалдыр тартып тұр. Ауыл алдындағы қыраттан түнгі өрістен қайтқан сиырлар дымқыл жондарында Күн сəулелерін жымыңдатып, бүрсиіп шұбап түсіп жатыр.

	Қалың топтың алдында ішін жарау аттай тартып, қаншырдай қатқан қара сиыр ентелей басып келеді. Кіртиіп, жүдеп қалған екі көзін бұзаулар тұрған қаша жақтан алмайды. Есіл-дерті сонда, басқа жаққа мойын бұрар емес. Қашаға жақындап кеп тұра қалып, бар даусымен өкіріп қоя берді. Қалың бұзау үздік-создық мөңіреп жауап қатты. Бірақ қара сиыр мың сан дауыс ішінен оп-оңай тани қоятын бір өзіне ғана ыстық үнді ести алмады. Енді өңешін тартып, өкіріп-өкіріп алды да, ауылға соқпай, суат жаққа қарай шеттеп жылжыған қалың сиырға қарай бет түзеді. Қызыл бұзауы бар тұлғасымен елестеп, есеңгіреп, теңселіп бара жатыр.

	...Осылай екі күн бұрын кешке қарай қара сиыр да өрістен екі бүйірін теңдеп қайтып, қораның төріне келіп тұрып күйсей бастады. Иесі сауып та бітті. Енді желінінің бұрыш-бұрышында там-тұм тамшылар қалды. Қазір Аманкүл қызыл бұзауын босатып қоя береді.

	«Қашадан ұмтыла шыққан ол алғашқы екпінімен біраз жерге жүгіріп барып, жан-жағына аңтарыла қарап тұрып: «Қайдасың, ене?» – деп мөңірейді. «Мө-мө, мен мұндамын», – дейді бұл. Бұзауы жүгіріп келіп, бауырына жабысады. Енді ал кеп сор сорпылдатып, ал кеп сор! Қара сиырдың тұла бойы балқып, алпыс екі тамыры жібіп жүре береді. Бұзауының құйымшағын, бөксесін, арқасын жалап, жан рақатқа батады.

	Міне, қызық, Аманкүл мұны біртүрлі аяғандай жұмсақ үнмен былдырлады да, анадай жерде тұрған көк сиырды сауа бастады. Аманкүлдің бұзауын салмағаны қалай? Қара сиыр мөңіреп қашаға келді. Бұзауы жауап қатпады. Қашаны əрі айналды, бері айналды, бұзауы ұшты-күйлі жоқ. Не істерін білмей, безек қақты. Қалың сиыр ішін əрлі-бері кезіп шықты, бұзауы жоқ. Олай-бұлай жалтақтап көзін сатты, бұзауы жоқ. Қашаға қайта келді, бұзауы жоқ. Қара сиырдың іші бір сұмдықтың болғанын сезді. Аралтөбе шөгіп, қалың қамыс жапырылып, Шу өзені тоқтап қалғандай болды. Бауырында бір-бір бұзауы бар басқа сиырлар қандай бақытты еді. Қара сиыр біртүрлі аласарып, шөгіп кеткендей болды. Суық ызғар, өксікті өкініш кернеп барады бойын.

	– Өк, өк, ей!

	Бақташының өктем үні шығып қалды. Сиырлар өруге айналды. Олардың ойында не бар, күндегі əдеті. Қара сиырға бүгін оларға ілесу қайда? Бұзауы қалып барады емес пе осында. Осында болмағанымен, өрісте жоқ бəрі-бір. Сондықтан не бар бұған онда. Қара сиыр оқшауланып қашаға қарай жүрді.

	– Не бар, ей, бұған қашада?

	Келгенбай ұмтылып кеп, ұзын қамшысымен шарт дегізді. Өткір ұштық жонын тіліп өткендей болды. Қара сиыр қашаны айнала қашты. Сиырдың қиқар мінезінен əккі болған күрең ат аузын айдаһардай ашып келіп, дəл жамбастан бір мытып алды. Келгенбай енді ұрмады. Күрең аттың өзі-ақ мұны бастырмалатып келіп, қалың табынға тықты.

	Қара сиыр дөңге шыққан соң, артына қарады. Бұзау қашасы қол бұлғап шақыратындай. Көзіне ыстық, оттай басылды. Тіптен «бұзауың мұндалайтындай». Ылдиға қарай салып ұрып жөнелді. Қамшыға да, күрең аттың өткір тісіне де бой бермей, өлген-тірілгеніне қарамай, қашаға бір-ақ жетті. Мұның көнбесін білген соң Келгенбай:

	– Əй, баршы! – деп қолын бір сілтеді де, көп сиырдың соңынан кете барды.

	Қара сиыр түнімен аласұрды. Бұзау өрісін түгел кезіп шықты. Өкіре-өкіре даусы да қарлықты. Сенделіп жүріп-жүріп, айналып келіп қашаны табады. Сүйікті қызыл бұзауының қаша ағашына жабысқан бір топ жүнін тауып алды. Соны иіскеп-иіскеп алды. Көзіне мөлтілдеп жас келді. Жерден сынық шөп үзіп алған жоқ. Қаншырдай қатып, екі бүйірі өкпесін соқты. Иімей қойды. Іштей егіліп, жыламсырағандай мұңлы бір кейіппен мөлиіп, былқ етпеді. Күндіз-түні қайда барса да, қайтып соғар қазығы қаша болды. Белгісіз күш соның маңына тартты да тұрды. Үміт күтіп, айналшықтай берді.

	Міне, қара сиырдың бүгінгі үміті тағы да құм болды. Көңілсіз ілбіп, су ішетін жайпақка жақындай бергенде, кенет мұрнына қызыл бұзауының иісі келді. Қайда ұмтыларын білмей, бар шерлі даусымен өкіріп-өкіріп жіберді. Басын шайқап-шайқап, мұрнын көкке көтеріп, жан-жағынан иіс күтті. Алдан, өзен жақтан соққан баяу жел əкеліп жатыр екен сүйікті иісті. Солай қарай еңкілдеп жүгіре жөнелді.

	Сол бетімен жағаға келсе, ар жақта бұзауы мөңіреп жүр. Ай-шайға қарамай, суға қойды да кетті. Бірақ арғы жағаға шыға алмады. Екпінімен ықтырып əкеткен су Аралтөбенің алдындағы қайырға əкеп тықты. Жағаға жақын қалғанда құмға тізесінен кіріп, тұрды да қалды. Қимылдаған сайын майда қиыршық, оппа құм осылып, сіңіре берді. Қара сиырдың мұнымен түк ісі болмады. Арғы жағадан су кешіп келген бұзауын жалап, мауқын басты. Анау-мынау жеңіл салмақты қайыр құм көтере береді екен. Бұзауы түк те қайырлаған жоқ.

	Қалың қорысқа кіріп адасып кеткен бұзауымен екі жылға татитын екі күнгі азаптан кейін осылай табысты қара сиыр.

	Келгенбай қайырлап қалған қара сиырды көре сап, ауылға шапты. Былтыр да осы жерге бір сиыр батып кете жаздап еді. Тез тартып шығармаса, қауіп.

	Жігіттер қамыттаулы екі ат алып, қашығырақтағы көпірді айналып келмек болып, тұра шауып кеткенде, ауылдың қалған жаны Аралтөбе үстіне жиналып еді.

	– Ойпырым-ай, не болар екен?

	– Əлгілер ерте жетсе, тəуір болар еді-ау!

	– Шіркін, ана-ай! Баласы үшін отқа да, суға да түседі-ау! – десіп шулап тұр бəрі.

	Қара сиыр артына бұрылып, жаутаңдап осы топқа қарап-қарап қояды.

	Ар жақтан жігіттер де жақындап қалған. Қара сиыр олардың көмек екенін сезді, көңіл орнына түсіп, қызыл бұзауын мейірлене жалай бастады. Емшегінен сүт саулай жөнелді.





АТА КӨКЕК




	Қарасайдың аузындағы ескі қой қора əлдеқашан шатырсыз қалған. Жалаңаш тас қалау аспанға қарап ашылған алып ауыз құсап аңқайып тұр. Шатыры жоқ болған соң, жауын суы қабырғаға қалаған тастардың арасын кіріктірген балшықты шайып кетіп, арса-арса болған тас қалаудың өн бойы – сансыз саңылау, жыпырлаған қуыс-қуыс.

	Жылда көктем шығып, Қарасайдың жылға-жылғасынан қарғын су қаптап аққанда тас қораға алыстан – жылы жақтан екі көкек канаттары талып ұшып жетеді.

	Биыл да сөйтті. Екеуі ентелеп зорға жеткен тас қалаудың күнгей бетінің шығыс жақ бұрышындағы томардай тастың үстіне жалп-жалп етіп қона кетті. Біраз отырып солығын басқан соң ата қораз: «Кө-кек, кө-кек», – деп жан-жаққа жар салды. Мекиен көкек: «Піш-ш, піш-ш», – деп ұшып, былтырғы ұя салған қуыстың аузына барып қонып, дереу ішіне еніп кетті.

	Ата көкектің көңілді үні тас қора қалауына қонудан қорқатын қалың шымшықты лезде шексіз қуанышқа кенелтті. Бір үйір шымшық қора үстінен дүркіреп ұшып өтіп, түстік қапталдағы дəу қара тастың үстіне барып қонып, жыпырлап отыр, бəрінің екі көзі тас қора жақта. Торғайлардың күтіп отырғандары – қара шұбар жыландар.

	Тас қораның жылы қуыстарына қыстап шығып, суық денелерін күн қыздыра бастаған жыландарға енді көкек күн көрсетпейді.

	«Кө-кек, кө-кек!» – деген көңілді үн қара шұбар жыландардың миын тесіп, жүйкесін жұқартады.

	Кө-кек, кө-кек!

	Қара шұбар жыландар тас қораның өздеріне мекен болған қуыстарынан сусып шығып, жылғадан өтіп, торғайлар отырған қара тастың етегіндегі қорымға кіріп, көзден ғайып болды.

	Ата көкек айналада не болып жатқанының бəрін көріп отыр.

	Жуандығы білектей, ұзын қара шұбар жылан қорымтас шетінде ата көкекті зəрдей суық екі көзімен атып, жатып алды.

	Шымшық торғайлар шыдамсызданып шыр-шыр етеді. Алыстан мекеніне көкектен бұрын ұшып жеткенімен, жыланнан қорқып, тас қораға жолай алмай жүрген қос қарлығаш қанаттары сусылдап ұшып, ата көкекті екі-үш айналып өтті. Соңғысында таңдайларын тақылдатып, «Бірдеңе істеңізші», – деп асықтырған сыңайланды.

	Ата көкек бəрін түсінді, ана дəу қара шұбардың көзін құртпай, тас қорада тыныштық орнамайды екен. Өн бойын ашу кернеген ата көкек томар тасты теуіп ұшып, қара шұбарға қарай қалбаңдап бара жатты. Жан керек екен, қара шұбар шұғыл ирелеңдеп қорым тастың арасына кіріп кетті.

	Ата көкек қара шұбар жатқан жерді жанап өтіп, қайқаң етіп орнына барып қанатын жайып, қона кетті.

	Шымшық торғайлар демнің арасында үйірімен дүр етіп ұшып келіп, тас қалаудың қуыс-қуысына зып беріп кіріп кетіп жатыр.

	Қос қарлығаш тас қора қалауының үстінде көлденең жатқан ұзын көк тастың ернеуіндегі былтыр өздері балшықтан бұжыр-бұжыр етіп жасаған ұяларының түтік іспетті аузы жабысқан жапсарға қонып алып, шаттық жырын төге бастады.

	Тас қорада енді құстардың еңбекке толы бейбіт өмірі басталды. Құстардың жыландардан басқа жауы жоқ. Жыландарды ата көкек жолатпайды. Түн қатқан түлкі мен қарсақ тас қалаудың қуыс-қуысындағы ұяларға жерден мойнын созып та, үстінен еңкейіп те жете алмайды.

	Құстар енді алаңсыз жұмыртқалап, ұя басып, балапан шығарып, оларға Қарасайдың қалың шегірткесін шетінен тасумен болады.

	Ата көкек бейне бір қырағы сақшы тəрізді, күн көзі көрінген кезден томар тас үстіне шығып алып, «Кө-кек, көкек» деп ұзақ отырады.

	«Кө-кек» деген үйреншікті үн естілісімен торғайлар бірінен соң бірі ұяларынан ұшып шығып, шұғыл іске кіріседі. Томар таста ата көкек отырғанда еш қауіп жоқ, шанда бір жылан жыбырлай қалса, қалың торғай қырғи тигендей шырылдап қоя береді. Сол сəт ата көкек сап етіп келіп, томар тастың үстіне қона кетеді.

	Ата көкек ұзын біз тұмсығымен томар тасты шоқып-шоқып қалады. Ата көкектің шүйдесіндегі айдары адырайып, тұмсығымен тұтасып, ұзын жебеге айналады, желке жүні тікірейіп-тікірейіп шыға келеді. Іле зып беріп ұшып, шу шыққан жерге жетеді.

	Балапандар тегіс жұмыртқаларды жарып шығып, шиқылдап тамаққа аузын ашқалы қара шұбар жыландардың есіл-дерті тас қора жаққа ауған. Дүниеде қызылшақа балапаннан асқан қылғытарлық не болсын. Əсіресе, талай рет бірден он шақты балапанды өңешінен өткізген дəу қара шұбарда дегбір қалмаған. Қара шұбар – нағыз жырындының өзі, былтыр көкектің көзін ала бере, бір бүйірден тас қалауға жанап кетіп, бірталай торғайды сорлатқан.

	Міне, бүгін де қара шұбар қалың шөптің арасымен мүлде ақырын, соншама сақ жылжып келе жатыр. Қара шұбар тас қалаудың көлеңкесі үзілмей түсетін болған соң шөп шықпайтын тақырдың жағасына іліге бере жермен-жексен болып жата кетті. Бұл уақытта құстың бəрі – сауысқаннан сақ, жылан тұрмақ, шаян қимылдаса, біліп қояды. Қазір де сөйтті, тас қалаудың бергі шетіндегі ұясынан шыққан шымшық қара шұбарды көріп қалып, байбалам салды. Торғайлар тегі бір-бірін шиқылынан түсінеді, демнің арасында айнала азан-қазан болды. Батыл шымшықтар, тіптен, жыланның басынан теуіп өтпек болып, ентеледі.

	Торғайларға көмекке қарлығаштар да келді, жыланның алдын қайта-қайта кесіп өтіп, зымырап ұшып жүр.

	Ата көкек тас қораны тасалап ұшып, қара шұбардың дəл алдынан шықты.

	Қара шұбар тайсалмады, басын қақшитып, айыр тілін сумаңдатып, «Келсең, кел», – деп безерді.

	Екпіндеп ұшып келген ата көкекке шегінер жер жоқ еді, қара шұбардың дөл алдына барып қона кетті. Ата көкек пен қара шұбар бір сəт бірін-бірі аңди қалды.

	Ата көкек көп аңдысудың түкке қажеті жоқ екенін қандай да бір түйсікпен сезе қойды да, ұзын, біздей үшкір тұмсығымен демде жыланның əуелі бір көзін, іле екінші көзін шұқып, ағызып жіберді.

	Қара шұбар қатты серпіп, құйрығымен ата көкекті осып түсті. Ата көкек, мойны үзіліп кете жаздап, тақырға топ ете қалды. Содан соң ата көкек пен қара шұбар опыр-топыр болып, айқаса кетті. Ата көкек, қара шұбардың басынан дамылсыз шұқи берді. Ал қара шұбар ата көкектің бөтегесінен тістеп, ішіне уын енгізіп жіберді.

	Ендігі бір сəтте денесіне у жайылған ата көкек қылжиып, миы ойылып, екі көзі ағып түскен дəу қара шұбар жылан сұлап жатты.

	Қалың шымшық ата көкектің өздері үшін жанын пида еткенін елеген жоқ, дамыл таппай балапандарына шегіртке тасып жүр.

	Қос қарлығаш біраз шырылдап ұшып барып тыншыды. Көшбасшылары – дəу қара шұбардың тас қораның тү-

	бінде жайрап жатқанын қара шұбар жыландарға ешқандай ой салған жоқ, бəрі қандай да ебін тауып қызылшақа балапандарды қылғытқысы келіп емінеді.

	Қазір ертеңгілік томар тастың үстінде ұябасар көкек отыратын болған.

	Кө-кек, кө-кек!

	Ұябасар ата көкекті жоқтап сұңқылдап отыр ма, төрт балапанының аман-есен өсіп келе жатқанына қуанып, жыр төгіп отыр ма, оны өзі болмаса, ешкім білмейді.

	Кө-кек, кө-кек!

	Ұябасардың ата көкектікінен нəзіктеу үні тас қалаудағы топ торғайға қуат береді, жылғаның арғы жағындағы қалың жыланның берекесін алады. Өмір – осы, сүйініш пен күйініштен тұрады.





ҚЫСҚЫ ЖОЛ




	Жол айырығында тұрған жалғыз аттық шананы бір топ адам ортаға алған.

	Шананы осы жаңа ғана мына ай мейізді үлкен тарғыл өгіз сүйреп келген. Өгіз болмаса, Жайсаң жотасына қалың түскен қар тіптен қарулы аттың сиыр сарайдан мына күре жолға дейін шана тұрмақ өз қаңқасын жекізуін қиындатқан. Ал тарғыл өгіз жалғыз аттық шананы да, оның дəл ортасына малдас құрып отырып алған отағасы Меңдібайды да, шананы үлкен жолға мұнымен сүйреп жеткізуді ұйғарған мына қарияның сиыршы ұлы Шəкенді де, ортаншы ұлы Əбиірді де, сегіз жасар қызы Рахипаны да, келіні үлкен үйге беріп жіберген сəлем-сауқатты да, қайтарда арғын қараны ерттеп мінетін ер-тоқымды да бұйым құрлы көрген жоқ, Шу мен Шадырқұл кенішін жалғап жатқан даңғыл жолға «өк» дегізбей жеткізіп, «дыр-р-р» дегенде бір-ақ тоқтаған.

	Шəкен шананың жармауға тас қылып таңылған оқтықтықтарын шешіп тастап, тарғыл өгізді келген ізіне салып жіберді. Сөйтті де өз атын Əбиірге ұстатып, арғын қараны шанаға жеге бастады.

	Əкесі Əбиірге алда атқарар əрекетін қайта-қайта айтып түсіндіре бастады:

	– Шана жеңіл, жол ашық, саңғырап жатыр. Байғұтты өзеніне дейін жер еңіс, арғын қара бұлаң құйрық желісінен танбайды. Білесің ғой, мына тегіс жол Кемерді айналады, мейлі, алыссынба, сонымен жүр. Байғұттыдан өткен соң төтесініп, тура жолға түсіп кетіп жүрме. Онымен, мынадай сайрап жатқан жолды тастап, бірен-саран салт атты болмаса, кім жүре қойды дейсің. Сіреген қасат қар атыңды болдыртады. «Бір жол бар – алыс, алыс та болса, жақын, бір жол бар – жақын, жақын да болса, алыс» дегенді естіп пе едің?

	– Естігем.

	– Естісең, айтқан тілді ал, алыс жолмен жүр. Ұқтың ғой.

	– Ұқтым.

	– Ұқсаң, дұрыс. Шəкен, сен малыңа ие бол.

	– Əрине.

	Осы сəт машина моторының гүрілі естілді. Бұл – Шадырқұл кенішінен кен тиеп келе жатқан дəу машинаның өрде ышқынғаны.

	Шана жанында тұрғандардың бəрі шұғыл қимылға кірісті: Шəкен атына, Əбиір шанаға мінді, отағасы тымағын бұлғап, машинаның алдына қарай ентеледі, Рахипа əкесін өкшелей ұмтылды.

	Машина тоқтап, шофер жігіт кабина есігін ашып тұрып, қатқыл үн қатты:

	– Топырламаңдар, біреуің-ақ сиясыңдар, кабинада ауру адам бар. Қайсыларың мінесіңдер, бол!

	Балалардың əкесі қапелімде абдырап қалды, қайтпек керек, Рахипаның жалғыз өзін мінгізіп жіберіп, өзі қала ма, жоқ, өзі мініп, Рахипаны Əбиірмен бірге қалдырып кете ме? Осы соңғысы дұрыс шығар. Отағасы осыған бекініп үлгере берген, шофер жігіт:

	– Кəне, кім мінеді? Жылдам, – деп асықтырды.

	Отағасы машина кабинасының текпішегіне аяғын асығыс сала берді. Машина бір гүжілдеп алып, қозғалуға айналды.

	Меңдекең кабинаға солқ етіп отыра кетіп, екі қолын жайып, балаларына бата берді:

	– Ал, қарақтарым, жолдарың болсын!

	Машинамен бір мезетте Шəкеннің аты да, шана да қозғалды.

	Шəкен сиырлы ауылды, Əбиір Шуды бетке алды.

	* * *

	Аяғы бұлдырап көрінетін ұзын өзектің теріскей бетіндегі жон арқа үстіндегі табанындағы қар əбден тапталған күре жолда арғын қара шананы жеңіл сүйреп, Əбиірдің əкесі айтқандай, бұлаң құйрықпен келеді. Бұл – Əбиірдің жылдың төрт мезгілінде де талай-талай жүрген жолы. Мына өзек созылғаннан созылып отырып, Байғұтты өзеніне тіреліп барып бір-ақ бітеді. Өзеннен өткен соң салқар жазық – Бала Жайсаң басталады, ал мына бел-белесті өлке, əрідегі Теректі тауының үстірті – Орта Жайсаң, одан жоғарғы күнгейіндегі Кербұлақ, теріскейдегі Тарылған тауларының ортасындағы кең аймақ –Жайсаңның өзі.

	Əбиір – үш Жайсаңды да жақсы біледі. Оған жан-жақтың бəрі таныс. Оң жақтағы Майтастың күнгей, сол жақтағы Үңгірлінің теріскей беттері түгелге жуық көрініп тұр.

	Қыс күні бүгін ерекше жайма-шуақ, айналадағы сірескен қар күнге шағылысып, жылт-жылт етіп, сансыз сəуле шашады.

	Осыдан екі күн бұрын жоғарғы Қордай тауынан құлай соққан сары жел бұл өңірдегі аяздың бəрін Шу бойына қуып тыққан. Сол суық аяз Бала Жайсаңнан əрі қарайғы аспан астында көкпеңбек болып тұнып жатыр. Əбиір біледі, Байғұтты өзенінен өттің екен, беті-қолыңды аяз шымши бастайды.

	Қызық, ауа райы Байғұтты өзенінің екі бетінде екі түрлі. Тау желі Байғұтты өзенінің бергі жағасына жете беріп тоқтайды, арғы бетіне өтпейді. Жел айдап келген аяз сығымдалып, Шу бойына шөгеді. Тауда күн жайнап, сай-сала жып-жылы болып тұрғанда, Шуда сары шұңақ аяз елдің апшысын қуырып жатады.

	Əбиір шананың дəл ортасында отыр. Рахипаны, əдейі алып шыққан көрпемен жан-жағын қымтап, жанына отырғызып қойған.

	Тіл қататын ешкім жоқ, Əбиір қалың ойға беріліп бара жатты. Рахипа да екі көзі жəудіреп, анасына, əкпелері мен інісіне асығып келеді. Онысын айта алмайды, тілі жоқ, мақау.

	* * *

	Əбиір қарындасының мақау екендігіне көндіге алмай-ақ қойды.

	Қарындасы кенеттен сөйлеп кететіндей болады да тұрады.

	Рахипаның мақау болатынын көпке дейін ешкім білген жоқ. Тілі кеш шығатын балалар болады. Жуық арада сөйлей қоймаған Рахипаны да үйіші сондай бала ғой деп ойлады. Алайда, жасы өскен сайын Рахипаның кемдігі көзге ұра бастады. Өзі қатарлы балалар дабырлап сөйлеп, асыр салып ойнап жүргенде Рахипа оларға араласпай, жасқаншақтай береді. Бұл жай үйішінің бəрін іштей мазалайтын, алайда, бірде-біреуі Рахипаны жамандыққа қия алмайды. Рахипаның тілі əне шығады, міне шығадымен уақыт өтіп бара жатты.

	Рас, Рахипа: «Ата», «Апа» дей алады.

	Əкесі мен шешесі өзге балалары да айтатын бұл сөздердің Рахипаның аузынан шыққанын естігенде ерекше қуанады. Бүкіл адам атаулының тілінің шығуы осы екі сөзді айтудан басталған ғой, Рахипаның тілі де сөйтсе, шіркін!

	Бірақ Рахипа «Ата» мен «Апа» сөздерінің мағынасын білмейтін, айтуында да мүкістік бар. Тіптен ол кеудесінен лап етіп шығып, əуелі таңдайы мен тілін, одан соң еріндерін тиістіретін лептің қандай дыбысқа айналатынынан мүлде бейхабар еді. Сонда да Рахипа «Атаға» əкесінің, «Апаға» шешесінің елең ете қалып, беттеріне нұр ойнап шыға келетінін сезетін. Əсіресе, Рахипаның «Апа» дегеніне шешесінің жүрегі жарылардай болатын.

	Бірте-бірте Рахипаның тілі шықпай қалу қаупі арта берді.Сөйте тұра, Рахипаның мақау екеніне ешкімнің сенгісі келмеді, əсіресе, əкесі мен шешесі қандай да бір жақсылықтан күдер үзе алмады, қыздары əне-міне сөйлеп кететін сияқты болады да тұрады.

	Есі кірген соң Рахипа үлкендердің де, кішілердің де ауыздары қимылдап, бет-жүздері құбылатынын, іле түсініскен əрекетке көшетінін аңғаратын болды.

	Рахипаның əке-шешесі де, өзгелері де адамның неліктен мақау болатынын білмейтін. Оларша мақау – тек сөйлей алмайтын адам.

	Көп адам өстеді, мақауды сөзге тілі келмейді деп қана біледі. Ал, шындығында, мақау – құлағы мүлде естімейтін саңырау. Ондай адам жай айт, қатты айт, естімейді, жауап қатпайды, сөздің не екенін білмейді. Қысқасы, барлық пəле тілде емес, құлақта.

	Рахипаның да құлағы естімейді.

	* * *

	Себепсіз салдар жоқ. Рахипаның құлағының естімей қалғанының да себебі бар. Себепші, анығырақ айтқанда, кінəлі – Рахипаның өзінен үш жас үлкен əкпесі Рахиза.

	Əбиір онда бірінші сыныпта оқитын. Түсте сабақтан келсе, үйіші əбігер екен. Сөйтсе, еденге төселген көрпе үстінде ұйықтап жатқан Рахипаның үстіне терезе ернеуіне шығып ойнап отырған Рахиза құлап түсіпті. Сор қылғанда, Рахиза Рахипаның қылта мойнын тізесімен баса құлапты. Рахипа шыңғырып жылапты. Шешесі Рахипаны алдына алып емізсе, еме алмапты.

	Ана жүрегі бір сұмдықтың болғанын сезген де отағасына:

	– Мына баланың жыласы жаман, бір жері зақым болған сияқты. Шоқпарға дəрігерге апарайық, – деген.

	Рахипаның əкесі қызын жамандыққа қимаған:

	– Қой, құдай сақтасын, жылағанын қояды.

	Рахиза кінəлі екенін біліп, Рахипаны аймалап сүйген. Мұндайда сақылдап күліп, мəз болатын Рахипа көзін бір ашқан да қайта жұмып, үн-түнсіз жата берген.

	Рахипа сəл қозғаса, шыңғырып жылайды.

	Шешесі Рахипаның мойыны ауыратынын анық сезді де, бір қалпынан қозғалтпай жатқызып қойды. Ақырын алдына алып, ептеп емізеді. Шіркін, анасының сондағы қимылы-ай, алақаны қызының денесіне жел сипаған ғұрлы əсер етпейді.

	* * *

	Əкесі мен шешесі əрі ойлап, бері ойлап, қыздарын Шоқпарға алып баруға бекінді.

	Алайда, бір жерін ауыртып алар ма екенбіз, деп қу жандарын қу шүберекке түйіп əкелген Рахипаны Шоқпардың дəрігерлері жөндеп қараған жоқ, шешесінің айтқанын жүрдім-бардым тыңдады да, дардай адамдардың өздерін кінəлады:

	– Баланы жер түбінен сүйреп əкелетіндей не көрінді сіздерге? Қыздың мойны ауырып қалған, оған тыныштық керек. Апарыңдар, жатсын, жазылады.

	Рахипаның əкесі мен шешесі əрі-сəрі болып қайтты ауылына. Рахипаға тыныштық керек екенін шешесінің өзі де білген. Рахипа керемет шыдамды екен, əдейілеп қозғамаса, қыбыр етпей жатады. Өстіп он шақты күн жатқан соң, Рахипа қолға ұстап, алдыға алып отыруға жарады, тіптен талпынып ойнайтын болды.

	Бұған үй-ішінің үлкен-кішісі түгел қуанды. Бəрі демде-ақ Рахипаның да, өздерінің де көрген азабын ұмытты.

	* * *

	Рахипа еңбектеді, емшектен шықты, жүрді, ойынға араласты, алаңсыз өсіп келе жатты. Бір əттеген-айы, өскен сайын Рахипаның сөйлей алмайтыны көзге ұра бастады.

	Үйішінің бəрі Рахипаның тілінің шықпауының себебін өздерінше топшылаған болды, түрлі жорамал айтты. Солардың ішіндегі шындыққа жақыны, əлбетте, шешесінің айтқаны.

	– Рахиза үстіне құлап түскенде мойнының тамыры үзіліп кеткен бұл қыздың.

	Əкесі қызын ондай жамандыққа қия алмады:

	– Қой, қай-қайдағыны айтпай. Рахипаның тілі шығады. Шешесі отағасының айтқанына оп-оңай келісе кетті:

	– Сөйтеді.

	Сонда Рахипаның екінші ағасы, яғни мына арғын қараны жолға салып, божыны анда-санда қағып қойып отырған Əбиір үлкендердің айтқанымен іштей келіспеген.

	Əбиір өмірде болып жататын үлкенді-кішілі оқиғалардың бəрінен өзінше ой түйіп, бəрінің анық-қанығына жетуге талпынып жүреді.

	Ол біртін-біртін байқай келе мақау болу, əке-шешесі ойлағандай, құры сөйлемеу ғана емес екенін білді.

	Ертеңгілік Рахипа төр жақ бұрышта теріс қарап ойнап отырған. Əбиірдің жейдесі Рахипаның жанындағы орындықта ілулі тұрған. Əбиір Рахипадан жейдесін алып беруін сұрады:

	– Рахипа, ана жейдемді əпере салшы.

	Рахипа елең қылған жоқ, өзінше ойнап отыра берді.

	– Рахипа!

	Рахипа селт етпеді.

	– Рахипа, сен мүлде естімейді екенсің. Əбиір өз сөзінен өзі шошып кетті.

	– Рахипа!.. Рахипа!.. Рахипа қозғалмады.

	Əбиір дереу орынынан атып тұрып барып қарындасын екі қолтығынан алып тік көтеріп, екі бетінен кезек-кезек сүйе берді.

	Рахипа алғаш ағасының өзін осыншама жақсы көргеніне риза болып, сақылдап күліп еді, ізінше көздері айқаса кетті де аяп тұрғанын сезіп қойды. Рахипаның жаңа ғана алаулап тұрған алма беті қуарып, пісте мұрны қусырылып, екі көзі жыпылықтап кетті.

	Əбиір қарындасына аяғанын сездіріп алғанына ыңғайсызданып қалып, дереу теріс айнала берді. Көңілі əлейім-жəлейім болып, ыңғайсыз күйге түсті.

	Əбиірге өстіп Рахипаның құлағы мүлде естімейтіні анық белгілі болды.

	Амал қанша, көнуге тура келеді.

	* * *

	Рахипа өскен сайын кемдігі аңғарыла берді.

	Бұл жай, əрі-беріден соң, үй-ішінің бəрін мазалай бастады.

	– Тілі өстіп шықпай қалар ма екен? – деп уайым қылды шешесі.

	– Баланың сөйлемейтін себебі – тілі таңдайына жабысып қалатын көрінеді. Бішкекте сондай баланың тілін таңдайынан кесіп ажырататын доқтыр бар дейді. Рахипаны соған апарып, əпіратса жасатамын. Рахипа сөйлеп кетеді, – деп бекінген байламын білдірді əкесі.

	Үлкендердің алдында қанша ізет сақтайын дегенімен, болмады, Əбиір:

	– Рахипаның құлағы естімейді, бар пəле содан. Құлағы естімейтін адам сөздің не екенін білмейді, – деді.

	Əбиірдің мына сөзі аспаннан жай түскендей болды. Үлкендер түгел үнсіз ойланып қалды. Бəрінің қабағы түсіп кеткен, тұнжырап отыр.

	Əбиір əкесін де, шешесін де аяп кетті. Алайда, аяғаннан не пайда, шындықтың аты – шындық. Əбиір енді шындықты шегелеп айтты:

	– Рас, солай. Рахипаның құлағы мүлде естімейді. Рахипа – керең.

	Шешесі үлкендігін жасады:

	– Қой, əрі, о неменем ол?! Рахипаның құлағы естиді. Əкесі иланған рай байқатты:

	– Əбиірдің сөзінің жаны бар.

	Əбиір үлкенмен сөз жарыстырып көрген бала емес, үндеген жоқ.

	* * *

	Рахипаның мақаулығы жөнінде бір осы отбасы мүшелері ғана емес, өзгелер де əңгіме өрбіте бастады.

	Елдің аузы жүйрік, біліп те, білмей де сөйлейді, кейбіреуі небір қисынға келмейтін емнің құдіретін жер-көкке сыйғызбай мақтайды.

	Ал, көрші чешен апайдың айтқаны – тіптен адам шошырлық.

	Апайдың айтуынша, баласы Зелімхан кішкентайында мақау болыпты. Күйеуі екеуінің бармаған емшісі, жасамаған ем-домы қалмапты. Сөйтіп жүргенде бір қария:

	– Балаңды қараңғы қораға қамап қойып саба, өлгенше қорқыт.

	«Əке қой!»– дегенше ұр, – деп кеңес беріпті.

	– Əкесі дəл солай етті, Зелімханды қараңғы қораға кіргізіп алып, солқылдақ шыбықпен аямай осқылады. Зелімхан алдымен шыңғырып жылады, соңында «Əке, қойыңызшы. Ұрмаңызшы, əкетай!» – деп жалынды. Содан кейін Зелімхан тақылдап сөйлеп кетті. Көріп жүрсіздер ғой, тілінде ешқандай мүкіс жоқ. Сіздер де сөйтіңіздер, ұрып қорқытыңыздар қыздарыңызды.

	Рахипаның шешесі шошып кетті:

	– Құдайым-ау, қыз баланы ұрып қорқытты деген не сұмдық! Əкесі ұстамды қалпынан айныған жоқ:

	– Софияжан, қазақ қыз баланы ұрмайды. Қыз – қонақ.

	– Ол дұрыс екен. Чешендер де сыйлайды қызды. Сіздер жəбірлеп емес, ем үшін ұрасыздар қыздарыңызды, – деді София.

	– Əй, қайдам, – деді Рахипаның шешесі.

	– Қыз баланы ұруға адамның қолы қайтіп батады? – деді əкесі. Осымен сөз тамамдалды.

	* * *

	Осы əңгімелерден кейін Əбиір қарындасының əр қимыл-əрекетін жіті қадағалап жүретін болды.

	Рахипа кейде бір жайраңдап шыға келетін. Мұндайда оның құлағы кəдімгідей естиді. Өзіне қарап тіл қатқан адамның сөзіне бар ынтасымен құлақ түріп, талып жеткен дыбысқа керемет елітеді. «Ата» мен «Апаны» қайта-қайта айтып, əкесі мен шешесіне қарай береді. Бір рет тіптен Əбиірді «Аға» – деп қалғаны бар.

	Əбиір сол сəтте Рахипаның естіп тұрғанын анық аңғарды. Қуанып кетіп, Рахипаны құшақтай алды.

	– Рахипа, сен естіп тұрсың ба?

	Рахипа шат-шадыман қуанып тұр. Ағасының айтқанын естіді, бірақ қалай жауап қайтарарын білген жоқ.

	– Аға!

	Аузынан шыққаны бар болғаны осы болды.

	– Ау! Рахипа!

	Ағасының сонша тез, жүрегі езіліп кете жаздап айтқан мына сөздерін Рахипа естіген жоқ, құлағы қайтадан жабылып қалды. Рахипа құлағын шың еткізіп үзіліп, ауаға сіңіп бара жатқан дыбыстың соңынан ұмтылып барып, кілт тоқтады.

	Əбиір қарындасын керемет аяп кетті. Басқа дəрмен жоқ, көңілі біраз əлейім-жəлейім болып барып, əзер басылды.

	* * *

	Рахипаның құлағы кейде өстіп ашылып, қайтадан естімей қалатынын білетін тағы біреу бар. Ол – көршінің Рахипамен түйдей жасты қызы Мінай.

	Рахипаның құлағы естімейтіні Мінайға титтей де кедергі келтірмейді, екеуі ертеңнен кешке дейін бірге ойнайды. Мінай Рахипаға не айтпағын екі қолымен, қас-қабағымен аңғартады, Рахипа Мінайдың нені ымдап тұрғанын дəл түсіне қойып, мегзегенін тап-тұйнақтай етіп орындайды. Мінай да Рахипаның нені қалайтынынн айнытпай аңғарады.

	Бірде Əбиір ашық тұрған қақпаға жақындай бере Мінай мен Рахипаның тасада сөйлесіп отырғанының үстінен түсіп қалды.

	– Рахипа.

	– А-а.

	– Анау – ит.

	– Анау – ит.

	– Мынау – мысық.

	– Мынау – мысық. Əбиір айқайлап жіберді:

	– Рахипа естиді. Мінаймен сөйлесіп отыр.

	Рахипа қуанды ма, ұялды ма, жымиып, төмен қарады. Іле екі көзі боталап, аңқиып тұрып қалды.

	Əбиір де, Мінай да Рахипаның құлағының қайтадан естімей қалғанын сезе қойды. Екеуі де бұларын Рахипаға білдіргісі келмей, ауыздарына келгенді айтып сөйлей берді.

	Рахипа қолына ұстап тұрған əдемі заты жерге түсіп кеткендей сілейіп тұр. Рахипаның бұл халіне шыдап тұру мүмкін емес еді. Əбиір екі қызды жайына қалдырып, төмен қараған күйі жылыстап бара жатты.

	* * *

	Əбиір оқудан келе жатып көрді, көше жағасындағы ішінде су жоқ арық ернеуінде Рахипа отыр. Рахипа екі аяғын арық арнасына салып қойыпты, бет əлпеті адам шошырлық, түтігіп кеткен. Əбиір қандай да бір жайсыз жағдай болғанын сезе қойды. Қайырылып, қарындасының неге сонша жүдеп отырғанын сұрауға батылы жетпеді, велосипедін екпіндеткен бойы барып, аулаларына кіріп кетті.

	Портфелін стол үстіне қоя берген Əбиірдің құлағына көше жақтан бір нəзік үн келіп жетті. Алғаш уілдегендей болып басталған үн демде күшейе бастады. Əбиірдің жүрегі секем алды, шерлі үн Рахипанікі сияқты. Жылдам терезе алдына барып, төне түсіп сыртқа үңіліп еді, ойлағанындай-ақ, Рахипа еңіреп жылап отыр.

	Əбиір барып, қарындасын жұбатарын да, жұбатпасын да білмей, сілейіп тұрып қалды.

	Рахипа жылауын үдетті. Үлкендер үйде жоқ еді, ешкім «Қой» – демеді. Рахипа ұзақ жылады, тіптен өксіп-өксіп алып, қайтадан аңырап жылайды. Əрине, ол өз дауысын өзі естіген жоқ, естісе, бүйтіп өкіріп жыламас еді.

	* * *

	Рахипа арық жағасында ойнап отырған, кенет құлағына ысылдаған дыбыс естілді. Рахипа дыбыс шыққан жаққа жалт қараған, ұзын қара шұбар жылан басын қақшитып алып, тілін сумаңдатып тұр. Рахипа екі көзін жұмып, шыңғырып жіберді. Ащы үні екі құлағын кесіп өтті.

	Рахипа көзін ашып еді, жылан зым-зия жоқ болыпты.

	Жаңа ғана жыланның ысылдағанын, өзінің жан даусы шығып шыңғырғанын естіген екі құлағы дым естімей қалған, айналаның бəрін жым-жырт тыныштық басқан.

	Өзінің даусы да, жыланның ысылдағаны да енді қайтып естілмейтін болды-ау деген қауіп Рахипаның тұла бойын ұйытып, жүйкесі босаған. Кеудесінен шерлі уіл жайлап шығып, өкіріп жылауға ұласқан.

	Бір тəуірі, Рахипаның осыншама неден шошығанын Мінай көріпті. Жандарына жақындаған Əбиірге өзі де қорқып, үрпиіп тұрып, болған жайды айтты:

	– Аға, Рахипаны дəу қара шұбар жылан шағып ала жаздады.

	Рахипа қатты қорықты, соған жылап отыр.

	Рахипа орнынан ауыр көтеріліп, өзіне еш жылуы, мейірімі жоқ мына мылқау əлемнен түңіліп, басын төмен салған күйі үйге кіріп, барды да төсегіне етпетінен құлай кетті.

	Бұл – ауыл балалары жаппай ойынға кірісетен, адам атаулының жастыққа басын қойуына болмайтын апақ-сапақ кез еді. Мұндай кезде жатпау керектігін балалардың өздері де білетін, түрегеп жүретін, білмегендерді үлкендер түртпектеп жатқызбайтын. Рахипаға батылы барып ешкім ештеңе дей алмады.

	Рахипа жастықтан басын көтеріп, қандай да бір дыбыс естігісі келіп, үздігіп емінді. Жоқ, ештеңе естімеді. Анда-санда себелеп жетіп, үзіліп кететін дыбыс зым-зия жоқ. Түлей тыныштық аямай тұмшалап алған. Қашанғы жыласын, көз жасы таусылды, өзіне-өзі келді.

	Рахипа осыдан кейін біржола түк естімейтін болып қалды.

	* * *

	Рахипаның ерекше түсінісетін адамы – шешесі. Рахипа шешесін емшектегі кезінен түсінеді. Тіптен шешесінің айтқанын ғана емес, айтпақ болғанының өзін емеуірінен біліп қояды.

	Рахипа өзі құралпы қыздардан анағұрлым ірі болып өсіп келе жатты. Шешесі қандай жұмыс тапсырмасын, тап-тұйнақтай етіп орындайды. Ертелі-кеш көше аяғындағы құдықтан мойынағашпен екі шелек су əкелу, үй ішін жинау, еден жуу, ауланы сыпырып, су себу, тағы басқа жұмыстың бəрін Рахипа ешкімге айтқызбай, дер кезінде өзі істейді. Ісінде бір мін болмайды.

	Бір күні Əбиірдің Рахипаны аяп, ол жоқта ауланы сыпырғаны бар. Рахипа дарбазадан кіріп келген бойда ауланың сыпырылғанын көрді де ағасына қарап жымиып қойды. Əбиір атқарған жұмысының қарындасына ұнамағанын бірден сезді. Ол: «Нені ұқсата алмадым екен?» – деп аулаға тесіліп қараған, шынында да, сапасыз сыпырыпты, кей жерде шөп-шалам жатыр.

	Рахипа аулаға арықтан су əкеліп шашып, қайтадан сыпырып шықты.

	Əбиір оң қолының бас бармағын тікірейтіп, қарындасын құптағанын білдірді.

	Рахипа кірпігін айқастырып, басын сəл-пəл изеп, ағасының ақпейіліне разы кейіп танытты.

	* * *

	Рахипаның шешесінің оң қолының сұқ саусағына күбіртке шығып, сиыр сауа алмай қалды. Шешесінің қиналғанын көріп, Рахипа: «Сиырды мен сауайын» – дегенді білдірді. Сиыр саууға ыңғайлана берген шешесінің қолындағы шелекті алып, сиырды қалай сауатынын көрсетті.

	Шешесі шошып кетті, сиыр теуіп, яки сүзіп алса, қайтпек?! Рахипаға «Қой» деп ымдап еді, қызы көнбеді, барды да көк сиырдың бауырына кіріп кетіп, емшегіне жабысты.

	Көк сиыр емшегін кішкентай саусақтарымен тарта бастаған Рахипаға мойнын бұрып қарады да «Ə, өзіміз екенсің ғой, сауа бер» дегендей күйсеп, иіп тұра берді.

	Шешесі көз жазбай қарап тұр, көк сиыр оқыс мінез танытса, бір əрекет етпек. Жоқ, көк сиыр желініндегісін түк қалдырмай, иіп берді. Рахипа орнынан көк сиырды қақтап сауып болып барып, бір-ақ тұрды. Сөйтті де шешесіне оң қолымен анадай жерде тұрған орындықты көрсетіп, игімен сүт тола шелекті нұсқап, сиырдың желінін тартқандай қимыл жасады. Шешесі Рахипаның: «Сен ана орындықта отырасың. Сиырды енді мен сауамын», – деп тұрғанын түсіне қойып, қызын басын изеп мақұлдады.

	Бұдан соң көк сиырды Рахипа сауатын болды.

	Қызының қолынан бейнетін алғанына шешесі кереметтей қуанды. Бір ғана сиыр сауу емес, ендігі жерде үйдің ертеңнен кешке дейін бітпейтін барлық тірлігін Рахипа істейтін болды.

	* * *

	Мына шана үстінде отырған екеудің – Əбиір мен Рахипаның ағалары Шəкен – сиыршы, жеңгелері Кенен – сауыншы. Жеңгелері үлкен үйге анда-санда жинаған құрт-майын, тағы анау-мынауын əкеліп тұрады.

	Бұл жолғы келісінің себебі де сол еді, нəтижесі басқа болып шықты. Енесі келініне Рахипаны əдеп кеп мақтады, үйдің барлық тірлігін істейтінін, тіптен көк сиырды сауатынын да айтты.

	Кенен елең ете қалды. Рахипа Кененге керек екен. Фермер оған отыз сиыр бекітіп берген. Бір адамға күніне екі мезгіл – ертеңгілік жəне кешкілік отыз сиырдың желінін тартқылау оңай ма, титықтап қалады, көмекке зəру. Қолғанат болатын адам ойламаған жерден табылды.

	Кенен енесіне имене қарады.

	Келінінің бірдеңе айтпақ болып оқталғанын біле қойды да енесі:

	– Айт. Айта ғой ойыңа алғаныңды, – деді.

	– Апа, Тамашты мен сиырлы ауылға алып кетейінші.

	Тамаш – Рахипаның жанама аты. Əу баста Рахипаны тəтті қылықтары үшін «Тамаша» деп атаған шешесінің өзі еді, кейін «а»-сы түсіп қалып, «Тамаш» атанып кеткен.

	Енесі келінінің сөзінің салмағын өзіне салды:

	– Жұрт: «Қаршадай кемтар қызға сиыр сауғызып қойғаны несі?» – деп жүрмей ме?

	Кенен не айтарын білмей, кібіртіктей берді:

	– А-апа, Тамаш сауыншы болмайды, маған бір мезгіл əлінің келгенінше көмектеседі.

	Рахипаның шешесі екі оттың ортасында қалды. Келінінің шаршап жүргені рас, аяу керек. Табындағы сиырдың бəрі көк сиырдай жуас емес, біреуі болмаса, біреуі өзі мақау-жарымжан қызды сүзіп, жазым етіп жүрсе, қайтеді? Қой, өйтпес, неғыпты.

	Енесі келінінің көңіліне кірбің түсіргісі келмеді, жұмсарды:

	– Өзің біл, қарағым. Апарам десең, апар. Кенен қуанып кетті:

	– Апа, қам жемеңіз, бəрі дұрыс болады.

	– Абай бол, əйтеуір. Бірдеңеге ұрындырып алып жүрме қызды.

	– О не дегеніңіз, апа. Шыбын жаным Тамаштың үстінде болады. Мəселе шешілді.

	Кенен Рахипаға сиырлы ауылға алып кететінін оп-оңай түсіндірді, бар болғаны – Рахипаны бауырына тартып құшақтап, тау жақты нұсқап көрсетті.

	Рахипа жымиып, басын изеді. Бұл – түсінгені, «Мақұл» дегені.

	* * *

	Түс əлетінде Рахипа сүт таситын сары машинаның кабинасына жеңгесімен бірге отырып, таудағы сиырлы ауылға қарай жолға шықты.

	Рахипа ауылдан сəл ұзай бере-ақ бəрін түсінді.

	Сиырлы ауыл Рахипаға жат емес. Ол қыста Теректідегі қорада да, жазда Бұқпандағы киіз үйлерде де талай болған. Сауыншылардың сиырды қыста қорада сауын аппаратымен, жазда жайлауда қолмен сауатынын да əбден жақсы біледі.

	* * *

	Рахипа сауатын сиырларының бəрін демде-ақ танып алды. Сиырлар қолы епсекті қызды көп жатырқаған жоқ. Рахипа емшегіне жабысқан бірде-бір сиыр қозғалуды білмейді.

	Кіп-кішкентай қыздың жеңгесінен қалыспай сиыр сауғанына сиырлы ауылдың үлкен-кішісі түгел таңқалды. Рахипа өзі туралы жақсы сөз айтылып жатқанын аңғарды, бірақ кеуде кермейді, жымияды да қояды.

	Рахипа жаздай жеңгесінің жанын тындырды, өзі де, көңілі де өсіп қалды. Алғаш бес-алты сиырдың емшегін тартқанға екі қолы талып қалушы еді, енді он-он бес сиыр сауса да елең қылмайтын дəрежеге жетті.

	Күз келіп, сиырлы ауыл қораға көшіп келген соң, сиыр аппаратпен сауылатын болды. Бұл жұмысты жеңгесінің өзі атқарады. Рахипаның қолы босап, ауылына əне қайтам, міне қайтам деп жүргенде қыс түсті, күн суыта бастады. Рахипаға жұмыс табылды, ертелі-кеш пештің күлін шығарып, от жағу, шай қайнатып, тамақ пісіруден қолы босамайды.

	Қаңтар айының басында Рахипаның тоғызыншы сыныпта оқитын ағасы қысқы каникулға шығып, сиырлы ауылға келген. Міне, енді Рахипа ағасымен бірге үйіне қайтып келе жатыр. Шешесін, əкпелері мен інісін қатты сағынған, көңілі алып ұшады. Мінайды да ойлап қояды. Ол да өзі құсап өсіп кеткен шығар, бұрынғыдай ойнар ма екен?

	* * *

	Арғын қара бірқалыпты желісінен танбай, бүлкектеп келеді.

	Тым ылди жерде шана ілгері лықсып, арғын қараны дедектетіп ала жөнелгісі келеді. Арғын қара қысы-жазы таулы жердің өріне арбаны өкпесі өшкеніне қарамай, өршелене сүйреп шығып, ылдиында тірсегі қиылғанын елемей, ұстап үйренген көнбіс жануар ғой, желігетін емес.

	Шана жеңіл сырғиды. Көңілге түрлі ой келеді.

	* * *

	Арғын қара – ертеректе колхозға бастық болған арғын жігіттің аты. Мұның арғын қара аталуы содан. Істі болып, сотталып кеткен иесімен бірге қара аттың да күні қараң болған. Аттың парқын білмейтіндер арғын қараны басқа-көзге сабап мініп, титықтатып тастаған.

	Ерте көктемнің бір күнінде Əбиірдің əкесі дарбазадан аулаға ыңыршағы айналған қара атты жетектеп кірген.

	Қара атты көрген бойда Əбиірдің шешесі:

	– Бұл не қылған көтерем ат! – деп шошып кетті.

	– Кемпірім, үндеме. Бұл – аттың аты. Бар айыбы – арып, тулақ болған. Əлі-ақ көресің, бұл сүліктей қара ат болады. Балалар мінсін деп сатып алдым, – деген Əбиірдің əкесі.

	Əбиірдің шешесіне отағасымен сөз жарыстыру – жат.

	– Мінсін, – болды бар айтқаны.

	Əбиірдің əкесі жылдағы əдетінше көктемнің орта шенінде сиыршы баласына көмекке келді. Жетектеп келген арғын қараны ауыл жылқысына қосып тұрып Меңдекең:

	– Ал, жануар, көкке ауна, ет ал, – деп ноқтасын сыпырып алып қоя берді.

	Содан ала жаздай жүген-құрық тимеген арғын қара жұнттай болып семірді.

	Тамыз айы бітуге жақындап, жазғы каникулды сиырлы ауылда өткізген Əбиір Шуға енді қайтқалы жүргенде Жайсаңның басын жайлап отырған «Ақсудың» бір атақты қойшысы той өткізеді екен деген хабар шықты.

	Оны естіген Əбиірдің əкесі қуанып кетті:

	– Бұл бір жақсы болайын деп тұр. Арғын қараны байқап көреміз. Əбиір елең етті:

	– Қалайша?

	– Тойға мініп барып, көкпарға саламыз.

	– Бəйгеге неге қоспаймыз?

	– Оған еті қалың. Жарататын уақыт аз.

	Ертең той деген күні сəскеде Əбиірдің əкесі арғын қараны ұстап, үстіне ер салды, түс ауа өзі торы биесіне мініп, баласын арғын қараға мінгізіп, той өтетін Шатыртөбе жақты бетке алды. Жолай суып барсын деп суыт жүрді. Торы бие де, арғын қара да қара терге малынды.

	Əкесі түскен үйлерінің тұсына торы бие мен арғын қараны айқастырып байлап қойды.

	Жолсоқты болып келген Əбиір тұяқ серіппей ұйықтаған, тойлы ауылдың абыр-сабыры ерте оятты. Көзін ашса, жанында жатқан əкесі жоқ, тұрып кетіпті.

	Асығыс-үсігіс киіне салып, далаға атқып шықты. Əкесі үй артындағы қырдан аттарды жетектеп түсіп келе жатыр екен. Əбиір əкесіне қарай ентелей басты.

	Бір-біріне жақындай бергенде əкесі:

	– Ұйқың қанды ма, балам? Аттар дайын, – деді.

	– Сонда қалай?

	– Сен ұйықтадың, мен аттарды əбден суытып, суарып, жетектеп жүріп оттатып қайттым.

	Əбиір торы бие мен арғын қараға қарады, екеуі де кешегіден жіңішкеріп қалыпты.

	– Əбиір, аттар жақсы тынықты, жарау кейіпке енді. Құдай қаласа, бүгін арғын қара көрсетеді өнерін.

	– Рас па?

	– Рас. Балам, арғын қара – жүйрік ат. Сұрастырып жүріп білдім, Мойынқұмдағы арғындардың елінде бұл алдына қара салмаған ат екен: «Ер арыса, – аруақ, ат арыса, – тулақ» деген осы. Үстіне өзінен басқа шыбын қондырмайтын иесі анау болып, бұл бəйге тұрмақ, үстіне аяқ артуға жарамай қалды емес пе.

	Көкпар түстен кейін шықты.

	* * *

	Екеуі атқа мініп жатқанда Əбиірге əкесі айтты:

	– Сен арғын қараны желдетіп оқшау жүр. Көкпарды ұзатып алып қашқандар болса, қуып көр, арғын қара бауырын жазсын. Сен бірақ қашқандарға жетпей тарт мұның басын. Кешке дейін арғын қараның жүйрік екенін ешкім білмесін. Екінді кезінде көкпарды додадан алып шығып, алдыңа өңгертіп беремін, «Шу, қара құйрық!» – деп жөнелесің. Қара аттың басын жіберіп, көкпарды қатып ұста да отыр. Арғын қара жұлдыздай ағады. Мұның шабысына шыдайтын жылқы жоқ бұл жотада.

	Бəрі əкесі айтқандай болды. Дəл айтқан уақытта əкесі көкпарды Əбиірге өңгертті. Əбиір көкпарды алдына көлденеңінен салып алып, арғын қараның басын қоя берді. Сол-ақ екен оң қапталдан бір жирен қасқа атты бала сорғалап түсіп, қатарласпақ болды, арғын қара бауырын жазып, құстай ұшты, қасқа ат кейіндей берді. Ақсулықтар жолға тосқауыл ретінде тағы екі жүйрік ат қойыпты.

	Екі атты да күтіп тұрып бүйірден өңмеңдей қосылды. Əбиір қара аттың басын тартып, екі аттыны өткізіп жіберіп, қырындай салды. Əлекедей жаланған екеу қайта түзеліп қуғанша арғын қара көсіле сілтеп, шалдырмай кетті.

	Əбиір ұзай бере артына қарап еді, көкпаршылар төбе-төбенің басында топталып тұрып қалыпты.

	Енді қауіп жоқ, Əбиір арғын қараны шоқытып отырып, басын сиырлы ауылға жете бере бір-ақ тартты.

	Бұл арғын қара – осындай ат.

	* * *

	Əбиір арғын қараға сүйсіне қарап қойды.

	Арғын қара сауыры бұлт-бұлт етіп, сар желіп келеді. Осы бойы тартып отырса, бұлар ауылдарына күн батпай жетіп қалады.

	Əбиір шананың үстін бір шолып қойды. Əкесі қайтарда арғын қараны салт мініп қайтады. Соған алып бара жатқан ер-тоқым, қапқа салынған сүр ет, құрт-май шананың артқы жағына орналастырылған. Шананың тұмсық жағында көлденеңінен тастаған ақ таяқ жатыр.

	* * *

	Бұл – бір ерекше таяқ, бас жағы – қайқы. Сүйегі қандай ағаш екенін ешкім білмейді, сұмдық қатты. Қысында ауыл балалары бесін кезінде салма таяқ айнауға шығады, содан күн батып, қас қарайғанша алашапқын болады. Ауыл балалары команда деп айдар тағып жатпай-ақ екіге бөлініп алып, сазға айнадай болып қатқан мұз үстінде допты ерсілі-қарсылы зулатып қуады. Қақпа жоқ, меже бар, ол – мұздың екі шетіндегі қалың қар. Қай жағы допты қарсы жақтағы қарға бұрын сүңгітеді, сол жағы жеңеді.

	Осы қыстың аязы басталып, мұз қатып, салма таяқ ойнайтын кез келгенде Əбиір ақ таяғын таба алмаған.

	Кеше сиырлы ауылға қорықшы Еркінбек ағай келді. Шəкеннің есігінің алдына келіп тоқтай берген ағайдың тақымына қыстырып алған ақ таяғы Əбиірдің көзіне оттай басылды. Əбиір бірден білді, ақ таяқты Еркінбек ағайдың баласы Орынтай қымқырған екен.

	Əбиір сілейіп тұрып қалды, тіптен Еркінбек ағайға сəлем беруді де ұмытып кетті.

	– Əй, Əбиір, сəлем қайда?

	– Ой, аға, кешіріңіз, ассалаумағалайкүм.

	– Е-е, бəсе. Əлейкүмассалам. Əкең мен ағаң үйде ме?

	– Үйде.

	– Онда аттан түсейін.

	Еркінбек ағай аттан түсіп, ақ таяқты үйдің қабырғасына сүйеді де, атының шылбырын Əбиірге ұстатты.

	– Мə, мына атты ана мамаағашқа байлай сал.

	Əбиір аттың шылбырынан бұрын ақ таяқты ұстай берген, қолынан ток жүріп өткендей болды. Ақыры табылды-ау ақ таяғы! Əбиір ұят-аятты қойып, Еркінбек ағайға жабыса кетті.

	– Ағай, мына таяғыңызды маған беріңізші.

	– Оны қайтесің?

	– Керек.

	– Қалағаның осы болса, ала ғой.

	Еркінбек ағай ақ таяқты Əбиірге ұстата салды. Əбиір қуанып кетті.

	Мейлі, Еркінбек ағайға керегі болмай-ақ қойсын ақ таяқтың, ал, Əбиірге өте қажет. Бүгін ауылға бара салысымен ақ таяғын салма таяқ ойнауға алып шығады. Əрине, алдымен Орынтайдың ұрлық жасағанын бетіне басады. Сөз жоқ, Орынтай ұрлығын мойындамайды. Мейлі, ең бастысы ақ таяғы табылды ғой.

	– Ой-хой, Əбиірдің ақ таяғы табылыпты ғой, бұл енді зулатады! – деп шу ететін болды балалар.

	Ақ таяқты балалардың бəрі таниды.

	* * *

	Əбиір жан-жағына көз жүгіртті. Бұлар бағанадан тауыса алмай келе жатқан еңіс Байғұтты өзеніне құлады. Əне-міне дегенше шана өзен үстіндегі көпірден сырғып өте шықты.

	Алда Бала Жайсаңның сірескен қар жамылған мидай жазығы жатты. Жазықтың шетіне іліге бере сары шұнақ аяз бет қарыды. Кемерді айналатын даңғыл жол солға қарай қиыстады, ауылға баратын тура жолмен, əкесі айтқандай, ешкім жүрмепті, қар басқан сорабы ғана білінеді.

	Арғын қара сонда да сол жолға түскісі келіп, тура тартып барады, Əбиір басын айналма жолға бұрды.

	Жазықтың жолы қыр жолына қарағанда ауырлау ма, жоқ, арғын қара төте сорапқа түсірмегенге қырсықты ма, шана манағы еңістегідей екпіндемей, баяу сырғиды. Əбиір божыны қағып, қамшысын көтерді, бірақ ұрған жоқ, арғын қараның өзі-ақ бүлкектей жөнелді. Есті жануар табанындағы қар тапталған жолмен шананы сүйреудің жеңіл екенін сезді, əрине, сау желісінен танбай, сауыры бұлт-бұлт етіп тартты да отырды.

	Əбиірдің аңсары ауылға тезірек жетіп, ақ таяқты салма таяқ ойнауға алып шығуға ауған, басқа дүниенің бəрін ұмытқан.

	Рахипаның жан дауысы шықты.

	– Аға-а-а!

	Əбиір қапелімде не болғанын, қайда қарарын білмей, алақ-жұлақ етіп қалды.

	Рахипа оң қолын шананың соңына қарай нұсқады.

	– Аға-а-а!

	Шананың ізімен үлкендігі тайдай көкжал заулап келеді екен.

	Əбиірлерді адам-ау деп қаймығар емес. Жүгірісі біртүрлі, бауырын жаза алмай, шоқырақтайды.

	Əбиір бірден білді, мынау – Теректідегі малды ауылдың мазасын алып жүрген көк шолақ. Күздігүні Асқар аңшының қақпаны қапқан артқы аяғының жіліншігін шайнап тастап, құтылып кеткен пəленің дəл өзі – бұл. Сонда қалай болғаны, Теректіден бері бұлардың соңдарынан ілесіп отырғаны ма мұның? Асқар аңшы айтты деген мынадай бір сөз бар: «Жіліншігін шайнап, құтылып кеткен үлкендігі тайдай көкжал – өте қауіпті. Ол адамға өлердей өшікті, абайламаса, жазым қылуы мүмкін».

	Мынаның сұры жаман, сірə, сондай қатыгез əрекетке бекінген. Адамға қаншама жауыққанымен, ол үлкеннен қаймығады. Екі баланы алыстан көздеп, ашық жерде жоламай, ілесіп келіп, екі жағын қалың қасат қар құрсаулаған жолға түскен кезде тап бергені ғой бұл жырынды жыртқыштың.

	Əбиір қасқырдан қорқатын бала емес, талай-талай əкесімен бірге сонарға шығып, тазыға түлкі алдырған, əлденеше рет қасқыр соғуға да қатысқан.

	Əбиір дереу божыны Рахипаға ұстатып, қатып айырылма, арғын қараның басын шірене тартып отыр дегенді ымдап та, айтып та түсіндірді де ақ таяқты оң қолына алып, қасқырға қарсы қарап тізерлеп отырды.

	Түлкіні, борсықты, қасқырды дəлдеп тұрып қара тұмсықтан ұру керектігін Əбиір жақсы біледі. Бұл үшеуінің ең жаны сірісі – борсық. Əбиір өткен жазда сол борсықтың бір нəнін қара тұмсықтан бір-ақ ұрып сұлатқан. Міне, енді қасқырмен бетпе-бет келейін деп отыр. Жүрегі сəл қобалжып, буын-буыны дірілдегендей болды. Бұл қалай, қорыққаны ма? Жоқ, қорқып, жасқаншақтаса, мына пəле аямайды, алдымен өзіне, одан соң қарындасына ауыз салады.

	Əбиір – Барлыбай батырдың ұрпағы:

	Үлкендер айтып отырады: жарықтық Барлыбай бабасы Əбиірдің осы жасында – он алтысында жауға шапқан екен. Жоңғармен кескілескен бір шайқаста сынған аяғын қанжығасына байлап алып, соғыса беріпті.

	Əбиірдің əкесі айтып отырады: біз батыр бабамызға тартқанбыз. Қолымыз қатты, ұрғанымыз сеспей қатады.

	Əбиірдің намысы қозды: батыр баба тұқымы жасық болды деген не сұмдық!

	– Барлыбай ата, қолдай гөр!

	Əбиір алға емінді, көк шолақ шанаға тұмсығын тірермен болып қалыпты. Көк шолақтың мұрыны Əбиірге құдды салма таяқ ойнайтын допқа ұқсап кетті. Əбиір допты көздеп ұруға əбден машықтанған, ақ таяғын көтере беріп, құлаштап тұрып көк шолақтың қара тұмсығынан осып кеп жіберді. Көк шолақ омақаса құлады.

	Əбиірдің шананы тоқтатып, қасқырдың қандай күйге түскенін көргісі келмеді, оған оны білуден гөрі ұзап кету тиімді еді. Əбиір Рахипаның қолындағы божыны өзі алды, бір-біріне мейірлене қарады.

	– Рахипа, қорықтың ба?

	Рахипа ағасының не сұрағанын бірден түсінді, оң қолымен жүрегін басып:

	– Ай-ай-ай! – деді.

	– Рахипа, сен естисің бе?

	Рахипа басын изеп, еститінін білдірді.

	– О-о, естиді екенсің, енді сөз үйренесің, – Əбиір арғын қараны көрсетті: – Ол – ат. – Ақ таяғын көтерді: – Бұл – таяқ. Осыларды айтшы.

	– Ол – ат. Бұл – таяқ.

	– Тамаша! Рахипа, айтпақшы, Тамаша – сенің жанама атың.

	«А»-сы түсіп қалып, «Тамаш» деп кеткенбіз біз сені. Сен – Тамашсың, Тамаш!

	– Тамаш!

	– Ғажап! Керемет! Рахипа сөйледі!

	Əбиірдің ойына кенет Зелімханның шешесінің айтқаны түсе кетті. Ол кісіге ешкім сенбеп еді, рас айтыпты. Сөз жоқ, Рахипаның құлағы қорыққанынан естіп кетті. Құлағы естіген адамның тілі шығады, Рахипа да сөйтті, өзінің жанама атын атады. Тамаш – айтуға қиын сөз. «Тамашты» айта алған адамның тілі барлық сөзге келеді. Тек құлағы жазында жыланнан қорыққандағыдай қайтадан естімей қалып жүрмесе екен!

	Əбиір өз ойынан өзі шошып кетті:

	– Тамаш! Рахипа!

	Рахипа шексіз қуанып отыр. Ағасын айнытпай қайталады:

	– Тамаш! Рахипа!

	– Рахипа, апа, деші.

	– Апа.

	– Апа – сөздің басы. Сен енді сөйлейсің, Рахипа.

	Рахипа ағасының айтқанын түсінді, бірақ не деп жауап қайтарарын білмеді, басын изеді.

	– Рахипа, сен əлі-ақ сөйлеп, жауап қайтаратын боласың.

	– Аға!

	Ағасы мен қарындасының жүзіне нұр жүгірді.

	Əбиір бұрылып артына қарады. Күре жол шана астынан зулап шығып, ұзай бере жіңішкеріп үзіліп, қалып жатыр.

	Көк шолақ көрінген жоқ.

	* * *

	Əбиірдің де, Рахипаның да көңілдері орнына түсті.

	Арғын қара біраз жер желіп барып, аяңға ауысты. Аяңшыл жануар божы қақтырмай, желдей есіп, жер өндіріп келеді.

	Жолдың оң қапталындағы қыр астынан жалғыз үйрек ұшып шықты. Басы көк ала қораз демде балалардың үстінен қанаттары сусылдап өтіп, ұзай берді.

	Үйрек ұшып шыққан қырдың арғы жағы жалпақ саз. Бұл тұста Байғұтты өзені сазға жайылып, əр жер, əр жерде асты қайнар, қатпайтын қара су көлкіп жатады. Сол қара суларда үйрек болады. Мынау – соның біреуі.

	«Бұл неге мекенін тастап қияндағы Шу өзенін бетке алып ұшып барады? Дəу де болса, түлкі, яки басқа бір жыртқыш аң шошытқан-ау».

	Əбиір осылай ойлап қыр жаққа көз жіберді. Жаңа ғана үйрек ұшып шыққан қылтада екі құлағы едірейіп тұрған көк шолақты көрді.

	«Қап, мына пəленің мұрнына ақ таяқты дəл тигізе алмаған екенмін-ау!»

	Көк шолақты Рахипа да, арғын қара да көріпті. Рахипа екі көзі боталап, үн шығармай отыр.

	Арғын қара осқырып, қалт тоқтады. Əбиір не істерін білмей, абдырап қалды.

	* * *

	Көк шолақ қалың қарға малтығып, жол шетіне жеткен бойда етпетінен түсіп, жата кетті. Діңкесі құрып, екі көзі қанталаған, ызғар шашады.

	Арғын қара атым-ақ қой, шіркін, басын төмен салып, құлағын жымып, көк шолақты таптап өтпек болып, тайсалмай тартты. Небір жортуылдарда жылқы тұяғы денесіне талай тиген сақ арлан жалт берді. Арғын қара тұсынан зу етіп өте бере қасқырдың «Қаңқ» деген дауысы шықты.

	Əбиір сонда барып өзіне өзі келді, божы бос қалыпты. Арғын қара ызғып барады, Əбиір басын қанша тартса да бой берер емес. Əккі ат ауыздықты тістеп алған, енді оның езуі жыртылмайды, өстіп божыны кере тартып заулайды да отырады.

	Демде-ақ алдан Кемердің ұзын теректері көрінді. Ауылдың бергі шеткі үйінің мұржасынан тік көтерілген ақ шуда түтін көкпеңбек аязды тіліп өтіп, бытырап жайылып барады.

	Əбиірдің беті-қолын аяз қарып, денесі тітіркенді. Жаңа ет қызумен аңғармапты, көк шолақ үлкен қатер екен, жүрегі атқақтап соқты.

	Рахипа үнсіз отыр, ештеңе айта алмайды, қайтадан мақау болып қалған.





ҚЫРШЫН




	Шоқпар бекеті үстінде аспан қақ жарылған: жоғарғы тау жақ шайдай ашық, төменгі ой жақ қара қошқыл бұлт торлаған, түнеріңкі.

	Күн жылы. Кеше жауған алғашқы қар ақ мамық болып жатыр.

	Шоқпар бекетінен шығып, Кербұлақты бетке бетке алып, ылди қарай жұмсақ қарды тіліп зулап келе жатқан ГАЗ-53 жүк машинасы сол жақтағы алдыңғы дөңгелегі қойтасқа жанай тиіп, шалқасынан түсті, төрт дөңгелегі зыр айналып барып тоқтады.

	Машина үстінде қалың тонға оранып отырған Исахан қорап астында қалды. Кербұлақтағы қойға алып бара жатқан қап-қап тұз қорапты кептеп, машинаны аунатпады. Бұл машинаға жақсы, Исаханға жаман болды. Машина ылди қарай аунағанда быт-шыт болып, Исахан мен қап-қап тұз машина алғаш аунаған жерде, яғни осы жатқан жерде қалып, бұл бөксесін басқан қаптардан қалай да сытылып шығатын еді. Міне, енді Исаханның кеудесі сыртта, белінен əрі қарайғы жері қорап астында жатыр.

	Кабинада отырған екеуіне түк те болған жоқ. Жаңа ғана Шоқпарда Кербұлаққа ала кетуін сұрағанда екі иығынан демалып ентігіп, машина текпешегіне аяғын зорға көтеріп салған Күлəйім кемпір төңкеріліп жатқан кабинадан шыға салып, артына қарамай безе жөнелді. Машинаны жүргізуші Тоқтарқұл: «Кабинаға сыймайсыз, қайда отырасыз?» – деп кемпірді алғысы келмей қипақтаған. «Қой, ала кетейік апамды. Бұл кісі кабинаға мінсін, мен тонға оранып алып, машинаның үстіне шығып отырамын», – деп көндірген Исахан Тоқтарқұлды. Сөйткен апасы титтей аяушылық білдіруге жарамады.

	Тоқтарқұл ес-түссіз етпетінен түсіп жатқан Исаханға асығыс бір қарады да ұзай бастаған кемпірге бұрыла беріп: «Бəріне сен кінəлісің, сені өлтіру керек», – деп қуа жөнелді.

	Буынына Шоқпарда кəдімгідей сілтеген арақ түскен Тоқтарқұл Күлəйім кемпірге жете алмады. Қырсық қылғанда кемпір иек астындағы Шоқпарға қарай қашпай, жер түбіндегі Кербұлақты бетке алып безді.

	Бұл екеуі біресе жүгіріп, біресе жүріп Кербұлақтағы шопандар бригадасына жеткенше қайда.

	Исахан машина қисая бергенде-ақ ұшып кеткен, лезде лықсыған қап-қап тұз бөксесінен төменгі жағын, қорап қыры қылта белін басып қалды. Бір пəс есеңгіреп жатты. Есі кіре бере екі қолымен жер тіреп, үстін басқан зіл батпаннан суырылып шықпақ болды, бірақ онысынан ештеңе өнбеді, қайта сəл-пəл қозғағанға қаптар бір-біріне кірігіп, баса түсті. Асты шылқыған су, өңменінен өтіп барады.

	Исахан кабина жаққа қарады, ешкім көрінбеді. Сонда да үміт жібін үзе алмай, үздіге телмірді, алайда, тіршілік белгісі білінбеді. Күлəйім кемпір мен Тоқтарқұлдан еш жамандық күтпеген Исахан өзінің қыл үстіндегі халін қоя тұрып, екеуін аяп, жаны күйзелді. «Олар жазым болған. Тірі болса, бір көмек көрсетер еді. Əттеген-ай!» – деп егілді. Осыдан қорап астынан шықса, дереу кабинаға жетіп, екеуін шығарып алады. Ол үшін мына құрсаудан босануы керек.

	* * *

	Ойланатын уақыт жоқ. Исахан жан дəрмен қимылға кірісті. Екі қолымен жер тіреп, ілгері ұмтылды, ештеңе шықпады. Ортаңғы саусағының ұшы жетер-жетпес жерде бір түп тобылғы ербиіп тұр. Шіркін, бір талын қармаса, қатып ұстап, тырмысар еді. Жоқ, қолы жетпеді, діңкесі құрыды, жігері құм болып, қимылсыз жатып қалды.

	* * *

	Бейшара халге түскен Исаханды қалың ой тұмшалап алды. Өң өкініш өзегін өртеп барады.

	Мұның мына мүшкіл халін, жазатайым болса, мүрдесін əке-шешесі көрмейді. Екеуі де о дүниелік болып кеткен.

	– Отымды өшірме, балам, – деген əкесі өлерінде.

	– Əкеңнің айтқанын орында, күнім, – деген шешесі əл үстінде жатып.

	Əттең, əкесінің де, шешесінің де айтқаны жүзеге аспайтын болды! Шешесі өліп, əңгередей кең, суық үйде қарындасы Айгүл екеуі ғана қалып, көпке дейін қоңылтақсып жүріп, өздерімен өздері болып өмір сүруге жаңа-жаңа көндігіп келе жатқан. Айгүл қайтер екен енді?

	Шешесінің өлгені Исаханнан гөрі Айгүлге қатты батқан. Елдің сай сүйегін сырқыратып, жұбанбай жылаған. Тағы да сөйтеді-ау!

	Біледі, бұл өлсе, тағы бір адам қатты жылайды, бірақ ол көз жасын ешкімге көрсете алмайды. Иə, Əмина сөйтеді.

	Екеуі бір-бірін сүйтетінін жұрттан жасырып келген, қайтіп естіртіп жыласын.

	* * *

	Исахан Əмина жайлы ойлап кетті. Екеуі Кербұлақтың балалары, мектеп есігін бірге ашқан. Бұлар бастауыш мектептің бірінші сыныбын бітірер жылы тау елін Шу бойына көшірді. Исаханның əкесі Тойбек ескі жұртта үш-төрт отбасымен бірге қалып қойды, ал əкесі бригадир Əминаның үйі көш керуенін бастап ойға түсті.

	Мектеп те Шуға көшіп кетіп, тау балалары оқусыз қалды. Қысы-жазы мал соңында жүргендердің балалары жаңа оқу жылында жан-жақтағы елді мекендерде тұратын туыстары мен жекжет-жұрттарын жағалап кетті. Исахан Шоқпардағы əкесінің досы Əбдікерім ағайдың үйінде жүріп оқып, жетінші сыныпты бітіріп, колхоз орталығы Көктөбедегі орта мектептің сегізінші сыныбына келгенде бір-ақ ұшырасты Əминамен. Таудан ойға көшкенде Əмина өрім-өрім шашы бар кішкентай қыз еді, бойы да, ойы да өсіпті, Исаханды ұмытпапты.

	Исаханды алғаш көргенде Əмина:

	– Исаха-ан! – деп қуанып кетті.

	– Əмина-а! – деді Исахан да қуанғанын жасырмай.

	Осы екі сөз екеуінің бір-бірін сағынып жүргенін білдіргендей болған. Бірақ екеуі анау айтқандай жақындасып кете алмады, оқушы болып қана жүрді.

	* * *

	Исахан мектепті алтын медальға бітіретін болды, шығармашылыққа да ден қоя бастаған, өлеңдері Шу аудандық «Кировшы», республикалық «Лениншіл жас» газеттерінде жарияланып тұрады. «Лениншіл жастың» əдебиет бөлімінің меңгерушісі Ізтай ақын Исаханға хат жазып, болашағы зор екенін айтып, Қазақ мемлекеттік университетінің филология факультетінің журналистика бөліміне түсуге кеңес берген. Исахан ақын ағайдың айтқанын құп көрген.

	Сөйтіп жүргенде көкек айының алғашқы аптасының соңғы сабағында мектеп директоры Сейсенбек ағай бұлардың класс болып қой бағуға баратындығы жөнінде облыстың мектеп бітіруші жастарына арнап үндеу көтерулері керектігі туралы жоғарыдан нұсқау болып отырғанын айтты.

	«Оқуға анда барамыз, мұнда барамыз», – деп деміне нан пісіп жүрген жастар өре түрегелді. Бəрінің айтқаны: «Біз не, сонда қой бағу үшін оқыдық па? Қойды үлкендер бақсын, біз Алматыға оқуға барамызға» келіп сайды.

	Сейсенбек ағай əуелде не айтарын білмей, абдырап қалды.

	– Мен қойшы емес, журналист боламын, – деді Исахан.

	– Мен дəрігер боламын, – деді Əмина.

	Директор ағай екеуіне үн-түнсіз кезек-кезек қарап тұрып барып:

	– Исахан, сен менің кабинетіме келші, – деп кластан шығып кетті. Директордың кабинетіне текке шақырмағанын Исаханның өзі де, кластастары да білді. Табалдырықтан аттай бере-ақ аңғарды, директор ағай тым ашулы екен, ай-шайға қарамай, дүрсе қоя берді:

	– Əй, сен айтшы, жаңағың нең?

	– Ештеңе.

	– Қалай ештеңе? Партия сендерге сенім артып, екпінді еңбекке жұмсайды. Сен бос болып, «Бармаймыз», – деп кергисіңдер. Мұның атын не дейді, білесің бе? Мұның атын саботаж дейді, қазақша айтқанда қасақылық жасап, қарсы шабу.

	– Ағай, біздің оқығымыз келеді.

	– Жоқ, оқымайсыңдар, қойға барасыңдар. Партия оқытты, оқыдыңдар, енді жұмыс істетеді, істейсіңдер.

	– Ағай, əрбір совет азаматы еңбек етуге, оқуға, демалуға құқылы. Біздің мемлекетімізде зорлау жоқ, нені болса да адам өз еркімен істеуі керек.

	– Тойбеков, сен пəлесің, бəрін білесің. Рас айтасың, зорлау жоқ, орындату бар. Партия айтты, бітті. Партияға қарсы келген адамның қандай халге душар болатынын бұл ауылдың үлкен-кішісі жақсы білсе керек.

	Исахан директордың нені меңзеп тұрғанын бірден аңғарды, тұла бойы түршікті.

	Исаханның əкесі колхоздың жылды қорытындылаған жиналысында шаттаққа ұрынған.

	Колхоз басқармасының төрағасы Қапаш Оспанов Тойбекті еңбек нормасын орындамағандар қатарына жатқызып, қатты қадалып сынаған.

	Тойбектің ақталып сөйлеген сөзін аудандық партия комитетінің өкілі.

	– Сонда результат қайда? – деп бөлген.

	– Ол не пəле? – деген Тойбек.

	– Ол пəле емес. Партияның талабы. Сен бұл сөзіңмен партияны «пəле», – деп отырсың. Мұндай адамды соттайды. Мұның «Еңбек нормасын орындамаған», результаты жоқ, деген документін дайындаңдар. Мен мұны соттатамын» – деп қадалған өкіл.

	Шынымен төрт жылға соттатып жіберген.

	Партия десе, Исаханның көз алдына сол бір түсі суық, сөзі ызғарлы өкіл келетін болған.

	Исаханның ойына осы жай түсіп, үндей алмай қалды.

	Мектеп директоры Исаханның жуасып қалғанын біле қойды да бастырмалата жөнелді:

	– Ертең мектепке аудан басшылары келіп, жиналыс өткізеді. Мə, мынада жазылғанды жаттап ал да сонда айт. Сен – ақылды баласың, жасқанбай, екпіндетіп соқ, – деп Исаханның қолына төрт бүктелген бір парақ қағаз ұстата салды.

	Исахан қағазды үйіне келген соң бір-ақ ашып оқыды.

	«Біз, Шу ауданындағы Жамбыл атындағы он бір жылдық мектепті бітірушілер, ойланып-толғана келе екінші тың – қой шаруашылығын көтеруге баруды жөн көріп отырмыз. Жастар орны – алғы шеп екенін біз жақсы білеміз. Адам еңбекпен есейеді. Мектеп бітірген жастар, ең алдымен, еңбекке араласулары керек. Біз де сөйтеміз, жоғары оқу орнын кейін сырттай оқып бітіреміз. Қысқасы, биыл мектеп бітірген он бір бала мен он бір қыз біріміз қалмай, қол ұстасып қой бағуға барып, ұлы отанымыз – СССР-дің гүлденуіне өз үлесімізді қосамыз, шопандар атасы Жазылбектің ақ таяғын берік қолда ұстаймыз деп уəде береміз. Облыстың барлық мектеп бітірушілерін біздің осы үндеуімізді қолдауға шақырамыз»

	Мынаның бірде-біреуі Исаханның ойы тұрмақ назарына да кірмеген сөз, жаны түршікті. Бірі – агроном, бірі – математик, бірі – дəрігер боламын деп жүрген достарының арманын аяқ асты етіп, қой бағуға бастау ғой бұл.

	Исахан езіліп көп отырды. Достарын қанатын қайырар тірлікке қайтіп үгіттемек?!

	Осылай жан қысылғанда ақыл сұрайтын əке-шешесі жоқ, Айгүл кішкентай, санасы сан саққа жүгірді. Əминамен пікірлесіп көрсе қайтеді?

	Əншейінде болса, Əминаның үйіне бармақ түгілі маңына жүруге əке-шешесінен ұялар еді, ал қазір керіліп-созылуға уақыт жоқ, көшенің басындағы ақшаңқан үйге қарай асығыс адымдай басты.

	Үйінде Əмина мен шешесі ғана бар екен. Əминаның ауырушаң шешесі азып кетіпті, екі көзі бадырайып отыр. Ауыру меңдеген күлгін жүзіне жылу жүгіріп, мейірлене үн қатты:

	– Исахан, кел, айналайын. Айгүл аман ба? Əмина, біліп қой, Исахан – жақсы адамдардың баласы. Тойбек пен Сақыш асыл адамдар еді ғой, шіркін! Əмина, Исахан екеуің...

	Əмина шешесінің сөзін бөліп жіберді:

	– Апа!..

	– Əлі-ақ Исахан – жігіттің сұлтаны болады.

	Исахан жылап жібере жаздады. Əминаның шешесі – Ханшайым апай неткен жақсы адам еді! Кеудесін кернеп келген мұң-шерін ақтарып салды.

	Ханшайым апай үн-түнсіз тыңдап барып:

	– Əмина, сен неге айтпағансың мұны маған? – деп қызына ренжіп қарады.

	Əмина еш ойланбай жауап қатты:

	– Директор ағай: «Ешкімге айтпа»– деген. Маған да «Осын-

	дағыны жаттап алып айт», – деп бір парақ қағаз берген.

	– Апыр-ай, балаларды қой бағуға зорлап айдады деген не сұмдық?! Кім оқиды, кім қой бағады – ол жастардың өз еркі емес пе? Сендерді өмірдің өзі екшейді, бірің қойшы, бірің тойшы боласыңдар. – Ханшайым апайдың көзі жыпылықтап кетті. – Қайтесіңдер, барасыңдар. Тірі жүрсеңдер, мұндай құқайдың талайын көресіңдер алдағы уақытта. Пендеге көнуден басқа ештеңе бұйырмаған.

	Ханшайым апай кəдімгідей ентігіп қалды.

	Исахан ауру адамды мазалағанына ыңғайсызданып, отырған орнынан тез көтерілді.

	* * *

	«Ханшайым апа, мен тірі жүрмейтін болдым, өлемін. Əмина өлмейді, тірі жүреді. Əмина ұялып, сізге айтқызбай, ауызыңызда қалған тілегіңіз орындалмайтын болды. Əмина кімге жар болар екен?! Жо-оқ, мен өлмеймін, Əмина, мен сені тастап кете алмаймын!»

	Исаханның жан дауысы шықты:

	– Əмина-а-а!

	Жалма-жан қатты ышқынып, алға ұмтылды.

	Балтырын басып жатқан қаптар сəл-пəл ығысып, екі-үш елідей алға жылжыды. «А, Құдай, сəтіңді сала гөр!» Исахан, өршеленіп тырмысты, қайда, қорап белін езе түсті.

	Шынымен-ақ осы құрсаудан шыға алмай өлгені ме?!

	Күн екіндіден ауғаннан бастап күтеді қыздар мұны. Əмина жол жаққа қайта-қайта-қайта қараумен болады. Басқа амалы жоқ.

	Бригадада «Апыр-ау, бұлар қайда жүр, кешіккендері несі?» – деп қораның желкесіндегі биік төбеге шығып, Шоқпар жақты көздеп қайтатын жігіт жоқ.

	Басында балаларды бастама көтертіп қой бағуға айдаған аудан басшылары кейін төбелерін көрсеткен емес. Есесіне қыркүйек айында бір топ нөкерімен аң аулап жүріп бригадаға ғайыптан келген аудандық əскери комиссар майор Семибаламут балаларды көре салып, сұп-сұр болып кетті. Бір ғажабы майор Исаханның бригадир екенін бірден білді.

	– Армия қайда? Бұл неткен еркіндік? – деп Исаханға сазара қарады.

	Исахан əскери комиссардың не ойлап тұрғанын түсіне қойды, тайсалмай жауап берді:

	– Бұл еркіндік емес, бізді қой бағуға зорлап əкелген. Біз – еріксізбіз.

	– Ештеңе жоқ, мұны түзетуге болады.

	Майор Семибаламуттың түзеткені сол – бір аптадан соң мал дəрігері балалардың бəріне əскерге шақырту қағазын əкелді.

	Ауылда екі аяқтыға сөз, екі иықтыға дес бермейтін колхоз басқармасының бастығы Қапаш Оспановтың жатып тулағанына аудандық əскери комиссар майор Семибаламут илікпеді. Ол аз болғандай: «Қой бағу – колхоздың жұмысы. Совет Армиясының қатарында қызмет ету – мемлекеттік маңызы бар іс. Отан қорғау – əрбір азаматтың қасиетті борышы. Одан жалтарған жастар да, оларды соған итермелеп отырған сен де сотталасыңдар», – деп басқарма бастығының апшысын қуырған.

	Балаларды əскерге алып кеткен соң бригаданың берекесі қашқан. Қыздар қатты қайырымға жарамай, барлық ауыртпалық Исаханға түскен, ойға да, қырға да өзі шабады. Жұмсайтын ыңғайы болмай, балалар кеткелі қаңтарулы тұрған ескі машинаны маскүнем Тоқтарқұлға айдатып, қойға тұз əкелуге өзі барған, аяғы мынау болды.

	Исахан мəңгіріп Кербұлақ жаққа қарап еді, қорап қалқалап көрсетпеді.

	Айналайын Кербұлақ тау, сен көрін-көрінбе бəрібір, сенің жоғарғы ұшар басың Шатыртөбеден төменгі Далауызға дейінгі сай-салаң, бар бедерің көкірегімде сайрап тұр. Ақкөнектен жоғары қарай ауызы аңқиған терең сайларың бірінен соң бірі ауысып, биік басаттарың сандықша тізіліп тұрсың ғой сен. Ештеңе айта алмайсың, жəрдемің де жоқ. Сенің баурайыңда бұла өскен бір перзентің бейшара күйге түсіп, жаны қиналып жатыр айдалада. Мен өлгенмен, тірілерге керексің сен, асқар тауым. Мына əлемде өмір тоқтамайынша сенің өріңе өрмелейтін адам таусылмайды.

	Исахан бетін Шоқпар жаққа бұрды, ол да тасада қалыпты, көрінбеді.

	Етпетінен жатқан Исаханға алдындағы қар жамылған қырат кең дүниені тарылтқан. Адамның ойға алғанын көре алмай, мүсəпір болуы демде екен-ау!

	Қолдан өкінгеннен басқа түк келмегені қандай жаман еді. Небір өкінішті ойлар өзегін өртеп барады.

	«Директор ағайдың жазып бергенін неге айттым жиында?» – деп күйзелді.

	Əуелде айтқысы келмей, қасарысқан.

	– Мұны айтпасаң, партия саясатына қарсы келгенің. Онда əкеңнің керін киесің, – деді директор Исаханның оңайлықпен көнбесін біліп.

	– Ағай, керек екенмін, мені пісіріп жеңіз, əкемнен аулақ жүріңіз! – деді Исахан ашуға булығып.

	– Əкең менсіз де сазайын тартқан. Ал, сен, с-с... деп директор ашуға булығып тұтығып қалды.

	– Сіз, с-с, – деп Исахан да тұтықты.

	– Айт-айт сөзіңді. Ата алмайсың. Онда андағы қағаздағы сөзді жаттап алып айтасың жиналыста.

	– Жоқ, айтпаймын.

	– Бар онда, кет!

	– Абайлап сөйлеңіз, мен сізге ит емеспін!

	Бұл – Исаханның адамға қарап айтқан алғашқы ызғарлы сөзі еді. Үйіне келген соң «Қасарыспай-ақ, неге көне бермедім? Əттеген-ай, мұным бір оңбағандық болды-ау!» – деп, өзін-өзі күстаналады. Бір сəт директордың: «Бар онда!» – деп сұстанып тұрған кейпі көз алдына келе қалды. «Тіреп тұрған аспаныңызды тастап жіберіңіз!» Əкесінің жаны қиналғанда айтатын сөзін іштей айтып жібергенін байқамай да қалды. Əкесі: «Тіреп тұрған аспаныңды тастап жібер!» – дейтін, Исахан сыпайылап айтты, Сейсенбек ағай ұстазы ғой. Əке! Сен болсаң, мен осындай күйге түсер ме едім?! Сенің осы қайыспас қайсар сөзіңнен жұрт ығатын. Директорға да айтатын едің сен бұл кесімді сөзіңді. Онда əңгіме басқа болатын еді. Əке!

	Исаханның жүйке-жүйкесі босап, екі көзінен жас ағып жүріп берді.

	«Қой, күнім!», – деп жұбататын шешесі жоқ, қанша жылары белгісіз еді, қақпа сықыр етіп ашылды. Исахан: «Айгүл оқуда, бұл кім болды екен?» – деп есік жаққа қарады. Рас па, Əмина табалдырықтан бері аттады.

	– Мен сенің жылайтыныңды білгенмін, – деді Əмина табалдырықтан имене аттай беріп.

	– Мен де сенің келетініңді білгенмін, – деді Исахан разы кейіппен.

	– Қалайша?

	– Қайдам?

	– Жоқ, сен білесің, Исахан. Адам қиналғанда жанынан жақыны табылады.

	– Сонда сен менің жақынымсың ба?

	– Енді...

	Исахан Əминаға сөзінің аяғын айтқызбады. Тұла бойын қуаныш кернеп, орнынан атып тұрып барып, Əминаны құшақтай алды.

	Əмина қарсылық көрсеткен жоқ.

	Бұрын мұндай күй кешіп көрмеген екеуі де əрі қарай не істерін білмей абдырап қалды.

	Есін алдымен Əмина жиды:

	– Исахан, құшақтағаның нең?

	– Білмеймін.

	– Білесің. Мен кеттім.

	– Кетпе. Бұл – сені жақсы көргенім. Мен сені сүйемін.

	– Мен де сені сүйемін. Исахан, бұл сезім сенде осы қазір пайда болды ма?

	– Бірінші класқа барған кезден, жоқ, Кербұлақта үйшік ойнап жүрген кішкентай күнімізден бастап сүйгенмін мен сені.

	– Мен де сөйткенмін.

	– Сонда мұны бірімізге біріміз неге білдірмей жүргенбіз?

	– Білмеймін. Білетінім сен – жақсы баласың, қыздар жақсы баланы жақсы көреді.

	– Сен – жақсы қызсың. Балалар да жақсы қызды жақсы көреді. Мен сені жақсы көріп жүрдім. Мұғалімдер: «Оқушы бала мен қыздың бір-бірін жақсы көруіне болмайды. Махаббаттарың мектеп бітірген соң оянады», – деп аңдып жүрді ғой бізді. Сондықтан сені жақсы көретінімді, иə-иə, сүйетінімді білдіре алмадым.

	– Онда бүгін қалай білдірдің?

	– Қайдам? Білдірдім... Енді өз еркіміз өзімізге тиген сияқты.

	– Əлі тиген жоқ, аттестат алған соң тиеді.

	– Онда аттестат алғанша шыдай тұрайық.

	– Сөйтейік. Мектепті бітірген соң жолымыз ашылады.

	* * *

	– Əмина, айтқаның болмайын деді. Менің жолым кесілетінге ұқсайды. Жо-оқ, Əмина, менің жолым ашық, ұзақ. Мен өлмеймін.

	– Құдайым-ау, не жаздым мен саған, құтқара көр мына құрсауыңнан! Əмина-а-а!

	Исаханның даусы бағанағыдан қатты шықты. Өз дауысынан өзі шошыды. Көзіне жас үйіріліп еді, ізінше өксіп кетті.

	Екі қолымен жер тіреп кеудесін көтерді. Жер тырмалауын үдете түсті. Екі қолы қызыл жоса қан болды. Оған қарап жататын уақыт қайда, сонда да ештеңе шықпас əрекетін жалғастыра берді.

	Сегіз саусағынан алғаш жылымшып шыққан қан енді бүрсектеп аға бастады. Көзі қарауытып есінен танып бара жатты.

	* * *

	Қайдан шықты, əкесі тұр дəл алдында. Өңі де, өлген кездегі қауға сақалы да қап-қара. Жүзі сынық, Исаханның емес, милиция бастығының алдында тұрғандай жасқана қарайды.

	– Ассалаумағалайкүм! – деп қос қолын соза ұмтылды Исахан əкесіне.

	– Тоқта, Исахан! – деп бұйырды əкесі.

	– Неге? Қол алысып амандаспаймыз ба?

	– Жоқ. Қол алысып амандассақ, сен андағы жарық дүниені тастап, мұндағы қараңғы дүниеге келесің. Оның саған да, маған да керегі жоқ. Сен өмір сүр, менің отымды өшірме, өмірге ұрпақ əкел, өсіп-өн.

	– Сөйтемін, əке.

	– Бұл пəлеге қайдан тап болып жүрсің, балам-ау?

	– Ол – ұзақ əңгіме, əке. Қысқартып айтсам, машинамыз аударылып, осындай күйге түстім.

	– Жазық жерде аунай кеткен неткен машина ол?

	– Колхоздың жүк машинасы.

	– Біздің колхозда қай бір оңған машина болған, оған неғып мініп жүрсің?

	– Таудағы қойға тұз апара жатқанбыз.

	– Колхоздың қойына сенің қатысың қанша?

	– Мен – бригадирмін.

	– Бесіктен белің шықпай жатып қайдағы бригадир?

	– Бізді, биыл мектеп бітірген жастарды, бастама көтертіп, түгелдей қой бағуға апарды. Шопан жастар бригадасы құрылған. Мен – соның бригадирімін.

	– Əй, əттеген-ай, құртқан екен ғой.

	– Құртқаныңыз не, əке! Құртқан жоқ, ұйымдасқан түрде еңбекке араластырды.

	– Қазақ жастарын айдап апарып, қойға қосақтау құртқан емей немене? Неткен жуас халықпыз біз – қазақ. Өргізіп айдап, иіріп жусатқанға қазақтан көнбіс халық бар ма екен андағы дүниеде?! Қарашы енді, қойдың қамын жеймін деп жүріп, машинаның астына түсіпсің.

	– Қайтем, осылай болды.

	– Қойға бармаймын, оқимын, демедің бе? Əттеген-ай, мен сені оқыған, көшелі азамат болады ғой деп ойлап едім. Мертіктіріп тынғандарын қарашы!

	– Əке, мен кластың старостасы едім ғой. Басыма сол пəле болды, бастама көтерген алғашқы сөзді маған айтқызды. Айтқым келмей, қипақтап көріп едім, сіздің керіңізді кигізетіндіктерін айтып, доңайбат көрсетті. Маған қатты батқаны сол болды. Сіз көрде тыныш жатыңыз, дедім, айтқандарын істедім, кластастарымды қой бағуға үндеп сөз сөйледім. Сөйтсем, бұл біздерді қой ішінде қой болып жүрсін деу екен.

	– Міне, енді түсіндің, Исахан. Мұның аты – саясат. Саясатты жасап, жүзеге асыратындар дер кезінде, ал орындайтындар кеш түсінеді.

	– Өлейін деп жатқанда түсінгені құрысын!

	– Сен бұған өкінбе, балам. Бұл – жазмыш. Атам қазақ: «Жазмыштан озмыш жоқ», – деген. Атаң құтыла алмаған жазмышқа сен де тұтылыпсың. Амал жоқ, көнесің.

	– Өкінішім көп болып жатырмын, əке! Айгүл шыңғырып, Əмина тұншығып жылайтын болды!

	– Əмина кім?

	– Атамқұл бригадирдің қызы.

	– Шешесі Ханшайым – жақсы адам. Қызы да жақсы шығар.

	– Өте жақсы. Əмина қуанышым еді, аяқ астынан өкінішім болды.

	– Əй, қарағым-ай, адам өкінішсіз өмір сүре алмайды.

	– Əке, сіздің де өкінішіңіз көп. Ең басты өкінішіңіз – менмін.

	– Ой, сен біледі екенсің-ау!

	– Білмегенде ше, мен сіздің балаңыз емеспін, сіз түрмеге түскеннен екі жыл кейін туғанмын.

	– Қой, сен – менің баламсың, мен сені өзімнен туған баламдай көргенмін.

	– Əке, əкетай, кешіріңіз! Мен де сізді туған əкемдей көретінмін. Бірақ көкейімде ойлап көруге жүрегім дауаламайтын бір қорқыныш жүретін.

	– Мен қай бір жетісіп жүрді дейсің. Сонда да сені жұрттың:

	«Тойбектің баласы», – дегеніне иланып, «Шаңырағымды шайқамас», – деп сеніп жүруші едім, болмапты.

	– Əке, осы дұрыс. Сіздің балаңыз емес екенімді біліп жүріп өмір сүру маған алабөтен азап еді, өліп, құтылатын болдым.

	– Қой, олай деме. Бір күн де болса, жарық дүние жақсы.

	– Қайтейін енді, көнбеске лажым жоқ.

	– Сен өйтіп ұнжырғаңды түсірме, тырысып көр, аянба.

	– Əке, айтыңызшы, сіз мені некесіз туғаны үшін шешемді кіналайсыз ба?

	– Жоқ, кіналамаймын. Егер мені жазықсыз соттамағанда Сақыш сені басқадан туар ма еді, жоқ, тумас еді. Сен менен туатын едің. Мені де, сені де сорлатып отырғандар – белсенділер. Сені мына тығырыққа тірегендерін қарашы енді, қап!

	– Əке, бұған ешкім кінəлі емес. Бұл – өзіңіз айтқан жазмыш, дұрысы – жазым.

	– Рас айтасың, балам, жазым. Бірақ сендер қойды қойып, оқуға кеткендеріңде бұл жазым болатын ба еді, болмайтын ба еді, бір құдайым білсін.

	– Болмайтын еді.

	– Тағы бір ышқынып көрші, Исахан. Құдай сəтін салса, шығып қалуың ғажап емес.

	* * *

	Исахан түк шықпас əрекетіне қайта кірісті. Көбесі сөгіліп, тырнақтары жапырылып қалған саусақтары жер тырмалауға келмеді. Сонда да тырмалауын қоймады. Түк өнбеді, тағы да есінен танып бара жатты.

	* * *

	Бас жағында аппақ матаға оранып тұрған шешесіне қолын созды.

	– Апа, қолымнан тартыңызшы!

	– Тарта алмаймын, екеуіміз екі дүниедеміз. Сонда да бір пəленің болғанын біліп, келіп тұрмын жаныңа.

	– Мені енді бұл құрсаудан ешкім құтқара алмайды. Мен өлемін.

	– Өл. Сен бейкүнəсің, пейішке барасың, Тойбектің қасында боласың.

	– Сіз ше?

	– Мен тозақтамын. Сені некесіз туғаным үшін тозаққа түстім.

	– Құдай да қызық екен, өзі күнəға батырады да, өзі жазалайды. Егер үлкендер айтатын: «Құдайсыз қурай сынбайды», деген сөз рас болса, мені некесіз туғызған құдайдың өзі емес пе. Сол құдай неге өзін жазаламайды?

	– Ойбай, қой, балам, ондай сөзді айта көрме, бір пəлеге ұрынасың.

	– Ұрынатын пəлеге ұрындым ғой, апа. Бұдан артық қандай пəле болуы мүмкін? Бұл аз болса, өлемін, сіздің қасыңызға барамын. Сіз – менің анамсыз. Адамға анадан қымбат ешкім жоқ. Мен үшін сіздің мені кімнен туғаныңыз маңызды емес, сіз мені тоғыз ай, тоғыз күн көтеріп тудыңыз, бастысы – осы. Құдай сізді тозаққа салған екен деп мен сізді жек көре алмаймын. Апа, мен де тозаққа барамын.

	– Сен асықпа, балам. Екі дүниенің жақсысы – андағы жарық дүние. Əрекет ет, қорап астынан сытылып шық.

	– Мақұл, апа, шығамын, Əминаға барамын.

	– Қай Əмина, Ханшайымның қызы ма?

	– Иə.

	– Əмина – шешесіне тартқан, жақсы қыз, соған бар.

	– Мақұл, апа.

	– Сөйте ғой, күнім! Ол үшін, алдымен, мына үстіңді басқан зіл батпан пəледен құтыл.

	* * *

	Өң мен түстің арасында жатқан Исахан шешесіне қос қолын созды. Шешесі зым-зия жоқ болыпты, ауа қармап қалды.

	Исахан басын көтеріп, мəңгіріп жан-жағына қарады, ешкім жоқ, бəрі – елес. Əке-шешесімен тілдескен сөздердің бəрі – өз ойы. Əкесі мен шешесінің қайсысымен кездессе де дəл осындай əңгіме болары анық еді.

	Кербұлақ жаққа қарады, түк те көрінбеді. Əмина қайда, неге ұшып жетпейді?

	– Əмина-а-а!

	Жер тырмалауға қайта кірісті, өлген-тірілгеніне қарамай, жан ұшыра қимылдады. Сегіз саусағы түбіне дейін мүжіліп, екі қолы молтақ болып қалды.

	Кенет екі көзі шоқтай жанды, айнала төңірек шайдай ашылып, жайнап тұр. Ұйытқыған жел алдындағы тобылғының жіңішке бұтақтарын қол жетер жерге иіп əкелді. Жалма-жан шап берген, ұстай алмады, жел ішін тартып, бұтақтарды алыстатып жіберді. Бұтаққа созған оң қолына қарады, жоқ, сол қолын көтерді, жоқ. Оң қолымен сол қолын ұстамақ болды, қан шапшыған екі қалақ бір-бірімен айқасты. Екі көзі қарауытып бара жатты.

	– Əмина-а-а!

	Өкірген даусын жел ала қашты. Қайда апарады, еститін ешкім жоқ.

	Шоқпардың алақұйын бораны басталды.

	Аңырақай даласының батыс жақ шетінен өрбитін өкпек жел демнің арасында құтырынып шыға келді. Ат құлағы көрінбейтін ақ түтек аспан мен жерді астастырып жіберді.

	Төрт дөңгелегі аспанға қарап жатқан машина қорабының қуыс-қуысы біресе гуілдеп, біресе ызылдап, Исаханның екі құлағы тұнып қалды. Бүкіл денесін əлде үрей, əлде дүлей күш кернеп, қайта-қайта жиырылып-созылды. Белі қорап астынан сытылып, аяқтары тұз арасынан суырылып шықты. Шіреніп бойын жазды, аяқ-қолы қайта жинауға келмей, сіресіп қалды.

	– Əмин...

	– «А»-ны айта алмады. Үзіліп кеткен.

	Қайран бала қыршынынан қиылды.

	* * *

	Əмина Исахан ойлағандай үнсіз емес, əуелі шыңғырып, одан соң жоқтау айтып жылады.

	– Исахан, сен бізді қайда тастап кеттің? Өңшең қыз шулап қалдық қой. Сенің түбіңе жеткен колхоздың қойы құрысын! Бұл қой бізді бəрінен айырды. Сен өлдің, басқа балалар іш құса болып əскерде жүр, арманымыз аяқ асты болды. Қанатымыз қиылды. Исахан, жас шопандар бригадасын құру жөнінде бастама көтеруге сені зорлап көндіргендердің жаны жай табар енді. Бəрі құрысын. Мен қайтемін, жаным-ау! Айтшы, не істеймін? Қыздар, қайтеміз? Бет-бетімізбен кеткеннен басқа не қалды бізге?!

	Əмина ақын екен. Осының бəрін өлең түрінде жоқтаудың шерлі мақамымен, дұрысы жылап отырып айтты.

	Естігендер күйзеліп, теңселіп кетті.

	Исаханның қырқы берілген күннің ертеңінде біреулер Əминаның ауыл шетіндегі аялдамадан автобусқа мініп жатқанын көріпті, содан ұшты-күйлі жоқ болды.

	Əкесі мен шешесінен сұрауға ешкім батпады, дұрыс қой, жараның орнын тырнап қайтеді.

	Исаханнан бұйырмаған бақытын тапса екен Əмина! Басқа қыздар да тарап кетті.

	Басында мектеп бітіруші жастардан ел-жұртты шулатып құрылған шопандар бригадасынан жұрнақ та қалған жоқ.

	Бағып жүрген қойларын жастар бригадасына тартып əперген шопандар қайтадан өз отарларына оралды.

	* * *

	Тоқтарқұлдың үстінен қылмыстық іс қозғалып, сот үш жыл бас бостандығынан айыруға үкім шығарған. Көп ұзамай прокурор нағашысы ара түсіп, жүйке ауыруы бар екен деген сылтаумен жазасын өтеуден босатылды.

	Күлəйім кемпір түк болмағандай ауыруын күйттеп пешінің түбінде отыр.

	Мектеп директоры Сейсенбек пен колхоз басқармасының төрағасы Қапаш ағайдың түгі кеткен жоқ, қағанағы қарқ, сағанағы сарқ. Екеуі партия қазақ балаларын, қой бағуды айтамыз, Мұзды мұхитты ерітуге айдаңдар десе, құмбыл.





	https://t.me/kzkitap





