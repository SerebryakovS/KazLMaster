	Алдан Смайыл

	Киік ғұмыр





	Таң алдында атқа қонған Ысмайыл қарт ауылдан төртбес шақырым жердегі Ақирек жотасының тарлаулы етегіне күн көкжиектен көтерілмей ерте ілікті. Жылқыны түнде Үркер туғанша Атасу өзенінің шүйгінді өңіріне жайған соң, осылай қарай қаптатып ауылға қайтқан. Мамыр айының жаймашуағында шөп атаулы қаулай көтеріліп, өріс кеңейген шақта аяқты мал алысқа ұзамайды. Қазір Ақиректің жонына көтерілсе, көз жетер жер жортқан аңына дейін алақанға салғандай айқын көрініп, іздегенін ат сабылтпай тез табатындығына күмәнсіз.

	Астындағы торыны еспе аяңға салып, әлі күнгі тыныштығы бұзылмаған атыраптың тынысын қалт жібермей бағып келеді. Ұзақ өмірінің біраз бөлігін аңшылықпен өткізген қартқа даланың беймарал шақтағы бөгде көз байқай бермейтін болымсыз сыбдыры да қыр тірлігінен саумалдап сыр сауады. Боз көде үстінде сарыала таңмен бірге оянатын бозторғайлар ұшыпқонып жүр. Сонау көлеңке үйірілген көкжиектен көктем таңының алғашқы көгілдір алауы күмбездене көтерілгенде, олар мөлдір арайға қарай жамыраса қанат қағып, кең даланы әнге бөлейді. Бозторғайдың шырылы атқан таңның әуезді әніндей ұланбайтақ өңірді қуанышқа бөлеп қалықтап тұрып алады. Сайын дала сол сазды әуенді еліте тыңдап, жеңіл күрсінетіндей ең жазықты таң самалы майда желпіп өтер еді.

	Осы бір жұдырықтай ғана құс атам заманнан бері өзінің жаңа таңның хабаршысы міндетін бұлжытпай атқарып келеді ғой. Бозторғайдың шырылы ұлан өңірді тұртұрлап оятпаса, таң атпастай көрінетіні сондықтан шығар.

	Көде арасында бұлтбұлт жалтарып қосаяқ безіп барады. Ол түні бойы жайылған, енді күн жарықта ініне тығылады да қас қарайып, көз байланғанша шықпайды. Ат тұяғының дүбірін естіп, қарсы алдындағы қараған түбінен кезқұйрық үркіп ұшты. Әуеге қайқаң етіп көтеріліп, іле оқ тигендей төмен қарай құлдилады. Қанатын ебедейсіз қағып, киіздей тұтасқан көдеге бөтегесін сүйкетіп қалбаңдап барады. Сірә, қараған арасында ұясы болу керек. Аттылыны одан алысқа әкетуге тырысып, жорта жаралы күйге түскен. Басына күн туып, ұясына қатер төнгенде тапқан қисынды амалы бұл.

	Жер биіктеп, жотаға таяу келген сайын еңсесін көтере түсті. Өңі де өзгеріп, шөп сұйыла бастаған, ат тағасының астында қиыршық тас шықырлайды. Бұл тұста өскен қарағантобылғының бояуы солғын, жіңішке бұтақтары тарбиып, тастақ жерде тарығып көтерілгені көрініпақ тұр.

	Қамшылар жағында жалпақ тастың үстінде сұр жылан иіріліп жатыр. Оның шөп пен бұтаның арасын паналамай, бұл жерді неге таңдап алғаны да белгілі. Күндіз күн көзінде қызған тастың жылуы түннің бір уағына дейін қайтпайды. Ал мамырдың түнінде әлі де ызғар бар, кейде шөп басын бозартып қырау түседі. Салқынға тез сыр алдыратын жыланға сондықтан одан артық орын жоқ. Сұпсұр неме сұлық жатып та қараған көзді қаймықтырады.

	Атын сипай қамшылап жотаға көтерілді. Даланың шығыс жақ қапталын кемерлей созылып, алыста қарауытқан Айдаһарлы тауының оң иығынан көлеңке түндігі жайлап ысырылыпты. Көгілдір алау көңіл қуантып, таңның алғашқы арайлы сәулесі шалқар далаға шашу болып шашылды. Сол-ақ екен бозторғайлар жарыса әуеге көтеріліп, шырылдап қоя берді. Қанатын қақпай қалықтап, қос қарлығаш атының кекілін жанай ұшып өтті. Жон үстінде салқын самал жүзін жуды. Таңғы таза ауада сусылдап бір топ үйрек Атасу өзеніне қарай ағып барады. Су құсы түнде қырда шөп орып, таңсәріде қамыстағы ұясына асығады.

	Көкжиекке барып тірелген көлеңкені түре қуып, аппақ сәуле байтақ далаға мол жайылып келеді. Бозторғай шырылынан оянған ұлан өңір таңғы шұғылаға жарыса сергіп, құлашын жая көтерілгендей кеңіп сала берді. Түнгі салқында түскен шық күн көтеріле буланып, жотаның етегі сағымдана бастаған. Сабырсыз шымшықтар тастантасқа секіріп, дамыл таппай ұшыпқонып жүр. Мына көктемгі өңірдің қойнауында тоғысқан не сан тірліктің күндізгі қамқаракетінің бар салмағы солардың иығына түсетіндей ерекше мазасыз.

	Жылқы өзі ойлағандай алысқа ұзамапты. Ақиректің арғы етегінде бытырап жайылып жүр. Жотаның қыр арқасында тұрған аттылыны көріп, үйірге түскен сұр айғыр бері қарай шауып шықты да, қалт тұра қалып жер тарпыды. Құлантайлар үйірді айнала жүйткіп, құйындай құлдырайды. Таң самалына жалқұйрығын таратып, шұрқыраса құйғытқан, алаөкпе шабысында қанды қыздыратын, алқындырмай басылмайтын желік бар, жазық жерде таңғы сәулелі шақтың шаттығын тасытып жұлдыздай ағады. Бар маңай көтерілген күнге қарай талпынып, аппақ арайға айқара құшақ жайған. «Қайран жарық дүниеай, жандыжансыз өзіңе құштар болғанда, қандай қасиетіңмен іңкәр еттің екен?» деп тебіренеді қария.

	Беткейді қиялай түсіп бара жатып та таңғы шақтағы даланың келбетінен өмірге деген ұлы құштарлық белгісін айқын танып, адам ғұмыры мәңгі жасайтын құдіретті табиғаттың қас қағым сәтіндей ғана екенін күрсіндіре еске түсіретіндігін ойлаған. Бұл бүгінде сексен жасқа келсе, ол сегіз күндей болмай, сірә да бір таусылмайтын күйбеңмен өте шығыпты ғой. Ал мына ен өлке еңкейген қартпен бірге тозып, кейінгі ұрпақпен қайта жасарады, ол барлық тірліктің өлшемі, билігі шексіз уақыттай мәңгілік.

	Қария дамылдар шағы енді алыс қалмағанын көңілге алғанда бұдан кейін де талай ғасырға куә болатын жотаның қапталында дөңкиіп жатқан жартастарды да өзінен бақытты санаған.

	Ат кібіртіктей басып етекке ілікті. Сол жағында Қожа бұлағының желкесінен ескі бейіт көрінеді. Одан бергі жазықта бір үйір киік жөңкіліп барады. Ат алқымының астындағы сары топырақты тақырда да киіктің құмалағы шашылып жатыр. Олар түнде осы маңда жайылған болып шықты. Мұны мана көріп, бұлаққа қарай ойысқан тәрізді, енді ол жерге де байыздамай бойын аулаққа салған. Құралайдың салқыны даланы аяғынан тік тұрғызып өте шыққанына, әрі кетсе, аптадай ғана уақыт болған. Сарыарқаның желмая аңы жаппай төлдеп жатқан осы күндерінде ерекше сақ, қыбыр еткенді қалт жібермейді.

	Аңшылық құмарлықпен үріккен үйірдің соңынан қашан көзден ғайып болғанша қарап тұрды да атын тебініп жүріп кетті. Жылқының әлі де болса жайыла тұрғанын жөн көріп, алыстан орағытып еді. Астындағы торы сыңар езулеп солай қарай бұрыла берген соң еркіне жіберген. Ат ішін тарта кісінеп алып, енді көсіле аяңдады. Жылқы жақтан айғыр шәңгірлеп, үйірді иіре бастады. Бұлталақтап қашқан тайқұлынды тасырлата қуып әкеп, айнала шауып жүр. Көктемнің желігі оның да қанын тасытып, алдына салған үйірін көлденең көк аттының бәрінен қызғандырған.

	Торы ат соның шәңгірігіне құлақ түріп, жүрісін тежей берді. Айғырдан шықпаған биелердің ендіенді басталған құмарлығы мұның да делебесін қоздырғанмен, дымын құртқан шарасыздық жасқандыра ма, үздікүздік оқыранғаннан басқа әрекеті жоқ, әлгі екпіні тез басылған. Үйірге тік тартпай, қиыстай түсті де аяқ астынан үркіп, бір бүйірге оқыс жалт берді. Бейғам отырған қария ерден түсіп қала жаздады. Бойын зорға тіктеп, тізгінді тарта ұстады да жанжағына қарады. Өзінен оншақты қадам жердегі шидің түбінде бүк түсіп киіктің лағы жатыр. Дәл жанында тұрған қауіптен мүлде хабары жоқ, қаннен қаперсіз ұйқыға кеткен сияқты.

	Қария жалмажан атынан түсіп, шылбырмен тез тұсай салды да лаққа қарай сыбырсыз жақындады. Бар ниетімен оянып кетпесе екен деп тілейді. Қазыр тұра қашса, оның атқа жеткізбейтіндігі, айдалада жалғыз қаңғып, итқұсқа жем болатыны анық еді.

	Демін ішіне тартып жақындап келеді. Міне, даланың аңқау төлі қол созым жерде ғана жатыр. Тоқтап шапанын шешті де үстіне жаба салып, екі өңірін баса отыра кетті.

	Қолының асты әлсіз тыпырлайды. Қария бала ұстағандай барынша еппен қимылдап, шапанның етегін ақырын жиыра берді. Басы бүркеуден босаған лақ қарлыға маңырап, құрсаудан секіріп шықпақ болды.

	– Қой, тентек болма. – деді қарт иегінің астынан сипап, – қашқанда қайда барасың. Саған қазір бөрі түгілі қарсақ пен даланың жаман қарақұсы да жау ғой.

	Лақ біраз тыпырлады да, шаршап қалғандай танауы делдиіп тыныш жатты. Қарттың саусағын иіскеп, түртіптүртіп қояды. Енді барлық қарсылығын доғарып емшек іздеген.

	«Байғұсай, ене сүтінің дәмін де татып үлгермеген екен ғой» деп күбірледі қария. Басқаша жағдайда лақтың бөтен иісті айырып, мұны шошына жатсынатыны, өкпесі өшкенше бұлқынатыны анық еді. Ал құралай тез бауыр басып, емшек іздеуін үдетіп барады.

	– Қарның әбден ашқан шығар. Жарық дүниеге келгелі нәр татқан жоқсың ғой, – деді қарт. – Енең енді бұл жаққа аяқ баспас. Бөрісі жалана жортқан айдалаға тастап кете алмаймын. Ауылға барамыз.

	Содан кейін тосыннан тапқан олжасын көтеріп алып, жайылып жүрген атына беттеді.

	* * *

	Ысмайыл қарттың даладан киіктің лағын тауып алғаны туралы Атасудың бойындағы Айшырақ ауылының кәріжасы желі басында естіп, жылқы байланған соң көруге келген. Олар жиналғанда жаңа ғана аяқтанған лақ Несіп әжейдің қолындағы емізік кигізілген шыныдағы сүтті ашқарақтана сорып жатыр еді. Айналасындағы қараңқұраңға мүлде назар аудармайды.

	Ел жай тұрмай, неше түрлі болжам айтып жатыр.

	– Мал болушы ма еді? Өледідағы, – дейді Әбдіқадыр кітапханашының әйелі Шәкен.

	– Тағы деген аты болмаса, өрісте қоймен бірге жайылатын киіктің төлі емес пе? Үйреніп кетеді, – деп Зейнолла мұғалім қарсы дәлел айтады. – Жалпы алғанда, адамға үйір болмайтын аң жоқ.

	Шәкен өз сөзін дұрысқа шығарып дауласып көрмек болып еді, Отарбай ақсақалдың бәйбішесі Батима:

	– Жә, қанжығаласпай жайыңа тұр. Мұғалімнен артық білесің бе? Өлмейақ қойсын. Бұл да жан иесі ғой, – деп тыйып тастады.

	Лақ жарты литрлік шыныны тез босатып, тамсанып қойды да тізесін бүгіп бір жақ бүйіріне жата кетті. Қарны тойған соң, күн көзіне маужырап қалғи бастады.

	– Ии, Тәңірай! Құдды айнымаған бала. Ар жағына ел қонып еді, ұйқыға кетті, – деп Несіп әжей тықыр жүнінен мүсіркей сипады.

	– Бұған уыз керек шығар. Біздің қызыл сиыр кеше бұзаулады. Сүт алып тұрыңдар, – деді Бәтима.

	– Бәрібір енесінің сүтін айырбастай алмайды, – деп тамағын қырнады мұғалім. – Киіктің сүті майлы болады, қоректік заттары көп, төлінің тез аяқтанатыны да содан.

	– Киік сауып отырған жоқпыз, қайдан білейік, – деді Шәкен жаңғырыққа отырып жатып.

	– Әттең, таяу жерде зоопарігі бар қала жоқ. Сатып жіберсе, ақша болар еді, – деп сөзге араласты осы ауылдағы жалғыз жүк машинасының шопыры Аппас.

	– Қой әрі, аузыңа келгенді айтпай, – деді Несіп әжей жақтырмай қалып. – Сатқаны несі?

	Лақ пыспыс етіп ұйықтап кеткен. Тұмсығын бауырына тығып алып, бірақ уыс болып жатыр. Өзіне мүлде жат өмірдің табалдырығынан аттағанынан хабарсыз, қараған көзді қызықтырып, жанына жиналған елдің көңілінде осындай нәзік сұлулыққа, кіршіксіз тазалыққа құштар іңкәрлік сезімін оятады.

	* * *

	Сарыарқаның төлі ертеңінеақ ширап шыға келді. Сүтке тойғаннан кейін бірден ұйқыға кетеді де, орнынан тұрысымен бөлме ішінде емінеркін асыр салады. Кейде сырттағы шаруадан қолы босап, үйде тізе бүге қалса, шылбыр есіп, не жіп иіріп отыратын Несіп әжейді сүзіп өтіп, еденді тарсылдата қаша жөнеледі. Енді бірде терезеге секірмек болып, құлап жатқаны. Бірақ мейлінше үркек, сырт еткен дыбысты құр жібермей одырайып тыңдай қалады. Далада ит үрсе, жанары қорқыныштан үлкейе түсіп, тығылатын жер таппай сасады. Ал қазір үй ішін зерттеп білгісі келгендей, жағалай иіскеп, кезіп жүр.

	Есік сықырлай ашылып, үйге Ысмайыл қарт енді. Соңынан ерген сары тазы кимелей ұмтылып, қазандықтың жанынан бірақ шықты. Лақ та сол жақта жүрген, төргі бөлмеге қалай ытқып жеткенін ешкім байқай алмай қалды. Тілерсегі дірдір етіп, үрейі ұшып кеткен. Секіріп түсіп, Несіп әжейдің сыртына тығылды. Ол жерде де байыздай алмай, іле кроваттың астына кіріп, жоқ болды.

	– Иттің сырттаны болса да, әкетші ананы, – деді Несіп әжей қартқа.

	– Мынау терезеден секіріп, жарылып қалып жүрер.

	Ысмайыл қасқыр қуғанда мінетін бәйге сұр айғырынан кейінгі қадірлісі жүйрік сары тазы – Сарықұсты қуып шыға алмады.

	– Үйренісе берсін, оларды қашанғы аңдып отырасың, – деп босаға жақта ілулі тұрған жүгенді алып шығып кетті.

	Лақ тығылған жерінен ит сыртқа кеткенше қозғалған жоқ. Ертеңіне екі қария кеңесіп отырып, оған «Бөкен» деп ат қойды.

	* * *

	Ауылүй Бөкенге әбден бауыр басып, жиналған жерде көбіне соны әңгіме ететін болған. Киік туралы қозғалған ұзын сонар сөз өрістей келіп, шынөтірігі аралас аңызға айналып жүре береді. Әркім даланың желден жүйрік бейкүнә аңының атына жылы лебіз білдіріп қалғысы келіп, естігенін көзімен көргендей шегелеп айтқанда, қоспасы барын сезіп тұрып иланасың. «Атам жарықтық ілгеріде жылқы іздеп жүріп, осы Үйкектің бауырынан алтын мүйізді теке көріпті. Жануар мүйізі күн сәулесіне жарқжұрқ шағылысып, жүйткіген бетінде таудан асып түсіпті». «Баяғыда бір аңшы «Киікті көп қырып едім. Киесі кейінгі ұрпағыма тие ме деп қорқамын» деген екен. Айтқаны қате кетпей, жеті баласының бәрі обадан бір күнде өліпті». «Мына Шу бойында бір қария қылтамақ болып, киіктің мүйізінің ұшын спиртке езіп ішкен екен, құлан таза жазылып кетіпті» деген алыпқашпа әңгіме толассыз жалғаса береді. Ондай кезде Бөкенге бәрі жылыұшырай қарап, жақсы көретінін сездірмесе киесі соғатындай бірбір сипап қалуға құмартып тұрады. Сарыарқаның көрікті төлі көңілдерін әсем тұлғасымен көркейткенде, әрқайсысы өз бойынан осындай жүрек жылытатын сұлулық белгісін іздей тұрып, олпысолпы қазақы киімдеріне, бірбірінің күн көзіне тотыққан, уақыт әжімдеген жүзіне қамыға қарайтын сияқты еді. Бөкеннің қорғансыз нәзік бейнесі табиғаттың қойнауында өсіпөнген тағы тірлік пен бұлардың арасында әшейінде байқала бермейтін, ешуақытта үзілмейтін байланыс, ортақ тағдыр бар екендігін де ұқтырғандай болатын.

	Ол тез ширап, күн санап өсіп келе жатты.

	Ауыл арасының қимылқозғалысына да үйрене бастады, секемшіл үркектігінен біртебірте арылып, Несіп әжейдің соңынан екі елі қалмайтын болған. Кейде ауылдың сыртындағы қарағанның шетіне құрған желіге еріп барады да сол маңда айнала жайылып, қашан шақырғанша жерден басын көтермейді.

	Сарықұсты да жатсынуын қойып, жанынан үрейсіз өтіп кететін батылдық тапты. Қасында Несіп әжей тұрған кезде итті айналып шығып, алдыңғы аяғымен жер тарпып айбат шегетін. Ал арада он шақты күн өткенде итке лақтырған нанды оның тұмсығының астынан іліп әкететін өжеттік пайда болды. Сарықұс таяу келсе, жақтырмай пысқырады да ақырын бұрылып кетеді.

	Бүгін таңертең сиыр саууға шыққан Несіп әжейдің жанында жүрген. Қария сүт толы шелегін сарайға енгізіп, кері қайтқанда есік алдынан көре алмады. «Алысқа ұзамас» деген оймен шаруасын істей берді. Ал Бөкен сол күйінде көзге түспей қойды. Содан соң көңіліне күдік еніп үйдің айналасын, шарбақтың ішін арылта іздеп, желі жаққа дейін барып қайтты.

	Еш жерден табылмаған, енді шынымен мазасызданып Ысмайыл қартты атқа қондырды. Екеуі де киіктің лағы өрістеп кетті деп түйген.

	Қарт әуелі ауыл маңын сүзіп шықты да жетісегіз шақырым жердегі Айдарлы қыратына қарай өрледі. Қараған ішін қараудың қажеті жоқ. Киіктің лағы оның арасына бойлап енуге тайсақтап, қауіпті алыстан көретін жазықта жайылуға тиіс. Егер ұзап кетсе, көдесі тұтасқан, ойдымойдым шилі далада көзге түсе қоймасы да анық. Бар сенері алдында із кесіп, жортып жүрген Сарықұс қана.

	Әредік тоқтап ат үстінен айналасына дүрбі салады. Жерге таяу ұшып, тышқан мен кесіртке аңдыған қарақұстан басқа қыбырлаған белгі жоқ. Атасу өзенінің шалғайға созылған талды арнасынан беріректе төртбес саяқ жайылып жүр.

	«Қара тартып солай қарай бұрылды ма» деген оймен бағытын өзгертті. Көктемнің шыбынсыз күндерінде күнітүні шүйгінде оттап, тез қоңданған саяқ жылқы мұның төбесі көрінгеннен сырғақтай бастады. Атын тебініп желе жақындағанда, Айдарлыны бетке алып шауып ала жөнелген. Бөкен көрінбейді.

	Топ жылқының тұяқ дүбіріне елігіп, бүлкілге ауысқан атының тізгінін тартып, аяңға көшірді. «Не болса да қырқадан қайтайын. Әй, бірақ табыла қоймас? Бәлкім оты қанған соң, ауылға өзі оралар» деп түйген.

	Сол бетінде Айдарлыға жетіп, биіктен етектегі жазықты дүрбімен ұзақ тінткен қарт ауылға қайтуға асықпады. Бөкенді таппай оралғысы келмеп еді. Өзі де, аты да болдырып, күн түске тармасқанша, көделі жазықты шарлады да жүрді. Ақыры үміті үзіліп, Айшыраққа біржола бет түзегенде, Сарықұс елеңдеп, қарсы алдынан көрінген үй орындай шиге қарай жорта жөнелді. Қарт жоғы табылатынындай көрініп атын тебінді.

	Ит қалың шиді айнала үріп, иесі жақындағанда ішіне еніп кетті. Сол сәтте киіктің лағы торы атты үркітіп ытқып шықты. Бұрын ауылдан ұзамаған лақ күн ыстықта шаршап, тізе бүккен жерінде ұйықтап қалған секілді.

	Күтпеген жерде кезіккенде қарт қатты қуанды.

	– Бөкен! Бөкен! – деп шықырып, жақындай берген.

	Ол осқырына қарап, кейін шегінді. Айдалада бойына біткен сақтығы оянып, жатсынып тұрғандай.

	Қарт «Ұстатпай жүре ме?» деп күдіктеніп, аттың шылбырын шешіп алды да құрығына тұзақшалап асығыс байлай бастады. Оңтайы келсе, мойнына кигізе қоймақ.

	Ол осылай күйбеңдеп жатқанда, Сарықұс ту сыртына жүгіріп өтіп, шабалана үрді. Жалт қараған қария сонадай жерде сар желіп келе жатқан аттылыны көрді. Алдында тықыр көк тазы ойқастап жүр.

	– Апырымай, мынаның иті лақты қуып, бездіріп жіберетін болдыау. –

	Енді қайтсем екен? – деп абыржыды қарт.

	Бөкен мұны таныда ма, жақындап келді. Осы сәтті қалт жібермей, ұстап алмақ болып, тез атынан түсті де шақыра бастады. Лақ енді қас қылғандай тоқтап, тапжылмай тұрып алды. Таяу барса кейін серпіледі.

	Сол екі арада көк тазы Бөкенді көріп қалған екен, қарттың жанынан андыздай өтіп қуып әкетті.

	– Алда Тәңірай! Қай құдай әкеліп еді мынаны? – деп күйінген қария атына міне сала соңынан шапты.

	Сарықұс та солай қарай құлдырай салған. Бірақ көк тазының Бөкенге одан бұрын жететін түрі бар. Жазықта тіке қашпай, айнала жалтарған лаққа жақындап қалыпты. Бөкен сынаптай сырғып, жалт бұрылғандай ағып өте шықты.

	Дегбірі қашқан қарт артында атының дүбірі естілген жолаушыға:

	– Шақыр итіңді! Тоқтат! – деп айғайлап, торыға үстіүстіне қамшы басты. Ол мұның даусын естімеді ме, итін айтақтап желіктіре түседі.

	Көк тазы жырынды неме екен. Бөкенді соңынан қумай, енді төтелей салып бүйірінен шыға келді. Лақ жанұшыра жалтарып, бұл жолы да аузына ілікпей кеткен. Соған долдана құтырынып, өшіге, өршелене ұмтылған тазы қайта айналған бетінде бауырын жаза түсті. Енді лақ тіке қашса да адымын жаздырмай жететіні анық байқалған.

	– Бітті! – деп қарадай қажыды қарт. – Әттегенай, мылтық болғанда мына пәлені жұлындай түсірмес пе едім.

	Осы сәтте Сарықұс көк тазының өкпе тұсынан көрінді. Ол да оқтай атылып, екі араға киліге берген. Бөтен ит лаққа жақын келіп, ұрымтал жерден ұмтылғанда, омырауымен қатты соғып, домалатып түсірді. Тазы екіүш аунап барып, аяғынан мінгенше үстіне екпінімен төніп келіп, алқымына ауыз салып үлгерген.

	– Әп, бәрекелді! Иә сәт! – деп дауыстап жіберді Ысмайыл қарт иті алтайы қызыл түлкіні бүктеп жатқандай.

	Бөкен ұзап барып тоқтады. Екі иттің айқасына шошына қарап, қаздиып тұр. Аяқ астында болған мына оқиға жолаушыны қатты абыржытқан тәрізді, атын сабалап итіне қартпен қатар жетті. Бұлар ерден түсіп жақын келгенде көк тазының құйрығының ұшы дірілдеп барып басылған еді. Қария оның алқымынан Сарықұстың қарысып қалған азуын зорға босатып алды.

	Жолаушы итіне үнсіз қарап тұр. Жөн сұрап еді жауап қатпады. Қария одан әрі қазбалаған жоқ. Итінің қайратына, киіктің лағы үшін қанды айқасқа түскен өжеттігіне риза болып, бейтаныстың алдында бойын биік ұстаған. Сарықұс ашуызасы әлі де басылмай көзі қанталап, өлген итке өшіге ырылдайды. Сонадай жерде Бөкеннің тықыры естіліп еді, мойнын бұрып арс ете қалды. «Сен! Сен үшін қан төктім!» деп назаланған сияқты болған.

	– Апырай. Бір қаралық ит еді. Қапыда айырылып қалдымау, – деді жолаушы алғаш рет тіл қатып.

	Қарт оны қалай жұбатарын білмеді.

	– Ажалы жетсе адам да өлмей ме, жарқыным? Жазықтыны қайдан іздейсің? – деді көңілін аулап. – Көк тазының жолы кесілмесе, ана асыранды киік мерт болар еді ғой.

	– Киік қырда жосылып жүр. Мынандай итті енді қайдан табамын – деп күрсінді ол. – Біреуден күшік күнінде қозылы қой беріп алып едім. Жортқан аңды құр жібермейтін құмай еді, жеткен жері осы болса, не амал?!

	Ысмайыл қарт жолаушының жүзіне анықтап қарады. Ол шынымен қиналып, көк тазының өліміне таусылып тұр. Ана Сарықұсынан айырылса, өзінің де еңсесі көтерілмес. Заты хайуан демесең, ымыңнан түсінетін есті ит аңшының ермегі ғана емес, сенімді серігі де. Бейтаныстың қайғысына ортақтасып, өзі де күрсінген.

	– Қайтпек керек? Өкінгенмен орны толмайды енді, – деді іштей бір шешімге бекінген күйі. – Үйге жүріп құдайы қонақ бол. Көк тазыға күшігінде қозылы қой берсең, мен тай байлайын жетегіңе. Олқы көңіліңді толтыра алмаса да, бір мұқтажыңа жарар.

	Жолаушы жауап қатқан жоқ. Көк тазыны көтеріп атына өңгерді.

	– Ақсақал, көңіліңізге дән ризамын, – деді содан кейін. – Тәрізі құмайды күшігінен танитын кәнігі аңшы тәріздісіз. Қолыңызға талай жүйрік түсер. Қалап келсем, меселімді қайтармасаңыз болғаны.

	– О, не дегенің? Келсең пейілім де, төрім де сенікі, – деп жолаушының кісілігіне риза болды қарт. – Мені мына Айшырақтан табасың. Ал өз жөніңді айтшы енді.

	Ол сонау Байқадамнан көктемде Арқаға көшкен қойшы болып шықты. Көрші облыстың қойлы ауылдары жаз бойы осы шүйгінді өңірді жайлап, сары күзде бірақ қайтатын. Екі үй Айдарлының сыртындағы қарасуға кеше келіп қоныпты. Қойға мінетін аты түнде арқанын үзіп кетіп, соны іздеп шыққан беті екен.

	Әлгі бір кездің қынжылысы енді жөнін тауып айтылған екіүш ауыз сөзден соң сейілгендей болып, олар бірбірімен осылай тіл табысып тарқасты.

	* * *

	Осы оқиғадан соң Несіп әжей Бөкенді көзден таса қылған жоқ. Түнде үйде ұстаса, күндіз шарбаққа қамайды.

	Сарықұс екіүш күнге дейін оған ызбармен қарап, маңайына жақындаса ырылдайтын болды. Көк тазыны алқымдап өлтірген күннен кейін қатты өзгеріп еді. Құйылған тамақты ішпей, есік алдындағы арбаның астында шөкесінен түсіп жатады да қояды. Ысмайыл қарттан басқа адам жақындаса жалы күдірейіп шыға келеді. Қанталаған көзінде ашу мен мұң қабат байқалып, екіүш күн ішінде қатты арыған.

	Кәнігі аңшы итіне түз тағысын талатпай, бойын буған долылықтан арылта алмасын сезді. Сол байламмен таң қылаң бере атқа қонды да Үйкектің тауын бетке алып жүріп кетті.

	Соңынан әуелде самарқау ерген ит ауылдан ұзап шыққан соң із кесіп, ерсіліқарсылы жорта бастады. Ызалы күндерде арам етінен арыла таралып, тұлғасы айқындала түскен. Белі тартылған садақтай иіліп, кеудесі кеңіп сала бергендей. Көде үстінде жоны күдірейе жортып сес көрсетеді. Азулы аңға тап келсе, өліспей беріспес айбат танытып, аңшыны риза еткен.

	Үйкектің баурайында бұлақ көп. Жазда киіктің ұзақ аялдайтын жері. Ал киігі бар өңірден қасқыр мен түлкі арылмайды. Бөрі даланың адал аңына аузын қандаса, түлкіге одан қалған жемтік те қанағат. Қарттың бүгінгі жортуылға Үйкекті таңдап алуының себебі осы еді. Әйтпесе төлін өргізген қырдың аңына оқ атудан аулақ, ішкі есебі итін түлкі мен қасқырдың қай кезіккеніне қосып, іш құса еткен ашуынан арылту.

	Қарт қолына мылтық ұстаған кезден бері киіктің ешкісі мен лағын қарауылға алып көрген емес. Текесін ғана таңдап ататын. Ессіз хайуан да төлі үшін өзін құрбан етеді. Бұл – оларға табиғаттың төсінде тірлік тынысы өшпеуі үшін дарытқан қасиеті. Адам өз ұрпағының есендігіне бола қалай күрессе, тағы ғұмыр кешкен жазықсыз аңның да тап солай алысып өтерін біле тұра, ұмыта алар ма? Сырт көзге салқын аң өмірінің де болашағы мен өткен кезеңі, сергелдеңі мен көлкөсір қуанышы бар, олардың да өзегі өкініш пен қайғыдан өртеніп, көз жасы төгіліп жатады. Аналық ыстық сезімі болмаса, тағы тіршілік әлдеқашан жалғасын таппай, құрып бітер еді ғой.

	Ауылдағылар ешкілақ атып әкелгенде, қарт бұлқанталқан ашуланып, күстаналаудан жалықпайақ келеді. Бірақ мұны тыңдап жатқан ешкім жоқ. Осы күні түн баласында қырдың киігін машинамен қуып, қойдай қыратынды шығарды. Ит май жемейтін тоқтықта осыншама қаталдық қайдан пайда болған оларға? «Ел обалсауапты ұмытып барадыау» деп қынжылады қарт.

	Үйкекке таяу келген сайын жердің реңі өзгеріп, сары топырақты тақырлар жиі көріне бастады. Сортаңда өсетін көкпек қалыңдап, көде мен ақселеу сиреген. Қарағантобылғы да әредік кездеседі. Күн құрық бойы көтеріліп, киіктің суға құлайтын шағы таяу қалды. Қарт атын сипай қамшылап, Үйкектің бергі тұсмығындағы өзі талай рет текені тосып атқан үлкен бұлақты бетке алып төтелей тартты. Сол бетінде сар желдіріп отырып, межелі жерге бірақ іркілген.

	Ердің қасынан ұстап шұбатыла түсті де торыны шідерлеп, ауыздығын алды. Содан кейін Сарықұсты шақырып, қарғыбауын тақты да, жетектеп дөңеске қарай жүрді. Мойнындағы мылтығы иығын талдырғандай болған соң, қолына ұстаған.

	Тоқтап тізе бүккен жерінен қарсы маңдай анық көрінеді екен. Дүрбі салып, бұлақтан әріде жайылып жүрген ұзын саны екі жүзге жуық үлкен үйірді бірден байқады. Өзі отырған тұсқа қарай жайылып келеді. Соңында үш теке оқшау бөлінген. Андасанда бастарын көтеріп, арттарына елеңдесе қарайды.

	Қарт та сол тұсты дүрбімен арылта сүзді. Аумағы киіз үйдің орнындай тобылғыдан басқа қарайған белгі жоқ. Енді соның әр талын саусақпен санағандай тінте қарады. Біраздан соң жанары жасаурап, тобылғы мұнартып кетті.

	Қалтасынан орамалын алып, көзін сүртті де қайта үңілді. Әлдене қараңдайтын секілді.

	– Ә, бәсе, қайда жоғалдың деп едімау, – деді қарт іштей күбірлеп.

	Жалғыз қасқыр тобылғы арасынан шыға беріп, іле қайта енді. Шөп арасынан тінте иіскелеп, бүгежектеп жүр. Бөрінің бұл әрекеті қартқа жұмбақ еді.

	«Тас қапқырдың тобылғы ішінде апаны бар ма? – деп ойлады. – Неге айнала береді?».

	Енді дүрбісін киіктің үйіріне қарай бұрған. Әлгі үш теке бөріні көрген сияқты, жайылуын қойған, тобылғы жаққа сескене қарайды.

	Осы кезде бұлақтың оң жақ қабағынан тағы бір үлкен үйір көрініп, бастарын жерге салмастан лықсыған күйі етектегі киіктерге араласты. Енді бәрі тура өзі отырған дөңге қарай қаптаған.

	Жанында шөкелеп жатқан ит тұра берді. Қарт жалмажан қарғысынан тартып қайта жатқызды да тобылғыны торыды. Бөрі енді бой тасалауын қойып, үйірге ат қойыпты. Киіктер де байқап қалып, жөңкіле жөнелді. Жердің шаңын шығарып, жосылып келеді. Бұлақты қиып өтіп, шашау шықпастан жосылған. Көшкен сеңдей сырғып таяу қалды.

	Осы сәтте қарт өз көзіне өзі сенбейтіндей күтпеген оқиға болды. Киіктердің алды дөңге іліге бергенде, жер астынан шыққандай болып, тура жолдан тағы бір қасқыр атып тұрды. Үйір оған тым жақын келген еді. Алды шошына жалт бергенмен, соңы қатты екпінмен киіпжарып алға озған. Әпсәтте нөпір дүрмек бөріні ортаға алып, ығыжығы араласты да, іле жанжаққа шашырай жөнелді.

	Бір бөлігі дәл жанынан андыздай өте шықты. Иесінен белгі болмаған Сарықұс зәбірлене қыңсылайды.

	Қарт мылтығын оқтап, үйірдің соңынан түскен қасқырды сабырсыздана тосты. Оны киіктердің қалың тобы сейіле бергенде көріп еді. Көкжал бір ешкіні домалатып түсіріп, екіншісіне ұмтылған. Осы кезде мылтығын кезене беріп, шүріппені басып қалды. Бөрі екпінімен алға ұмтылып барып, шыр айналды да, тұра салып етекке қарай жылыстады. Қарт иттің қарғы бауын ағытып, «Айт!» деп соңынан қосып, атына қарай жүгірді.

	Торыны қамшылап, қайтып оралғанда Сарықұс ойда қасқырды тақымдап жүр екен. Бөрі алқымына жуытпай, тұра қалып таптап береді. Оқ жанай тиіп, қатты жарақаттамаған сияқты, қимылы шалт. Енді ату қиын, итін жазатайым етуі мүмкін. «Не болса да айқасып тынсын. Бөрі бел алып бара жатса, құрықпен ұрып жығармын» деп түйді қарт.

	Иесін көріп өжеттенді ме, Сарықұс қасқыр тағы бір ұмтылғанда құлақ шекеден ала түсті. Бөрі аспанға күркірей атылып, сілкіп тастамақ болып жанталаса шапшып жүр. Ит қапқан жерінен айырылар емес, алқыммен басып, астына бұрап салмақ болып аласұрады. Бірақ бөрі илігер емес. Қорқырап жұлқа тартқанда тазы бұратылып түсе жаздады. Соған қаны қайнады ма, ырсырс долданып, енді қасқырды құтырына сілкіледі. Бір мезет көкке қарғып, жерге сартсұрт соқты, өшіге, өлермендене басып қалды.

	Үріккен атын шаужайлап таяу келген қарт Сарықұстың азуын сығымдай жылжытып қасқырдың алқымына таяғанын көрді. Бөрі бұрынғыдай күркіремейді, қырылдап аузы арандай ашылған. Бірақ әлі қайратты. Итті екіүш қабат көтере беріп құлады. Алқымы сәл босаса, тісі тиген жерін ойып түсер алапат ашуы бар, жүні тікірейіп, қараған көзді үрейлендіреді.

	Мұндай қырғын шайқастың талайын көрген Сарықұс қадалған жеріне тас кенеше жабысқан. Бөрінің қырылы күшейе берді, аузынан қанды көбік ағып, әлсіреп бара жатқандай. Соңғы жанталасы болуы керек, итті үстінен аудара бір қырына аунап түсті, бірақ тынысы тарылтқан құрсаудан босана алмады. Енді көзі шатынап, денесін діріл буған. Әлсіз тыпырлап, қырылынан да тыйыла бастады.

	Қарт атынан түсіп, торыны мықтап бекітті. Ит бөріні жаны шыққанша сығымдай берсе жағы қарысып қалады.

	Келе сала қасқырдың белін бырт еткізіп қайырып, біржолата тыныштандырды.

	Сарықұс қорқауды тағы бір сілкіп барып, азуын босатты. Өзі де әбден қажыған екен, тұрып кетпей сол жерде жатып қалды.

	Дөңнің беткейінде екі киіктің өлігі жатыр. Көкжал мана араласқанда жарып үлгеріпті. Екінші қасқырды маңайдан көре алмаған. Ол мылтық даусы шыққан сәтте зытып отырған тәрізді.

	Қария олжасына көңілі толып, қасқырдың терісін сыпыруға кірісті. Бөрінің тобылғыны торуылдауындағы әрекеті енді белгілі болып еді. Бірі киіктерді алыстан үркіткенде, екіншісі жолдан тосып, таяу жерден араласпақ екен. Бұл азулы аңның бүгін тапқан айласы емес, ғасырлар бойы қанмен беріліп келе жатқан қате кетпес қулығы. Өкпені қабатын ыстықта киікті жосылта қуып ұстау мүмкін емес, ендеше басқа амалын табу керек қой.

	Арада сағатқа жуық уақыт өткенде қанжығасына көкжалдың терісін байлап ауылға қайтқан аңшы жыртқыштың жырындылығына таң қалып бара жатты.

	* * *

	Айшырақ ауылы бір шеті осы арадан жетпіссексен шақырымдағы Ақтаудың биігіне барып тірелетін, батысында Қаражал қаласына жетіп құлайтын, шығыста – Бәйбіше, Сұлу шоқы, Қу шоқы адырларына иек артып, оңтүстігінде атақты Бетпақдалаға ұласатын ұланғайыр алқаптың кіндігі сияқты. Сан тарапқа созылған жол осында тоғысады. Түзде ит жүгірткен аңшы, тау кезген кенші мен жоқ іздеген жоқшы оған соқпай кетпейді. Маңайдағы Өркендеу, Ленин және Киров атындағы колхоздардың балалары оқитын жеті жылдық мектеп пен дүкен де осында.

	Өңірі малға жайлы, кең өріс, қойнауы кенге бай жомарт өлкенің өміріне кейінгі жылдары өзгеріс еніп, рудниктер бірінен соң бірі ашыла бастаған. Жаз шықса тау мен тасты геологтар кезіп, алыс күзге дейін қайтпайды. Солардың бір партиясы бүгін Айшыраққа жетіп тоқтаған.

	Маусым сарқылуға айналып, шабындыққа шалғы салатын кез жеткенде еркектер шөпке кетіп, ауылда әйелбалалар ғана қалғанды. Қазіргі бас көтерері машинасы сынып, екіүш күннен бері осында жөндеп жатқан Аппас қана.

	Кеншілер бірекі үйге еніп, барар жердің жолын анықтап сұрайтын адам таппады ма дүкенді ашқызды.

	Аппас бұл кезде машинасының жанында салы суға кетіп тұр еді. Моторды бұрайбұрай әбден діңкесі құрыды. Бәрі орнында секілді, бірақ міз бақпайды.

	– Алда, атаңа нәлетай! – деп дөңгелекті бір тепті. – Қыпқызыл бейнеттен басқа түк пайдасы жоқ.

	Содан кейін жаңа машина алуға қолдары жетпей, ескімен арпалыстырып қойған, ең ақыры еңбекақыны да уақытында әкелмейтін колхоз бастықтарын түгендеп шықты да, дүкенге қарай жүрді. Сатушы Торғай несиеге бір шыны берсе, ішіп алып тыныш жатқаннан қызығы жоқ.

	Бұл келгенде кеншілер саудасын жасап болып, сыртқа шығып кеткен екен. Дүкеннің сыртында иіріліп тұр.

	– Жеңгей, әлгілердің сақалын айтам да. Қырқып алып өткізсе, ақша болар едіау, – деп Аппас Торғайдың бетін бері қаратуға тырысып бірден қуақылана сөйледі.

	– Е, өткіз. Олжаңнан маған да қағыстырарсың, – деп ол не әзілдегені, не жақтырмағаны белгісіз тіл қатты.

	– Соның қаражатын алғанша, қарызға бір шыны бере тұрыңыз, – деді

	Аппас сөздің ретін тек жібермей.

	– Жоқ, жарқыным. Ақшаңды әкел де, жәшіктеп ал, тек қарызға сұрама. Осы маңайдағы ел бір келі шай алса да, несиеге деп алақанын жайып тұрады, – деп қатты кетті сатушы. – Үкіметтің дүниесін ақысыпұлсыз таратып беретін басым екеу емес.

	– Мен енді осы ауылдамын ғой. Қашып кетпеймін, – деді үміті үзіле қоймаған Аппас.

	– Қаш мейлі, қашпа мейлі... Жоқ деген соң, жоқ.

	Торғай жаңағы саудадан түскен ақшаны санап, қалтасына салды да есеп шотты итеріп тастады.

	«Ит екенсің ғой» дегенді ішінен айтып, Аппас сыртқа шықты. Кеншілер әлі кетпепті. Дүкеннің іргесіндегі Ысмайыл қарттың үйінің алдындағы тақырда шуылдасып тұр. Орталарында – киіктің лағы.

	– Ой, какая прелесть. – деп әдемі орыс қызы Бөкеннің тұмсығынан қайтақайта сүйеді.

	Жандарына келген Аппасты көріп:

	– А кто ее хозяйн? – деп сұрады.

	Ол жанжағына қарап еді, Ысмайыл қартты да, Несіп әжейді де көре алмады.

	– Я, – деді таяу келіп. Әдемі қыз күлімдей қарап:

	– Может продадите. Зачем она вам? – деп қиылды.

	Аппас ойланып тұрып, маңайын тағы да шолып шықты. Ауыл адамдарынан ешкім көзге түспейді. Әйелбалалар желі жақта жүрген сияқты. Сата салса кім байқап жатыр. Азар болса қарт екіүш күн іздер, табылмаған соң үміті үзіліп басылмай ма? Сұраса: «Өзен жақта жүрген. Сыртқа өтіп кеткен шығар» дей салу қиын болып па?

	– Я бы продал. Но жалко как то, – деп келіспейтін сыңай танытты.

	Қыз одан әрі жікжаппар болды. Кеншілер де тұстұстан шуылдаса қолқа салып жатыр.

	– Ладно. – деп күрсінді енді Аппас. – Давайте пятьдесят рублей.

	Қыз ойланбастан сумкасын ашты. Сол кезде сақалды жігіттер жапатармағай қалталарына қол салып, шытырлаған қызыл, көк қағаздарды ұстата берді.

	Лақты біреуі көтеріп алды да бәрі қуана дабырласып машиналарына қарай кетті.

	Аппас салып ұрып дүкенге келді. Торғай бір буда қағазды ақтарыстырып жатыр екен. Бес теңгелікті алдына тастай салды.

	– Әкел, несиеге бермеген арағыңды, ұсағын қайтармайақ қой, – деген.

	Сатушы шыныны алып беріп жатып:

	– Ақшаны қайдан таптың? – деді. Аппастың жүрегі зірк ете қалды.

	– Кеншілерге жол көрсеткенім үшін сұрап алдым, – деді жалмажан.

	– Ұялмадың ба? – деді Торғай Аппастан мұны күтпесе де таңданып.

	Сол күні Ысмайыл қарттың үйі тізе бүкпеді. Алғашқыда Бөкен өрістеп кеткен шығар, оралар деп ойласа, түнге дейін келмеген соң, шындап мазасызданған. Ертеңгі әбігер де нәтиже бермеді. Таң қылаң бере итін ертіп, даланы ұзақ кезген қарт шаршап шалдығып жолы болмай қайтқан. Бұған Несіп әжей елден ерек қынжылып, қолға алған жұмысы өнбей, бір күнде күйгелек болып, өзгеріп шыға келіп еді.

	* * *

	Кеншілер алысқа ұзаған жоқ. Айшырақтан он екі шақырым жердегі Қорған қыстағының жанына жетіп шатыр тікті. Беткейінде қара күрең жақпар тастары қатпарланып жататын, Қосағалы тауына дейінгі кең алқапты кесе көлденең сұлаған биік адырлар кезеккезек жосылатын алқап желсіз тұнжырайды. Іргеден қамысы сылдыраған өзеннің салқыны білінсе, маңдай тұста ен жазық құлашына жазылып, алыс шеті көз ұшында бұлдырайды.

	Бөкенді мойнына жіп байлап шатырдан төменгі шалғынға алып шыққан Люда бұрын көрмеген өңірдің қарабайыр, бірақ қанша қарасаң да жалықтырмайтын келбетін үнсіз барлап келеді. Тасты қара адыр күңгірт шақта етектегі алқапқа түксие қарап, қыбыр еткенді қалт жібермей бақылап отырған сұсты бейнеге ұқсайды. Әлдекім биігіне тұрғызған тас оба кеш қараңғылығында қозғалғандай болып сескендіреді. Өзеннің арнасын қуалай өскен қалың тоғайдың арасында да жұмбақ қимыл бар, тоқтап тыңдай қалсаң, естілерестілмес сыбдырлайды. Әредік сырт етіп бұта сынады.

	Байтақ жазық қана ақ көңіл жанның кең пейіліндей шалқып, әрдайым сабырға шақырып жатқаны. Ол төсінде жортқан аң мен құсты да жат көзден, мына сұсты адырдың салқын қабағынан жасыратындай тептегіс жерден қыбырлаған тіршілік белгісін көре алмайсың. Аяғыңның астынан пыр етіп құс ұшқанда, не қарсы алдыңнан қос құлағын жымитып алып қоян жүгіріп өткенде бірақ аңғарасың.

	Киіктің лағы кешеден бері сергімей, шатырдың ішінде шөкелеп жатып алып еді. Жанында біресе нан, біресе қант беріп әуреге түсіп жүрген Люданы иіскейді де бөтендігін сезгендей теріс қарап кетеді. Жанары мұңды мөлдіреп, ауықауық терең тыныстайды. Ондай кезде Люданың тағаты таусылады.

	Кеншілерге көмек күткендей қиыла қарап:

	– Бүйте берсе аштан өледі ғой, – деп көзі жасаурайды.

	Олардың қолынан Бөкенді кезеккезек сипалап, аузына қант салғаннан басқа не келсін? Біраздан кейін лақтың әуресінен жалығып біртіндеп тарай бастаған.

	– Мұңайма, Люда. Ашықса қолыңдағы нанды тартып жейді. Бізді жатсынып жатыр да, – деп экспедицияның бастығы Иван Архипович орнынан тұрды.

	– Жоқ, жолдас бастық, қателесесіз. Бұлар аштан өлуден тайсалмайды, – деді студент Михаил. – Мәселен, торғайдың шүйкедей балапанын алайық. Ұясынан ұстап әкеліп, жем беріп көріңізші. Менің әжем тамаша тұздайтын, кейде түсіме кіретін, шошқаның семіз сүбесін берсеңіз де татпайды. Ертеңінде де, арғы күні де солай. Қырсығып жатып, аштан өле салады. Меніңше, Люда, иесіне апарып тастағанымыз жөн. Босқа өлтіреміз.

	– Онда мұны ауылдағы жігіт қалай асырап отыр? – деп келіспеді қыз.

	– Ол киіктің лағын тым жас кезінде қолға түсірген. Ондай кезде бұлар тез үйренеді. Бұл соған әбден бауыр басып алған, – деді студент. – Сені бөтенсиді, содан кейін, әрине берген наныңа мұрнын шүйіреді.

	Люда илана алмады. Оның киіктің сүйкімді лағынан мүлде айырылғысы келмейтін. «Осыған ғой елу сом ақша төледік. Соны мына кедей студент маған берсеңдер, қандай сауап болар еді» деп әзілдеген Михаилға жақтырмай қараған.

	Ал қазір лақ көк шөпті быртбырт үзіп, жайылып жүр. Қыз соған барымен қуанады.

	– Жей ғой. Тойып алшы өзің, – деп бөгет болмауға тырысқан.

	Содан екеуі шатырға ымырт үйірілгенде бірақ оралды. Экспедицияның мүшелері бүгін жиналған тастарға белгі соғып, жәшіктерге салып бітті. Жуынып кешкі асқа дайындалып жатыр. Бәрі Людадан киіктің лағының жайылғандығы туралы хабарды қуана естіді.

	Бөкен шынымен ашығып еді. Емізік кигізілген шыныдан ішетін сүт мұнда жоқ. Айналадан сол сүтті беретін иесінің иісі де сезілмейді. Бұл оны енесін жоғалтқандай іздеп, әбден сарсаңға түскен. Бөгде жерде еріксіз тұтқын болып, осылай жүдеген шағында жат адамдар аузына қайтақайта қант салып одан әрі қажытады.

	Кешеден бері мойнына тағылған жіп те шешілмей қойды. Содан босаса, даланы жүйтки кезіп, иесін іздеп кетуге дайын.

	Бүгін иісі бұрқыраған көк шөпке шыққан соң, шыдамы таусылып, басын еріксіз жерге салып еді. Енді тағы да жат иісі бұрқыраған шатырға алып келді. Әлгінде серги бастағандай еді, қайта құлазыды.

	Ымырт қараңғылығы қоюланып, көз байланып барады. Далада шегірткелер жарыса шулайды. Өзен жақтан судың салқын иісі келіп тұр. Шатырдың үстінен сұңқылдап жылғыз құс ұшып өтті.

	Бөкен оның біріне де елеңдемей, бұрышта тыныш жатыр. Люда кешкі тамағын ішіп, шатырға енген кезде де қыбыр етпеді. Тек сипалап еркелеткенде жақтырмай пысқырынған.

	Қыз мойнындағы жіпті шешіп алды.

	– Бүгін еркін жатшы. Сен мойныңа жіп байлағаным үшін де мені жек көретін шығарсың, – деп алдына қант тастады. – Кенеп шатырды жыртып кете алмассың.

	Лақ қозғалмады. Андасанда терең тыныстап, адам сияқты қамыға күрсінетіндей.

	– Бұлар не ойлайды екен? – деді қыз іштей. – Миллиондаған жылдардан бері құрып кетпей күні бүгінге дейін тұқым өрбітіп келе жатқан киіктердің түйсігінде қатал ғасырлардың сынынан өткізген талай өмір сүру дағдылары жатталып қалуға тиіс қой. Мына кішкентай осы момақан түрімен мұның ойына да келмес әрекет жасауы мүмкін. Арпалыспен өтетін кешірімсіз тағы тірлікте бұлар басын ажалға тігетін тәуекелге де бара алады. Өйткені олар бір ғана нәрсені: өлім мен өмірді ғана ойлайды ғой.

	Қыз лақтың мұңлы мөлдіреген жанарына қарап, күрсініп қойды. «Осындай бейкүнә аңға бір сапарлық қызық үшін ажал оғын ойланбастан атуға шімірікпейтін адамдар, біздер қандай қатал едік, – деп те ойлаған. – Сұлулыққа іңкәр болғансып жүріп, оны қолға түсіргенде, әсемдікке ғашық сезімнен басқа дөрекі құштарлық пайда бола кететіндігі неліктен екен? Әлде ол адам жанының тойымсыздығынан туындайтын қаталдық па? Көрсем, білсем деген ниет ізгі ойдан ғана тұтанбайды ғой».

	– Тук. Тук. Тук. – деді біреу есік жақтан. – Люда мен ғой. Михаил студенттің даусы.

	– Жай жүрсің бе? – деді қыз.

	– Жай болушы ма еді, шаруа бар.

	Қыз орнынан тұрып есіктің түймелерін ағытты.

	– Бекітіп қояйын ба? – деді Михаил ішке енген соң.

	– Ия, лақ шығып кетеді. Ал шаруаңды айтшы. Студент орындығына жайғасып, жанжағына қарады.

	– Люда, – деді содан кейін. – Сен де ана киіктің лағындай әдемісің.

	Қыз жауап қатқан жоқ. Ол осы жас жігіттің өзін ұнататынын сезетін. Михаил бұдан үштөрт жас кіші. Институтты бітіруіне әлі бір жыл бар. Экспедицияға былтыр да қатысқан. Ойындағысын бүкпей айта салатын ашық, әрдайым көңілді жүретін студентті қыз ешкімге залалы жоқ ақ жарқын, адал жүрегі үшін іш тартатын, басқадай көңілі жоқ.

	– Соны айтуға келіп пе едің? – деді күліп.

	– Жоға.

	Студент қызарып кетті.

	– Шындығы солай болған соң айтқаным ғой. Жалпы біз бірбірімізге «Сен осындайсың» деп ашық айтуға үйренуіміз керек.

	Бөкен бөгде адамның бойынан білінген жат иісті ұнатпай, кең танауын тыжырды. Михаил өзімен бір шатырда жататын геолог Сергейдің ұсынысымен батыл болу үшін аздап ішіп алғанды.

	Лаққа есік жақтан даланың төсінде өскен не сан шөптің түрлі иісі келіп тұр. Жұпар ауадан еркіндіктің рахат лебі де білінетіндей. Ал шатырдың іші қапырық. Өзен бойынан ескен салқын самал шөліркегенін сездіріп, құмарта шақырғандай болады.

	Сыбдырын білдірмей орнынан тұрды. Содан кейін бар қайратын жиып, қатты секірген бетінде таза ауа саумалдап құйылған тұсты сүзе атылды. Сол сәтте шатырдың сыртына екпінімен домалап түскен.

	– Михаил! Жүгір. – деді Люда өзі де есікке ұмтылып. – Қашып кетеді енді.

	Студент есіктің түймесін жұлқа үзіп, тысқа шыққанда, Бөкен түн қараңғылығына сіңіп те кеткен еді.

	Михаил әлгінде түймелі ілгектерді түгел салмағаны есіне түсіп, сілейіп тұрып қалды. Бар тағатынан айырылған Люда экспедицияны аяғынан тік тұрғызды.

	Бөкен сытылып шыққан бетте өзі еріксіз тұтқын болған жерден қашық кетуге тырысқан. Әуеге қырғыпқарғып алып, түнгі даланың салқынына кеудесін төсеп жұлдыздай ақты. Аяғының астынан пырылдап ұшқан торғайлардан да үріккен жоқ, кең жазықта жалғыз жосып, маңып барады. Біраздан кейін бүйірі қызып, құлақ түбінен дамылсыз сусылдаған желге елігіп, осынау түнгі шабысты талайдан сарыла күткендей барын салған. Соңынан жаңағы бір сәтте шыққан шуыл басылып, енді ен далада жалғыз дыбыс – өз тұяғының дүбірі ғана естіледі.

	Ол осы қаны қызған, тұла бойының құрысы жазылған, салмағы білінбей жеңілдеп алған шағында бұдан артық ештеңені қажет етпес еді, түнгі жазықпен егесе түсіп, жарыса берсе болғаны. Уақыт өткен сайын екпіні үдеп, бауырының астында жазылған даланы артқа тастап, шарықтап кетуге ынтықты. Ал үлкен жазық таусылар емес, шыр айнала созыла береді, делебесін қоздырып алдынан ашыла береді.

	Ай нұрына ұлпа шашағы шағылысқан ақселеу тұяғын сүйкеуге үлгермей кейіндеп қалып жатыр. Қолтығының астын салқын жел кеулеп, денесі түнгі таза ауаны қақ жара еркін қалықтап бара жатқандай төрт аяғына күш түспейді. Қарсы беттен қарайған шоқшоқ тобылғы енді бір мезетте қапталында қатарласып, кейіндей береді.

	Бөкен аздан соң өзінің жат жерде тұтқын болған күндерден қашып келе жатқанын да ұмытты. Түйсігін бірақ құштарлық жайлап алған, осылай ен далада жалғыз жүйтки беруге ынтық. Бірекі рет тура алдынан кішкене аң шақ етіп айбат шегіп, шаншыла қалды да делебесін одан сайын қоздырды. Дала енді бұрынғысынан да жылдам айнала бастады. Денесі қызынып, алқымын тер жауып кеткен. Түнгі салқын ауа да ысып, оттай жанған кеудесін толқындана жуып жатыр.

	Алыстан ит үрді. Бөкен елең ете қалды. Оған бұл үн қорқынышты емес, қайта өзі аяқтанған жердің жағымды иісін сезгендей жүрісін ширата түскен. Бәлкім ол құйрығы ұзын, құлағы салпиып кеткен, бұл үстінен секіріп өткенде ғана жақтырмай ырылдайтын үлкен аң шығар. Оған жетсе, иесі де табылар еді.

	Лақ енді алаңдап, шабысын ірке берді. Бүлкілге ауысып барып аяңға түсті. Маңайдан әлгі үнді қайта ести алмады, кеудесі дүрісдүріс жаңғырығып, құлақ тұсы шулайды. Басын шайқап, қатты пысқырынды да қалт тұра қалып тың тыңдады. Әлгі делебе қоздырған адуын желік сап тиылып, айнала түнде айдалада алғаш рет жалғыз қалғанда, қарайғанның бәрінен секемденіп, енді бойын үрей билей бастады. Өз жүрегінің қағысынан өзі үркіп, онсыз да үлкен жанарының аясы кеңи түскен.

	Ит тағы да үрді. Лақтың күткені де осы еді. Дыбыс шыққан жаққа бұрылды, айналаны жалтақтай барлап, сақ аяңдап келеді. Түнгі далада шегіртке ғана мазасыз, дамылсыз шырылдайды. Кейде аяғының астында сытыр етіп ши сынады. Ту сыртынан құс сезікті үн салып шошып ұшты. Жанжақтан саналуан шөптің исі бұрқырап, кең танауын қытықтайды да тоқтап жайылғысы келеді, бірақ қараңғылық тұмшалаған далада аялдауға батылы жетпейді.

	Алдыңғы жағынан тұяқ тысыры естілгендей болды. Демін тартып тына қалған лақ сонадай жерде жолын кесе көлденеңдеп өтіп бара жатқан бір топ аңды көрді. Сол жақтан өзінікіне ұқсас иіс шығады. Осы ұқсастық оны еліктіріп, олардың бұған түк зияны жоқ екендігін ұқтырғандай болған. Сонда да секемденіп, жақындауға асықпады.

	Бөкеннің көргені бір үйір киік еді. Олар тоқтай жайылып, шөпті быртбырт үзеді. Шет жағында екі құралай сүзісіп тұр.

	Лақ соларға ақырын жақындай берді. Мұны егіз төл осы кезде байқап, секіріп түсті де енелерінің бауырына қойып кетті. Тізелерін бүге қалып емшегін жарыса еміп жатыр. Түңгі ауада сүттің исі аңқып қоя берді.

	Бөкен енді батылданып, ешкіге тым жақын келді де оның жақтырмай пысқырғанына қарамастан сүт иісі шыққан шабына тұмсығын тықты. Аштығы азынай білініп, сілекейі шұбырған бетінде өзі тәрізді кішкене лақты сүзгілеп кеуделей жөнелген. Сол сәтте ешкі алға жүріп кетті де аузы емшекке енді тиген Бөкен тәлтіректеп барып түзелді. Бұрыла салып қайта ұмтылғанда ешкі бүйірден қатты соғып өткен еді. Лақ бақ етіп, шөптің үстіне құлап түсті. Көзінің алды бұлдырап, қараңғы түн одан әрі түнеріп жүре берді. Тұрмақ болып еді, төрт аяғы майысып, ауырлап кеткен денесін көтере алмады.

	Үйір жайылып алға жылжып барады. Бірнеше тұяқтың қабат шыққан тысыры анық естіледі. Мойнын иіп бүйірін иіскеді. Тұмсығы тиіп кетіп еді, тұла бойы тыз ете қалды. Жанарының алды әлі қараңқұраң етеді. Лақ енді содан үркіп, ышқынып атып тұрды.

	Киіктер түн қараңғылығына білінбей сіңіп барады. Бөкен соңдарынан қарап біраз тұрды да, ит үрген жаққа бұрылды. Әлгі соққы оны қатты жасқандырып, тауын шағып тастап еді. Өзінен үлкен аңнан зәбір көргенде иесіне жетуге асыққан.

	Даланың үстін шұбарлаған шоқшоқ қараған жүрген сайын жиі кездесіп, қоюлана түсті. Лақ оның арасына бойлап енуге жасқанып, айналып өтпек болды. Бірақ қараған созыла жалғасып, жолын кескестей берді де біраз жерге дейін бүлкілдеп барады. Сосын амалсыз тоқтады.

	Енді жүрер жолына сүзіле көз тігіп, сабырмен әбден барлады. Түнгі тыныштықта шөп арасында жүгірген тышқанның сыбдырына дейін анық естіледі. Жат иіс те, шошындыратын үрейлі дүрсіл де жоқ. Сонда да қанына сіңген сақтығына басып, қарсы алдын ұзақ тінткен соң ғана қараған ішіне беттеді. Бұл жер тіпті қараңғы, бірақ лақ бәрін де көріп келеді.

	Алдындағы шидің басында торғай қонып отыр. Одан беріректе екі тышқан әлденеге таласып, ұмаржұмар домалайды. Тура соларға қарай шөптің арасымен сұр жылан жорғалап келеді. Лақтың тұла бойы тітіркенді, одан аулақ кетуге тырысып бұрыла жүрді. Тышқандар тіпті көп, жиі ұшарасады. Бір рет төбесінен үлкен құс ұшып өтіп, әрірек барып қонып еді, шиқ еткен үн шықты. Құс қайта көтерілгенде тырнағында әлдене бұлғаңдап бара жатты.

	Лақ қыбыр еткенді осылай қағыс қалдырмай бақылап, әлденеше рет тоқтап, қалың қарағанды кесіп өткенше сезіктен әбден сергелдеңге түсіп еді. Алдынан ойдымойдым көделі алаңдар ашыла бастағанда, бойы жеңілдегендей жүрісін ширатқан. Қарсы беттен судың салқын лебі білінеді. Ит енді жақыннан үріп, мұны көріп тұрғандай өршелене шабаланды. Оған басқалары қосылып, түнгі аспанның астын азанқазан қылып жатыр.

	Үстінен қанатының суылы айқын естіліп, тағы бір үлкен құс ұшып өтті де, көденің үстіне түйіле құлдилады. Жерге қонуы мұң екен, шаршар еткен ащы үн маңайды түршіктіре көтерілді. Лақ алға қарай ытқып түсіп, желдіре жөнелді. Тұяғының асты дүбірлеп, соңынан қуғын түскендей жүрісін тез ширатып алды. Алдынан кезіккен майда қарағаннан секіріп өтіп, енді құлашын еркін жазған. Сондай жерде ауылдың жобасы мұнартады. Өзі талай аунаған қорданың, күлдің исі білінеді. Лақ Сарықұстың әупәуп еткен үнін де танығандай болды. Ол мұны алыстан байқап, бар қауіптен құтқарардай енді дамылсыз үрген. Лақ екпінінен көтерілген желге кеудесін төсеп жұлдыздай ақты.

	Иегінің астында кейін сырғыған жазық сәт санап биіктеп, шөп сұйыла берді. Тұяғы кейде шықыр етіп тасқа тиеді. Дүбірі күшейіп, дала енді мұның шабысына қызына үн қосқан. Бойында жолын аяқтыға кескізбейтін қанына сіңген егеспе желігі ойнап, осылай бір құйындай құлдырағанда, үрей атаулы сейіліп, өршеленіп шыға келетін. Сол әдетіне басып заулаған қалпында иттері шулап, түнгі тыныштығы бұзылған ауылға ене берді.

	Осы бетінде өзі үйір болған үйді де жаңылмай тапқан. Жақын келген кезде алдынан шыға келген Сарықұсты жанай өтіп, есіктің алдына жетіп бірақ тоқтады. Соңынан ерген ит Бөкенді иіскеп, құйрығын бұлғаңдатты.

	Лақ есікті тұмсығымен итеріп еді қозғалмады. Аяғымен тарпап та көрді, тіпті қимылдайтын емес. Соған ызалана маңырап, шоқиып отырған Сарықұсқа қарай берді. Ит лақты тағы да иіскеп алып, есікке қарап тұрды да бүкеңдеп барып тырналай бастады. Әредік арсарс етіп үреді.

	Ысмайыл қарт бұл кезде ауыз үйдегі қазандықтың түбінде қамшыға таспа тіліп отырған. Иттің есікті тырналағанын естігенмен, «Үйге кіргісі келіп жүр ме антұрғанның» деп ойлап, мән бермеген. Сарықұс мазасыздана қыңсылауын тоқтатпаған соң орнынан амалсыздан тұрды. Сенекке шығып, есіктің ілгегін ағытқанша тыншымаған ит сырт айналды. Қапталынан киіктің лағы шыға келді.

	Қарт қапелімде өз көзіне өзі сенбеді. Бөкен жанынан өте бергенде ғана:

	– Жануарай, ә! Жеті түнде тауып келіп тұрғаны ма? Несіп! Ау, мұнда кел! – деп дауыстап, кемпірімен қуанышын бөліскенше асықты.

	* * *

	Люда түнімен ұйықтаған жоқ. Бүкіл экспедиция болып жұбатса да киіктің лағынан айырылып қалған кездегі өкініштен айыға алмай қойған. «Жеті түнде бөрінің жемі болған шығар» деп ойлаған ол бар тағатын тауысты. Адамнан да бой салып қашпайды. Әлдекім атып алатындай көрінді де тұрды. Ал Михайл осының бәріне өзін кінәлімін деп есептеп, әшейіндегі әзілқалжыңынан мүлде тыйылған. Люданың жанына жақындауға да батпайды.

	Дүрбелеңмен өткен, бар сабырын тауысқан таң да атты. Түні бойы көз ілмеген қыз ерте тұрып, экспедиция бастығынан сұранды да Айшыраққа аттанды.

	Қара жолдың екі қапталында созылған байтақ дала бәзбаяғы сабырлы қалпында еркін тыныстап жатыр. Таң тыныштығы әлі бұзылмаған, маңайдан ұшқан құс, жүгірген аң байқалмайды. Кең көсілген жазықтың бойынан киіктің лағы түгілі түйе жоғалса да табылатын түрі жоқ. Әуелде жолшыбай кезігіп қала ма деп дәмеленген Люда біраздан соң жанжағына қарауды да қойды. Машина да соңына будақбудақ шаң қалдырып, ауылға таялып қалған.

	Бөкен бұл кезде сиыр сауып жатқан Несіп әжейдің жанында тұр еді. Гүріл естілгенде елеңдеп, сабырсыздана бастады. Ал машина есік алдына таяу тоқтағанда, сиырдың бауырына тығыла түсті.

	Люда оны бірден байқады. Кабинадан түсісімен жүгіріп келіп, қайда қашарын білмей абдыраған лақты қуана ұстай алған. Қашып кеткені үшін кінәлай сөйлеп, бауырына қысыпқысып қояды.

	Несіп әжей бейтаныс орыс қызы әй жоқ, шәй жоқ Бөкенді көтеріп алып былдырай жөнелгенде, не дерін білмей қалды. Лақ оның құшағынан босанбақ болып тыпыртыпыр етеді.

	– Әй, маржа. Тиме лаққа! – деді сүт толы шелегін жерге қоя салып. – О несіай, сонша өліпөшкені. Көзі тиіп жүрмесе не қылсын.

	Люда кемпірдің ұнатпай тұрғанын сезіп, мәнжайды түсіндірмекші болып еді, ол сөзін ұқпады. Әріберіден соң ашуланып, лақты қолынан жұлып алды да үйге еніп кетті.

	Қыз аңтарылып қала берді. Ішке енерін, не күте тұрарын білмей салы суға кеткен.

	Сол екі арада Ысмайыл қарт далаға шыққан. Несіп әжей соңында ауыз жаппай келеді. «Тілін білсең, сұрашы не қыл дейтінін? – деп әлі ашуланып жүр.

	– Қызым, што нады? – деді қарт шалбар киген Людаға жақтырмай қарап.

	Ол киіктің лағын осы ауылдан елу сомға сатып алғанын, түнде қашып кеткенін асығыс айта бастады.

	Қарт түсініп, кім сатқанын сұрады. Қыз оның атын білмейді екен.

	– Жас жігіт, қолы май, тәрізі шофер болу керек, – дейді.

	Оның Аппас екені бірден белгілі болды. Бұл ауылда содан басқа шофер жоқ.

	– Жақсы, – деді қарт қабағы түйіліп. – Әй, Несіп. Елу сом алып кел.

	– Оны қайтесің? – деді кемпірі. – Мынадан ақша беріп құтылмақсың ба?

	– Жұмысың болмасын.

	Қарттың даусы қатқыл шықты да, Несіп әжей үйге еніп кетті. Ақшаны тез алып шығып шалының қолына ұстата берген.

	– Мә ақшаң, –деді қарт оны Людаға ұсынып жатып. – Енді кете бер, қызым.

	Ол ақшадан үзілдікесілді бас тартты. «Мен лақты сатпаймын» деп әлі істің мәнісін түсінбей тұр.

	Ысмайыл қарт соны сезіп, лақты даладан өзі тауып алғанын, оған Аппастың түк қатысы жоқ екенін зорға ұғындырды.

	– Какая мерзость. – деді Люда мәнжайды енді біліп.

	Әлгі бір әзірдегі қуанышы су сепкендей басылып, Несіп әжейдің етегіне оратылып жүрген лаққа мұңая қарағанда, жанарына жас үйірілді. Ол лақпен енді біржолата қоштасады ғой.

	Қарт сыртқары шығып, Аппастың сынған машинасы тұрған жаққа қарады. Ол машинасының жанында күйбеңдеп жүр.

	– Әй, бері кел. – деді айғайлап. – Шаруа бар.

	Аппас дауыс шыққан жаққа қарап, Ысмайыл қартты көрді. «Мына пәле киіктің лағын кен іздеушілерге сатып жібергенімді біліп қоймасын» деген ой жүрегін су еткізді. Онда шал оңдырмайды. Сасқалақтап сылтау іздей бастады.

	– Шай ішкен соң барайын. – деді жолыққысы келмей.

	Бірақ қарт «Асығыспын, тосатын уақыт жоқ» деп мұрсат бермеді.

	Ырықсыз солай қарай жүрген. Жақындаған кезде дүкеннің тасасында тұрған машинаны, содан кейін әнеукүнгі кенші қызды көрді. «Құрыдым – деді өңі қашып. – Енді құтылудың жолы жоқ».

	– Бері кел. – деді қарт қатуланып.

	– Ассаламуғалейкум. – деп қолын ұсынды Аппас көлгірси жымиып. –

	Күйліқуаттысыз ба?

	Сол кезде қарттың сіңірлі қолы жағасына шап ете қалды.

	– Кәне, айтшы. Лақты қанша ақшаға саттың?

	– Қайдағы лақ? Сатқаны несі? – деп алақтады Аппас.

	Люда оның мойындағысы келмей тұрғанын түсініп, жанына жетіп барды.

	– Ты же продал. Теперь боишся признаться? – деп онсыз да берекесі қашқан жігітті қыса түсті.

	– Құдай сақтасын, ақсақал. Қайдағы біреу аузына келгенін айтты екен деп, білдей азаматты қаралайсыз ба? – деді Аппас бұлқынып. Босана қалса, тұра қашу ойында болған. Бірақ қарттың қолы алқымын қақпандай қауып, сығымдай түседі.

	– Шіркінай, ә! Мына қыз сонау ит өлген жерден әдейі өтірік айтуға келген ғой сонда. Сенеді деп тұрсың ғой.

	Қарт шырпыр етіп тағы да ақтала жөнелген жігітті жақтан тартып жіберді.

	– Несеке! Апатайау! Өлтірді ғой! –деп шырылдады Аппас.

	– Жанының тәттісін.

	Қарт ұят пен әлгі соққыдан құр сүлдері қалған жігітті итеріп тастады.

	– Алған ақшаңды қайтарып бер.

	Аппас асығысүсігіс қалталарын қарай бастады. Қолы дір-дір етеді.

	– Не надо! – деді Люда оған. – Ты уже вдвойне заплатил за свой дурацкий поступок.

	Содан кейін қартқа бұрылды.

	– Дедушка, если вы разрешите я еще приду к вам, – деген.

	– Е, кел. Тіпті күн сайын кел. Жақсыда жаттық жоқ, – деді қарт қыздың әлгі көсем мінезіне риза болып.

	Люда есік алдында жүрген Бөкенді ұстап алып, сипалап отырды да, орнынан тұрысымен машинаға беттеді.

	– Қызымай! Тоқташы! – деді осы кезде Несіп әжей. – Құр қол кеттің ғой.

	Содан кейін үйге асығыс еніп, үлкен шыныға қымыз құйып әкелді.

	– Мә, өзің де іш, жолдастарыңа да бер. Бәріңе жетеді, – деп Людаға ұстатты.

	Қыз екі қарттың мына өзі күте қоймаған әрекетіне әбден риза болып, не айтарын білмеді. Әлгі бір кездегі ренішін ұмытып күле берген.

	– Молодец, старик. – деді шофер Люда машинаға отырып жатқанда Ысмайыл қартқа қарап.

	* * *

	Бұдан кейінгі күндерде Бөкеннің төңірегінде сарсаңға салатындай тосын оқиға болған жоқ. Мамыр маусымға ұласып, Сарыарқаның ұлан өңірінде жаздың ыстық күндері жылжып өтіп жатты. Сол уақыттың біраз бөлігін ол Ысымайыл қарттың жанында шабындық басындағы қоста өткізген. Шөпшілер күн шықпай жұмысқа кіріскенде лақ шабындықты жағалап жайылып жүреді, алысқа ұзамайды. Кешкі салқында көдесі сарғайған өңірдің төсінде желмен жарысып, жүйткіпжүйткіп алатын. Оған қосқа ере келген Сарықұс қосылып, екеуі ен даланы еркін билейді. Соңынан түскен ит тілі салақтап тоқтағанша лақтың ойыны қанбайды. Кең жазықты бойлай шығандап кетіп құлдырап оралғанда, кең танауы делдиіп, екпінін баса алмай ағып өтіп барып қайырылады.

	Бір күні шөпші Нұрғали аузынан тастамай мақтап жүретін көк дөненін сынап көрмек болып, кешкі самалда итпен жарысқан Бөкенді қуып берген. Лақ аттың алдында арқан бойы озып отырды да, көк дөнен алқымы терлеп қыза шапқан сәтте әуеге секіріп түсіп заулай жөнелді. Нұрғали да атына қамшы басқан. Жолдағы жатаған төбені айналып өткенше оқ бойы еріп отырды. Бөкен осы жерден қосқа қарай бет түзеп алып, енді төрт аяғы әр жерден бір түсіп құстай ұшқан. Жеміне сорғалай түйілген қаршығадай құйылып, сарғайған сасыр мен ақселеудің арасында көзден ғайып болды.

	– Ойпырай! – деп таң қалды Нұрғали дөненнің тізгінін тартып. – Алапат қой мынау. Қанат біткен бе дерсің.

	Осыдан кейін арада апта өткенде шөпшілер қостарын жығып ауылға қайтты. Енді бұрынғыдай дәл іргеден басталатын кең өріс жоқ, Бөкен далаға жайылатын болды. Оған ауылдың Сарықұстан басқа иттері де үйренген, жандарынан өтіп бара жатқанда самарқау қарап қойып жөндеріне кетеді.

	Лақ өріс іздей бастаған осындай шақта Ысмайыл қарт қарғы тағып, айдалада оққа ұшпауының да қамын қарастырған. Бұл ақылды андасанда келіпкетіп жүрген Люда айтып еді. Ол да біраз болды, ауылға соққан жоқ. Кен іздеушілер Қорғаннан қоныс аударып, одан әрідегі Қызылтасқа қарай жылжыпты.

	Бар өзгеріс осы ғана. Содан кейін Бөкен іріленіп, шекесінен қос мүйіздің орны біліне бастаған. Мойыны жуандап, кеудесі де кеңи түсті. Аяғы ұзарып, тілерсегі серіппедей қатайған, садақша иілген дене алапат шабысқа жаралғандай жепжеңіл. Ал жаздың соңғы айы тамыз да таусылып, қыркүйектің салқыны білінген шақта бір кездегі кішкентай лақ марқайып, бөлек жүруге пейілді бола бастаған. Бұрынғыдай елгезектігі жоқ, өріске кетпеген күндері есік алдындағы құмдақ топыраққа бауырын төсеп жатады да қояды. Ал өріске шықса, түн ортасында, кейде араға күн салып оралады.

	Ысмайыл қарт аңға шыққан кездерінде киіктің шағын үйірлері үлкен табындарға қоғамдаса бастағанын көріп жүр. Арқаның қысқа жазы қош айтып, салқын күзге кезек берген кезде олар қысы жылы Шу бойына қарай жөңкіледі. Ұшықиыры жоқ Бетпақдаланы кесіп өтіп, оңтүстік өлкеге іліккенше талай күндерді артқа салу керек. Күз жылы болса да, ғасырлар бойы қалыптасқан осы өмір дағдысымен киіктер енді он бесжиырма күннің ішінде бұл өңірді тастап шығады.

	Табындар жаздағыдай бытырап жайылмай, етекжеңін жинақы ұстап, күн суытқан сайын тығыздана түседі. Жүрістері суыт, желді күнгі бұлттай көшіп, кең далада бірінің орнын ұзамай екіншісі басады. Мүйіздері бунақбунақ марқасқа текелер осындай топталған кезде бірбірінен үйірлерін қызғанып, шайқасып та алады. Бірақ алдағы ұзақ сапар, тірлік жолы күтіп тұрғанда, келер күннің қамы көбірек алаң етіп, ала жаздай шүйгінді жайылымдарды еркін жайылып, қоңданған жоны астаудай текелердің бойларын күш кернеп тұрса да даланың тылсым түйсігі тез сабасына түсіреді.

	Киіктер қайтар кезде Бөкен бұрынғыдан да тұйықтала берді. Қанына дарыған дағды оны күздің қара суығында алаңдатпай қоймады. Кей түндері үй ішін дамылсыз кезіп, ауықауық маңырап шығатын болған. Желді күндері жер тарпып тықыршып, ауадан ұзақ иіс шалады. Тықыр жүні қалыңдап, жоны жұмырлана түскен, бойында тепсінген бұла күштің белгісі бар. Кейде қабырғаны өршелене сүзіп айналасынан ілік іздейді.

	– Е, жөніңді тапқың келген екен ғой. Асыранды болған ұзақ күндер әбден тояттатқан шығарақ,– дейді Ысмайыл қарт Бөкеннің осы өзгерістерін бақылай жүріп. – Еркің білсін, қай қалағаныңды таңда.

	Бүгін түске дейін үйдің маңында жүрді де қойды. Несіп әже сыпырғышқа қараған шауып әкелуге бара жатқанда, көріп қалып соңынан ерді. Көйлегінің етегін иіскелеп сүйкене берді. Кейде көзі жаудырап қарайды да, далаға бұрылып кетіп пысқырынады. Әлденеге мазасызданған, әуреге түскен сыңайы бар. Қараған ішінде біраз жүріп ұзаңқырап кетіп еді, тез оралып, үйге қайтқан Несіп әжейді қуып жетті.

	Ысмайыл қарт есік алдындағы орындықта құрық жонып отырған. Келген бетте соны жағалады. Етігінің қонышына тұқыл мүйізін үйкелеп, қамзолының қалтасын иіскеледі. Онда қант болатынын біледі. Қарт бір түйір шақпақ қант алып берді де мойнындағы қарғысын тексерді.

	– Тарылып кетіпті ғой, – деді ағытып алып жатып. – Алдажалда кетіп қалсаң, буындырып әлек қылар.

	Содан кейін Несіп әжейге үйден былғары мен тарамыс алдырып, Бөкенге сөйлеп отырып қарғыны кеңейтуге кірісті.

	– Міне, енді жөнге келді, – деді оны қайта кигізіп жатып. – Мойының қанша жуандаса да тарлық етпес. Бұтаға да ілініп қалмауын қарастырдым.

	Бөкен қарттың қолын иіскеп, далаға бұрылды. Жер тарпып, қайтақайта пысқырынды. Басын шайқап, бір орында тыпырши берген.

	– Мазаң кетті ме? – деді қарт. – Қимағаның кемпір мен шал болса, ұлықсат, қарайламайақ қой. Табиғатыңа мүлде жат өмірден қайтып жарасымдылық табасың. Итқұстан аман бол әйтеуір.

	Бөкен шарбаққа қарай жүре берді де қайтып оралды. Содан кейін жаңғырықтың жанына барып, шөкелеп жатты да қойды. Қарттар өз шаруасымен болып кетті. Ал кешке қарай ол еш жерден көрінбеді. Ысмайыл қарт іздеуді де ойлаған жоқ. Асыранды киік қайта айналып үйірін табатын болса, оған несіне қынжылсын. Түбі осылай боларын әуелденақ сезген. Бөкеннің табынтабын киік өнген даласымен табысуын, оны іштей қимай тұрып тілейтін сияқты еді. Орнында тұрмаған зат көзге оғаш көрінеді. Марқайған лақ ауылдың аядай алақанына симай мазасызданғанда, өз қолында ырықсыз тұтқын болуы шынымен қынжылтатын. Құдіретті табиғат төсінде өсіпөнген тіршілік заңының күштеп бұзылуын қаламайды ғой.

	Бөкен келесі күні де келмеді. Арада апта өткенде де оралмаған. Ал салқын күз уақыт өткен сайын суытып, қарақошқыл бұлттар торлады да тұрды. Бар маңай қабағын түйіп алып, сұрлана, сес көрсете қарайды. Қара суықтың соңы салқын жаңбырға ұласқанда даладан өң қашып, енді оңалмастай жүдеген. Тарыла түскен жазықтан жел қуған қаңбақты да көре алмайсың. Бар қызық Бөкенмен бірге кеткендей Сарыарқаның ызғарлы күзі еңсені басып құлазиды да тұрады.

	* * *

	Түнімен жайылған Бөкен таң алдында ғана дамылдап, күзгі күннің алғашқы сәулесі білінген кезде үштөрт күннен бергі сапарын қайта жалғастырды. Ол үлкен табынның ізімен жүріп келе жатқан. Киіктердің Арқадан ауа бастағанына көп уақыт өтпесе де қара танытпай қойып еді. Соларға жетуге асығып, жарық күнде жерге басын салмай жортады да даланы қараңғылық тұмшалап, түн түндігі жабылғанда ғана іркіледі.

	Сұрқай күз даланың жазғы көркінен көзге жылы ұшырайтын белгі қалдырмай тонап, танымастай өзгерткенде, марқа өңі қашқан даламен бірге құлазиды. Бар маңай өзінің қазіргі самарқау кезіндей тұнжырап, суық жел ертелікеш азынайды да тұрады. Әшейінде тұяғының астынан жүгіріп өтіп, өріп жүретін тышқандар қырылып қалғандай ізтүссіз жоғалып, шөп арасының тірлігі де тоқыраған. Бозторғайлар биікте ұшпай, көде түбінде бүрісіп отырғаны. Андасанда жолығатын сұр қояндар ғана ширақ, жолын үрке кесіп өтеді де Бөкеннің қандай аң екенін білгісі келгендей құлақтарын тігіп, шоңқиып отырып қалады.

	Бір рет жел жағынан денесін тітіренткен жағымсыз иіс білінді. Сол тұсқа осқырына жалт қараған Бөкен өкпе тұстан құлағын жымып ұмтылған жалғыз қасқырды көрді. Мұнымен Сарықұс сияқты жарысып ойнақ сала алмайсың. Аспанға қарғып алып, көде үстінде жүйтки жөнелді. Бұдан бұрын екпін алған бөрі бастапқыда тым жақын келіп, сауырынан қауып түсердей шошытқан. Марқа басын төмен салып, енді бүктетіле жүйткіді. Қасқыр да алқымы ісініп, шабысын үдете түсті. Ұлан жазықта қос жүйрік алапат екпінмен құрық тістесе ағызып, ұзаққа сілтеді. Бірін тосыннан төнген өлім қаупі үрейлендірсе, екіншісін аузына ілуге таяу қалған жемі қызықтырып құтырта түскен.

	Бөкен алысқа шапқан сайын денесі қызынып, бауырын жаза түсті. Қасқырдың өкпесі сырылдап, ырсылы күшейгенін байқап келеді. Жарыса жосылап кеткенде қара танытпай заулайтын егеспе желігін енді тауып, ен далада еркін көсілген. Екі ара біртебірте алыстап, бөрі кейін қала бастағанда ол бауырынан жараған жүйріктей шабыс тілеп, құтырынып алып еді. Желдей ескен екпінмен қауіпті жауын жапан түзде адастырып кеткенше құйғытты да отырды.

	Айдалада жолыққан ажалдан желмен жарысқан шабысы құтқарған бұл күнді де жалғыз өткізуге тура келді. Ымырт үйірілгенде сайлауыт жерге өскен қалың шөпке кезігіп, сол маңда таң атқанша жайылып шықты. Дала сәулеленген шақта ғана ойпаңнан орта тұсына жатып, жусай бастады. Сол екі арада сайлауыттың желкесінен қалың дүбір естілген. Құлағын тігіп ытқып тұрды. Төңірек дүрліге жаңғырығып төңкеріле көшіп бара жатқандай қырға қуып шығарды. Бір бүйірден қалың табын тура өзіне қарай жөңкіліп келеді. Сол жақтан талайдан бері аңсаған жағымды иіс шығады. Бөкен төрт аяғын кезек басып, билеп қоя берді. Құлағын үкідей тігіп, табынның ызыңын құмарта тыңдады. Киіктер өзіне жеткенше байыздай алмай, елеңдеп қарсы жүрді.

	Ал табынның мұнымен жұмысы болған жоқ. Жөңкілген күйі шұбырып өтіп жатыр. Тек бір үлкен теке бұрылып жатынан келді де, иіскелей беріп жалт бұрылды. Сезікті аң Бөкеннің мойнындағы қарғыдан жат иісті бірден аңғарып еді. Марқа енді соның соңынан еріп, табынға жанаса жортты.

	Өзі сияқты биылғы төлдер топтанып бөлек жүр. Бөкен үлкен топқа бірден еркін араласа алмай соларды сағалаған. Бұл жақындағанда біреуі қылтиған мүйізін тоса ұмтылып, қуып тастамақ болды. Марқа тайсалмай қарсы келіп, қатты пысқырған. Екеуі сол сәтте күжірейе қалып тіресе кетті. Кезеккезек итерісіп, тілерсектері майысып жүр. Бір кезде Бөкеннің маңдайы қатты тіреген жерінен тайып кетіп, қарсыласы екпінімен домалап түсті. Қайтып ұмтылған жоқ. Қандас жануарлармен алғашқы таныстық осылай оқиғасыз өтті.

	Табынның алдындағы басқалардан ірі, мүйізі қарағайдай марқасқа аялдайтын емес. Күзгі желге кеудесін төсеп, басын жерге салмай бүлкілдейді де отырады. Басқалары соның соңынан шұбырған, шашау шыққан бірі жоқ. Биылғы лақтар ғана андасанда екеуекеуден сүзісіп, опыртопыр болады. Кейде сақа текелер де мүйіздері сартсұрт етіп қағысып қалады. Бәрі жұпжұмыр болып, жүні жылтырап семірген, ұзақ жүріске сыр беретін емес. Түске қарай алдыңғы жақтан үлкен үйір көрінді де, бұларды тосып алып қосылды. Енді тұяқ дүбірі одан әрі күшейіп, табынның жүріп өткен жерінің топырағы қопсып, қарайып қалып жатты. Бұрын мұндай қалың дүрмекті көрмеген Бөкен өзінен өзі желігіп кейде аспанға секіріпсекіріп алады.

	Табынның алдындағы марқасқа кешке дейін жүрісінен жаңылмай соза тартып келіп, далаға көлеңке үйірілгенде ғана аялдады. Киіктер тығыздана топтанып барып, қайта жазылды. Бірбірімен келісіп қойғандай сол сәтте бытырап жайыла бастаған. Ал марқасқа әлі жерге басын салған жоқ. Айналасына сақ қарап, қалшиып қатып қалған. Оның бар мақсаты – өзіне қалтқысыз берілген табынды Шу бойына Арқаның қытымыр қысы қыспаққа алмай тұрғанда жеткізу. Бұдан басқа қамы жоқ. Қазір Бетпақтың қуаң даласында шөлден зардап шегетін шақ емес. Күзгі жаңбырдың суы сай табаны мен шұңқырлардың бәрінде жылтырайды. Ызылдаған шыбыны мен аптап ыстығы жоқ осы салқын шақта олар қоңын көтере түсіп, қатты семіреді. Тек қасқырдың аузынан, аңшының оғынан алыс жүрсе болғаны. Әсіресе түн ішінде өткір жарығымен тінте қуып, соңдарынан гүрсгүрс жаңғырығып түсетін пәленің ылаңы бәрінен қорқынышты. Осы ұзақ жолда бұлар онымен бір рет кезіккен. Сонда тозтоз болып басы ауған жаққа безіп кеткен табынға ие бола алмай, бойын буған ыза мен үрейден әбден қажып, марқасқа да амалсыз бас сауғалап еді. Ертеңінде маңырап емшектесін іздеп сабылған киіктердің азалы үні кешке дейін Бетпақты күңірентіп жатты. Теке маңайда көрінген бір түп ши мен бұтаға да сезіктене көз тігіп тұрып сол сұмдық түннің енді қайталанбауын мылқау түйсікпен сарғая тілейді.

	Бөкеннің ондай қатерлі қауіптен мүлде хабары жоқ, оты қанған соң өзі шамалас марқалармен жарыса ойнақ салып жүр. Лақ текелер кейде зеріккенен сүзіседі де, арты шынға айналып кетеді. Бірбіріне өштесе ұмтылып, аянбай тірескенде ешкілер бас көтеріп, аңтарыла қарап тұрады. Ал текелер жаратпағандай үлкен бастарын шайқап алып, «төбелесқойларды» қуып тастайды.

	Табын осылай түнде ғана жайылып, оңтүстікке қарай шұбыра берді. Бетпақдаланың сусыз жазығы таусылатын емес, киіктер жүрген сайын кеңи түседі. Енді жер қуаң тартып, шөп сұйыла бастаған, кей тұстарда қылтанағы жоқ сортаң тақырлар ағарады. Табын көбіне соларға бұрыла жүріп, жеткен бетте айнала қаумалап тұзды топырақты таласа жалайды.

	Ал тақыр бүгінгі жолда да кезіккен. Табынның шеті сөгіліп, бір үйір соған қиыстай бұрылды. Ішінде Бөкен де бар. Сортаңның шеті былқылдақ лай екен. Киіктер жалдап барып кейін серпілді. Тек бір ешкі ғана батпақтан шыға алмай қалып қойды. Аласұрған сайын көміле береді. Жануар қауіпті сезіп, қыстыға маңырады. Ал киіктер бұрылып қарап қойып, ұзап барады. Бөкен оны қимағандай сортаңның шетінде айналсоқтап жүр. Ешкі бұл кезде жонына дейін батқан. Әлден соң қылтиып басы ғана көрінді де, ұзамай ол да жоқ болды. Марқаның бойын үрей билеп, табынға қарай шошына ытқып түсті де қаша жөнелді.

	Суық жел түйдектүйдек қуған ауыр бұлттар әредік нөсерлете төгіп өтетін. Кейінгі екіүш күнде аспанды қаптай торлап алып, толассыз құйды да тұрды. Күздің ызғарын күшейткен салқын жаңбыр тұла бойды мұздатып еңсе көтертпейді. Марқа лақтар бұрынғыдай апыртопыр сүзісуін қойып, табынға бүрсеңдеп тығыла түседі. Тоқтаған жерде бауыр төсеп дамылдайтын құрғақ топырақ жоқ, алдағы нәрлі қыстың қаһарынан хабар берген зәрлі ызғар осы бастан берекені қашырған. Жаңбыр суынан езілген жерге тайып құлаған киіктердің бүйірі қаралаторала, табын екіүш күнде шұбарланып шыға келді. Бұлыңғыр күнде кеш қараңғылығының қалай түскені де аңғарылмайды. Күздің жаңбыр тамшыларын бейберекет араластырып, құтырына соққан қатты желі саябырлай бастаған шақта көз де байланады. Түн түнегі маңайды жасырысымен суық пен судан ығыр болған киіктер айналаға үреймен қарап, келер таңның тезірек атуын тағат таппай тілейтін сияқтанып, бұрынғыдай шашырап жайылмай топтана түскен қалыптары жүре шөп үзеді.

	Табын бүгін де түннің бір уағына дейін аялдамай жөңкілді де отырды. Сүйектен өткен суық пен көзге түртсе көргісіз тастай қараңғылық құшағында тұтанған үрей қос қапталдан қаусыра айдап бара жатқан секілді еді.

	Бөкен жанжағынан қаумалаған киіктердің арасынан қысылақымтырыла шетке шықты да қайта тығылды. Сол сәтте бүйірінен омырауымен қағып өтіп, кейін қарай атыла жөнелген ешкі қатты екпінмен домалатып түсірді. Шылқылдаған су топырақта тайғанақтап тұрғанша табынның алды ығыжығы дүрлігіп, тымтырақай қашқан. Әлденеден шошына үріккен киіктер жанынан зуылдап өтіп жатыр. Бәрі үрейлі, жолдарында азуын арандай ашып ажалдың өзі тұрса да қарайтын емес. Солардың соңынан құлдырай ілескен Бөкен алдындағы ешкінің жүйткіп бара жатып омақаса құлағанын көрді. Ауада бөрінің иісі аңқып қоя берді. Қарсы бетте арлан қасқыр қорқаулардың тосын шабуылынан естері шығып, бірінбірі басыпжаншып аласұрған киіктерді баудай түсіріп, қырғын ойнақ салды.

	Марқа қатты осқырынып, жалт бұрыла қашты да өкпе тұсында жарыса жүйткіген үлкен топқа қосылды. Олардың соңынан да екі бөрі өшіге түсіп, таяу қалған екен. Үйірдің артында табынды бастайтын марқасқаның тұлғасы байқалады. Ол барын салып қашпай мойнын күдірейте иіп, бөрілердің әр қимылын сес көрсете бақылап барады. Қасқырдың алдыңғысы енді соған ширыға ұмтылда да, екіншісі үйірді қайырып алмақ болып орағыта ағызды. Марқасқаның шабысы бәсеңдеп, қорқаудың аузына ілігердей екі аралық үрейлі қысқара берді. Талай қырғын қуғынды көрген теке де осы сәтті тосқан екен. Бөрі алқымына қарай жиырыла секіре бергенде, үлкен денесіне үйлесімсіз шалт қимылдап, қарағай мүйізімен өкпе тұстан серпіле соғып өтті. Арс ете қалған қасқыр аяғы аспаннан келіп құлаған бойда жатып қалды.

	Сол екі арада екінші бөрі киіктердің алдын кескестей жақындап, тайғақ жерде мойнын бауырына ала құлаған бір лақты басып қалды. Жанұшыра бас сауғалаған үйірдің қауіпті маңнан сытылып шығып ұзап кетуіне қуғынның осы бір аз ғана уақытқа тоқталуы жеткілікті болған еді. Марқасқа енді бауырын жаза жүйткіп, киіктердің алдына түсті де жазықты бойлап соза тартты. Сол бойда ұзақ жөңкіліп, бұлар Бетпақтың елсіз өңірінде таң атқанша ереуілдеп шықты.

	Күн көтеріле дала маңыраған, азынаған үнге толды. Қаралы түннің азабы тоздырған табын байтақ атырапқа тарыдай шашылып барып қайта тоғысуға бет алған. Тұстұстан іріліұсақты топ жортып шығып, бірбіріне қарсы атқойысады.

	Марқасқаның үні күңірене көтеріліп, таяу маңдағы үйірлестерін маңына жинап жатыр. Теке бауырынан жарап, өн бойын долы ыза буып тастаған. Мойын жүні тікірейіп, әдеттегіден де сұстана, ызбарлана түсіпті. Қанталаған көзінде тағылық дүлей ашу мен жанын жаралы еткен, айыға қоймас қайғының табы қабат байқалады, жанына келіп жасқана иіскелеген ешкілердің үстінен алысқа, қу медиен далаға ашына қарайды.

	Бөкен басынан кешірген осы сұрапыл түннен кейін еркін жайыла алмайтын болды. Жерге басын салса, ту сыртынан бөрі шыға келетіндей тірсегі дірілдеп қоя береді. Бар сенері мен қамқоры марқасқа теке ғана секілді көбіне соны сағалап, соңында жүретін әдет тапты.

	Сол үрейі тарқамаған қазан айының соңғы күндерінде өзі үйір іздеп кеткен уақыттан бері алғаш рет ауылдағы тыныш шақтарды мылқау түйсікпен елестеткендей болып, Бетпақтың қиян даласын қорқынышпен өгейсіп еді. Тағы тірліктің әлі талай қатерлі сыны алдында тосып тұрғанын тамтұмдап сезетіндей кей сәт киіктерді де тосырқап, табынның соңында сылбыр ілеседі де отырады. Сұсты өңірде көзіне шалынғанның бәрі бас салатындай үрейленіп, кейде көлеңкесінен де үркеді.

	Ұзамай табынның қарасыны қайта үлкейіп, тұяқ дүбірі қалыңдай берді. Текелер бастаған үйірлер Шуға жақындаған сайын тұстұстан жөңкіліп келіп, құйылып жатыр. Олар да әлденеден үріккен, ерекше сақ. Киіктермен иіскелесіп табыспай, тез қоғамдасып, суыт жүріске ілесе кетеді. Солармен бірге тыныш күндер қайта оралып, марқа лақтар табынды айнала жарысатын жадағай шақ кезек ала бастағандай еді. Марқасқаның да ызамұңы біртіндеп сейіліп сабасына түскендей, жанына үйірілген биылғы көктемнің ойынқұмар төлдерін бұрынғыдай қуып тастамайтын болған.

	Кей күндері аспан асты күркіреп, табынды алыстан айналып вертолет ұшып өтеді. Бүгін түс кезінде көрініп еді, гүрілге еті үйрене бастаған киіктер оған андасанда қарап қойып алаңсыз жайыла берді. Тек жақындай түскенде ғана бастарын елеңдесе көтеріп қалт тұра қалған.

	Гүріл құйқаны шымырлатып күшейіп барады. Күн күркіреп, найзағай шатырлағандай тұяқ асты дірілдейді. Іле тарстұрс еткен ащы үн түршіктіріп, үрейді ұшырды. Табын қауіп төнгендегі дағдымен топтоп болып бытырай жөнелді.

	Бөкен бет алған жағына заулап бара жатып, киіктердің домалап түсе бастағанын көрді. Ауада қан иісі бұрқ ете қалды. Бұдан өткен қорқынышты ештеңе жоқ еді. Танауы делдиіп, енді барын сала жүйткіді. Бірақ қатерлі гүріл кейінде қалатын емес, біресе артынан, біресе алдыңғы жағынан шығып шыр айналдыра шошытады. Әр жерде теңкиіп өлген киіктер жатыр. Олардың тез көбейгендігі сондай, Бөкеннің жолынан жиі кездесіп, бірекеуінің үстінен секіріп те өтті.

	Тарсылдаған үн өшетін емес. Аспан астын әлі жаңғырықтырып тұр. Содан ұзап кетуге тырысып жанұшырған марқа біраздан соң әлі кеміп алқына бастады. Тынымсыз шабыстан бүкіл денесі отқа қарығандай ысып, кеудесі өртке оранды. Тұяғы тиген жер әуелде шыр көбелек айналса, енді екі жаққа кезек ауып теңселе бастағандай, кейде құлап кете жаздап барып бойын зорға тіктейді. Құлақ түбінен ызылдаған жел де өзгере азынағандай онсыз да үрей жайлап алған жүрегін түршіктіре түседі. Қан иісі қолқаны атып, тынысты тарылтады.

	Бөкен ұзаққа созылған қуғында төбеден төнген гүрілден құтылмасын аңғарды. Дәл қазір жүйткіп келе ме, әлде бір орында теңселіп тұр ма, өзі де сезбейтін пұшайман күйге енген, әйтеуір жандәрмен алға ұмтылған болады. Тептегіс жерде жиі сүрініп, бірнеше рет құлап та тұрған. Денесі шамадан тыс ауырлап төмен тартқанда, аспандағы күркіреген тажал үстіне қона кететіндей көрінсе де, жата қалғысы келеді. Ол енді дәл төбесінен ауаны қақырата төнген. Оның бұдан әрі тұяқ серпуге де қауқары жоқ еді. Құлағы бітеліп, күркіреген әзірейлі дыбысты да естуден қалған.

	Вертолет марқадан оншақты қадам жерге жайлап қонды. Үлкен табынның бір бөлігін қырып салған аңшылардың көңілі тоқ, өздіөзі күле сөйлесіп түсіп жатыр. Мемлекеттің ұлықсатымен киіктер Шуға қайтқан кезде атуға шыққан күннен бері бүгінгідей қалың аңға кезіккен жоқты. Даланың төсінде бырдай болып теңкиіп жатқан өлген киіктерге масаттана, марқая қарайды. Дабырласып, Бөкен құлаған тұсқа беттеп келеді. Дәл алдарынан бір теке бөксесін сүйрете қашпақ болып еді, тарс еткен үнмен бірге қайта жер жастанды.

	Марқа осының бәрін көріп жатса да қозғалуға шарасы жоқ. Бұрын таныс бейнелер әуелде көзіне жылы ұшырап, мына қырғыннан аман құтылатындай болып еді, әлгі тарсылдан кейін құты қашып жүре берді. Кеуде тұсы удай ашып, дем алған сайын шоқтай қариды. Төрт аяғынан жан кетіп, буынбуыны діріл қағады. Сонда да бар қайратын жинап, орнынан тұруға әрекет жасады. Бар болғаны кеудесі сәл көтеріле беріп, сылқ ете түсті.

	Аңшылардың бірі оның осы қимылын көріп қалып, мылтығын кезеніп таяла берді де қалт тоқтады. Лақ текенің мойнында қарғы бар еді.

	Аздан соң Бөкен өзі шошына қашқан вертолеттің ішінде жатты.

	* * *

	Аңшылар Бетпақдалада бұдан кейін де бір жұма жүрді. Вертолет ұлан жазықтың үстінде ұзақ қалықтап, ірі табындар көрінсе, алапат қырғынды бастап кетеді. Ал марқа ондай сәттерде қан иісінен шошып аласұрады. Жанары шарасынан шығып, қыстыға маңырайды.

	Оны кейде аңшылар қонған жерде далаға да шығаратын. Қарғысына тағылған жіптің бір ұшын вертолеттің дөңгелегіне байлап қояды. Алдына нан тастап, жонынан да сипайтын. Түгіне қол тигенде Бөкенді үрей мен ыза қабат қинайды. Бөрі таянғандай осқырып, ытқып түседі. Жіпті жұлқа тартып, тұра қашпақ болады да тамағы қырылдап барып амалсыз тыншығады. Ол тірідей қолға түскен күннен бері өзін қарға адым жер ұзатпайтын осы қарғы баудан құтылудың барлық әрекетін жасап бақты. Қайтақайта тартынып, алдыңғы аяғымен тарпып та көрген. Ештеңе шықпаған соң, жіпті шайнауды үйрене бастады.

	Аңшылар болса, барлық уақытта көңілді. Берілген жоспар артығымен орындалған. Бұл жолы кесімді еңбекақыға қосып сыйлық та алулары мүмкін. Киікті қанжоса ғып атқан кездің қызығының өзі неге тұрады? Бірінен бірі мергендігін асырмақ болып қызып кеткенде, төменде азанқазан сабылған аңды баудай түсіретін. Оқ көздеген жерден дөп тиіп, жосыған киік үштөрт домалап түскенде айыз қанады. Бұларға салса, Бетпақта әлі де жүре түсер еді, бірақ артық сілтеуге хақылары жоқ, тәртіп керек. Бас аңшы бүгін қайтуға бұйрық берген.

	Вертолет ұлардай шулаған, азыптозған алқапты артқа тастап ұзақ ұшты. Оның ішінде Бөкеннен басқа сол күні атылған он шақты өлген киік бар болатын. Лақ теке оларды сала бастағаннанақ тулаған. Жануарлардың қапқара көздері өзіне қадалып қалғандай үркіп, аспанға секіреді.

	Бұл осылай тыпырши берген соң аңшылар вертолеттің алдыңғы жағына әкеліп байлады. Өлімнің ызбарлы салқыны оның бойынан сонда да арылған жоқ. Үрейленіп орындықтың астына тығылды да «мына сұмдықты көрмейін» дегендей көзін жұмды.

	Вертолет ішінде отырып, бас аңшы ақша санап келеді. Атылған киікті Шу бойындағы алыс ауылдарға арзанға сата жүріп, бұлар біраз пайда да тапқан. Соны қылдай ғып бөліп, сытырлаған қызыл, көк қағаздарды жанындағыларға үлестіре бастады. Ал бүгін ауланған аңды жолдағы елді мекендердің біріне өткізсе, саят құрған уақыттың соңғы күнін думандататын қаржы да табылады.

	Ақшаны таратып болып терезеге үңілді. Алдыңғы жақтан Атасудың талды арнасы көрінеді. Әр жерде үйірүйір жылқы, соңында қойшысы бар отарлар байқалады. Алыстан қарауытқан Тасқоралы тауынан бергі жазықта жалғыз машина кетіп барады. Төменде дала бүркіті қанатын жазып жіберіп тәкаппар қалықтайды. Бас аңшының қолы дағдылы қалпымен мылтыққа қарай созылды. Қарауылға алып, шүріппені басып қалса, қалбаңдап жерге құлдырар еді. Бірақ әуре болып қайтаді? Қолын тартып алып, енді өзен бойынан ауылдарды іздей бастады.

	Ирелеңдей созылған тоғайдың ықтасын мүйістерінен жалғыз үйлі қойшы қыстақтары көзге шалынады. Оларға соғудың қажеті жоқ. Талды арна етегін жанай өткен Қосағалы жотасының бауырынан ғана шағын ауыл мұнартты. Жотаның екінші беткейі қаптаған мал, қойы, жылқысы, сиыры аралас бытырап жайылып жатыр. Ит ерткен үш аттылы солай қарай жарыса шауып барады.

	– Қонайын ба? – деді ұшқыш айғайлап.

	– Осында аялдайық, – деп бас аңшы тез келісті.

	Вертолет жайлап төмендей берді. Дөңгелегі жерге тигенде, ауылдың бар адамы жүгіріп келе жатты.

	Винт тоқтаған соң аңшылар жерге түсіп, керіліпсозылды. Белдері құрысып, аяқтары ұйып қалған. Біреуі ішке қайта еніп, атылған киіктерді сыртқа лақтыра бастады.

	– Бәрін түсірме, өзімізге де алып қал, – деді бас аңшы. Жүгіріп жеткен ауыл адамдары алқынып тұр. Жерде се

	рейіп жатқан киіктерге бұрынсоңды мұндай аң көрмегендей тесіле қарайды. Аңшылар сатылатынын айтып еді, қанша ет түсетінін есептей бастады. Айтылған бағаны көпсініп, бастарын шайқайды.

	– Осы күні қой да арзан. Алпысжетпіс сомға таңдап жүріп аласың. Ал, сендер, ұялмай отыз сомға сатпақсыңдар. Қажеті жоқ, – деп тұр.

	– Онда жиырма болсын. Тура он сом кемітейік.

	– Жоқ мұның да артық.

	– Сонда қанша бермексіңдер?

	– Әрқайсысына бір қызыл қағаз. Артықкемі жоқ.

	– Ал ендеше. Он сомға тышқақ лақ та сатып ала алмайсың.

	Мына киіктер нән семіз. Қойыңнан кем болмас.

	– Басқа сөз жоқ. Көнсең біздікі, көнбесең алып қайтасың.

	– Туу... Нағыз сараңның өзі екенсіңдер. Үйлеріңде ғой дорбадорба ақша бар. Сонда да тарласыңдар.

	Аңшылар бірбіріне қарап кеңесе бастады. Қабақтары түсіп кеткен.

	Бәтуаға келе алмай, түрлі пікір айтылып жатыр.

	– Жарайды. – деді бір кезде бас аңшы. – Он сомнан санап бере қойыңдар.

	Жарық дүниеге жасқана келетін тағы ғұмырдың бейкүнә құрбандары осылай сатылды. Олардың да осынау өмірді сірә да қия алмайтынын, жиі кезігетін қауіп пен қатердің жанын жазылмастай жаралы ететінін, түзде тосыннан жолығатын ажалмен алысып жүріп төл өрбітіп, соның амандығын тілеп арпалысып өтетінін ешқайсысы да ойлаған жоқ. Даланың аңы кәдеге жарағанына көңіл тоғайтып, осы қылықтарынан өзара жарасымдылық тапқан.

	Ал Бөкен басына түскен азаптан өлермен ызаға булығып, қарғысына тағылған жіпті өршелене шайнап жатыр. Вертолеттің ашық есігінен сыртқа ашына, айбарлана қарайды. Қан иісі біраздан бері маңынан арылмай жүрегін қарайтқан, дәл қазір ешқандай үрей бетін қайтара алмайтындай, көз алдындағының бәріне өшігіп, тағылана түскен еді. Даладағы табыннан ырықсыз айырылып, күркіреген пәленің ішіне қамап қойған екі аяқтылардың төбесі көрінсе, көкірегін сыздатқан долы кек қанында ойнап шыға келеді.

	Орындықтың астынан жұлқына шықты. Көзі қанталап, тұяғының астын ойып түсірмекші болғандай аласұра тарпыды. Қарсы қабырғада ілулі тұрған бас аңшының киіз қалпағын көріп, жиырыла бере тұқыл мүйізімен аянбай соқты. Сол сәтте мойнындағы жіп қатты керіліп үзіліп кетті де екпінімен құлап түсіп, ышқына атып тұрды. Маңдай тұсының сырқырап қоя бергенін елемей, енді есіктен сыртқа атылған. Жерге төрт аяғынан дік етіп түсіп, шулап қоя берген адамдардың жанынан ойнақтай жөнелді. Аңшылардың бірі жалмажан вертолетке ұмтылып, мылтығын алып шыққанша, Атасудың талына еніп те үлгерді. Соңынан шабалана қуған бесалты төбет ебедейсіз бормаңдап барып, киіктің қарасы үзілгенде өзеннің жағасында әупілдеп тұрып қалды.

	* * *

	Айшырақ Қосағалы тауының түбіндегі бұл шағын ауылдан жиырма шақырымдай жерде. Қашып шыққан бетінде біраз жерге ұзап кеткен Бөкен өзі жазда талай жайылған даланы таныды. Өріс қуып ауылға екіүш күн соқпай кетіп жүргенде осы маңды жалғыз кезіп, киіктерді сарыла іздейтін. Енді міне, олардың үйірінен еріксіз бөлініп, жаны жаралы болып құлазып келеді. Бұл күні кеше ғана шұрқырап табысқан даланың желмая аңдары сан қырғынды бастан өткере жүріп, ендігі Бетпақдаланы да артқа тастап, Шудың шуақты өңіріне іліккен болар. Марқа оларды күндізтүні жұлдыздай ағып, толассыз қуса да жете алмас еді. Қатері көп алыс сапарға жалғыз тартып кетуге осыдан апта бұрын көрген қанды азаптан сескеніп, жүрегі дауаламайды. Өлім иісі аңқыған дала, маңайда жансыз шашылған киіктер, өкпені күйдірген үрейлі қуғынның қорқынышы өмірлік сабақ боларлықтай түйсігінде жатталып қалған. Шалғай далаға көз салса, жанары жасқанып бойы мұздайды. Осынау ұланғайыр өңірде оның жанына жақын, азапмұңын жуыпшаятын бірде бір таяныш жоқ, көкірегі сыздап жетімсірей торығады. Осы жүдеу шағында екі аяқты атаулыдан да әбден шошынып, оларға деген бір кездегі аңғал сезімнен арыла бастаған. Таныс ауыл – Айшырақ алыс болмаса да олай қарай беттеуге тағы қаймығады. Тағылық тірліктің қиындығы жасқаншақ етіп, қарайғанның бәрінен сақтандырады.

	Жазғы шүйгін өңір көп өзгеріп, қазанның салқыны қарашаның ызғарына ұласып күн суыта түскенде, таяу қыстың ызбарына осы бастан мойын ұсынып берекесі қашқан, қиянға еркін құлаш жазбай, қусырыла тарыла түсіпті, ол да мұңды, селт етіп сергімейді. Бөкен жағалап келе жатқан қалың тоғайдың маңы да өгейсіп іш құса етеді. Жапырағынан айырылған талдар жалаңаштанып тарамыстанған. Ал жазда менмұндалап шалғайдан шақыратын өркешті жондар аласарып, қыр тірлігінің тізгінін қолына алған қара суықта қабағын шытады. Жүрген жолыңда жеткізбей бұлдырайтын сағым да жоқ, салқын ауа қоюланып көз алдыңда мұнартады да тұрады. Шөп атаулы қурап, тұяқ астында сыртсырт сынғанда, жабығыңқы дала жақтырмай, өткен жазды қабырғасы қайыса күрсініп еске алатын сияқты ызғарлы жел әредік гу етіп ұйытқып, тоғай іші шулап қоя береді.

	Киік жазыққа беттеуге сескеніп, өзен бойын жағалай жүрді де бір кезде жанұшыра жалтарып тоғайға қойып кетті. Вертолеттің қатерлі гүрілі жақыннан естіліп, үрейін ұлардай шулатқан. Қатты үріккен Бөкен жиі өскен майда шіліктің арасына бас сауғалай еніп, бұғып жатып қалды. Өзі әлгінде ғана тұтқынынан зорға босанған пәлі төбе құйқасын шымырлата күркіреп, тоғайдың үстінен өтіп барады. Шілік ішінен жасқана сығалаған марқа ол қашан алыстап, бұлыңғыр аспанда көрінбей кеткенше қозғалған жоқ. Вертолеттің гүрілі өшкенде ғана орнынан сақтана тұрып, ашық алаңқайға шықты. Жанжағын сезікті шолып, маңайда өзінен басқа жортқан аң жоқ екендігіне көз жеткізген соң жайыла бастады. Түнді де осында өткізді.

	Ертеңіне өзен бойлап шөп үзіп жүріп Айшыраққа жақындай түсті. Сақ құлағы иттің үргенін, жылқы кісінеп, сиыр мөңірегенін айқын естиді. Ал адамдардың даусы шыққанда, тұла бойы мұздап сала береді. Аяқтанған жеріне аз күнде басынан өткерген ауыр азабын арқалап, пана іздеп баруға сол ызбарлы үн кедергі. Табынға ергелі жауыға қараған жарық дүниенің зорлықзобалаңы жүрегін қарайтып, бұтақтан бұтаққа қонған жазықсыз бозторғайларға дейін өшіктіріп, кейде жападан жалғыз аласұрады, аяғын өршелене тарпып талдың түбін сүзгілейді. Өзегі талғанда болмаса, басқа кезде жайылуға да зауқы жоқ. Таң алдында қалғып кеткен кездерінде түсіне үнемі қанды қырғын кіріп, жанұшыра қашып бара жатып оянады. Ол өзі әбден өштескен адамдардың түздің аңы түгілі талай мәрте өздіөзін мыңдап қырып салғанын қайдан білсін?! Мылқау түйсікпен күйініп, ұрынарға қара таппай ашынғанда, тағылық дүлей долылықпен күйзелуден басқа шарасы жоқ.

	Ол өзінен басқаның бәрін жатсынған, ызақор болып алған күндерді сонда да ауылдан алысқа кеткісі келмей осы маңда өткізіп жүрді. Өзен бойының шөбі қалың әрі ызғарлы желден пана, сырт көзден де қалқалап тұрады. Жалғыздық іш құса етпесе, қуғынсыз күн кешіп, уақыт өте келе көкірегін кернеген долы мінезден біртебірте арыла бастағандай да болатын. Жүні қалыңдап, денесі жұмырлана түсті. Қырда толассыз соғатын желдің салқыны да қинай қойған жоқ, қайтадан күйленіп, оңалана бастады.

	Осындай момын тірлікпен қараша айы да өте шықты. Андасанда қар ұшқындап, аспан бұрынғыдан да түнере түсетін болған. Өзен суы қабыршықтанып қатып, Бөкен шөлін басу үшін ағысты жер іздейтін еді. Бір күні кешке қарай жел басылды да қар жапалақтап толассыз жауды, бұлт атаулы жерге тозаңдана түсіп жатқандай айналаны аппақ мұнар тұмшалады.

	Ертеңіне ұлпа қар жайылуға шыққан Бөкеннің тізесін жасырып, өзен жағасының құмына өскен шөптің қылтиып ұшы ғана көрінді. Бар маңай күн көзінде жылтжылт етіп жанарын жасқайды. Талға жұғысып кетсе, ақ мамық сусылдап үстіне құйылады. Тыныш күндерде өткен қиын күндердің сұрапыл қуғынсүргінін ұмытқан болып, серги бастаған марқаға осы өзгерістердің бәрі қызық көрінген. Кейде әуеге секіріп алып жүйтки жөнелгісі келеді. Аппақ далада бауырын жазып ағып өтсе, көкірегі тазарып сала беретіндей, тоғай ішіндегі ашық алаңқайда жападан жалғыз желігеді. Тептегіс жазыққа құмарта қарап, желмая шабыс тілейді. Бірақ басынан өткерген қатал күндер оған орынсыз желік, аңқау әрекеттің түбі қатерге ұрындыратынын естен шықпастай етіп ұқтырған. Тоғайдың шетіне жортып шығады да, ұзақ қарап тұрып бұрылып кетеді.

	Қар үстінде құстардың ізі сайрап жатыр. Тоғайдың өзі мекен еткен жерінде торғайлар көп болатын. Титімдей ғана тіршілік иелері мұны жатсынып, бұтақтан бұтаққа үркіп ұшатын еді. Кейде дүр етіп көтерілген бетте торуылдай айналып, үстінде дамылсыз шырылдайтын. Келекеле өздері шошынарлықтай үлкен аңның түк зияны жоқ екенін аңғарғандай болып, таяу келіп қонатын батылдық тапқан. Олар осылай жалғыз киіктің ең жақын серігіне айнала бастап еді. Тоғайдың таяу жеріндегі өзгерістерді солар дер кезінде хабарлай қояды. Үркіп ұшып: «Сақтан! Сақтан!» дегендей жамыраса шырылдаса, Бөкен айналасына сезіктене қарап, өзі түнеп шығатын қалың шілікке қарай жылыстайды. Ондай сәттерде жүгіріп қоян өте шығады, не тоғай үстінде қанатын керіп тастап қарақұс қалықтап бара жатады. Бір рет құйрығы ұзын, тұмсығы үшкір қызғылт қылшықты аң марқаның жайылатын алаңын тіміскілей иіскелеп жүріп алған. Бөкен оны шіліктің қалтарысында ұзақ бақылап тұрды да бөрілердің Бетпақтағы ылаңынан кейінгі бар ызадолылығы қанында ойнап шыға келіп, түлкіге өшіге тап берген. Епті аң марқа теке жеткенше жалт бұрылып, қалыңға сіңіп үлгерді.

	Даланың көде мен ақселеу түгін жасырып, қар қалың түскен күннен кейін түн бұрынғыдан да суытып, Бөкен кей таңды шіліктің ішінде тұмсығын қолтығына тығып, тоңып жатып қарсы алатын болды. Жел күшейсе, айнала ақтүтектеніп, тоғай ішінің астанкестеңі шығады. Қар жиі жауып, уақыт өткен сайын қалыңдай берді де өзен бойының өрісі тарыла түсті. Тізесінен асатын оппы сықырлаған сары аяз кезек алғанда тығызданып, шөпті бұрынғыдай тұмсығымен аршып жеу қиынға айналған. Енді лажсыздан қырды өрлеп, әлі де қар тұрақтай қоймаған дөңестерге жайылатын әдет тапты. Бірақ ықтасыны жоқ ашық жерде көп аялдай алмайды, азынаған үскірік жел өңменінен өтіп, тоғайға қуып тығады. Ол енді уақыттың көпшілік бөлігін шіліктің ішінде ашығып жатып өткізетін болды.

	Келекеле қырдың да құты қашты. Аптадан астам соққан долы боран ойпаңды жазықпен теңестіріп, дөңеске жалжал қар үйінділерін тұрғызып, соңына аштық пен ауыртпалық қалдырып аптығын зорға басты. Оның артынан зәрлі аяз сұстанып, азынаған айдалада тіршілік атаулы сая таппай сарсаңға түскен. Бөкеннің тұяғы тиген жердің бәрі ызғар шашып, тұла бойы енді қайтып жылынбастай мұздайды. Бұлыңғыр аспанда биіктей түскен қысқы күннің сәулесі де инедей қадалып, ысқырынған үскірік еттен өтіп сүйекті сырқыратады.

	Осы шарасыздық жайлаған күпті күндерде Бөкеннің бар қорегі жіңішке бұталар ғана. Қар қалыңдағалы айналасындағы үзуге жарайтын қылтанақты түгел тауысқан. Қатты бұтақты шайнайшайнай таңлақ болып, бұл күнде оның дәмін айырудан да қалды, өзегі талғанда еріксіз талғажау етеді. Биік талдардың басында жыпыржыпыр қонып отыратын торғайлар да жоқ, боранның алдында топтана ұшып кеткеннен кейін қайтып оралмаған.

	Қаһарлы қыс күннен күнге қатайып, қысып барады. Желтоқсанның алғашқы аптасында қабаттасып жеткен аштық пен ызғар Бөкенді етінен арылтып, қуатын тамтұмдап сарқа бастап еді. Кейде биіктегі бұталарға басы жетпей, жуан талға алдыңғы екі аяғын тіреп мойнын созғанда, тәлтіректеп барып құлап түседі.

	Тоғайдың іші күңгірт тартты. Марқа шіліктің арасынан түстен кейін шыққан жоқ. Тынысы жиілеп, кеудесі сырсыр етеді. Ызғарлы аяз өн бойын суына аралап, қозғалса сүйектері сынып кетердей сықырлап түршіктіреді. Құлағының ұшы алғашқы сары аязда үсіп түскен, бұрынғыдай қалқиып тұрмайды. Жанарынан от қашып, қабақ сүйегі шодырайып шығып тұр.

	Шіліктің түбіндегі жуан талдың басында бір топ қара қарға қонып отыр. Олар Бөкеннің соңғы сағаты соғылатын кез алыс емес екенін сезіп, құлқындарының қамын ойлайды.

	«Өлмей қойды ғой өзі, шыдамымыз таусылды» дегендей анда-санда қарқылдап мазаны алады.

	Марқа да өзінің күннен күнге әлсіреп бара жатқанын түйсінген. Сұрқай өңірде енді оған дәрмен боларлық ешқандай демеу қалған жоқ, қыс күйзелдіре тоздырып әбден қатыгезденіп алған. Аш қарын аязбен бірге төзімді тауысқанда, өзі аяқтанған ұядағы жаймашуақ тоқ күндер көзге жиі елестейді. Ол сонау жаздың жайсаң шағында шарбақтың ішінде байлаусыз бос жүріп, жаңа ғана орылған, исі бұрқыраған көк шөпті күрткүрт шайнайтын. Кейде ойыны келіп желіккенде, тарпып шашып та тастайтын. Оты қанып жусап жатқанда күннің көзі жонын жылытып, маужыратып жіберуші еді.

	Панасы жоқ тоғай тағы бір түнді жүдеу қабақпен қарсы алып, сыбдыр етпей тұнжырайды. Қар қонған бұтақтар сынып кетердей қатты иіліп, жел соқса ауыр ырғалады. Ал аяз күшейе түскен.

	Бөкен екіүш рет ұмтылып барып, жатқан жерінен сүйретіліп тұрды. Жонына жабысқан қарды түсірмек болып сілкініп еді, денесінің салмағымен теңселіп кетіп бойын әрең тіктеді. Түнгі өңір рахымсыз сұстанып, өзінің де, өзгенің де діңкесін құртып сызданып алған.

	Шіліктің түбінен ашылатын алаңқайға шыққанда ауыл жақтан ит үрді. Сол тұстан баяу жел соғып еді, көк шөптің сілекейді шұбыртқан тәтті исі аңқып қоя бергендей болды. Марқа танауын желге тосып, ауаны ашқарақтана жұтты. Амалы таусылып, әлқуаты сарқыла бастаған кезде оның бар аңсары бір шайнам шөп қана еді. Жанын жегідей жеген аштық азабы қауіпқатерді ұмыттырып, ауылда Бетпақтың даласын көктей өткен табынды қанжоса қыратын екіаяқтылар бар екендігін де естен шығартты. Ол дәл қазір өзегін жалғау үшін бөрінің аузына түсуден де тайынбайтындай дүлей тәуекелге бекінген.

	Қалың қарды оппылап, тоғайдың шетіне шықты. Өзен арнасының жазыққа ұласар тұсы биік жар екен. Қырға көтерілу қиынға түсті. Жарқабақтың ортан белінен асқанда тұяғы тайып етекке қарай сырғумен болды. Осылай біраз әуреленген соң, арнаны жағалай жүріп, көлбеу жерге кезікті.

	Далада зәрлі жел суырыла соғып тұр. Аяздың ызғарын күшейтіп, қуырып ала жөнеледі. Ауыл түн ішінде әлі алыста қарауытады. Жазғы желмая шағынан айырылмаған, шабысқа іңкәр кезі болса, әпсәтте жетіп баратынақ жер. Ал желтоқсанның суық түнінде жиі тоқтап, күртік қардан тұяғын әрең суырып ұзақ жүрген. Ауылдың шетіне діңкесі құрып, әбден қалжырап іліккенде, жұлдыз біткеннен өң қашып, таң біліне бастап еді.

	Ауада шөптің исі енді тіпті айқын білініп, қызықтыра жетелей жөнелді. Шеткі үйдің алдынан өзіне қарай шәуілдей жүгірген күшікке көз қиығын да салған жоқ. Алға қарай барын салып ұмтылып, бүлкбүлк желген болды. Дәл қазір ауылдың барлық иті анталай атой салса да бет алған жағынан бұрылмас еді. Көзіне жылыұшырай кеткен Ысмайыл қарттың үйіне тік тартып келеді. Сол қалпында ішінде шөп үйілген шарбаққа жетіп бірақ тоқтады. Онда да қалыңдай түскен күртік қар бауырын қағып еріксіз аялдаған болатын.

	Айналасына қарап тұрып, шарбақты жиектей жүрді де қора жақ тұсынан үйілген қардың үстімен жоғары өрмеледі. Осы жерден ішке секірмек болып, мойнын алға соза бере құлап түскен. Төрт аяғын ауырсына, ыңырана жинап көтерілген сәтте дәл жанынан ит қараң ете қалды. Ырылдап, айбат шегіп жақындап келеді. Марқа одан қатты сескенгенмен, тұра қашатын дәрмені жоқ, тәлтіректеп шөп ауызға жылжыды. Ит енді қарсы алдынан шыға келіп, айнала иіскелей бастаған. Содан кейін құйрығын бұлғаңдатып, мына тосын кездесуге қуанғандай үріп қоя берді.

	Бұл Сарықұс еді. Бөкенді танып, осы үйдің бір малындай қабылдаған. Марқа шөпке жетіп, ашқарақтана бас қойғанда, ол шарбақтан сыртқа секіріп түсіп, үйге қарай жөнелді.

	* * *

	Ысмайыл қарттың дөңгелек қана шаруасы бар. Бір сиыр мен аңға мінетін аты, он шақты қой қолға қарайды. Күнде таңертең соларға шөп салып, қораны тазартқан соң, сонар болмаса, шайын ішіп алып жүген, қамшы өреді. Арбашананы қолдан жасайтын іскерлігі де бар. Әр күн осындай күйбеңмен өтіп жатады.

	Таң ата далаға шығып, ауа райын байқады да: «Сарышұнақтанып тұр екенсің. Бүгін атқа қона алмаспын» деп ойлайды. Айнала шаңғытып, аяқ асты сықырсықыр етеді. Үйдің қабырғаларына дейін қырауытқан.

	Қораға қарай жүргенде, Сарықұс жетіп келіп аяғына оратылды. Құйрығын бұлғаңдатып, қыңсылай берді.

	– Сиыр бұзаулады ма? – деді қарт итіне қарап. – Желіні тартып тұр еді. Соны байқағансың ғой. Онда тез барайын. Бұзау шуына тұншығып жүрер.

	Ал ит шарбаққа қарай ата жөнелді. Ішіне секіріп түсіп, қарт жақындағанша қайта шықты.

	– Бөтен мал кіріп кетпеді ме екен? – деді қарт.

	Сарықұс әлденеге мазасызданып үре бастады. Шарбақтың есігінен қартпен қабаттаса еніп, бірден шөп ауызға тартты. Онда жылы жерде оты қанған соң, мүлгіп жатқан Бөкен бар еді.

	Қарт киікті көргенде сенерсенбесін білмей қатты таңырқады. Мойнындағы қарғысы көзіне оттай басылды. «Мынау Бөкен ғой. – деп дауыстап жіберген. – Тәңірай, қыс ішінде қайдан келіп, қалай жеткен?».

	Киіктің денесі селк ете түскендей болды. Қарт қарғысынан ұстап, қыл арқасына жаба салғандай жиырылған терісінен сипап отыр еді.

	Бөкен таныс иісті жатсынбай жұтты. Екі аяқты атаулыға арналған долы өштігі өзін талай аялаған алақанға қайта кез болғанда сейіліп жүре берді. Қарияның саусағын жалап, қыстыға маңырады. Бетпақтың жапан даласында табынды тозтоз ғып қырған адамдардан бас сауғалап қашып жүргенде қыстың қаһарына тап болып, ажал алдындағы шарасыздық алып келгенін мына қария қайдан білсін?! Кеудесін мына кездесудің қуанышы жылытып, бойы ысынып жүре берді. Ол хайуанға тән мылқау егілумен қартқа бар азапмұңын күйзеле ақтарып жатты.





