Әбіш Кекілбайұлы





АҚЫРҒЫ АЯЛДАМА

Әңгімелер жинағы





АШ БӨРІ


Таң атқалы жорытқаны жұртсыз жон. Тек жаңа ғана тастақ сайдың басындағы жалғыз құдыққа тап болып, ат суарып алды. Көптен бері бұл маңайға ел жуымапты. Құдық маңайының құмалағы қуаң. Астауы да қақсуға айналыпты. Дегенмен көлденең керуен, бейсаубат жолаушылар көп соғады екен, астаудың астына тыққан көн қауға бар боп шықты.

Құдықтың түстігі тырбық тікенек бұталы қатқыл, терістігі біраз жерге дейін ұры жыраланып барып құздата құлайтын аңғар сай. Жаңа сол аңғар сайдың қалтарыс-қалтарысын тінтіп жүріп, қолқат түбінен өрге тырмысқан жіңішке соқпақ көріп еді, осы құдықтан шығарды. Сайдың ұры мен бөріні қапы қалдырмас қатқабаты мол сияқты. Бірақ, көзіне ештеңе шалынбады.

Қою жал, жуан тілерсек жатаған қара атқа дөңкие жайғасқан қара сақалды жолаушы атын сауырлата сипаған қамшысына ілесіп артына бұрылды. Құдық басы құлазыған қалпы. Қиығы қанталай қызарған үлкен ала көздерін айырмай біраз қадала қарады. Өңге жерден гөрі әнтек қарауытқан тебін ортасындағы ағарған тас әйкел барған сайын бұлдырай түсті. Жолаушы жүзін аударып әкетті.

Қара аттың сол баяғы бүлкек жүрісі. Осынша көл-көсір даланың жолы неткен құрдым. Құдықтан шыққан жіп-жіңішке көмескі буалдыр қалың боздың ішіне сіңген соң зым-қайым жоғалып, адастырып кетті. Көптен салауатты шеру көрмеген мына қырдан арнасы бар жол тауып болмайды. Азғантай тұяқтың ізі әр көденің түбіне шашырай түсіп, бүгінде түгел өшіп бітіпті.

Жақында жаңбыр өтіпті. Жаздай шаң тұтып, күн жеп, сарала етек боп қалған далаға сыздықтап көгіс тарапты. Жер тістеп қалған кесіртке өң тарамыс жусан қайтадан бауыр көтеріп келеді. Ындыны әбден қанған қылтанақ кешелі-берлі күн ашылып, өңденіп қапты.

Жолаушы атынан түсіп ауыздығын алды. Ерінің артындағы қара домбыраны шешіп, былайырақ апарып шөп үстіне тастады. Күн көзі қазір мейірлі. Қарашаның қара суығының алдында аз күн күле қарап иман жимақ. Жолаушы домбырасының қасына барып, шалқасынан жата кетті. Қара ат анда-санда бір пысқырып күрт-күрт шөп үзеді. Жолаушы күректей қолын иегіне апарып, тізгін қажап ісіне қызарып тұрған етті, ұзын салалы саусақтарымен самайдан алқымға дейін ұйысып біткен тып-тығыз қара сақалын көсіп-көсіп алды. Сосын ніл көк аспанның бір пұшпағында мүжіліп таусылуға айналған қаймыжық ақша бұлтқа көзі түсіп кетті. Қазір бар дүниені бауырына әкеп тыққан алдамшы сағым жоқ. Көкжиек көл-көсір шалқып, қашықтап кеткен. Тар қамаудан мынандай бостанға шыққан кісінің көңілі өсіп шыға келеді екен.

Боз бетеге мол далаға аяғы жеткен соң шиырыққан жүйкесі жазылып, терісі кеңіп сала берген. Жүрісі де өнікті сияқты. Қиырдағы еліне, ел шетіне үркесоқ паналаған үш қанат күркесіне асықты. Баяғыда ат үсті аласапыран жүрісте жүргенде сол үйде не бар, не жоғын да байқамапты. Алыста айдауда жүріп, аңсары ауып ойлағанда Азғырдың айнатаз ақ шағылдары, Еділ мен Қиғаш екі араның желіндеп тұрған көк желең өлең шөбі, Үстірт үстінің қара жусанды қатқылы — бәр-бәрі қаз қалпында көз алдына келеді. Бірақ өз үйінің бау-шуы, жамылғы-төсеніші, ыдыс-аяғы — ештеңесі елес бермейді. Бала-шағасымен күбірсіп-күңірсіп отырған бірде бір күні болмаған сияқты.

Сібірге айдаларда қоштасуға келген ағайын-туманың ішінен шекелігі шығыңқы, бадырақ көз қара баланы көргенде өзінің Қазиы екенін таныды. Оның осынша өсіп кеткеніне қайран қалды. Бақса бұл, жұрт құсап, баласының қай уақытта жүріп, қай уақытта тілі шыққанын да байқамапты. Талай айлап-жылдап шет жүріп, сағынтып келгенде, алдына алып маңдайынан сипамаған да екен.

Осыны ойлағанда әншейіндегі қаттылығынан айырылып, бойын әлдеғайып әлсіздік билейді. Ең бір жұмсақ етіне ащы тырнақ тигендей іші дуылдайтын долы ашуы да емес. Еңсесі түсіп, жанары жасып, көзге ұрып тұрсын деп елден ерек жаратылған кесек тұлғасы да көмескі тартып, шөгіп қалады. Шарасы зор ала көзі оқыс кішірейіп, сонау жер түбіндегі желбегей күркені осы қазір көріп отырғандай тесіле қарайды. Ештеңе есіне түспейді. Құлағын тосады. Сібірдің тымырсық аязы жарық жалғанның бар дыбысын жұтып жібергендей. Елеңдетер бірдеңесі болсайшы. Қарқ-қарқ еткен қарғасы да жоқ. Ағаш барақтың қабырғаларындағы шұрқ тесік саңылаулар да сарнамайды. Жел жоқ. Шәңкілдеген жандармдар таңның атысы, күннің батысы ауыз жаппайды. Бірақ, мұндағы жұрттың оған да еті өліп болған. Не айтып жатыр деп ешкім елең етпейді.

Осында келген соң жасап алған қарағай домбырасы бұрышта тұр. Қолына көп алмайды. Бірақ, оған қараса, сыбыс-сыбдыры жоқ мына өлі дүние былай серпіліп, көкірегінде үн қоздайды, көмескі тартқан көп елестер қайта тіріледі. Ондайда бұның етіне көк тырнағын шанши сала жан тәсілім болған өлі аязға да жан бітеді. Жаңа ғана аяғының астында тыныш жатқан ақ ұнтақ кенет шаңытып, жапалақ-жапалақ боп бетін осқылайды. Құлағында суыл оянады. Жапан түзде жел өтінде қалған шіліктің суылы. Қапталдағы қабақ астынан шыққан аш қасқырдың ұлығаны... Кіжіне тиген сойылдың дік-дік дыбысы... Жылқы шұрқыры... Ию-қию көп дыбыс. Бұл соның бәрін құныға тыңдайды. Аппақ қар, мүлгіп тұрған қалың самырсын, қарағай да біресе көкті жауып, сел себелеген жабағы бұлтқа, біресе қара түнде жау тиіп опыр-топыр жөңкіген қара құрым жылқыға ұқсап кетеді. Селтеңдеген құрықты, селтиген қыраулы мұртты, алара қараған ашулы көзді де көріп отырғандай. Әлгі дыбыстар біресе жаппай жабыр-жүбыр араласып, біресе жұлына бөлініп шыққан оқшау әуез, оқшау ызың құлағына келеді. Мүлгіп көзін жұма түседі. Көзін жұмған сайын әлгі шым-шытырық елес, қым-қуыт ызың айқындала, саралана түседі.

Бұл оңаша қалса-ақ осындай әр тарапқа алып қашқан ойға беріледі. Ал, енді көп тұтқын ағаш кесіп орманнан қайтып, кешкілік бараққа жиылғанда бұдан аруақты ешкім жоқ. Иығы қайқайып, көмір қара сақалы шоңтай жылтырап, қарқ-қарқ күліп қалжың айтатын да сол. Бұрышта аяз қармап, үні қарлығып тұрған қарағай домбырасын біраз уақ қойнына тығып отырады. Сосын ауыз ашпай өзімен өзі боп домбырасының күйін келтіреді. Бөрене барақтың төбесіне қарап үнсіз жатқан көп тұтқын домбыраның даусы шыққанда бәрі де аунап түседі. Бұл әуелі домбыраны күмп-күмп сабап алады. Қара шанақтың көмейі әуезге толып күмпіп шыққан соң барып, ұзын мойнын қыжырта бұрып, дауыс кенейді. Домбырасының мойнын бірер ырғап қойып, әлгі күмбірлеген мол дыбысты кілт іркіп, қос ішекті саусағының ұшымен шеки қағып, безеп-безеп алады. Мынадай тұлғалы кісінің ересен үлкен саусақтары тигендей қара домбыра белі майысқандай қайқаңдап кетеді. Дірдектеп үн төгіледі. Домбыра көмейінен шыққан жақсы әуезді үркітіп алармын дегендей күйші баяулата ән бастайды. Толқына шыққан осы бір майда дауысты естігенде тыңдап отырғандарға алдарындағы алапат алып кісі еріп, мүжіліп кеткендей көрінеді. «Әй, Арқаның қызыл изені-ай!» Әншінің не айтып отырғанына біреу түсініп, біреу түсінбесе де қабақтар тұнжырап, көздерді күңгірт кіреуке шалады. Ащы махорканың иісі аңқыған суық барақта сес жоқ. Әнші әлі сілтеп отыр. Бір уақытта әншінің өзі тынып, домбырасы сөйлейді.

Мұндайда ол әуелі көзін жұмып, онсыз да одырайып оқшау біткен жалбыр қабағын түйіп ап, қос ішекті баппен қағады. Бір күрсініс сазды сонау түптен тартып, күңіренте толғайды. Толғаған сайын түйілген қабақ жазыла түседі. Кірпік әлі жұмық. Дөң маңдайдағы күн санап көбейіп келе жатқан шұбыртпа әжім, самайдағы көк қылтанақ, екі ұртының суалғаны көзге енді түседі. Саусақтарын самарқау сілтейді. Тамыры адырайып, терісі қалталанған ұзын тұра қолы әбден әлі кетіп, тап қазір сылқ құлайтындай сылбыр. Кенет күйші жұмулы көзін сығырайтып ашады. Мұртының қиығына қуақылық ілігеді. Сүлесоқ саусақтарға да серпін бітіп, қос ішектің бойын қунақ қуалайды. Мойнын жұлқына бұрғанда өндіршегі сорайып, тамағының астындағы күре тамырдың бәрі күдірейіп шыға келеді. Аумақты ала көзі шоқтана түскен. Үн ширап, жалбыр қабағы желк-желк етеді. Шекесінен қарап, көзіне не іліксе де жанарымен өртеп жіберердей жеп барады. Күмпиген-күмпиген нән саусақтар долы дыбысты көсіп-көсіп төгіп жатыр, төгіп жатыр. Бір уақта жын қаққандай дедектеген жылдам саусақтың аяғына тағы да жем түседі. Самайдың қырауы мен маңдайдың әжімі тағы да көзге ілігеді. Күйші домбырасын ішіне жаңқа толтырған төсегінің үстіне сылқ еткізіп тастай береді. Күйге құлақтарын төсеп отырған көп тұтқынның дәл жүректерінің басына бармақтай-бармақтай бір-бір тамшы құлап-құлап түскендей болады.

Күйші сығырайма май шамның қасында сүлесоқ отырып қалады. Қолына домбыраны желпінейінші деп алып еді, бай-бай күй ойсыратып кетті. Шытына ширатқан қою бұйра сақалы шытыр-шытыр етеді, әлгі бір есірік дәме күй оятқан ашу-ызадан сытыр-сытыр күйреп жатқан сияқты.

Анада осындай бір кештен кейін түс көріпті. Өзінің үйінің көлеңке беті. Анасы айран құйып беріп отыр. Айран ашытқан қос құлақты емен күбі шелектің өңез исі аңқиды. Қасына Қазиы келіпті. Маңдайындағы жалбыраған кішкене кекілін тұмсығына апарып еді. Ыңғай жалаң бас жүретін баланың басы күн иістеніп күңсіп кетіпті. «Құлыным-ай»,— деп бауырына қыспақ боп, ұмтылып еді, үстіне жамылып жатқан қара тоны сусып барып түсті. Тұла бойы оқыс шіміргіп, көзін ашты. Түсіп кеткен тонын ап, қайта жамылды. Қара тонның сауыс-сауыс жағасынан күңірсік тер исі шығады екен.

Содан соң көкірегіне сағыныш ұйып, ылғи мең-зең күйде жүрді. Одан осы бостанға шыққан соң ғана айықты. Даланың көзге қанық қоңырқай күйі бұрын таусылтып тастайтын. Қоңыр дала, одан да қоңыр отар-отар қой, қапелімде қой ішінен қоңырайып көзіңе түсе қоймайтын момын қойшы. Сергімейтін, серпілмейтін сартап тіршілік. Қоңыр далада құлақ елеңдетер үн мен әуез сарқылғандай. Анда-санда бір есетін қыр самалы да талықсып, таусылып есетін. Сонда бұның көкірегін ашу бұлыққан арсы-күрсі күй буатын. Елден осынша іргесін шеттетіп, ізіне аңдушы түсірген де сол күйлер еді.

Түрмеден шыққалы көкірегі желденіп келеді. Бірақ баяғыдай алабұртып алып бара жатқан жоқ. Күзгі даланың селеуінің суылын да, ат тұяғынан күрт-күрт күйрген қураған қау шөптің күтірін де, ақырғы шуақтар арқасын қыздырған дала тышқандарының шық-шық үнін де ап-анық естіп келеді. Сұлқ қырдың індігешіне дейін сықылықтаған үн шығарады екен. Дала тірлігінде әлі де мол үн, мол әуез барын жаңа аңғарғандай болды. Бұған дейін соны өз көкірегіндегі сарын тұншықтырып естіртпей келіпті. Суға шұбырып өткен жылқыда да, баурайға бытырай жайылған қойда да, қой шетінде қаздиып тұрған жалғыз атты қойшыда да бұрын бұл байқамаған кербез қимыл, қозғалыс бар. Жап-жазық даланың жатысы да кербез. Тіс тимеген дала шөбінін басындағы толқымалы қыбыр да қылықты.

Жолға шыққалы төңірегінен көз алған жоқ. Кеше түс ауа бұрын бұл естіп, бұл тебіренбеген бір тосын әуен түледі. Бұрынғы саздарындай шапшаң шарықтап, шарт өзгеретін тепсінген үн емес. Делебеңді қоздырмайтын ашу тырнап тастаған ащы өзекті баппен сипаған байсалды әуез. Ақтарыла-төгіле салмай, шым-шымдап шымырлап өнеді. Құбыла жағына көз салып еді, күн бойы буалдырланып тұрған көк мұнар күн кештете сейілейін депті. Сол селдір буалдырдың арасынан әлдене ағараңдады. Біреу-екеу емес. Кейбірі ойдым-ойдым үзік-үзік болса, кейбірі тым аумақтылау. Ағарғандардың астындағы көкшіл мұнар тұп-тұтас. «Е, мынау тау болды-ау. Алатау осы болды-ау,— деп ойлады ол. Ішінде «Әзіретінің Алатауы» айтылатын көне дастандарды жастайынан көп естіген. Сонау қалың мұнар арасында басына мұнар да шығартпаған асқақ тауға көзі буланып ентелей қарады. Көкірегінде енді-енді өрби бастаған әлгі бір әуез де үзіліп қалды. Қапталынан көз алмады.

Сол күйде біраз жер жүріп тастапты. Бір уақытта бойын жиса көл-көсір көкжиек бауырын жиып келеді екен. Тау жақтың мұнары қалыңдай түсіпті. Ағараңдаған ақ бас шыңдар да ғайып болған. Күн ұясына әлдеқашан қоныпты. Қапталдап келе жатқан қалың мұнар қараңғылыққа ұласа бастады. Күйші күрсініп қойды. Қаумалаған ойды үркіткісі келмей, жүрісі өнбей қойған атына да қамшы сілтеген жоқ. Қас қарайып кеткен соң қара ат өз-өзінен жүрісін ширатты. Кешкі салқыннын лебі де білінді. Суыл шықты. Бағанағы үзіліп қалған ызың көкірегіне қайта оралды. Дәл манағысындай жаймашуақ емес, бұл жолы сәл-сәл күрсіне шығатын тәрізді. Бірақ бәрібір бұрынғысындай екі иығын жұлып жеп кіжінген әуез емес, ақжарма үн. Бұрылып, ерінің артына бектерген домбырасына қарады. Қолына алуға асықты. Бірақ, қоналқы түскен жерімде тартармын деп ойлады. Күн батарда осы маңның бір жерінен бір отар қой көрінгендей болып еді. Осы төңіректе ауыл болса керек.

Алдындағы жалдың басына асыға шығып, айналаға көз салды. Қара ат та қайта-қайта пысқырып елеңдей береді. Ештеңе көрінбейді. Үрген иттің де дыбысы жоқ сияқты. Қазір далаға өртеп от та жақпайтын кез. Түтін исі келер ме екен деп жел жаққа мұрнын тосып еді. Ондай да ештеңе сезілмеді. Кенет қара ат қаттырақ пысқырып қалды. Алдынан әлдене қараңдағандай болды. Қара аттың сескеніп жалтақтай бергеніне қарамастан жақындай түсті. Түйе. Мойнын бұрып бұған қарап тұр. Жақын келіп үн шығарды, жануар үңіле бір қарады да жүріп кетті. Соңынан бұ да ерді. Күңіреніп барады. Сауын түйе екен.

Үш-төрт үйлі кішкене ауыл қара жалдың күнгей бауырына шуақтай қоныпты. Кез өркеш аруана ортадағы бүйірлі боз үйдің қасына барып талтайып тұра қалды. Бұ да сол үйдің ту сыртынан кеп:

— Е, хабарласқандай кім бар? — деп дауыстады.

Үйде күңгір-күңгір дауыс бар. Соның арасынша сықырлауық сылдырап, үйден біреу шықты. Колында шелегі. Аруананың бауырына бара беріп, жолаушыдан барыс сұрады. Жолаушы құдайы қонақ екенін айтты. Әйел:

— Онда түсіңіз, қоныңыз,— деді.

Киізі құрымдана қоймаған боз үйдің іші күмбіреп кең көрінеді. Қақ ортадағы үш бұт ошақтың оты бықсып, қапелімде ештеңе көре алмай есік алдында тұрып қалды. Сәлеміне төр жақтан бір-екі адам жарыса жауап берген соң, қамшысын босағаға қыстыра салып, төрге озды. Домбырасын өзінің тұсына іргеге сүйеп қойды. Белін шешіп, жайланып отырғанша, үй ішіндегі ашқылтым буалдырға көзі де үйренді. Төңірегін шола қарады. Жоғарғы жағында артына құс жастық қойып тағы біреу шалқалап жатыр. Одан әрі барқыт тақиялы ақсақал адам бұған барлай қарап қапты. Біреу қазанның астындағы кешегі жауыннан әлі кебе қоймаған су бұта бықсып болмаған соң жалпылдақ тастап еді, жалыны қазанның қақпағын шарпып, айнала жарқ ете қалды. Қазан-аяқ жақтан жаулығы қарқарадай бәйбішені көрді. Ол ар жағындағы әбден тозып әшекейінің бәрі өшіп, сұп-сұр сұлбасы қалған кебежеге қарап, тұқшыңдап кетті. Ошақтың оң жақ бұтында, бүйірін отқа тыққан қара шәйнектің қасында он бір-он екілер шамасындағы бала отыр. Балағын тізесінен асырып, ширата қайырып алыпты. Босағаға нығыздап үйген отынды шетінен отқа сүйрейді. Бәйбіше кебежеден басын көтеріп, қазанның қақпағын ап, лап көтерілген буды үріп жасқап, әлім-берім қоныр топатай толы бірдеңені шылп еткізіп тастап жіберді.

Қария қозғалақтап:

— Е, жолаушым, жөніңді айта отыр, — деді.

Сырттан түйе сауып қайтқан әйел кірді. Шелегін бәйбішенің қасына қойып, құман ап, шылапшын әкеп қолға су құйды. Жолаушы алдына келген шылапшынға тізерлеп беті-қолын жуды. Сүртініп жатып жөнін айтты. Алдарына дастархан келді. Қарияның қалған сауалына шай іше отырып жауап берді. Шалдың бергі жағындағы қара мұрт бұның әңгімесіне үнсіз құлақ тігіпті. Шайын анда-санда бір ұрттап, қарап қояды. Ашық омырау, қынама бел қара мауыт бешпет, шашақты тақия ауыл арасының қазағы емесін танытады. Бұл келгелі жақ ашқан жоқ. Отырысы мығым. Көз тастасы да кербез. Жолаушы тұтқыннан келе жатқанын айтқанда, кесесінен бас көтермей отырған сары бәйбіше елең ете қалды. Көзіне түсе берген кимешегін кейін бір ысырып, бұның жүзіне бажырая қарады. Елім сонау күн батыста дегенде ернін бір сылп еткізіп қойды. Жаңа қолға су құйған әйел осы үйдің келіні екен. От жағып отырған баланың орнын ап, шай құйып отыр. Жүзін қырын салып, әңгімеден қалыс қалған жаңғыз сол. Бала бәйбіше жаққа шығып кетіпті. Үюлі отыннан бір бұтаны ошаққа сүйреп келе жатып о да бұған таңырқай қарап қояды. Өне бойына сары кенеп киген бұндай жолаушыны бұрын-соңды көрмеген сияқты. Ала көзін аудармай қарап отырады да, пыс-пыс етіп жанбай жатқан отына енкейіп, су бұтамен жарыса пысылдап жата қалып үрлейді.

— Өздеріңізден де жөн біле отыралық— деді жолаушы.

— Е, біз де осы елдің бір шалы,— деп мырс етті шал, дастарханнан сарсу ап тістеп жатып.

Мұртты қара сөзге енді араласты.

— Бұл кісінің есімі — Дөңбай. Біздің еліміз Дөңбай би дейді. Еліңіз алыс екен, сіз естімеген шығарсыз,— деді.

Шал тағы да мырс етті. Басын қолындағы кесесінен көтеріп ап:

— Бір кезде ауыл арасының жаяу жанжалында ағайыншылық айтқанымыз бар. Ол кезде түз кісісі едік, бүгінде көсеумен жолдас, қатынмен мұңдас үй кісісі болдық,— деп күлді.

Жолаушы шалға көзін тоқтата қарады. Кезінде келбетсіз болмаған ақсұр шал. Көк буырыл қабағы, селдір мұрт, ұзынша сұйқылт сақалы беталдын буалдырландырып жіберген. Көзінің астындағы бірер қыртыс болмаса, жүзін әжім алып жарымапты. Ылғи назарын тіктемей бейтарап қарайтын қоңырқай көзі ештеңе аңғартпайды. Анда-санда өзінен-өзі бір мырс етіп қояды. Өңінде ұзақ уақыт ел үстінде жүріп, енді тұғырдан танып шетқақпай қалған кісіге тән салқын қабақ салғырттық бар. Қимылының бәрі керенау. Кесесін де ерніне енжар апарады. Бірақ, осқырынбайды. Зілді отырыс. Қасындағы мұртты қара қайта-қайта қозғалақтап, ту сыртындағы құс жастыққа қарай ығыса берді. Ал, ақ сұр шал отырған орынынан қыбыр еткен жоқ. Келіні ұсынған кесеге де тіп-тік бойын имей қол созады.

— Мына жігіт...— деп жолаушы тағы бір сауалдың шетін шығарып еді, аржағын шал өзі іліп әкетті.

— Е, бұ да бір ағайын. Ныспысы — Әурен. Осы елдің ат үстіндегі азаматтарының бірі. Қалада қызмет атқарады. Еліне демалысқа келіп жатыр екен, маған көрісе келіпті,— деді.

Сыртта ит үрді. Ат дүрсілі шықты. Тап іргеге кеп тоқтады.

— Мынау Қойбағар ғой. Тамақтанып кетейін деп соққаны шығар, — деді бәйбіше.

Келін ақ құманға үстеме шай салды. Есіктен түйе жүн шекпенді, түлкі тымақты біреу кірді. Ерінін болар-болмас жыбырлатты. Онысы сәлемдескені болса керек. Босағада тұрып белін шешті. Белбеуін күрс еткізіп шай құйып отырған әйелдің сыртына тастай салды. Түлкі тымақты босағаға іліп, шекпенін шешіп отынның үстіне тастады. Табалдырықтың алдына қолын жуды. Сосын шай құйып отырған әйелден жоғарырақ кеп отырды. Шашын тықырлатып алған жылтыр басын сипап, аузын ашып есінеп алды. Шанаш құлағынан күн көрінгендей. Қонақтармен ісі болған жоқ. Шайға бас қойды. Шүңкиген кішкене беті кесе көлегейлеп көрінбей қалды.

— Аманшылық па?— деді бәйбіше, бұл келгелі орнай қалған тыныштықты бұзып.

Шанаш сары кесесін сарқып, қайта ұсынып жатып:

— Аманшылық,— деді естілер-естілмес қып. Сосын сонау түптен сығалаған індігеш көзін қара мұрт пен бұған бір-бір салып өтті. Тағы да алдына кесе келді. Шүңкиген беті тағы да ғайып болды.

Қара мұртты ішіп болдым дегенді ишаралап, кесесінің аузын басты. Шайға бұ да онша құмар емес еді. Кесесінің ернеуінен бұ да қақты.

Шал ішіп отырған кесесін сарқып:

— Болдым, — деп дастарқанның шетін қайырды.

Шай құйып отырған әйел құманын толтырып ап, шәйнегін оттан шығарды. Дастарқанның күйеуі жақ бұрышын ғана қалдырып, қалғанын жиып алды. Ақ сұр шал: «Я, алла»,— деді де біраз уақ үнсіз қалды. Мұртты қара да қолын тарақтап, құс жастығына шалқайды. Оттағы шырт-шырт жанған бұтадан ба, әлде қазанның әбден ыстанған қақпағынан ба — бір күлімсі иіс бар. Қазанның ауызынан ұшқан бозамық буалдыр түндіктің саңылауына дейін барып, аржағында қап-қара түнге сіңіп, зымқайым жоғалады. Шай құйған әйел босаған кеселерді сүртіп, жия бастады. Үй-ішінде үн жоқ. Көк ала кесенің аржағынан Шанаш сарының жұтқыншағы ғана қылқ-қылқ етеді.

— Жолаушым, мынаны босқа арқалап жүрмеген шығарсың,— деді ақсақал, іргеге сүйеулі домбыраны меңзеп.

— Құдай айдап тап болдың, өнеріңді көріп қалалық, шерте отыр.

Жолаушы домбырасының қабын сыпырды. Қалтасынан тиек ап, қондырды. Құлағын бұрап, жол соқты боп шылдырлап қалған домбыраның күйін келтірді. Әр шекті жеке-жеке шертіп, құлағына тосып, ыңын байқады. Бірте-бірте түзеліп келеді. Жолаушы астындағы төсек көрпенің бұрышын түріп жіберіп, көнетоз тақыр кілемге әуелі оң қолын сосын перне басатын сол қолын үйкеп-үйкеп алды. Дыбыс қуалап, пернелерді бойлап, жоғары-төмен бір-екі рет сырғытып өтті. Таң атқалы тізгін ұстап ісініп алған саусақтары икемге әлі келмей жатыр. Үй-іші енді домбыраға қарапты. Мұртты қара шалқалап жатқан жерінең құс жастығын шынтақтап қырын аударылып түсті. Бәйбіше дастарқан жинала бере, қолына қоңыр топатайын алып, шәйнекте қалған жылы судан құйып, тұз салып, нан илеуге оңтайланып еді. Кебеженің төр жағындағы тырсиған ала қапқа бұрыла бере, домбыраның үнін естіп, табағын былай қоя салды. От жағып отырған бала қолына көсеу алған күйі ауызы ашылып аңырайыпты да қалыпты. Шай құйған келіншек алдына түскен жаулығының ұшын кейін серіпкен болып, аласы мол нұрлы жанарымен күйшінің жүзін бір шарпып өтті. Тек Шанаш сары ғана мұздаңқырап қалған қанжылым шайын дүрс-дүрс жұтады, маңдайына опыр-топыр шыға келген көп тамшыны қарымен бір сыпырып алды. Манадан бері маңдайшадан көз алмай отырған ақ сұр шал да жүзін бұрды.

Нән ошаққа нығыздана жайғасқан тай қазаннан бір исі әдемі бу ұшады. Сол иіс, таңатқалғы жаққан оттың табы жайылып, үй-іші бір түрлі көңілді көрінді. Күбірсіген тыныш тірліктің иіс-лебі. Жолаушының есіне жаңағы жол үстінде туған жаймақоңыр әуез түсті. Ұзын-ұзын салалы саусақтары перне бойын қармалап жүріп, ақыры тапты. Әншейіндегідей қыжыртып қаққан жоқ. Үн былқып шықты. Баппен басталған бала майсаң әуез баппен өрлеп келеді. Ұйықтай қоймаған тентек немереге кәрі әже айтатын көйгөйдей жаныңды жайбарақаттыққа шақыратын қоңыр әуез. Құлағыңды құнықтырып, көкірегіңді күмбірлетіп барады. Аспан ашық, маңайың құлпырып гүл-гүл жайнаған әсем күнде алыс жолға шыққандайсың. Қунақ жортып, жайсаң жаратылысқа, әдемі әуенге, астыңдағы аршынды атыңа қуана қарайсың. Төңірегіңнен тек рахат көріп, тек ләззат табасың. Мынау да сондай сергек күй. Біраз жүргеннен соң айналаңа алақтап қарай беруге де жалығып, рахат ортасында келе жатқаныңа онсыз да кәміл сеніп, көзіңді жұмып ап, бір тұңғиық бейжай ойға шомбаймысың? Есіңе қайдағы-жайдағы түседі. Өткеннің өкінішті өксігі де қылаң береді. Бірақ бәрі артта. Бәрі өткен. Соның бәрін көріп, бәріне төзіп, бәрін өткерген бұл бас. Бәрінің де қыжылы өткен, өшкен. Енді, міне, тағы да рахат ортасындасың. Мына өмір деген жарықтық жауың түгіл, сенің өзіңнен де пейілді екен, кең екен. Оның сарқылар, таусылар күні жоқ. Рахаты мен ләззатын қашан да таба алады екен. Ендеше емешегі үзіліп елжіреп тұрған өмірді қайтып сүймессің, қайтып талақ етпексің.

Өне бойыңа шым-шым сіңіп, шымырлата тараған тәтті әуез сорғалап-сорғалап келіп, ақыры там-тұмдап, тамшылап таусылды. Қара домбыра күйшінің тізесіне сылқ құлады. Ешкімде үн жоқ. Манадан бері оттың табында тұрып кеуіп қалған құсқанбас қана сытыр-сытыр жанады. Кенет күлдің шеті шырт ете қалды. Жұрт басын көтерді. Иегі бұлт- бұлт еткен Шанаш сары алақанындағы насыбай жұғынын тізесіне сүйкеп, жантая кетті.

— Күйім-ақ екен, — деді сүйқылт сақалының ұшын саусағына орап ап, тапжылмай тыңдаған ақ сұр шал.

— Құлағыңды қыдықтайды,— деп мұртты қара ұйып қалған оң шынтағын ұстап, құс жастыққа шалқалай ауып түсті.

От жағып отырған бала қолындағы көсеуге көзі енді түсіп, қазанның астына әрлі-берлі сүңгітіп-сүңгітіп алды.

Келіншек екі қолын тізесіне салып, домбыраға қараған боп, бір қырын бұрылып, бар ыждаһатымен тыңдаған екен. Ақ сұр шал көрпесінің астынан мүйіз шақшасын алып:

— Келін, отыңда изеннің, жапақтың күлі жоқ па?— дегенде ғана бойын шұғыл жиып, отқа бұрылды. Атасының дауысын естігенде-ақ шай көйлегі дір ете қалды. Жалма-жан шымшуырдың ұшына іліп бірер шөкім күл алды, оны төңкерулі кесенің түбіне салып, атасына ұсынды. Ақсары жүзіне қан ойнапты. Мол пішілген сусыма көйлектің жеңі күл ұсынғанда аппақ білегін жалтыратып, шынтағынан аса кейін сырғып кетті. Борықтай жұп-жұмыр білектен көзі жақұт күміс білезік жарқ етті. Күйші жалма-жан домбырасына жабысты.

— Жаңағы күйдің аты не?— деген ақ сүр шалдың сауалына:

— Алатау,— деп асыға жауап берді, домбырасының құлағын қайта бұрап жатып.

Есіне елде жүргенде бір қызға тартқан күйі түсті. О да тап мына келіншектей ақсары еді, о да бұған шай ұсынып жатып, шәйі көйлектің жеңі сусып, жұмыр білегі жалаңаш қалғанда, жүзі ду ете қалған. Соңына сөз еріп, шетқақпай жүргенде түскен бейтаныс үйдің сұлу қызы құйған шайға көңілі өсіп, күй шығарып еді. Адал көңіл, тәтті шайға шыққан күй де тәтті болсын деп атын «Балқаймақ» қойған. Мына келіншек елден кеткелі жадына түспей, ұмыт бола жаздаған сол күйді есіне сап еткізді. Көрікті келіншекке көз жүгірте беруге именіп, мойнын төрге қарай бұрып алды. Балқаймақ десе балқаймақ дейтіндей тағы бір тәтті әуез төгіле жөнелді. Жұрт тағы да бұған құлақ тосқан. Күйшінің көзі өзінен жоғары құс жастықта шалқайып жатқан қара мұрттыға түсті. Екі қолын тарақтап апты. Кішкентай қозы қарыны тырсиып, арқасындағы құс жастықты рахаттана жаншиды. Әдемі иілген қара қасын сәнмен керіп, ұзын кірпігі көлегейлеген дөңгелекше қой көзін келіншек жаққа тігіпті. Әлі әукелене қоймаған бір тілім бұғағында білінер-білінбес бүлкіл бар. Маңдайы да торсық шекеленген жып-жылтыр. Қара торы беті тепсініп, ісініп тұр. Сызданған сырбаз неме? Құдай-ау, кім еді? Иә, о да тап осы құсап, қақ төрде құс жастықта шалқайып жатқан. Оның мұрты мынандай келте қайтқан емес, шалғылылау. Талай ат шаптыртып алдыра алмай қойған тентек күйші өзі кіріп келгенде, үй-ішіндегілер жапырыла сәлемдесіп, төрден орын қаузаған. Қозғалмаған тек сол. Қарнының үстіне қолын тарақтап салып, тырп етпей жатып алды. бұлтиған-бұлтиған етті еріндері де қыбыр еткен жоқ. Тек тырсиған бетіндегі зілді ашу тарап, езуінде масаттанған күлкі тұрды. Ашынып келген күйші еркек шора мырзаның мына нығыздығына қаны қайнап, домбырасына жармасты. Жолдағының бәрін кие жарып, шалжиған төренің тап қасына барды. Қара домбыраны шалып-шалып жіберіп, бір күй бастады. Мына қара мұрт та тап сол Ақбайдың ұлы Әубәкірден аумайды.

Күйші тартып отырған күйімнен жаңылармын деп тістеніп алды. Екі самайынан тер бұрқ етті. Әдемі күйдің аяғы қату шықты. Күйші домбырасын тағы да тізесіне тастап, сүлгі алып, терін сүртті. Жұрт тәтті әуезден әлі айыға алмай отыр. Шанаш сарының да насыбайы бір ұртында бұлтиып қапты.

— Есіміңіз кім?— деп сұрады ақ сұр шал.

— Құрманғазы.

Қара мұрт ондай да күйші бар ма еді дегендей, ақ сұр шалдың ауызына елеңдей қарады. Шал онысын байқамаған боп, күйшіге ұмсынған қалпын бұзбады.

Күйші домбырасын қайтадан қолына алды. Жоғарғы екі пернені басып еді, жаңағы жайбарақат маңдайы қыртыс-қыртыс боп, жиырылып кетті. Қолындағы домбырасын емес, сырттан тың тыңдап отырған кісіше мойнын іргеге салып, теріс айналып еді, шықшытының астынан білем-білем тамыр ойнап шықты. Желп еткізіп көтеріп алған жалбыр қабақ та енді жығылмай, тікірейіп-тікірейіп тұрып алды. Бет алдының бәрі шиыршық атып тұр. Тек ішекті қаққан ұзын саусақтар ғана керенау. Аспай-саспай зілмен ұрады. Мұң шаққан әуез. Бірақ, егіліп төгілмейді. Бір түрлі өрекпіген өр күңіреніс. Ақ сұр шалдың сол сұғына тыңдаған қалпы. Күйдің осы арасын баяғыда Әубәкір біраз жерге дейін тыңдап ап, тісін ақситып сылқ-сылқ күлген. Қара мұрт шаңыраққа қарап енжар жатыр. Бәйбіше нан илеуге кірісіпті. Келіншек қолына көсеу ап, қазанның астынадғы отты түзеді. Шанаш сары маңдайын отқа төсеп жығылған екен, бетін келіншегіне беріп бұқшиып апты. Тыңдап жатқаны, ұйықтап жатқаны белгісіз. Бала күйшіден көзін алмайды. Төрдегі еңгезердей қара сақалды адам бетін көлегейлеп жылап отырған сияқты. Қабырғаңды қайыстыра бебеулеген әуез. Бай-байлап ыңыранады. Ойыңды ойрандап, кекірегіңді тіліп-тіліп барып, тіс қайрағандай кіжініп қайтады. Ақ сұр шалдың тіп-тік мойыны да иіліпті. Көзін қазан астындағы отқа тігіп, сақалын уыстап, иегін уқалай береді. Әуелі шағынып шыққан назалы саз барған сайын зығырданы қайнап төне түседі. Дәу саусақтар домбыраның сағағына шүйліккенде ызалы әуен ышқына буырқанады. Жүректі шымырлатып оянған ащы жас ыршып көзді теуіп, алқымға кері лықсығандай. Күйші жалт бұрылып еді, көзінде жас жоқ. Ұп-ұзын қайқы кірпіктері қадала шаншылыпты. Көзі қып-қызыл. Кенет оң жағынан біреу қор ете түсті. Шанаш сарының жылтыр басы білегіне сылқ құлапты. Екі аяғын бауырына тартып, бір шөкім боп ұйықтап кетіпті. Бәйбіше келініне қақпақ көтертіп, қазанына нан салып жатыр. Қара мұрттың көзі әлі шаңырақта.

Күйші домбырасын жеделдете ұрды. Әлгі ызың дедектеп кетті. Саусақтары перне бойын жөңки қуалады. Әубәкір осы жерге келгенде басын жастығынан жулып ап, қанын ішіне тартып, сұрланып алған. Жаңағы қабырға қайыстырар әуезге қайрат біткен. Делебе қоздырып дік-дік етеді. Желпініп барады. Ақсұр шал көкірегіне түсіп кеткен басын көтеріп алды. Жүзін домбырыға бұрып бір мырс етті. Құптады ма, мошқады ма — аңғартқан жоқ. Қайтадан бойын тіктеді. Әлгі бір күрсініс саз қайта естілді. Күйшінің саусақтары тағы да сүлесоқ. Күй бітті. Бұл жолы ешкім үндемеді. Атын да сұрамады. Ақ сұр шал маңдайшаға қарап ойға шомған. Тек отынның шетінде отырған ақсары бала күйшіге бір, қалғандарға бір жалтақ-жалтақ қарай береді.

Күйші домбырасын қаптап, іргеге сүйеді. Бәйбіше қазанын түсірді. Келіншек шылапшын әкеп қолға су құйды. Қара мұрт тұрып отырды. Шанаш сары да басын көтерді. Ортаға үйме табақ кеп тұрды. Шанаш сары белбеуіндегі қыннан пышақ ап, құманның шүмегіне тосып шайып, табаққа ұмтылды. Жұрттың көзі енді соның қолында.

Еттен кейін Шанаш сары қайтадан түйе жүн шекпенін, түлкі тымағын киді. Босағада тұрып белбеуін буынды.

Бәйбіше:

— Түнекке барасың ба? Мә, қойшыларға ала бар,— деп, табақтан алып қалған бірер омыртқа, қабырғаны шүберекке түйіп, баласына ұсынды. Шанаш сары шешесі берген түйіншекті бұлтитып қойнына тығып, шығып кетті.

Төсек салынып жатқанда күйші атының ерін алды. Ауылдан былайырақ жетелеп барып отқа жіберді. Сосын атын жағдайлап жүрген боп, далада ұзақ тұрды. Көзге түртсе көрінбейтін тас қараңғы. Тек ортадағы боз үйдің шаңырағында ғана саңылау бар. Тұрып-тұрып көнілі қоңылтақсып үйге аяңдады. Төсек салыныпты. Келіншек оң жақтағы төсекті мегзеп, аяқ жағына көрпе тастады. Шығап бара жатып, сықырлауықты жаба бере, көзін бұған тағы да бір тастап өтті. Сырттағы шолпы үні күн шығыс жақтағы үйге беттеді. Отауы сол болғаны ғой.

Күйші ертеңіне ерте оянды. Қара ат ауылдан онша ұзай қоймапты. Алып келіп ерттеп, үйдің сыртына қаңтарып қойды. Бәйбіше тұрып, келініне шай қайнаттырыпты. Шай үстінде келіншек бұл жаққа бір рет те мойын бұрған жоқ. Дастархан жиылып, қоштасарда да күл төккен боп, сыртқа шығып кетті.

Ауылдан былай шыға бере күйшінің көңілі қайта бұзылды. Түрмеден құтылғалы жағасы жайлау боп келе жатып, бүгін тағы құлазып қалды. Төңірегіне қарап еді, тұлдыр дала. Бір жалдан аса бере алдынан қоян қашты. Ту қоян ырғыған сайын таңы жарқылдайды.

«Әттең осындайда бөрі де жолықпайды-ау»,—деп ойлады күйші. Есіне елде жүргенде жігіттерге қосылып бөрі қуғаны түсті. Әуелі қиқарланып қиялай шапқан көк жұлын қиқу көбейгенде бытпылға тартады. Сатырлаған көп тұяқтан құлағы түнып, қарсы желден көзі жасаурап, бұ да еміне шабады. Басқалардан ала бөтен қызынып, қуғынның алдын бермей өзеурейді. Қырдың қиқар аңы даланың жайбасар тірлігі бір жолата өшіре жаздаған қайдағы бір қалғып кеткен кәрі аруақты қоздыратын. Арланды ақыры сойылға жығып, атқа өңгергендегі жігіттердің қау-қауы бұның құлағын қыдықтайды. Әншейінде қалай болса солай ашылып-шашылып жүре беретін жайбарақат жандардың тас түйін түрлерінен көзін ала алмайтын. Тап қазір мына топ нені болса да тапап кететіндей. Бұларды осынша желпінткен кек бөріге разы боп, қасқыр өңгерген жігітпен қатарласып, ер артындағы ауызы ырсиған арланның селтиген серек құлағын құшырлана бұрайтын. Көмейі үнге тұншығып, кеу-кеулеген көп сойылдың алдына шығып, өзінің «Аш бөрісін» бастайтын.

Аш бөрі, жүрген жерім қанды майдан,

Шыққан жоқ атқан аңым терең сайдан.

Қазақта талай қатын ұл туғанмен,

Дәл мендей ұл табатын қатын қайдан!

Бөрінің дуылы бірер күнге созылып, о да басылатын. Жігіттер сойылдарын тастап, таяғын, қауғасын арқалап, малын қаузайды, шаруасын жайлайды. Күйші тағат тауып жата алмай, атына мініп, ел аралап кетеді. Айдалада жаңғыз келе жатып, анда-санда қотанына тиіп, бөрліктіріп тұратын бөрі болмаса мына даланың селт ететін түрі жоқ-ау деп ойлайтын.

Күйші бұл жолы да өз-өзінен ширығып, алабұртып келеді. Тып-тыныш күн. Ең болмаса шөп басын қозғар леп те жоқ. Түске таман сонадайдан аран сай көрінді. Бұрылып барып, бір құйрығынан бұ да құлады. Шегі, шеті жоқ шектей шұбалған қарнау. Қолқат-қолқат, ұшпа-ұшпасын тіміскілеп шықты — ештеңе жоқ. Бұл даланың бөрі екеш бөрісі де құрып кеткен. Иә, бәрі жойылып кеткен. Иә, мына жайбарақат түздің аңына дейін тойынып, жортудан қалған.

Күйшінің есіне бүгінгі қонып шыққан үйі түсті. Қазір түндегі қара мұрт тағы бір жалдың астындағы ауылға түсіп, қонағасы жеп жатыр. Шанаш сары қойдың шетінде күзгі отқа жалмаңдай шүйілген бір қоңыр саулықтың ауызына қарап мәз-мәйрам. Ақ сұр шал қақ төрде қазық жұтқандай қақшиып, көзін маңдайшадан алмайды. Ойында — баяғыда өзі төрелік айтқан бір сарт-сұрт салғылас. Анда-санда өз-өзінен бір мырс етіп қояды. Бәйбіше үйдің күншуақ бетінде ұршығын тоқтата қойып, ауық-ауық ауызын ашып: «Я, алла, бергеніңе шүкір»,— деп есінеп алады. Ақсары бала соңына күшік ертіп төбенің басында жүр. Айналаға ауалана қарайды. Келіншек отауында қыбыр-қыбыр шаруадан жалығып, қос тізесін құшақтап апты.

Күйші аунап түсті. Төңірекке бүгіндікке құлағын енді салды. Анадай жерде індігеш бар екен. Шөп басындағы дәннің бәрін ін түбіне сықап алған дала тышқандары ақырғы шуаққа арқасын төсеп, бір-біріне масаттана үн қосады.

Күйші көзі боталап көкжиекке қарап еді, даланы қан-жоса қып батып бара жатқан күнді көрді. Орнынан тұрып, қолына домбырасын алып, атына барды. Қоңырлыққа құныға тиіскен қара ат басын керенау көтерді.

Күйшінің көкірегінде тағы бір тосын саз қордаланып келеді.





ЕҢ БАҚЫТТЫ КҮН





Көзін ашса таң әлі атпапты. Түндік тырсылдайды. Ық жақтағы боталы қоңыр інген жауыннан мазасы кетіп ыңырси береді. Осы оң жақ үзікті бір қалт еткенде жамап алатын. Шұрқ-шұрқ. Жауын жауса-ақ тамшы ағады. Астындағы текеметтің шеті дымданып қалыпты.

Атасы байғұс әлі қайратты. Демін қарашы. Өзінің дәу қара көрігіндей гүс-гүс етеді. Анау пысылдап ұйықтап жатқан енесі. Шүйкедей боп шалының жастығының қасына қисая салыпты. Ғұмыры ел құсап салған төсекке жатқанды білмейді. Түннін бір уағына дейін ұршық созып отырады да, әбден ұйқы меңдеген соң құлай кетеді. Шалының жанына барып та жатпайды. Я жастығының маңында, я аяқ жағында бүрісіп томпиып жатқаны. Таң ағарар-ағармастан тұрады. Қара құманын ұстап, үй сыртында әлденелерді айтып күбірлеп жүргені. Сосын үйге кіріп қолын қайта шайып, қараша інгеннің бауырына барады. Кішкентай жатаған інгеннің бауырынан жаулығы ағараңдап біразға дейін інгенімен жарыса күңіреніп тұрады. Сосын сыбдырсыз үйге кіреді. Одан кейін де қыбыр-қыбыр... Не істеп, не қойып жүргенін адам білмейді.

— Ене, жата беріңіз, мен тұрайын, — деген Торғынды:

— Жата бер, қалқам! Жұмысқа дейін бір ұйықтап оян, — деп қозғалтпайды.

Енесінің оянбағанына қарағанда таңның әлі алыс болғаны. Тағы аунап түсті. Ұйқысы құрғыр қайда кеткен. Кеше кештен бері көңілінде бір күбің бар... Мына жауынның ашылатын түрі жоқ. Су шағыр орақ дарытпай сорлатады ғой енді. Таң атқанша күн ашылмаса ертең жұмыс болар дейсің бе? Көмейіне шоқ құйылғырдың қақылдауын-ай! «Қақиық», «қақиық», «қақиық!» Жылап шақырып тұр ма, күліп шақырып тұр ма? Осы үйдің үзігіне қонған-ау! «Қақиық», «қақиық», «қақиық!» Мынау күліп шақырып тұр ғой. Басыла қалды. Ұшып кетті. Байғыздың күліп шақырғанын жақсылыққа жорып жатушы еді. Дәулеттен көптен бері хат жоқ. Әлгі бұжыр Сағит почтаға барып жүр дейсің бе? Почта торыны әкесінен қалған малдай Қызылтамның желкесіндегі жүлгеге тұсап жіберіп, бес-алты ешкісін кіш-кіштеп жүрген шығар. Елдің екі көзінің төрт болғанын не қылсын...

Қанша тың дегенмен, атасын да үлкендік жеңіп жүр. Тағы да бастығырылып жатыр. Кемпірі оянып кетті. «Шал-ай!», «Әй... шал...» «Уһ...», «уһ»... Алқынып қалыпты. Бәрі шаршағанның қырсығы. Шаршамай қайтсын, күні-түні тық-тық. Сексеуіл сап қара балға мен қара шалда мігір жоқ. Бұл күнде жөні тузу темір табыла ма, өңшең бір тот басқан ит жегір. Шағыр шап бергенде күрт-күрт сынып жатқаны. Орақ құтаймайды.

Қазан-аяқ жақ сылдырлады. Енесі тұрыпты. «Ишшеке-ай!» Көйлекшең шыққаны несі? Иығына жадағайын іліп шықса қайтеді екен? Есік сарт ете қалды. Торғын жастығына түсіп қалған жаулығын түзеп тартты.

—Келін менің кебісімді көрмедің бе?

—Кебеженің астында.

Енесі кебісін киіп қайта шығып кетті.

—Түу, қыл арқаны құрғыр су тисе өйістіп сіресіп қалады енді.

—Ене, тұра тұрыңыз, мен ашайын. Жауын басылып па?

—Жата бер. Сәл сіркіреп тұр.

Су түндік көне шаңырақтың кулдіреуіштерін сықырлата ауыр серпілді. Күлгін аспанның бір үзігі қылт етті. Таңның да атып қалғаны-ау. Салқын ауа төсекке лап қойды. Көрпесін қымтанып алды.

«Айналайын, жарығымның малы-ай!» Қоңыр інген орнынан күңірене көтерілді. Көрші үйлердің сауын түйелері де ыңырана бастады. «Біссіміллә!» Қоңыр інгеннің желінінен шыққан алғашқы тамшылар темір шелектің түбіне тыз-тыз тамып жатыр.

Торғын төсегінен тұрды. Енді ұйықтап көктетпес. Тысқа шықты. Ауылдың алдында дөңкиіп-дөңкиіп жатқан қызыл шағылдар қонырайып көрінеді. Жауын басылыпты. Ауада аздаған дымқыл қалыпты. Көк те аршылып, қараңғыдан қалған күңгірт кірбің шегіністеп барады. Желке тұстағы аппақ шыңдар жауыннан әрі қашып, таңғы буалдырдың арасынан еміс-еміс бозарады. Ауыл енді-енді оянып келеді. Кемпір жағы тұрып, түйе саууға кірісіпті. Жұмысқа шығатындар әлі ұйқыда. Торғын жамылып шыққан бешпетінің өңірін қымқыра ұстап ауылдың сыртындағы қалың шиге беттеді. Шиде де, ауылдан анадай жердегі қалың құрақта да үн жоқ. Бәрі іштен тынып тұр. Бригадир Берденнін қаракер аты әлі шидің ішінде жайылып жүр. Тым ерте тұрыпты. Күнде желімше жабысып алатын таң ұйқысы бүгін оңай серпілді. Құмақ топырақ су тиіп жентектеліп қалған. Әлі пісе қоймаған көк балауса ши түнгі жаңбырда тозаңынан арылып, ақжем ашылыпты. Ауадағы ақырғы тамшыларды ықтыра ескен баяу лепке сақалын тарайды.

Торғын үйге қайтып кірсе, атасы да тұрған екен. Қазір атқа қонып бір жаққа жүріп кететіндей қонышы қара санына жететін саптама етігін киіп жатыр. Шық-шыламды жақтырмайды. Отты үйге жағу керек шығар. Түйенің жабуының астындағы тезекке су өтпепті. Шырақтай маздайды. Атасы енді қылаулана бастаған бұйра сақалын қышырлата уыстап төрде отыр. Енесі әлі қазан-аяқ жақта күйбеңдеп жүр. Қайың күбі шелектің қақпағын ашып қалып еді, қымыран боп ашып тұрған шүбат иісі мұрын жара аңқып кетті. Үстіне жаңа сауылған сүтті құя салды да, аяқ қаптан сырлы ожауды алып, былғап-былғап қойып, о да отырды. Үшеуінде де үн жоқ. Атасы ойланып отыр, сақалының ұшын көп салалап кетіпті. Құйрығы қызарып тұрған ала көзін мосының астындағы отқа тігіпті. Өзі жасаған бүйірлі қара шәйнек енді-енді пысылдап келеді. Түбін қайта түптейтін. Кемпірі қазанның да түбі жұқарды деп жүр. Осы үйдің ыдыс-аяғынан тесілмегені, кетілмегені қалды ма екен? Тозбай қайтсын, бес жылға айналып барады, жаңадан қосылған ештеңе жоқ. Қашанғы шыдасын!

Енесі оттың бір шетіне бөксесін тығып тұрған қара құманды суырып алды да қолын жуа бастады. Нені ұстаса да алдында бір, артынан бір қолын шайып алмаса, көңілі көншімейді.

— Келін, шәйнегің тасып кетті.

Дүкенге соқпағалы да біраз болыпты. Шай салатын көк қалтаның тек түбі ғана бұлтияды. Шай сандықтан атауыз алып сарсу сындырды. Оны екі шөкім қып үйіп, біреуін атасының екіншісін енесінің алдына қойды.

Шәй үсті де үнсіз. Құла судың қылқ-қылқ құлағанынан басқа дыбыс жоқ.

Бұл үйдің есігін бүгін ең бірінші аттаған Сақан болды. Сақан қоңқақ мұрын қара бала. Беті-ауызы ылғи сортаң жердей жалақ-жалақ болады да жүреді.

— Әй, қатын, әрі отыршы,— деп жер жетпегендей қыстырыла отырды. Сосын шайын үнсіз сораптап отырған атасына тіл қатты.

— Көке, жасап берем деп алып, әлі жүрсіз бе?

Өзі осы үйдің бес-алты атадан қосылатын жамағайыны. Сонысын бұлдап шолжың сөйлейді. Атасы ауызына енді апара берген шыны аяғын ерініне жеткізе бере іркіп қалды.

— Бүгін түзетіп берсем, ертен бүлдіріп әкелесің. Саған не түтетін еді.

Сақан кіржіңдеп, алдына барған шыны аяқты еріне көтерді. Атасы онша шайқұмар емес. Шай аяғын ерте төңкерді. Енесі уақ сарсудың шетінен шекіп тістеп қойып, әлі ішіп отыр. Түнде сүр жеп жатып, шөл шыққан кісіше көзінің маңайы дымдана бастапты. Сақан сарсу салған қалтаның түбіндегі ірімшіктің уағын шеңгелін толтыра көсіп алып, шай табақтың бетіне шашып жіберді. Пырт-пырт күйсеп ол да отыр. Мыс құрсаулы дүмше құманның шайы сұйылып барады. Атасы кемпірі мен Сақанның шамалы уақытта шыны аяқтан бас көтеретін сыңайлары жоғын байқап, бір өзі ғана қол жайып бата қылды да тысқа шығып кетті. Сақанның иығынан тартып:

— Шайыңды ішіп болған соң маған кел, — деп кетті.

Сақан әлі қыртыстанып отырған. Үндемеді.

Ұстахана жақтан бригадир Берденнің даусы шықты.

— Шал, бүгін шөп кепкенше жұрттың орағын бір-бір қарап шығарсың.

Ұстахана — қасында арбаның қаусап қалған бірер доңғалағы жатқан жермешел үй. Маңына қараң-құраң адам жиылып қалса керек, сәлемдескен дауыстар шығады.

Дастархан жинала бастағанда енесі шаңыраққа қарады. Көптен қайта тігілмеген үйдің уығы бұратылып, шаңырағы маңдайша жаққа қисайып, итініп кетіпті. Жұмыс түс қайтқанға қалса, қайта тігіп алатын. Құрымын сыпырған жалғыз бұлар ғана емес екен. Біраз үйдің қаңқасы жалаңаштанып қалыпты. Қайтсын, осындай бір орайы келгенде болмаса, үйге қарауға мұрша бар ма?

Сүйегі тоза бастаған үйдің ағашына қайдағы бір құрт-құмырсқаның бәрі үйір. Енесі соларды бездірмек болып, керолин бе, у дәрі ме — құя беріпті. Көзді ашытып барады. Қоқыр-соқырдың көбі-ай. Қазір ештеңе емес қой. Көшкенде қайда сиғызарыңды білмейсің. Мына бір шөп машинасының тіс-тіс темірінің не керегі болды екен? Енесі ғой, ұстахананың маңында жатқан темір болса, үйге тасиды. Атасы осыларды таба алмай маңайын түгел қорс қылып, шай іше үйге келгенде, босағада жатқан темірді көріп, кемпіріне алая бір қарап қояды. Үндемейді. Ұстаханасына кетерде қолтығына қыса кетеді. Мына темірді де таба алмай басы қатқан шығар.

Атасы шикі кірпіштен салынған ескі үйдің жанында әлденені тықытып жатыр. Ауылдың аз ғана еркегі соның қасында. Біреуі орақ қайрап, біреуі косогон жөндеп, шалға қолғабыс етуде. Әлгі Сақан кетіп қалған жоқ па? Шаңырақ көтертіп алатын еді. Ә, әне өзі де келеді. Темір флягалар арқан қоя ма? Тағы да жіп сұрайтын болар.

—Шырақ, мына шаңырақты көтерісіп жіберші. Сақанда не күш болсын. Бақанды бұралаңдатып зорға ұстап тұр. Шаңырақ шайқалақтай береді. Уықтың қаламынан қалам қалмайтыны осындайдан ғой.

Жүктің астына керегеге шырматылып күн көрмеген ақ тамыр шөп өсіпті. Жұрт ескіре бастаған.

—Бар, жүре бер, шырақ. Жолыңнан қалма. Ендігісін өзіміз де бірдеңе қылармыз.

Ұстахананың қасында тұрғандар ду күлді. Сақанға күліп жатыр. Жырық мұрын сары атан бақ-бақ етіп, маңына жолатпайды.

Сақан құлағына дейін қызарып, түтігіп кетіпті. Шықпыртып жүр. Жұрт та қызық-ау. Сәл қолдары босап кетсе, іштері пысып, кеу-кеулеп желіге жөнеледі. Несіне күледі екен? Байғұс бала ашушаң. Енді осыдан сонау асу кезеңге дейін зар желдіреді.

Даусы оқшау шығып тұрған Берден бригадир. Сол-ақ жетіседі де жүреді. Жанына жуып кеткенді кекеп-мұқап тұрмаса басы ауырады. Соғыстан бұрын май тасып жүргенінде екі ауылдың арасында түйесі ауып, еңкілдеп жылап тұрады деуші еді.

Енді міне, қаршадай Сақанға:

— Жатқан түйеге міне алмайтын шажырқай атаңның аузын!— деп кеңк-кеңк етеді.

Бір кішкене баланікі болу керек, тылтиған құрақ телпекті маңдайына шоқитып қойыпты. Томпақ көзінен жас ағады. Быртық алақанымен тізесін шапақтайды. Бері қарады. Көзі бір түссе, қадала қалатыны бар. Атасынан ұятты.

Торғын туырлықтың бауын тартқылап үйді айналып кетті. Жауыннан кейінгі ащы күн айбатын енді шығарып келеді. Жауырынын күйдіріп барады. Көк желкесіне тер құйылды. Үйдің киізін тез жауып алмаса, мына күн қазір-ақ қуырып жіберетін. Енесі байғұс та пыс-пыс етеді. Томашадай болып ап, шаршамайды өзі.

— Әй, қатын бол, тездет күн ысып барады. Берден үй тігіп жатқан әйеліне анадайдан айқайлап әмір беріп тұр. Оған орақ тұмсық қара қатын қайдан қыңа қойсын.

— Қу шешек шыққар, сені сол жерге тұсап қойған шығар,— деп бір баж етті. Шылапшын ба бірдеңе құлап қаңғырлай жөнелді.

Торғын мырс етіп күліп қойды. Берден ақсақ аяғы құмақ топыраққа батып-шығып, батып-шығып, үйіне беттеді. Қара қатын оны қуырар әлі.

Ұстахананың маңындағы тық-тық әлі тиылған жоқ. Туырлық пен үзік тегіс салынып болды. Түндік байғұс та іріп тұр екен ғой. Кенеп пе, ескі жабудың жұрнағы ма — жапсыра-жапсыра, зіл батпан боп қалыпты. Зорға көтертті. Үйдің іші тозаңытып кетті. Қазір құдықтан мұздай су әкеліп шашпаса, бас сауғалатар емес, қапырық.

Метейді арқалап, шелегін қарына іліп суға беттеді. Топыраққа түскен түнгі ылғал кеуіп те үлгерген. Ауада тынысыңды ауырлатқан бір күңірсік бу бар. Құрақтың желбірек мұрттары сарғайып қалыпты. Бұдан әрі қатып кетсе қайран жоқ. Бүгін шөп машинасын осы қалың құраққа салатын шығар.

Түні бойы емін-еркін жайылған аттар, түйелер құдық басына енді-енді келе бастапты.

— Ә, жамалдатқыр! Ә, құлағыңды...

Әлдекім шаңқ-шанқ етеді. Берденнің дауысы. Анау қызыл мая сол үйдікі. Орақ тұмсық қатын түйе суарып келуге жұмсаған ғой. Әбден қара терге түсіпті. Кеңсірігі шегіп кеткен батық мұрыны шу-шу етеді.

— Ә, құрдас, сенбісің? Кел толтырып берейін... Қауғаны астауға сырғытып жіберіп, әйкелде талтайып тұрып алды. Көзі күлің-күлің. Мұрынының астындағы суағар маңы мақұрым қалып, езулете біткен төрт-бес талдың бәрі тікірейіп кеткен.

Торғын ығы-жығы түйе мен аттың арасынан зорға өтіп, әйкелдің түбіне барып, арқасындағы метейін түсірді.

Берден астауға ентелеген жылқы мен түйеге шаңқ етіп ақырып қойып, қауғасын астауға сарықпай, қалғанын Торғынның шелегіне құяды. Торғын метейін толтырып болғанша жалпып сөйлеп тұр.

— Әй, құрдас-ай, маңайлатпайсың-ау.

— Менің маңайлатпағаным ештеңе емес, бұл пиғылыңды білсе сіздің үйдегі құрдас есіктен қаратпай қояр.

Торғын метейге үңілген ңалпы үнсіз жымиды. Берден зірк-зірк күледі.

— Ішіңді ұрайын, қатын жолатпаса, езің құсаған құрдас бар, жерде қалмаспыз... Әй, тәйіт... О, бұ жайрағырларын суармай иелері қайда жүр?

Торғын метейі толған соң тығындап жатыр еді. Сауырына сарт ете қалды. Қараса - Берден әйкелден түсіпті. Бұның сауырын сипалай береді. Ыржың-ыржың.

— Тек әрі.

Торғын зілдене жымиды да, метейін арқасына салып жүріп кетті.

— Ой, жайрағыр, о аусыл келгір! Берденнің даусына бір ызалы діріл кіріпті.

Осы біреудің осындайы бар енді. Шөп басында да маңайынан кетпейді. Қара қатын байғұс қанша шабалаңдаса да қояр емес. Енесінің де естіміші бар білем. Берденнің дауысын естігеннен-ақ тыржыңдап қалады. Әсіресе, Сақанның күйіп-піскені қызық. Әне бір жолы ат тырмамен шөп жинап жүріп, шөлдеген соң шөмелеші әйелдерге келген. Сол араға Берден де дік ете қалды. Келген бойда Торғыннан шалап ішіп отырған Сақанға тиісе кетті.

— Әй, балшыққа батқыр, бар шөпті күнге қуратып, мұнда не ғып отырсың?

Сақан сырлы зереңнің бір пұшпағынан сыңар көзін алартты. Ішіп болғанша үндеген жоқ. Ауызының айналасындағы шалаптан қалған ақ тандақ ізді жеңіне сүртті. Берденнің бетіне сосын барып қарады. Зілдене қарады.

— Әй, атаңның аузын, сүзетін бұқадай...

— Тарт тіліңді.

— Мына жаманды қара.

Құмақта талтайып отырған Сақанның қалай атып тұрғанын ешкім байқай да алмай қалды.

Бала Берденнің омырауына жабысып, қадалыпты да қалыпты. Қапелімде не істерін білмей сасқалақтап қалған Берден әйелдердің тұрғанын көріп, намыстанып кетті. Қолындағы шолақ қамшымен Сақанның иығынан тартып өтті. Бала бақырып жіберді. Торғын шыдай алмады. Жүгіріп барып, Берденнің қамшысын жұлып алды. Әйелдер де шу ете қалды.

— Сын тимеске сын тиіп құтыруын.

— Жетім-жесірді сабасын деп қалдырған шығар сені мұнда.

— Доңыз...

Берден атына ырғып мінді де, шөп маялап жатқандар жаққа шаба жөнелді.

Сақан да қырсық. Сол күні, ертесіне жұмысқа шықпай жатып алды. Атасынан қорқып Берден де соқпады. Сақаннан құтылмақ боп, аттырманы басқа біреуге беріп, оны сиыр ауыл мен жылқы ауылдан айран, қымыз тасуға бөлді. Сақан сиыр ауылға кетіп бара жатып та шөмелеші әйелдерге бір соғып өтеді. Ол маңайдан Берден көрінбесе жымың ете қалады.

Торғын қайнысының шыж-быж боп бұны қызғанғанын қызық көреді.

Апырай, мына күннің күюін-ай. Бүгін пішенші байғұстың тілі ауызына симайды ғой. Топырақ қайнап кетіпті. Бас сауғалатар көлеңке де болмас. Аспан ашқарақтың алдынан қайтқан табақтай тап-таза. Бір жағы тау, бір жағы шағыл құм тар қамашау түтеп тұр. Енесі белдеу арқан ширатып алам деп отыр еді, анау тізіліп тұрғандар арқан ширатып тұрған қатындар-ау. Есіктін алды абыр-сабыр. Беу, біріне-бірі мінгескен берекесіз пішенші ауыл-ай. Бірінің іргесінен бірі қарап отыратындай боп ретсіз қоныпты. Әне бір үйдің қалқалап көрсетпеуін. Еркектер де жүр ме өзі?

— Жеңеше, сүйінші, сүйінші.

— Мына бала не дейді. Қызылтанау боп жүгіріп келеді ғой өзі. Дәулет келіп жүрмесін...

Ә, әне екі-үш атты кеп түсті.

Өкпесі өшіп бұ да жетті-ау. Арқасын метей соғып тастапты. Енесінің мойнынан құшақтап ап, жабысып айырылмай жүрген әне біреуі кім? Ауыл советтің хатшысы Баламан ба? Ол немене айтты екен?

— Әй, балаң мында...

Атасының дауысы. Жалт қарады. Атасы мойнына асылған Дәулетті көкірегінен ажыратып жатыр.

— Бар, бар. Шешеңе бар. О байғұс әне адасып кетті. Бара сала Баламанды құшақтай алғаны несі доңыздың!

Байғұс кемпір жасты көзбен баласының қайсысы екенін де ажырата алмапты. Дәулеттің кеудесіне барып сылқ құлады. Дауысы да шықпай қалыпты. Енесіне ілескен осы ауылдын қатын-қалашы да тегіс көзін сулапты. Азғантай еркектің ортасында состиып атасы тұр. Кемпірі мен баласы жаққа қадала қалғаны болмаса, тұрысы мығым.

Дәулет анасын сүйеп үйге беттеді. Есік алдында тұрған жұрт та топырласып кіріп жатыр. Кіре алмай қалғаны есіктен ентелейді. Торғын үйдің оң жағына барып, белдеу арқаннан ұстап тұрып, үнсіз көзін сығып алды. Сосын жаулығының ұшымен жасын сүртіп, ошақ басына кетті.

Өне бойын күйе басып қарайып кеткен үш бұт мосы, енді-енді шоқтана бастаған оттағы тезек — бәрі де су астындағы дүниедей бұлдырап көрінеді. Шәйнегін таба алмай жүр еді, көрші әйел ішіне су толтырып, үйден алып шығып келеді екен. Қалған қатындар да қолғабыс жасамақ боп, ошақ басына беттеді. Не істеп, не қойып жүргеннін өзі де білмейді. Әлдекім оң қарынан тартты.

— Торғын, үйге бар. Шайды өзің құйып берсейші.

Бұл кіргенде үйдің іші ығы-жығы. Төрде, атасының төңірегінде осы ауылдың шалдары. Қалған еркек олардан төмен, Дәулеттің маңында. Екі-үш кемпір ошақ жақтағы кебеженің алдында әлі есін жия алмай отырған енесін ортаға алыпты. Екі-үш әйел дастарқан жайып, пішенші ауылдың кебежелерінде қалған ірімшік-құртты табаққа сап әкеліп, ортаға төгіп жатыр.

Торғын шай сандығының қасына барып отырды. Дастарқанға шай аяқтар да құрылып үлгеріпті. Бір әйел шылапшын тола шоқ алып кірді. Әлдекімдер бұл шай құйған шыны аяқтарды төр жаққа жып-жып алып беріп жатыр. Торғын төңірегіне көз салған жоқ. Шыны аяқтардың қалай келіп, қалай кетіп жатқанынан басқа ештеңе көріп те отырған жоқ.

Жабыр-жұбыр әңгіме бар. Жұрттың ауызы бір сәт тыйылған емес. Бірақ, мынау құрымы шыққан бес қанат үйдің ішінде не айтылса да, ешқайсысы Торғынның құлағына дарымай ауада қалқып жүр.

Торғын жұрттың шайды қанша ішкенінен де бейхабар. Әйтеуір бір уақытта алдына төңкерулі аяқтар келе бастады. Оларды дастарқанның екінші басындағы бір әйел шайып, сүртіп жиып жатыр. Дастарқан да жиылды. Бірақ, ешкім сыртқа шыққан жоқ. Торғын шоқ салынған шылапшынды алып сыртқа шықты. Табалдырыққа жете бере төрдегі шалдардан төмен көзін салып еді, көк сұр киінген Дәулетті байқады, бет-алды темекінің түтіні басып буалдырланып тұр екен. Жүзін де дұрыс көре алмады.

Сыртқа шығып, шылапшындағы күлді төкті. Ошақ басында қараң-құраң әйел көп. Бір кемпір бояуы түскен қожалақ табаққа кебеженің түбінде көп жатып серейіп қалған төрт-бес жілікті суға малшып отыр. Жаңа ғана бұл арқалап келген метей босап қапты. Бір әйел соны арқасына салып құдыққа барғалы жатыр. Ошақ басындағы үйінді тезектің де бүйірі суалып, жермен-жексен боп қапты. Торғын қолына қап алды. Ауылдың сыртына беттеді.

Қалың шиді қақ жарып, ентелей басады. Әлі уыз иісі кетіп, буыны қата қоймаған көк ши күлте шашағымен біресе омырауын сипап, біресе жеңін жалап қалады. Аяғының астында кеберсіп жатқан сортаң топырақ, басқан сайын күрт-күрт күйрейді. Тұсаулы аттар да сирей бастады. Ойдым-ойдым ашық көбейді. Алдына да, артына да жөнді көз тастап келе жатқан Торғын жоқ. Қолы талған соң, қапты екінші иығына аударып салды. Ши бітті. Әр жерде біріне-бірі басын тығып, ұйлыға өскен жыңғылдарды көрді. Ауылдың сыртындағы айдын сорға келіп тіреліпті. Сорда тезек қайдан болсын. Сортаң мен ши астасқан жиекті жағалап, күн батыс жақтағы сәңкиген ақ тұмсыққа беттеді. Ақ тұмсықтың іргесі құмақ. Жайылыс. Тезек болса сонда болады. Шамалы жердегі тезекті қызыл шағылды етектей бір жұрттан бір жұртқа жылжып қонып келе жатқан пішенші ауылдың балашағасы әлдеқашан теріп алған.

Ақ тұмсықтың өкпе түсі ақ шаңдақ. Пішенші ауылдың бір топ түйесі осында келіпті. Ерен-серең төрт аяғын қапталына созып, көлбеп жатқан бір түйе. Әне біреуі үйелеп қала жаздады. Аяғын әрі сереңдетіп, бері се-реңдетіп, зорға тұрды. Торғын иығынан қабын алды. Осы жердін өзінен-ақ толатын болды.

Ақ шаңдақта аунап жатқан көп түйе орындарынан тұрып, сортаңға беттеді. Ыстық та қайтып қалған екен. Күннің көзі біраз жерге барыпты.

Торғын ауыл жаққа қарады. Үй-үйдің алдынан атып-атып түйелер тұра бастапты. Екеу-екеуден мінгесіп алған пішеншілер. Ауылдың қасындағы қалың құраққа қарай аяңдасты. Жұмысқа шығатын уақыттың болып қалғаны ғой. Торғын жерге асыға еңкейді.

Құмаққа жете бергенде таудың үңгірінде жатып-жатып, салқын түсе өріске шыққан бір үйір қара құйрық бұның алдын кесіп өтті. Текесі селтиіп тұра қалды. Соңындағы үйірі де елең етті. Анадай жерде екі атты кетіп барады екен. Біреуі — Баламан. Қасындағы Берден мініп жүрген қара кер ат. Үстіндегісі кім болғаны? Сақан ба? Дәулеттің келгені енді есіне түсті. Атасы Сақанды колхоз орталығына жұмсап жіберген ғой.

Торғын қабын иығына салып ауылға беттеді. Біраз жерге ұзап кетіпті. Ыстық қайтқанмен құмақ қайнап тұр. Атасы әр жерінен таспамен шандыған жеңіл шарығының арасынан ып-ыстық құм кіріп, күйдіріп барады. Анау қалың шидің пұшпағына іліксе бір...

Шидің іші құмақтай емес, салқың. Тау жақтан леп бар. Шилердің күлте мұрты жабыр-жабыр етеді. Тал түсте күшін жойып алатын көк исі де енді-енді қайта тіріле бастапты. Аспанның манағы әлем тапырық түсі қайтып, әңі түзеліп келеді. Терістік жиегінен басталған ніл көк ағын бірте-бірте мол жайылып, түстікке беттеп барады.

Торғын асығып келеді. Жұрт болса жұмысқа кетті. Үйі енді босаған шығар. Дәулеттің өңін дұрыстап көріп, тілдесетін шақ та осы. Осыдан барған соң, иығындағы қапты ошақтың басына итере салып, үйге кіріп барады. Бірақ, атасы мен енесі үйде боп шығады ғой. Олар әрине үйде. Жаңғыз балаларын өліп-талып бүгін көріп отырғанда қайда шықсын. Сөзге сараң атасы сол баяғы бұйра сақалын қышыр-қышыр ширатқан қалпы. Есін енді жиған енесі шалынан ығып, кебеженің алдында үнсіз егіліп отыр. Әкесі мен шешесінің мінездеріне қанық Дәулет те ештеңе деместен темекісін сораптай береді. Әзі жоқта ауылда болған жаңалықтарды ойша сауалдап, шаңыраққа қарап ойланған қалпы. Үшеуі де айтылар, сұралардың бәрін көмейге қамап, айтпай ұғысып, осылай үн-түнсіз бір ай отырса да пейіл.

Бұл барғанда атасы үйде болмағай да. Онда Дәулет Торғынның ең болмаса хал-жағдайын сұрар еді. Бұл жылап жіберіп жүрмес пе екен. Ана жылы майданға шығарып салғанда, атасынан қаймығып жылай да алмаған. Тамағына тығылған ащы жас көкірегін кеулеп, үш-төрт күнге дейін аузын ашса, өксіп-өксіп қалып жүрді.

Дәулет қазір қандай болды екен? Соғысқа аттандырған күні колхоз орталығы ығы-жығы адам. Бір шетте бұл төртеуі. Ат үстіндегі Дәулет бұларға жалтақ-жалтақ қарай береді. Әншейінде арсы-күрсі жігіт монтиған да қалған. Жүретіндер қалаға қарай бет алғанда, қалың нөпірге о да ілесті. Көп аттыға жете беріп, кеңсенің қасында қалқиып-қалқиып қала берген бұл үшеуіне қарап еді, бағанадан бері зорға шыдап тұрған анасының дауысы шығып кетті. Дәулет мойнын бұрып ап, атын тартып қалып, қалың аттыны кеуделей, ілгері озды...

Ауылға келіп қалыпты. Ұстахананың қасында қара-құраң бар. Атасы үйде емес екен.

Торғын арқасындағы қапты ошақ басына тастай салды. Қаппен бірге иығына сусып түскен орамалын қағып қайта тартты. Жаулығының ұшын бір қолымен кеудесіне қысып, сықырлауық есікті ашты.

Үйде енесі жалғыз. Табаққа бидай салып ап, тасын тазартып отыр. Бағанағы жайылған төсек жиылмаған. Керегеге ілген қамшы, бас киім көрінбейді. Жұрттың бәрі тарағанға ұқсайды.

— Келін диірмен тартпасақ, өлілерге иіс қылатын үн де қалмапты.

Диірменін ауық-ауық кідіртіп, ұстахана жаққа құлағын тосады. Әне бір жуан дауыс — Дәулет. Не айтып отырғаны анық естілмейді. Әкесіне жәрдемдеспекші боп ұстаханаға барған екен, ауылда қалған шал-шабыр, бала-шаға ілесе барып, әр нәрсені бір сұрап жатыр.

Сырттан бота көздеп жүрген енесі кірді. Диірменін безілдете жөнелді. Екі тастың арасынан ақтарылған ақ ұнтақ молая түсті...

Диірменін қағып, түскен ұнды қалтаға салып жатыр еді, енесі кілтін сыңғыратып абажадай темір сандығын ашты. Ішінен Торғынға көйлек ап тастады. Былтыр атасы ұзатқан қызына барғанда беріп жіберген көйлегі. Өрнегі ұсақ ақ шыт кейлек. Енесі сандығына үңіліп жатқанда, жинаулы көрпелердің астына тығып қойған айнаның сынығын ап үңілді. Өңі жаңа көйлек киген соң жасарып, жұмсарып кеткен.

Сыртқа шықса күн кешкіріп қалыпты. Ошақ басына барып өртеп от жақты. Жер ошаққа қазан асып, үйге қайтып келе жатып, ұстахана жаққа қарап еді, Дәулеттің аузына аңырған бала-шаға, бір-екі шал, кесек үйге арқасын тіреп, ұршық иіріп отырған төрт-бес кемпір — бәрі де көлеңдеп шыға келген бұны көздері жеп барады.

Енесі майға нан пісірді. Торғын нан иледі, шелпек жазды. Ымырт түсе пішеншілер жұмыстан қайтты. Енесі үй-үйге кіріп, құдайы нан таратты. Жұрт шайларын ішіп болған соң, тағы да бұл үйге келіп, біраз уақ Дәулетпен сөйлесіп отырды. Түн орталай олар да тарасты.

Қазан аяқ жақтағы мұржасыз шамның сығырайған күңгірт жарығында төртеуден-төртеу өздері қалды. Ешқайсысында үн жоқ. Тек енесі ғана кебежесін бір ашып, бір жауып күйбең-күйбең. Төрде мізбақпай тіп-тік отырған атасы кенет есінеп, маңдайын сипап:

— Шүкір алла, бергеніңе,— деп қойды.

Үйдің іші тым күңгірт болғандықтан ба Дәулеттің өңі қарауытып көрінеді. Баяғы монтиған толықша бала жігіт емес. Сүйек бітімі анық білініп, ысылып, тартылып кеткен. Шықшыттанып, бет алды да бұрынғы ұяңдықтан арылған.

— Торғын, құманыңда жылы су бар ма? Аяғымды жуып алайын,— деді солдаттың сыптима шалбарының белтірлігін шешіп.

— Бар...

Торғынның даусы бәсең шықты. Тіпті өзіне еріні күбірлегенмен дауысы шықпағандай боп көрінді. Дәулеттің ауызынан өзінің атын төрт жылдан бері бірінші рет естіп отыр. Шайы әлі сарқылмаған қара шәйнекті буын-буыны қалтырап зорға көтерді. Күлдің арғы басындағы қара құманды ап, орта жерін толтырды.

Үйдің оң жақ босағасында астына келі қойып Дәулет отыр. Тізесіне дейін түрген оң жақ балтырынан есіктен түскен шамның қызғылт сәулесі бір қарыстай ұзынша тыртықты ап-айқын көрсетті. Торғынның көкірегі сыздап кеткендей болды. Оқ ізі.

Дәулет байсалды қалпы. Қара құманнан шүмектей құйылған жылы судың астына аяғын рахаттана тосады.

Төсек кемпір-шалға үйге, Дәулет екеуіне үйдің көлеңке бетіне сыртқа салынды.

Торғын түндік жауып жүріп, атасы мен енесінің әңгімелесіп жатқанын естіді.

— Сақанның сұрағанына бере қойса жарар еді. Ел-жұртқа хабар айту да керек,— дейді енесі.

Сақан колхоз орталығына той жабдығымен кеткен болды-ау.

— Қойшы енді, кемпір. Құдай жеткізді деген осы,— дейді атасы.

Торғын төсегіне келіп жатты. Бүгін аспан тым быжынап тұр. Оқтын-оқтын от саулатып жұлдыз ағады.

Тау жақта әлдеқандай бір құс үсті-үстіне шықылықтай береді. Жайылып жүрген мал болу керек, үй іргесіндегі шидің арасында тым-тырыс түнде анық естілетін сыбдыр-сыбыс көп.

Торғын көрпесін қымтана түсті. Дір-дір еткен жасқаншақ қол иығын сипады. Торғынның алқымына жас тығылды. Орнынан аударылып түсті. Сол бір солдат махоркасы мен ащы тер иісі аңқыған ыстық көкірекке сіңіп барады.

Шаңдақтағы қараша інген бырт-бырт күйсегенін қоя қойып, ботасына еміренді. Көрші үйлерде жұмыстан шаршап қайтқан пішеншілер қорылдайды.

Ауыл алаңсыз ұйқыға кетті.





АЖАР


(Триптих)





Зачем люди друг другу мешают жить,

всдь от этого какие убытки,

какие страшные убытки.

А. П. Чехов «Скрипка Ротшильда»





Осы бір сөздерді оқығанда менің есіме әрқилы үш оқиға түсті.

Бәрінің де басты қаһарманы – Ажар, тіршілік ажары – әйел.

Бомбадан бастап, бейбастақ қалжыңға дейін адамның адамға істейтін қиянатының қай-қайсысына да тәнімен, жанымен, бүкіл болмысымен күйзелетін тек әйел ғана.

Еркектердің шүмектеген қанын, шақырлаған тісін емес, әйелдің мөлдірей аққан көз жасы мен селкілдеген иығын көргенде барып: «Адамдар-ау, қамшынын сабындай кеп-келте өміріңізде бір-біріңізді ренжіте көрмесенізші, әр минут, әр секундтеріңіз санаулы ғой, олар тұнжырап өтпесінші»,– деп күбірлейсің.

Бұның бәрін ойда жоқта жолығып, ойда жоқта ой салған әнеу бір күнгі мұңсыз-қамсыз әсем күлкі, саған арнадым.

Автор.





КӨЗ ЖАСЫ





Таң әлдеқашан атқан. Тор-тор керегенің көзінен ескен тау бойының шық-шыламды салқын лебі жылы көрпеден тұра берген Нұртайдың денесін дір еткізді. Төсекке қайтадан тереңірек сүңгіп, тек басын ғана қылтитып, іргеден тысқа көз салса, анасы кіп-кішкене қара тайлаққа өңмеңдеген аруананың бауырына енді ғана барыпты.

Жастықтың ірге жақ астына қолын жүгіртіп еді – бар екен. Аузы бүрмелі алабажақ шыт қалтаның іші толы асық, сықыр-сықыр етеді. Оларға бәкінің сынығы да, шөп машинасының бұрандасы да араласып жүр. Е, міне, бұзылған қалта шамының сұлбасының қасында бірдеңе шытырлайды, Ол – ақша. Оны кеше Әбен ағай берген.

...Колхоз кеңсесінің алдындағы шикі кірпіш бұжыр шарбаққа балалар жасырынбақ ойнайтын. Кеңседегілер улап-шулап жүрген балаларды «аулаққа ойнаңдар» деп қуып жібереді. Тек Әбен ағай ғана терезеден қаламымен тық-тық еткізіп қағатын да, басын шайқап, күлімсіреп қоятын. Онысына көңіл аудармасаң да болады. Өйткені ол кісі ерінбей-жалықпай сыртқа шығып, асыр сап жүрген қара сирақтарды үркітуге самарқау. Балалар ойынды бастамас бұрын кеңседе кім барын қарап алады. Егер Әбеннен бөгде ешкім болмаса, алаңсыз бастай береді. Кеше Нұртай кеңсенің есігінің саңлауынан сығалап еді, Әбен көріп қалды.

— Бері кел, Нұртай!

Нұртай қаша жөнелмек болды да, Әбеннің бетінде зіл жоқ екенін көріп, жақындады.

—Нұртайжан жақсы ғой. Анау шидің ішінде жайылып жүрген бурыл атты әкеле қойшы. Сенекте жүген жатқан. Нұртай атын әкеліп берді.

—Сен биыл нешеге шықтың?

—Жетіге.

—Мектепке барасың екен ғой!

—Барам.

—Мә, кітап аларсың...

Ақша берер деген дәме ойына да кіріп шықпаған бала асау аттың қыл тізгіні қызартып тастаған алақанында жатқан олжасын сүйсіне қысып-қысып қойды. Әбеннің жүзіне қараған жоқ. Қараса, оның елжіреген мейірлі қос жанарын көрер еді...

Нұртай апасы тіккен көк бешпентін киді. Төс қалтасына ақшасын салды. Табалдырықтың алдына барып, дәу қара құманды мықшыңдай көтеріп, беті-қолын жуа бастады. Түйе сауып болған Ажар үйге кірді. Баласы асығулы. Мөлтектете тұщы айран құйылған сырлы зеренді шала-шарпы сүрткен дымқыл қолдарымен қапсыра көтеріп, аптығып жұтып жатыр. Лықылдаған қою айраннан тамағы дүрс-дүрс етеді.

Ажар сандығын ашып, бір түйіншек алып, баласына ақша тастады. Нұртай ақшам бар дей жаздап, аузын жұма қойды. Шешесінің бергенін де төс қалтасына сала сап, есікке беттеді.

... Ауылдың желке тұсындағы әгін жауын шайып тастаған шабдар үйдің қасы қаптаған бала қолтығы толы кітап, Нұртай дүкеннен шыға бергенде Досан ұшыраса кетті.

— Бар... бар, Нұртай! Әне жерде Сәбит кітабыңа атыңды жазып береді. Балалар жаздырып алып жатыр.

Сәбит – коймашы ақсақ Салықтың баласы. Әкесі тапқан-таянғанына осы дүкеннің ішінде тұрып арақ ішеді. Баласына ештеңе сатып алып берген емес. Бірақ тентек Сәбит ауылға келген жаңа ойыншықтан құр қалып көрген жоқ. Анада жаңағы Досанның ойыншық мылтығын итіңе тіл үйретіп беремін деп, алдап алған. Қазір де бірдеңе деп лаң шығаруы мүмкін. Зыту керек. Бірақ дүкеннің қасындағы сынық арбаның маңында Сәбитті қаумаласқан балалар көріп қалды.

— Әй, Нұртай! Қайда барасың, бері кел.

— Кітабыңа жаздыртпайсың ба?

Сәбит қарақожалақ аяғын салбыратып, арбаның үстіне жаңғыз жайғасыпты. Сия қарындашын қайта-қайта жалаған ауыз айғыз-айғыз.

— Кел, жазып берейін.

Нұртай қипаңдап, қолындағысын Сәбитке ұстата берді. Ол кетік тісінің арасынан көкпеңбек тілін бір сумаң еткізді де:

— Не деп жазайын?– деді.

— Нұртай деп жаз.

— Әкеңнің аты кім?

— Жанқожа.

Сәбиттің көзі ежірейе қалды.

— Айтқан екенсің... Осы ауыл түгел біледі. Сен Жанқожа өлген соң туыпсын.

— Бер кітабымды.

— Шын әкеңнің атын айт бұлтақтамай.

Сәбит кітаптың бәрін астына тықты да, дүрдие қарап, қомдана отырды. Енді дауласса, тұра ұмтылар түрі бар. Өзінен төрт-бес жас үлкен балаға Нұртайдың жүрегі дауаламады. Жалт бұрылып, үйіне қарай жүгіре жөнелді. Балалар қыран-топан күліп, ысқырып, шулап жатыр. Ол қазір барып апасына айтады. Апасы Сәбиттің әкесіне айтады, ол баласын қызыл жоса қылып, ауыл айналдыра сабайды. Сосын бәлем...

Есіктен ентіге енген баласына Ажар аңыра қарады.

— Апа-ау, ана Сәбит бар ғой, әкем Жанқожа десем, шын әкеңнің атын айт деп кітабымды бермей қойды.

Анасы отырған орнынан тырп ете алмай қалды. Басын жуып отыр екен. Қып қызыл жүзін ұлынан төгілген қою қара шашы ғана жасырып тұрды.

Өмір деген кексе қу. Оның сыры мен сиқырына түсіну ешкімнің қолынан келе қоймас. Түсінбек түгіл, оның алдында нәресте сияқтысың. Тәттіні үсті-үстіне асатады да, кенет ап-ащы бірдеңені аузыңа тоса қояды.

Мына отырған Ажар бұл күйге ұшырармын деп ойлап па еді. Бір күні кешке оралса момын әкесі шолжаңдай енген ерке қызынан қысылып, қызарып кетті. Жатарда әкесі түзге шығып кеткенде, шешесі бүгін біреу сөз салып келгенін құлақ қағыс қылды. Артынан апта өтпей-ақ қалыңдығының жауабын естуге Жанқожаның өзі келді. Қырдың қара қоңыр өндір жігіті сымбатты-ақ. Әттең, момын ба қалай өзі? Әлде қыз алдындағы ибалығы ма екен? Сөйлескеннен бері қыз жузіне туралап бір қараған жоқ, жанарымен жер шұқып отыр.

Ерке қыздардың сыры сан-алуан. Біреулерінің өзімен тайталаса кететін пысықтарға көңілі ауса, енді біреуі айтқанына жүретін момындарды ұнатады, Өйткені еркелердің көбі өздері де біреуді еркелетуге құмар-ақ.

Қызының құпиясына ынтыққан анасы майпаздай бастап еді, тік мінез бой жеткен турасына кетті. Шешесінің төсіне басын тыға қойды да:

— Апажан-ау, құда жіберем дейді өзі,– деп сыбырлады. Жаңа түскен келіншегін қимаған жас жігіт біресе пішен деп, біресе қора сал деп қуғыштай берген колхоз басшыларын ұнатпай жүрді. Шетке кетсе, түнделетіп болса да жететін. Бір күні майданға шақырған қағаз келді. Әуелі жас келіншектің ынтық көңілін сонау құлақ естіп, көз көрмеген күн батыс жақтың бір жерлеріне жетелеген хаттар келіп тұрды. Көрші ауылдан почта таситын күрең сақалды Омар шал жирен атын белдеуге байлап, осы үйге де кіре кететін.

— Келінжан, сүйінші. Жанқожа бала не хабар айтыпты. Кәне, оқып жібер. Ол жақтағы ел азаматтары аман ба екен?– дейтін.

Сонда майдан өртінен күйік шалмай аман-есен жеткен үш бұрышты хат келіншектің лүпілдеп соққан асау жүрегін әлдеқандай ғажап шоқтың қызуына ұстап балқытып жіберетін. Әншейінде тілге шорқақ жігіт қысылтаяң күндерде шешен боп кетіпті. Күйеуінің жастықтың қызығы мол сыйластығына құрылған хатын оқып шыққан соң, шалдың сауалына не деп жауап беретінін білмей, қысылатын да:

— Ол жақтағы азаматтар аман көрінеді, – дей салатын. Бірде ай бойы салт кетіп, қора салысып келсе, Жанқожадан хат тиылып қалыпты. Үш жыл бойы толастап көрмеген хаты, қанша тосса да, келмей қойды. Ақыры бір кеште, ауылдың екі-үш шалы сау ете түсті. Еркегі жоқ үйге көп қыдыра бермейтін шалдардың мұнысынан Ажардың көңілінде үрей оянды. Ұзақ мақамдап сөйлеген ақсақалдар сөзі сол үрейді шын қып шықты. Жанқожа қаза тауыпты.

Қайғының батпан жүгі оны есеңгіретіп кетті. Үш күн бойы сыртқа шыққан жоқ. Ауылдағы екі көзі мұң боп жүрген өзге әйелдер де онымен қоса зарлады. Көбінің есіне түзде жүрген ерлері түсті. Біразы күйеулерінің жаманаттарын Ажардан бұрын естіген. Әйелдердің шерлі үні тәпелтек үйді үш күн бойы дірілдетіп тұрды.

Жылап-жылап алған соң, олар да бірін-бірі жұбатып, жасы үлкендеу жағы тықылдап ақыл айта жөнеледі.

— Өлгеннің соңынан өлмек жоқ, қарағым. Тұр, есіңді жина. Тәңіріңнен көрерсің де. Кім тіледі дейсің бұл күнді.

Ажар бес-алты күннен кейін жұмысқа шықты. Бірақ бұрынғыдай емес. Айыр ұстаса, абдырап сала береді. Сүлбесін сүйретіп жүргенмен сүйек-сүйегінің бәрі кеміріліп, жерге сіңіп бара жатқандай.

Жесір келіншек кешке үйіне келсе, таңды атыра алмайды. Үи-ішінің әр заты күйеуін есіне түсіреді, ана оң жақта жиюлы тұрған оның құда түсе барғандағы ер тұрманы, анау сонда киіп барған түйе жүн шекпені. Ең аяғы шәй ішсе де, күйеуіне құратын шыны-аяғы көзіне оттай басылады. Тіпті түнде жатқанда төсіне түскен көрпенің салмағынан да күйеуін есіне алатын.

Айналасы айдаладай аңылжып тұр. Тек терезе жақтан биыл қыс ортасында лақтаған үйдің күн бетіндегі шошалада тұрған кер ешкінің лағына мекірене иіп күйсегені ғана естіледі. Ажар сол ешкіге де қызығады. Оның бұндай емес бауыры бүтін, қойны жылы, төлі бар. Мезгілсіз туып, қыс кәріне шалдыққанмен жас лақ күннен күнге тыңайып келеді. Қар ішінде отыққан кер лақ қазір енесіне қойған шөптің шетінен қажай бастады. Күнде ертеңгілік жем апаратын Ажарға да селтеңдеп, еркелік көрсетеді. Лақтың ойыны да оның көкірегіне кермек қайғының тағы бір тамшысын тамызып кететін. Онық үйінен сабан шошала да қызықты. Бұнда да бақыттың лебі бар.

Ол – мына кер лақ. Ажар тым болмаса Жанқожадан бөбек қалмады-ау деп налитын. Онда мынау опырайған жалғыздықтың сұп-сұр ызғары осыншама ширықпас еді-ау.

Кісі қызық қой. Қайғы екеш қайғыға да үйреніседі. Әуелі төпеп-жаншып келген қайғыдан қашып құтыла алмайды. О да оспадар мейман сияқты, бір енсе шықпай қояды. Жақтырмай әрі жүресің, бері жүресің. Ақыры етің үйренеді. Ажар да сүйтті. Ай өткесін-ақ, су тисе ширай түсетін берік шұғадай тыңая түсті. Сырты бекем болғанмен, мықты жартасқа да сақылдаған сары аяздан шатынап жарық түспеуші ме еді. Оның да жүрегін кешегі жаманат хабар тілгілеп кеткен. Сол жүрек сызатының жарықшағы байсалды көздерге берік ұялапты. Бұрынғы жайран мінез, бұрынғы ерке қылық жоқ. Күні кеше қызығып қарайтын нәрселеріне қазір самарқау көз салады, кеше сәл нәрсеге таң қалатын болса, қазір сәл нәрседен бір сыр аңғарады.

Оның ең алдымен аңғарғаны – жесірдің соңынан ерер сөз көп. Бірден бекем болмасаң, кейін аш тазыдай соныңнан қалмай қойған қаңқудан құтыла алмайсың. Жесірге жұрт күдіктенгіш те... Жанқожаның жаманат хабары келген соң жарты жылдан кейін Ажар ферма бастығы болды. Бұ да ел арасына бір өсекті дүр еткізді.

— Әкімдер күйеуі жоқ келіншекті қолпаштай бастады,– дейтін болды ел. Халықтың бұнысы қаңқу болғанмен, шындықтың тірсегінен іліп-шалып қалатын жерлері де жоқ емес-ті. Азалы келіншектің күйеуінің өлімін естіген күні алыстаған сайың оған дәмелілер жақындай түсті. Қызыл құмар қырма сақалдардың қырындағаны, кейбір ер жүректерінің турадан-тура қолқалайтындары да ұшыраса бастады. Бірақ, адамдардың жас арасы алшақ болса, сөздері де көп қиюласа бермейді ғой. Бір қайырсаң енді қайтып беттей алмайды. Ажар бұны да біліп алды.

Ал жастар олай емес сияқты. Өрекпіген өр емеурінді қанша қайырып бақсаң да, бір жасып қап, тағы алаулай жөнелетін жаңа жанған жалындай, қайта емекси береді екен. Мықты болсаң өзіңді қайта-қайта қаумалаған алаудан аман-сау құтылып көр.

Оның көршісі Жамал деген кемпір-ді. Абайламай жел жағынан тап болсаң, шағып-шағып алатын шадыр тілі болғанмен көрші қолаңға елдігі мол. Әсіресе, Ажарға-ақ қамқор. Түзден оралса, шаршап келеді-ау, тоңып келеді-ау деп қамын ойлап отыратын да сол. Өзін жоқтатпай үй-ішін де тап-тұйнақтай қып қояды. Жаңғыз басты Ажарды оқшау тастамайды. Екі үйдің дастарқаны да бір. Жамалдың күйеуінің жаманаты соғыстың екінші жылында-ақ келген. Ол Жамалды да мұқалтты. Бірақ, оның Ажардай емес, көңілінің медеті барды. Ол – жаңғыз баласы. Елдің бас көтергендері кеткен соң, колхоздың есеп-қисабы соның мойнында. Өзі шешесінен бетер меймандос. Ажар да ашық мінезді Әбенге үйірсек боп алды. Оның үстіне олар Жанқожаның бес-алты атадан келетін жамағайыны. Содан Әбен де жеңге деп, Ажардан көп ыға бермейтін. Екеуі біріне-бірі ерке. Оған Жамал да мәз-мәйрам. Бастары қосылса айтыса көтетін екі жастың дауылдаған әңгімесі үшеуін де желпіндіріп тастайтын. Осы үйірсектік... Иә, бәрі де осы үйірсектіктен.

Бұл соғыстан кейінгі жылдың қысы еді. Дәлудің еліріп тұрған кезі. Шаруашылық та қоңылтақсып, Әбендер қыстау аралап кеткен. Үйге суық тиіп, науқастанып оралды. Жамал көрші колхоздағы сіңлісіне кетіп, әлі қайтпаған. Ауру Әбен Ажардың үйінде. Әдепкі кезінде қорқытқан науқас бірте-бірте жылы шырай байқата бастады. Талай күн Әбенді күтіп, діңкелеп жүрген Ажар бүгін бірінші рет алаңсыз ұйықтап кетті.

Кенет маңдайын әлдене сипап өткендей болды. Басын көтерсе – Әбен.

— Саған не болған, шырақ.

Жігіт тіл қата алмады. Келіншек көрпесін жоғары ысырып жамылды.

— Ту, өзің тентек екенсің ғой. Қап, бәлем, келгесін апаңа айтпасам ба осыдан.

Қари айтылмаса да өкпе аралас келіншек назы жігіттің бетінен от шығарды. Ертесіне күні бойы шәйға келген жоқ. Кешке жақын Жамал да келді. Әбден қызарақтап үйге кіргенде екі әйел шәй ішіп отыр еді. Жігіттің абдыраған жүзін көріп Ажар күлімсіреді де қойды.

...Бетіне құмырысқа жорғаласа да із түсетін ұп-ұлпа май топырақ болады-ау. Әйелдің жаны да тап сондай. Оған айтылған наз, салған қолқаның ешбірі із-түссіз қалмайды.

Әбеннің әнеугісінен кейін Ажар оны талай рет есіне алды. Ересектердің бірі сөз салса, кеудесіне ит кіріп шыққандай болар еді. Ал Әбенге... Бала жігіттің батылсыз қылығы есіне түскенде өзінен өзі күлімсірейді. Бұған ол қызық сияқты. Әйел көзі түлкі қаққан қаршығадай сақ емес пе: оның үстіне Әбен де құпия түйе алмаған уыз жас қой. Сырын оңай ашып алды. Анадағы түннен кейін ари бастады. Қара торы жүзі қуаңданып, ат жағы ояң тартты. Әсіресе, көзіне шытырлаған қатыгез ашу мен елжіреген жұмсақ мұң қабат жайғасыпты. Ажарға тіл қата алмай жүрді. Жігіт жанының жанталасын сезген әйел көп қымсынта бергісі келмеді. Өзі сөз бастап, әңгімелерін қайта түзеді. Шаруа бабымен күнде кезігіп тұратын. Әбеннің де енді арқасы кеңи бастады. Кеңсеге Ажар енсе-ақ қызараңдауды қойды. Бірақ келіншекке кеудесіне тығып келген сырын аша алмады. Ол бейне бір ұрлық заттай жүректің қасында ұзақ тығулы жатты.

Ажарға керегі де сол еді. Бала жігіттің дәмесін біліп болған-ды. Бірақ, қатты кетіп, тауын шағуға аяйтын. Ол жігіт сезімін тентек өзеннің аптықпа толқыны санап, әрі-бері шапшып-шапшып көрер де, жуасып арнасымен аға берер деп, жар қабақтан асырмауға тырысты. Бірақ, жігіт жүрегі олай емес-ті. Келіншектің жазғытұрымның шуағындай жылы жүзі үміт арнасына қатқан күдік мұзын бірте-бірте еріте түсті де, ақыры тасытты. Жастықтың риясыз сезімі бір күнде сең жүріп, шалқып шыға келетін көктемгі сел ғой. Бір тасыса, тосқауыл қоюың қиын.

Әбен қайта өрши бастады. Келіншектің кешірімі оны батылдандырып жіберді. Бұрынғыдай қысылып-қымтырыла бермейді – тегеурінді. Балаша жасқармын деген әйел дәмесіне болар емес. Соңынан қалмай қойған бозбала келіншектің көз алдында күннен күнге есейіп барады. Бұрынғыдай анау-мынау майда сөзбен-ақ тосармын десең, қарсыласады. Тіпті ашуланады, өкпелейді. Жүзі де қатқылдана түскен бе қалай? Балапанның мамығындай түлек мұртының да арасы жиілеп, қарауытып қапты. Көзі де шоқтанып алған. Жоқ, Әбен ержетіп барады. Енді Ажар оған бұрынғыдай бой көрсете алар емес.

Бір күні колхоз есебімен екеуі де кеңседе ұзақ отырып қалды. Көбіне кеп үйде отыруға жалғызсырап, қастарына келіп, уақыт өткізетін Жәмила әрі отырды, бері отырды. Ұйқы қысқан соң, о да кетті. Оңаша кеңсенің ішіндегі бір қалыпты шот тырсылының өзі адамды маужыратып, көзіне ұйқы үйіреді екен. Ажардың қағаз жазып отырған қаламы сылық түсіп кетті де, орындық арқалығына шалқая берді. Көзі ілініп кетіпті. Бір уақытта бірдеме темір құрсаудай сығып барады. Көзін ашып үлгергенше-ақ ерніне әлдене қадала түсті. Жіберер емес. Алабұрта шыққан тыныстың елжіреп ери жөнелген сезімге ілесе алмай алқынғаны ғана құлағына келді.

Әбен зорға босаттты. Босатты да теріс қараған күйі сұлқ тұрып қалды. Келіншек те не істерін білмей, желкесіне ысырылған орамалын түзеумен болды.

Алакүңгірт қабырғалар ештеңені көрмеген-білмегенсіп сазарған күйі тұр. Тек «әй, осы сендер не істедіңдер, әй?»– дегендей пілте шам ғана жыпылық-жыпылық етеді.

Бұдан кейін Ажардан ерік біржолата кеткен сияқты. Енді Әбеннен жасқана береді. Қайтып оған оңаша ұшыраспауға тырысты. Бұрынғы берік қамалдай әйел еркі қазір ұялшақ арға ықтасын болуға да жарамай қалды. Осы бір әрі-сәрі күйде тағы бір қыс өтті.

Көктем шыққан соң келіншекті басқарма Әбенмен бірге мал санап қайтуға жұмсады. Үш күн бойы отардан отар қоймай аралап шыққан ол екеуі ауылға қайтып еді. Жүріс өтіп кеткен аттар аяғы болбырап, кегежектей берді. «Ат шалдырып алмасақ болмас»,– деді Әбен. Ажар үндеген жоқ. Аттарынан түсті. Көктемнің әлдеқашан шығып кеткен шағы. Бұл өңірдің жазғытұрымының өзінде де үйдек-түйдек шуда бұлттар көк жүзін босатпайтын. Қазір о да сейіліпті. Кең дала керіле бусанып жатыр. Қарынан айыққан Қаратау шоқылары да ен жазықтың қақ ортасынан анадайдан аңдап-аңдап тұр. Төңірек кеше ғана иығын басып жатқан қатыгез қысты ұмытып кеткендей. Анау дөңдер де биылғы ауыр қыстың салмағынан құтылып, сілкініп қапты. Жылға-жылға да түлеп сала берген. Біразға дейін дымқыл жатқан топырақтың да беті кеуіпті. Жып-жылы.

Аттар тұсаған бойда жерге бас қойды. Балғын шөпті ұйпап жатыр.

Бауыр-бауырда жалбыраған қыр жалбызы. Күн шуағының да мол төгілген кезі ғой. Осы кезде құлпырып кететін қырдың қызғалдақ, сарғалдағының бәрі самсап шыға келген. Шіркін, көктем-ай! Мынау кең алқапқа қыстың сызын әп-сәтте-ақ ұмыттырыпты-ау. Қапталдағы қоңырлықта үйір-үйір жылқы жүр. Қыр көдесін құныға опқан енелерінің бауырына басын тығып, құлыншақтар селтеңдейді. Кең жазықтың қақ ортасындағы айнала тұрқы кеп-келтек найза төбені орағыта шалқыған ақ тақыр қазір шалқар көл. Суға бас қойған аттарды үркітіп, о жер-бұ жерден дүркірей құс ұшады. Тақырдың арғы бетінде көшіп бара жатқан ауылдың жол-жөнекей жаппалары қараңдайды. Жаққан оттың түтіні шығады. Әне бір шеткі күркеден бір бала атына мініп, көлге беттеді. Қайран қыр-ай, қуанышпен тағы қауышыпсың-ау! Құмдақ төбенің бауырында отырған Ажар орнынан тұрды да, кішкене жүлгеге келді. Жүлгеде көктемде қар ерігенде азды-кемді күн ағып, ұзамай кеуіп қалатын мөлдір бұлақ сылдыр қағады. Ол мұздай суға беті-қолын жуды да, жиекке отыра кетті. Бұл жер оңашарақ. Айдын тақыр да, ауыл да тасада қалды. Мына бір жап-жарқын күн көкірегіндегі мұңды оятып жіберді ме, көз шарасы мөлдіреп қоя берді.

Қамкөңілді келіншектің онысын айнала аңдаған жоқ. Кішкене бұлақ сол күлкісімен сылдырайды. Бауырайдың балауса шөбі де сол бей-жай күйінде. Көктегі күннің көзі келіншек жүзіне ерке нұр шашады. Ол кеудесінде ән түлегендей ақырын ыңырси бастады. Онысы әуелі шерлі жанның көйгейіне ұсаңқырап барып, бірте-бірте ширап, назды әуенге айналды. Көзден жылжыған жас іркіліп еріндері ойда жоқта құйқылжыған көңіл дауылының ішінен бір құпия сыр аулап қапты.

Осы әнді бұрын біреудің аузынан естіді ме, әлде өз көкірегіндегі шымырлаған мұңның тұнбасы ма, есінде жоқ. Келіншектің көңілдіндегі көлеңкенің сыртқа шыққан салқын лебіндей ақырын ыңыл кішкене жүлгеннің бойынан шығып, керілген даланы кезе жөнелуге шақ тұр. Ерінің өлгенін естігелі төрт жылға айналып барады. Сол жылдардың ішінде ол мұның есінен кеткен жоқ. Талай рет лүпілдеген жүрегін қайғының тұзды суына малып-малып алды.

Бірақ бүгінгі төңіректің көркіне елти отырып, көкірегін жарып шыққан мына бір мұңы өзгешерек сияқты. Одан да мына кішкене бұлақтың мұздайлығындай салқын леп сезіледі. Бірақ, бүгінгі мұңында сол бұлақтың сылқылы, жас майсаның сыбдыры да бар сияқты. Иықтан басқан темір шоқпардай езілткен мұң емес, әлдеқайда ұша жөнелгелі тұрған балапан қанатының майда суылындай елегізген мұң.

Келіншектің есіне тағы да күйеуі, онымен бірге өткізген сонау бір қызықты күндері түскен болар. Сол күндердің тәттілігіне тамсанған болар. Сол күндердің бүгінгі көктем шуағындай сәулесін аңсаған шығар. Немесе, аспандағы күнге қарап, сол бір аяулы жарының өзіне әлі де сол күндей ыстық екенің бірақ сол күн көзіндей алыста, қол жетпес шалғайда екенін ойлаған шығар. Оны кім біліпті.

Кенет ақтарыла салған бір-екі ауыз өлең сөзі бітсе де келіншек әлі ыңырсып отыр. Оның көкжиекке елжірей, қадала қалған мойыл көзінен нені оқи аларсың? Ол көздер мынау қыстан кейін қайта құлпырған қырдай мен де қайта түлесем дей ме? Әлде анау алыстағы тау шоқыларындай бұлдыр сағымның ортасында қарайып қала берсем дей ме? Онысын да кім ұғыпты? Әйтеуір тау қойнауларында жиі кезігетін аузына дейін шүмпілдеп тұратын түбі терең құдықтардай мөлдірейді.

Кенет ол жүлге жиегіне көлбей жантайды да, қолының астындағы мап-майса көк шепті алақанымен еркелете сипады. Сол күйінде көк жүзін тінте жүзіп бара жатқан күн көзіне қарап ойға шомып кетіп еді, біреудің құшағы мойнына оратылды. Қарсылық көрсеткен жоқ. Көзін жұма қойды. Айналаға да, аймалаған Әбенге де қарамауға тырысты. Жігіт қызуы бірте-бірте молайып, денесі де жақын сезілді. Келіншек жұмулы көзін ашқан жоқ. Тек Әбеннің тершіп тұрған ашқылтым тамағын биязы еріндерімен жұмсақ ұйпалады.

Құлағы төбелерінен көлге қарай өткен бұлдырықтардың былдыр-былдыр үнін шалып қалды. Тас жұмулы кірпіктерінде аспандағы күннің нұры ойнады.

... Ажар берік әйел еді. Дегенмен жігіт жігіт те, жүрек жүрек қой. Шақырая нұрын төккен күн көзі гүл өсірмей қоя ма! Оның үстіне Ажардың өзі құнарлы алқап-ты.

Енді ол Әбеннен қысылып-қымтырылып қорғаншақтауды қойды. Қайта сүйетінін мойындай бастады. Әбен де Ажардан екі елі қалмады. Ажар кетсе, отарларға анау-мынауды сылтауратып соңынан о да барады. Тіпті ел жатып қалған соң үйіне кіріп баратынды да шығарды. Басында бұған Ажар қарсы болғанмен, ақыры көнді. Күннің бәрі бұлай тәтті болып өте бермеді. Өсек деген де бір улы иіс емес пе, қайдан шығып, қалай тарап кеткенін де аңғара алмай қаласың. Ол су толы оншақты шелекке ілесіп, оншақты үйдің есігінен аттайды. Ауылдағы пыш-пыш Ажарға да естіле бастады. Екі-үш әйелдің басы қосылса, әңгімесі өзі. Өсек Жамалға да жетті. Ол былтыр төркін жұртынан қалған жалғыз сіңлісінің үйіне барған. Сіңлісінің бар панасы – бой жетіп қалған қызыды. Апалы-сіңілі екі әйел балаларының басын қосып, бірге тұрмыс құруды ұйғарған. Мына жайды о да күтпеген. Жарылып кете жаздады. Көрші қатын сөзін бітіре бергенде шәй құманын оттың шоғына сүңгіте ысырып, баж ете қалды.

— Жоқ бол, тоқал. Жарайды, естідім. Жоқ бол енді!

Өсекші әйел Жамалдың мінезіне әбден қанығы еді. Одан әрі отыра берсе, көсеуін жібере салуға да жүз жанбайды. Есіктен ата жөнелді.

Әлгі әйел кеткен соң Жамал дастарханын жинады. Белін буды. Ажардың терезесінен сығалап еді, үйінде жоқ екен. Кемиек иегін тымырайтып, кеңсе жаққа қараса, Ажар сол жаққа кетіп барады. Соңынан ілесе баруға, жұрттан ұят. Баласының да, Ажардың да абыройын айрандай төгер. Онан да тып-тыныш күйінде, отын шауып келмек боп, ауылдың желке тұсындағы төбенің тасасына қарай емпеңдей жөнелді. Отыннан қайтып келгенше, баяғы екпінінен айрылып қалды. Ажарға тіл қатқандағы даусы бәсең шықты. Жамал сөзін бітірді де, дау-далабасыз шығып кетті. Есік жабылған бойда-ақ, Ажар жалма-жан төсегіне құлады.

Көрпесіне ене берген Әбеннің қолы күнде Ажардың ып-ыссы кеудесіне тиюші еді, бүгін тымырайып теріс аунап түсті. Әбен оның маңдайынан сипады. Жылап жатыр.

— Ажар саған не болған?

Келіншек басын жігіттің кеудесіне тығып алды. Дауысы да шығып кетті. Жігіт оның басын төсіне көме түсіп, тұншықтыра қойды. Түн ортасынан ауғанша тіл қатқан жоқ, жылай берді. Бір уақытта барып, бүгінгінің мән-жайын ақтарыла айтты. Айтып болды да, Әбеннің сөйлеуіне мұрша берместен, оны өзі аймалай бастады.

Таң бозара жігітті тұрғызып, есікке жетектеді. Босағаға жете беріп, тағы құшақтады.

— Ал, Әбен... Енді маған жолай көрме,– деп сыбырлады. Жігіт те булығып тұрған.

— Ажар, неге... неге бұлай...

Келіншек үндеген жоқ. Көйлегінің жеңімен көзінің жасын сүртіп, есікті ашты.

— Әбен, енді жолай көрме бұл үйге. Мені аясаң, жолама....

Жігіт теңселіп тұр. Шыға алар емес. Ажар табалдырықтан өзі сүйеп шығарып, ауыз үйде ақырғы рет құшып, есікті тарс жауып алды.

Табалдырықтың алдына отыра кетті. Дел-сал күйі біраз отырды. Төсегіне келді. Көрпесін жамыла бергенде бүйірін әлдене бүріп-бүріп алғандай болды.

Құрсақ тұсы қыбырлаған сияқты. Ажар жастыққа тұншыға жылап жіберді. Армансыз ұзақ жылады.

Ертеңіне басқармадан сұрап, шалғайдағы жайлауға кетті, суық күз түскенше сонда болды. Ол жоқта Жамал Әбенді үйлендіріпті. Сол жылы қыс ортасында Нұртай туды. Бықсып сөнген ел өсегі қайта бір тұтанды. Күйеуінің бұл ұрлығын Әбеннің келіншегі де білетін-ді. Бірақ, қиқу шығарған жоқ. Апекелеп ертелі-кеш Ажардың үйіне келіп-кетіп, оңқай асықтай үйіріледі де тұрады: Әуелі балғын келіншектен ұялып жүргенмен Ажар да оны жақсы көріп кетті. Кісі қайғысын қадірлей білетін жас келін ауыл-үйдің өсегін су сепкендей басқызды. Ажар Нұртай туғалы бұрынғыдан да бекемделе түсті. Енді ешкім оның бетіне келе бермеді. Нұртай оның өміріндегі жалғыз қуанышы. Соғыс оны күйеуінен айырды. Оның орнын баласы жапты. Аз күн дәурен сүргенмен ақ пейіл махаббаттың ескерткішіндей жалғыз ұлы оның көкірегін қасірет сызынан арылтып еді. Жүректің әлгі бір құпиясы да тереңірек көміліп, көп мазалай бермейтін.

... Көрдің бе, бүгін қайдағы бір жалаң бұт шәлдуардың қаңқу сөзі қаңғыған құйындай сол көмбенің бетін ашып кетті.

Үн қата алмай сазарып қалған анасының Сәбиттен өшін қайтармайтынын Нұртай түсінді.

Ертесіне ол тағы мазақтар деп мектепке балалардың ең соңынан кешігіп келді.

Класқа кіре бергенде мұғалім:

— Неге кешіктің? – деп сұрады.

Өңі жылы. Нұртай үндеген жоқ. Мұғалім журналды алды.

— Жарайды, атың кім?

— Нұртай.

— Фамилияң?

Нұртай үнсіз.

Фамилияң кім? Көкеңнің атын айта қойсаң болады. Бала жалт бұрылып есікке зыта жөнелді. Мұғалім аң-таң. Нұртайдың столдың үстінде қалып қойған дәптерінің бетінде екі тамшы мөлдірейді.





КЕК


І

Жақтауына алтын жалатқан көлдей шар айна көптен бері тозаңға тұншығып, жетімсіреп тұр еді. Бүгін сүртілді-ау, әйтеуір. Өзін-өзі көп қызықтай бермейтін Ажар бүгін ұзақ таранып, ұзақ сыланды. Соңғы кезде құлпырып барады. Көбіне-көп тұнжырап жүретін жанарында да жалын тіріліпті. Осы бір бейуақ оянып, оқыс лаулаған оттың шұғыласы бүкіл бетіне жайылып, албыратып жіберіпті. Денесі де өмір нәріне толып, өн бойын қуат кернеп, жұмырлана түскен. Әсіресе, көкірегі әбден пісіпті. Масаты қара көйлектің ашық өңірінен көрінетін аппақ төсін сусыма шәйі орамалымен сәл қымысына қымтай, ұяла көз тастаса, еркек біткен от тиген балауыздай еріп жүре беретін түрі бар.

Сымбатты қыздың салиқалы келіншекке айналғаны деген осы да.

Анау сәл қоюлау болғанмен елпілдеп тұратын елгезек қас, мынау ұшы тым сүйірленіп, пістеленіп кетпеген қыр мұрын, жұп-жұқа қаймақ ерін, дөңгелене біткен иек бәрі-бәрі де орайласып-ақ табысқан.

Болатжан өзіме тартып кете ме деп қатты қорқып еді. Тіпті, сестра емізуге алғаш әкелгеннің өзінде кескін-келбеті әлі көмескі шикі нәрестеге үрейлене үңілген-ді.

Қазір жүрегі орнына түсті. Ол бұған ұсамапты.





II

Күн тым бұлыңғыр екен. Онсыз да сиықсыз қала тым сүмірейе түскен. Теректердің де жапырағы жидіп, тұлдырланып қалыпты. Аспан да жуыла-жуыла өңі кеткен көне шұлғаудай боп-боз. Былайда да жер тістеп қалған жермешел қала мынандай күнге тап болып, аса шөгіп кетіпті. Базар жақтын мыжық үйлері әбден жаурап, бүрісе түскен. Өздері зорға қалқиып тұрған бейшара үйлерді ықтасын қылып бүрсеңдеп бара жатқан ши тірсек қатындар. Картоп іздейді, ет қарайды. Баяғыдай екеу-екеу бірігіп ап, өсекті бұрқыратып бара жатқан ешкім жоқ. Көк шылпылдақтың шалпылынан басқа бір дыбыс естілсеші. Жұрт бір-біріне маңайламайды.

Өңшең жаңғыз-жаңғыз жортып бара жатқан бір адам.

Үнсіз жөңкіліс.





III

Ораловтың әйелі көшенің арғы бетінде бара жатқанын сылтауратып амандаспай кетті.



IV

Міне, мынау баяғыда осында көшіп келгенде тұрған жатақханасы. Қызыл кірпіштен салынған екі қабат тапал үй. Сырты әлі сыланбаған. Қып-қызыл еді-ау. Қазір қоңырқай тартыпты. Мынау шеткі терезеде өзі тұрған. Дәл үстіндегі Әбеннің бөлмесі. Ана қораның ішіндегі кішкене сарай-жатақхананың вахтершасы Мария Федоровнаның баспанасы. Бәрі сол қалпында. Үйдің ештеңесі кетпейді ғой. Ол үшін әлі жер сілкінген жоқ.





V

Кіре кетсе ме екен. Бәлкім Мария Федоровна әңгіме айтар. Уақыт та тығыз-ау. Енді екі сағаттан соң Москвадан Медет келмек. Оған дейін апасының үйіне соғып Болатты әкелуі де керек. Әй үлгерер...

Мария Федоровна бүкіл жатақханада бір өзі қалыпты. Жаңа мамандардан әлі ешкім келе қоймаған. Аңылжыған бос үй. Көне диван. Үстінде саршұнақ секілді сопаң бет, сүйір тұмсық кәрі кемпір отыр. Тұздай көк көздерінің асты қатпар-қатпар. Әуелі танымады. Көзілдірігінің астынан сүзіле бір қарап алды.





VI

Мария Федоровна әбден қартайыпты. Сөйлегенде тұздай көкпеңбек көздерінде ұшқындап тұратын қуақылық болушы еді. О да сөнген. Ұзын мойнының тамырлары білеуленіп адырая түскен.

Кәрі тарамыстардан әл кетсе керек – басы қалтылдайды. Жылауық болып алыпты. Аузын ашса-ақ, көзінің жасы сау ете қалады. Өз ошағынан қуаныш баяғыда қашқан байғұс кемпірдің өзін қадірлейтін бірер санаулы көз таныстарынан да айырылғаны жанына әбден батқан түрі бар. Әсіресе, Әбенді аузынан тастамайды. Төрінен көрі жақын кемпір кімнен қорықсын, мақтап айтады. Бүкіл осы қалада жаңғыз-ақ батыр жүрек қалыпты. О да мынау шіри бастаған ескі қызыл үйдің босағасын баққан өзі де тоза бастаған бейшара кеудедегі солып бара жатқан сорлы жүрек болғаны ма...





VII

Ажар сыртқа шыққан соң Әбеннің терезесіне қарады. Тарс жабық. Былтыр ақырғы рет қалай қоштасқаны есіне түсті. Түнеріңкі Әбен терезесін ашып салып, бұның соңынан телміре қарап қалғанды. Көк желкесін от қарып бара жатқандай, көшенің бұрышына жеткенше артына қарамады. Бұрышқа жете бере бұрылып қарап еді. Әбен терезе алдында әлі тұр екен.

Мынау сол терезе. Ажардың беті қайта ду етті. Асыға басты.

Келсе – Болат ұйқысынан оянған. Гуілдеп ойнап отыр. Өзі дәу де сергек. Көзін ашса-ақ, ыржалақтап мәз болады да отырады. Нағашы апасына бауыр басып қалған бала Ажарға онша жалпыл қақпайды. Кіріп барғанда шақырса, бетіне қарап бір ыржаң етеді де, көзін аударып ап, қайтадан өзінің гуіліне басады. Елжірей төніп тұрған ананың көзінде, ондағы шым-шытырық ойларда оның ісі жоқ.

Одан атымен бейхабар адам жаңғыз Болат қана емес-ті.

Ажар баласын киіндіруге кірісті. Өзі өз болғалы тұңғыш рет бала киіндіріп отыр. Баяғыдан бері бағып-қағып жүрген апасы. Қазір де сол кісі көмектесіп жатыр.

Ажар өз тәнінің жылуын әлі жоғалта қоймаған осынау бір кесек сүп-сүйкімді етке қолы тиген сайын өмірбақи ауызына алып көрмеген бір ғажайып шараптан ұрттап-ұрттап жібергендей көзі буланып, көкірегі елжіреп, бір әлдеғайып жұмбақ сезімге бөленеді. Тым-тәтті сезім. Алпыс екі тамырды алғаш иіткен перзент. Бірақ, аналық мейірім, аналық қамқорлықпен қоса дәл қазір Ажардың бойында көл-көсір қуанышқа тым үрейлі сақтық араласқан тағы бір дүдәмал сезім бар. Оның қалай аталатынын Ажар ол бойда біле қойған жоқ-ты.





IX

Ажар қайтар жолда өте асықты. Көк тайғақта бала көтерген ана да мина арқалаған адамдай аяғын санап басса керек еді. Бірақ, Ажар лыпып барады. Онысына өзі де таң қалды. Қол-аяғы, бүкіл денесі қауырсын болып ұшып бара жатқандай Болаттың да салмағын сезбеді. Құрсақ көтерген тоғыз айында да, одан бергі бір жылда да көкірегін бірде аш мысықтай тырналап, бірде жібектей желпіп келген әрі уәйім, әрі арман бір сезім бүгін ақырғы рет ақтарылмақ. Не де болса, күткен күн келді. Тезірек үйге жетсе екен. Ендігі Медет те келіп қалған шығар.

Жоқ. Медет әлі келе қоймапты.





Х

Болатты қайтсе екен? Ол кіріп келгенде баласын көтеріп қарсы алғаныдұрыс па, әлде керуетіне салып қойса ма екен? Мейлі, өзі келсін, көрсін.





XI

Бір рахат күн еді-ау. Алма ағаштардың жаңа гүл ашқан кезі. Үй-үйдің алды өңшең желбірек ақ сиса көйлек киген бала қыздар тізіліп тұра қалғандай уыз аппақ. Жер бусанып кеуіп жатыр. Топырақтан тандырдың исі шығатын тәрізді. Бәрі тіріліп, бәрі қаулап өсіп келе жатқан мынау өміршең дүниенің бір пұшпағын табаныңмен таптау күнә. Аяғыңмен жер басып жүріп болар емес. Ұшып кеткің келеді. Бірақ, ұшып бара жатып та, мұрт жарған гүлге соқтығып та, шашын өріп тұрған бойжеткеннің бұрымын іліп кетіп те мынау көсегесі көгеріп, құлпырып тұрған болмыстың бірдеңесін бүлдіріп кетуің мүмкін-ау. Тіпті, тырып етерге жәй жоқ. Рахаттанып жатқан үлкен дүниенің кішкене бір меңіндей көктемнің өмір сепкен күн шуағына сен де ауызыңды ашып қат та қал. Қозғалма. Ештеңеге қол көтерме. Дүние болары болып, кемеліне келіп тұр. Ғұмыры бұндай болып көрмеген-ді. Көктем еді-ау ол. Оның алдында аяз үрген, боран жапырған дүниенің талай кетік-кемісі толысты. Қозғамаңдаршы оны. Осы көктемнің артынан аңызақ шығып, оған ілесе қара суық түсіп бүлдіреді-ау енді. Опасыз уақыт-ай!

Иә, көктем еді, Екеуі қол ұстасып тауға кеткен. Былтырдан қалған қалың қаудың арасында әлі сыз бар. Ызғар шашады. Әлдеқашан азуға ілініп, оталып кеткенде осы жер де бүгін былбырап кеуіп, шуаққа жонын тосып балқып жатар еді, оның желіндеп тұрған көкірегіне нәзік саусақтарын жүгіртіп, сәби өскіндер бас көтерер еді. Соны төл, соны ұрпақ дүниенің қызығын көріп дендері жайылар еді. Тіршіліктің әділ заңы солай. Ал, мына бір жексұрын қу қау белуарына дейін шылқып әлі тұр. Өрбір өмірді бөгеп тұр.

Ол да үнсіз. Бұл да үнсіз. Екеуі де әлгі қауға қарап қапты. Екеуінің де көкейіндегі бір ой болса керек. Әлгінде екеуінің естігені де бір сұмдық жәй еді.





ХІІ

Ол кең жауырынын күншуаққа тосып, төменге, сонау жасыл жалынға шомылып жатқан қалаға ызаланғаны да, налығаны да беймәлім томсара қарайды.





ХІІI

Бұл оның ой қуалап алыс лағып кеткен солғын жанарына үңіледі.





XIV

Кенет оның көзінде жалт ойнап, қатыңқы қабағы жадырағандай болды.

... Оның мықынын таянып, қатып қалған қос қолы бір сәт сылқ етіп төмен түсті де, тағы бір сәтте бұның иығына кеп артылды.

Ойда жоқтан шоқтанып кеткен қос жанары бұның жүзіне үңілді. Иә зерттегені, иә разы болғаны бәймәлім. Әйтеуір, ұзақ үңілді. Сосын бұның шықтана бастаған кірпіктерін шынашағымен сүйкеп өтті де, қарынан тартып, баурайдағы көк төбенің күңгей бетіне алып кетті.





XV

Бой жетіп қыз болғалы, одан тұрмысқа шығып келіншек атанғалы, еркек құшқалы өмірінде алғаш рет жалаңаш тәнінің топыраққа тигені осы еді. Көктемгі топырақ өзінің қомағай да бауырмал жып-жылы, жұп-жұмсақ еріндерімен бұны құшырлана ұйпап жатыр. Тіршілік қуатының үш көзі – әйел тәні, күн нұры, топырақтың – үшеуінің де балбырап, үшеуінің де өмірге мас болып бұл тоғысқаны оның өмірінде енді қайтып оралмайтын сирек сәті еді. Жас әйел өмірдің көкпеңбек түңғиық аспанынан бір сәтке ғана бұның ашық көкірегіне қонып, артынша пыр етіп қайта ұшып кетіп, зым-зия жоқ болатын мынау бір көгершін бақытты үркітіп алмауға тырысты. Жалаңаш тәнін жылы топыраққа сіңіре түсіп үнсіз жатыр. Көзі жұмық. Еріндері албырап, жүйе-жүйесінің бәрі балқып барады. Әбден күйіне келген домбыра шегіндей бүкіл денесі шиыршық атып, ширығып алған. Сәл леп тисе бұрын-соңды бұл көкірек сезбеген, бұл құлақ естімеген атымен соны алапат бір сырлы әуенді сыздырта жөнелгелі әзір жатыр. Міне, еркек кісінің ауыр денесі кеудесін жаншып, қатқыл да ыстық тәні өрттей шарпып жақындай түсті.

Ақтарыла жөнелгелі тұрған алапат күй басталды да кетті.





XVI

Ол күй әуелі бұрқырап басталды. Мәңгібақи су баласын көрмеген, үрейлі көлеңкелер ғана жайлап үңірейіп тұрған қараңғы аңғардың қос қанатындағы жақпар тастардың бәр-бәрінен мың бұлақ бас көтеріп, мыңы бірдей шапшығандай арсы-гүрсі ақ сел тасқын ақтарылды да, сол тасқын мелшиіп-мелшиіп тұрған меңіреу тастарды олай бір-былай бір шапалақтап алып, топас тастардың түк былш етпегеніне жындары келіп, бәрі жиылып, әуп-әуп десіп, теңкиіп жатқан қой тастарды домалата, бүкіл аңғар бойын қайратты да қаһарлы бір қиқуға толтырып ойнақтай жөнелді. Әуелі арсы-гүрсі басталған ағын енді бірде сарқырап, сосын шуылдап, сосын сылдырап безіп барады. Біресе ақ тұлпары жер тарпып, ақ семсері жарқылдап ақ көз ашу шығады да, біресе ақ көйлегі желпілдеп, ақ балтыры жалтылдап ақ көңіл қуаныш секектей женеледі. Ойран-топан ашудың, кіжінген көктің орнын мәз-мәйрам қуаныштың алмастырғаны қызық екен.

Адуын ақ жал тасқын мынау қапырық аңғардағы қапас бейбітшіліктің әңкі-тәнкісін шығарып күйрете алатын құдіретінің барына көзі жеткен соң кеңк-кеңк күліп ойнап кеткен сияқты. Көгінің қайтарын білген батырдың ұлан-асыр қуанышындай бір көл-көсір сел сезім...

Бүкіл тәні түгел ұйып тыңдап жатыр.

Бүкіл тәні түгел ұйып шырқап жатыр.





ЖҮНДІ БАРАҚ





Желтөбенің етегіндегі ауылға енді жақындай бергенде барып байқады — батар күн құлақтанып тұр екен. Таяқ жеген қатынның көзіндей талаурап алыпты. Шашып тұрған сәулесі де ақ теңбіл, көк теңбіл, сары теңбіл боп әлем тапырықтанып кетіпті.

Сойдақ тіс Сабырдың жүрегі дір ете қалды. Осы бір кішкене қыстақты шошытатындай сұмдық-ақ көп екен бұл дүниеде. Таң атпай жатып қатыны Күнше: «Шал-ау, түнде түсімде немістер біздің разъезді бомбылап жүр», — деп бір күңсітіп еді. Станңияның басында почтаға кіріп бара жатқанда Күйгентоғайдың дүкеншісі Дабылбайдың жолыға кеткені. Байғұстың жалғыз ағасы Ахметшені аюлар тас лақтырып мерт қылып кетіпті. Сиыршы еді. Өзен бойынан сиырын бауырайға айдап бара жатса, шоқ тоғай жақтан бақырған дауыс шығыпты. Мылтығын қолына алып, атын тебініп тоғайға кірсе, қобыраған маймақ аяқ сауыншы қатынды қолтығынан сүйрелеп, әлдеқайда дедектетіп алып барады екен. Жалма-жан тарс еткізіп ауаға атып жіберсе, жан керек мақұлық қатынды тастай салып қаша жөнеліпті. Содан өшіккен бе мал өргізіп шықса болды, бір аю тау бауырайынан тасыр-тұсыр тас домалатып, қу жынысқа сіңіп жоғалды дейді. Ақыры қапысын тауып, атын құлатып, өзін мертіктіріп кетіпті. Сабыр бұған басын шайқай-шайқай почтаға кірсе, пісте мұрын секпіл бет қыз:

— Аға, мына араға қолыңызды қойыңыз да, мына қағазды алыңыз, — деп қақшаң ете қалғаны.

— Бұл немене? — деп еді.

— Сіздің разъезден соғысқа кеткен Текес Қайыровтың қазаға ұшыраған хаты, — деді.

«Е, бәсе, бір сұмдықтың боларын сезіп едім-ау», — деді ол ішінен...

Енді, міне, сол бір жапырақ қағаз жүрек тұсын қаралай мұздатып келе жатқанда құдайдың күні одан сайын қу шұнақтанып қоя берді.

Бетін ыққа салып, бір қырындап, бұқшиып келе жатқанымен бәрін байқап келеді. Анау өзеннің ар жағынан қатқан күртікті күтірлетіп келе жатқан аңшы Аманқұлдың күрең бестісі. Сонау шеттегі үйдің ығында қаңылтыр шелекті даңғыратып жүрген Текес сорлының он жасар қызы Бәтес. Темір жолдың бойында рельсті тық-тық ұрып жүрген соның әйелі Ажар. Сырмақ күртесін киіп ап, ертелі-кеш жолды қарап тентірейді де жүреді. Ажар десе ажар. Екі беті қызыл алмадай албырайды да тұрады. Көзі тостағандай. Көргеннің көзінің жауын алып жайраңдап жүретін еді. Бейбақ боп қалғанын әлі білмейді. Ол жетіп келмей тұрғанда үйіне аяқ іліктірсе екен. Үйреншікті әдетіне басып, жүрексіне тіл қатып: «Қайнаға, біздің үйдің кісісінен хат жоқ па екен?», — десе, бұл не демекші...

Атын тебініп-тебініп қойды. Жан-жағын пішен үйіп қымтап тастаған тәпене қорасына кіргенде жүрегін зорға басты.

Манадан бері албастыдай басып келе жатқан кенеп қапшықты төрге лақтырып тастап, пештің алдына барып, алақанын отқа тосып, ыстық табымен бетін сипады. Сосын орынан тұрып есікке беттеді. Алая қараған Күншеге:

— Аманқұлға барып келем, — деді.

Есік алдына шығып, шағын ауылдың о жақ, бұ жағына тағы бір көз салды. Текестің екі баласы бірін-бірі жетектеп үйлеріне кіріп барады. Шешелері мойынына иін ағаш салып өзен жаққа беттепті.

Сабыр орта тұстағы түтіні будақтай шығып жатқан қоңыр үйге қарай аяңдады.

Аңшы шәйін алдына енді ғана алған екен. Есігінен аттасаң, тұмсығың төрін сүзетін жеркепенің жартысына отын үйіліпті. Сабыр тоны қаудырлап, отынның үстіне отыра кетті. Сөзді Аманқұл бастады.

— Сабыр, сен әрлі-берлі жүргеніңде із көрмедің бе?

— Жоқ. Ондай ештеме көзіме шалынбады.

— Жаңа қайтып келе жатып байқадым, ауылдың ту сыртына аюдың ізі кепті. Біразырақ ілесіп көріп ем, Аңырақтың аңғарына бара бергенде, қас қарайып кетті де, кері оралдым.

Жаңыл кемпір елеңдеп сыртқа құлақ түрді.

—Бала жылай ма?

Соның арасынша-ақ ботадай боздаған екі бала кіріп келді.

Жаңыл кемпір баж ете қалды:

— Бәтессің бе, айналайын не болып қалды? Апаң қайда?

— Апам мана суға кетіп еді, әлі жоқ.

—Не дейді? Қашан кетті?

— Бағана, атам аттан түсіп жатқанда.

— Одан бері бір шәй ішім уақыт өтті ғой. Мына тұрған суаттан әлі жете алмай жүргені ме?

Екі шал түрегелді. Аманқұл төрдегі қара мылтықты қарына іле кетті.

Сырт тас қараңғы. Аяз қарып тұр. Аяғыңды басқан сайын қарыш-қарыш тіс қайрайды. Суатқа беттеген соқпақтың ен бойында көз кідіртер ештеңе жоқ. Өзеннің қабағындағы қар айырттан. Әне әлдене қарауытты. Ойық. Оның басы да жым-жылас. Екеуі дереу кері бұрылды. Қайтарда да ештеңе көрінбеді. Кенет... Жайпауыт қабақтан аса бергенде жолдың оң бетінде әлдене күңгірт қарауытты. Аманқұл мылытығымен түртіп көріп еді — күбі. Қолдап су таситын қайың қара күбі. Төңірегі дөңгеленіп қарайып қалыпты. Төгілген су. Әлдекімдер опыр-топыр алысыпты, жолдың жиегі опырылыпты. Шалдардың жүрегі су ете қалды.

Аманқұл мылтығын алып оқ атты. Суық кештегі жақпар тастар таңқ-таңқ жаңғырықты. Бірақ, одан бөгде дыбыс шықпады. Сілейіп-сілейіп біраз тұрып екі шал үйлеріне қайтты.

Ажар сол кеткеннен мол кетті. Хабары шықпады. Қапелімде үрпиісіп қалған ауыл бірте-бірте оны да есіне ала бермейтін болды. Тек кішкене Бәтес қана көндіге алмады. Ылғи көзі білеудей болып жылап жүрді. Ақыры қызылшаға тап болып өлді. Төрт жасар Кәрім Жаңыл кемпірге бауыр басып алды.

Жаз шыға Аманқұл қария атына мініп аңына аттанды. Оның оралатын кезін бүкіл ауыл асыға тосатын. Анадайдан қарасы көрінгеннен-ақ тайлы-таяғы қалмай, оның жер кепесінің қасына жиналатын. Балалар жағы шыдай алмай алдынан жүгіретін. Бүгін де сандарын бір-бір шапалақтап алып, өкшелері жарқылдап шапқылай жөнелісті. Жете бере күндегідей бірі алдына, бірі артына жабыспай, аңтарылып тұрып қалды да, дереу ауылға қарай қызыл танау боп қайта шапты.

Не боп қалды деп ентелескен жұрт аңшының артына біреудің міңгесіп келе жатқанын көрді.

Аманқұл аңшы аң іздеп, тау кезіп жүреді де, шаршаған соң тынықпақ боп, атын көгі қалың өзектің бойына жіберіп, анадай жерде сеңкиіп тұрған оқшау жартастың үстіне барып қисаяды. Ту сыртынан күн қыздырып, сәл мызғып барады екен. Біреу көйгөйлеп жылағандай болды. Әйелдің үні. Қапелімде жүрегі дір ете қалды. Тұсаулы тұрған атына қарай ұмтыла берді де, әлгі үн тап аяғының астынан шыққандай болған соң, бойын жиып алып, жартастың о жақ, бұ жағына үңіле бастады. Үн күңгей беттен шығатын сияқты. Мылтығын қолына алып, жартастан төмен түседі. Шынында да үңгір бар екен. Әлгі көйгөй тұп-тура содан естіліп жатыр.

— Әй, кім бар мұнда?

Дауыс тиыла қалды.

—Адам болсаң, жөніңді айт. Әйтпесе, атам. Тым-тырыс. Аңшы мылтығын үңгірдің төбесінен асыра атып қалып еді. Оқ шиық-шиық тасқа тиді. Үңгірдің іші баж ете қалды. Анық әйел даусы.

— Айтасың ба жөніңді, жоқ па? Шық бермен!

Тағы да тым-тырыс. Шал мылтығын тағы да тарс еткізді.

— Егер бас артық киіміңіз болса, лақтырып жібереңізші. Шығуға ұялып тұрмын, — деді біреу үңгірдің түбінен.

Шал жалма-жан шекпенін шешіп лақтырды. Сол-ақ екен, теңкиіп жатқан дәу қара тастың ар жағынан қобыраған шаш көрінді.

Ажар сөйтіп ауылға оралды. Келген әзірде жұрт топырлап төңірегін босатпап еді. Қазір сейілді. Оң жақ босағада жападан жалғыз отырады да қояды. Баяғы абысын-ажынның ешбірі маңына жоламайды. Осы отырғаны отырған. Мынау төрт қабырға мен кең әлемнің бір жапырақ үзігін ғана көзіне тосқан сығырайма терезе. Содан басқа қаймықпай көз салары да жоқ. Кәрім екеш Кәрім де бұған жуымайды. Қобыраған шашы, қара мүйізденіп жарылып-жарылып кеткен үсті-басы — бәрі де жұртты шошытатын болса керек. Анадайдан состиып-состиып тұрғандары. Бір күні бүл үйде жалғыз отыр еді, жүгіріп кеп, Кәрім есікті ашты.

— Апа, апа..., — деп айқалай кірді.

— Немене, құлыным?

Бала жалт қарады. Бұны көріп қалт тұрып қалды. Ажар орынан көтеріле беріп еді, бала бақырып сыртқа қашты. Бұл қуып жетіп ұстай алды. Кәрім тулап бұлқынып жүр. Кенет Ажар пәлен уақыттан бері ұмыт болған ашуға мініп, Кәрімді жақтан шапалақпен тартып-тартып қалды. Сол арада үйге Жаңыл кемпір кіріп келді.

«Ажар, жынданып кетіпті, Кәрімді қылғындырып жатқан жерінен Жаңыл кемпір үстінен шығып, әзер айырып алыпты», — деген хабар дүңк-дүңк етеді. Шақыртылмаған, қараттырмаған тәуіп пен бақсы да қалмады. Әуелі келіншектің қол-аяғын байлап апанға тастады. Артынан Аманқұл шал: «Бүйткенше өлтірсеңдерші, жұртым-ау», — деп аңыраған дауысынан төбе құйқам шымырлайды», — деп босатып алып, үйінің қасындағы шошалаға салып бақты. Арпалысып бой бермей жатқан ештеңесі жоқ. Тыныш. Берген тамағыңды ішеді. Үндемейді. Сабырдың қалтасындағы баяғы бір тілім қағаз тозып бітті. Әуелі соның хабарын сұрайтындай бейшара әйелге жуымай жүрді. Сосын бір кездегі албырап тұратын жүзі үсік шалған алмадай бүрісіп қалған мүскінге мүсіркей қарады. Ешкіммен ісі жоқ енжар жанарынан күдерін үзіп, бірте-бірте тіпті маңайына баруды да қойды.

Аманқұл бір күні аю атып әкелді. Жұрт бұған да мәз-мәйрам болып қалды. Дін ашпаған тек Ажар ғана. Ол сонау көгілдір тауларға қарап мелшиген күйі мізбақпай отыр. Аюда да, оның жүнді барақ терісін қызықтаған абыр-сабыр жұртта да еш ісі болмады.

Ертесіне таңертең шошаладағы Ажар із-түзсіз жоқ боп шықты. Жел жақтағы кермеге іліп қойған аю терісі де зымқайым жоғалыпты.

Арада бір апта өткең соң Аманқұл аңнан болдыртып қайтты. Екі көзі қызарып, бет-алды күлгін тартып, қабағы салбырап кетіпті. Кемпірінің шәйін бірер ұрттады да төсек салдыртып, оранып жатып қалды.

Көп тілге де келген жоқ. Бар айтқаны: Ажар әнеу күнгі аюдың терісін бауырына басқан күйі баяғы үңгірдің ауызындағы қара тасты құшақтай құлапты.

1961 жыл.





АҚ ҚАЙЫҢ





Бекеннің ресторан табылдырығынан аттағаны бүгін. Онда да қоярда қоймай жетелеп жүрген Мәлік. Мана институтке түскендердің тізімі оқылғанда-ақ:

— Бала бұны кешке бір оқсатып жуалықшы, — деп қойған.

Бекен Мәлікті бала күнінде бірер рет сыртынан көріп шырамытқаны болмаса жыға танымайтын. Осылай шығарда көкесі: «Бекенжан Алматың о шет, бұ шетіне жетіп болмайтын үлкен шаһар көрінеді. Көзтаныс біреу болмаса, сен құсаған аузы аңқиған қара баланың қай мәшіненің астында қаларын бір Алланың өзі білсін. Ана Сыдықтың баласы сонда қызметте қалыпты ғой. Қары(кәрі) нағашымыз еді, хат жазғызып берейін. Сол панасына алсын. Нәйістік жасап жоламай жүрме. Сенің бір жетім тайлақтай меңірейіп шеттеп жүретінің бар. Онда арам өлесің. Барған бойыңда тауып алып, таныс», — деп қатты тапсырған.

Сөйткен Мәлігі сексеуілдің томарындай шымыр қара жігіт екен. Танауы тәмпіш, шашы да тістескен бұйра. Ұшып-қонып тұрған көзіне қарап, жылпос біреу ме деп қалып еді. Жоқ. Астанада жүргенімен, ауыл жігіттерінен көп ұзап кете қоймаған аңқылдақтау адам боп шықты.

Бүгін түс қайтқалы бері бұны сылап-сипап әуре. Кетерде көкесі ауыл дүкеніне түскен жаңғыз габардин костюмді бұған алып бергенді. Чемоданның ең түбіне тыға салған киімде не сықиыт қалушы еді. Мыж-мыж. Оны да ретке келтірген Мәлік. Дүкеннен дүкен қоймай аралап, жағасы қаңылтырдан да қатты вьетнамның ақшаңқан көйлегін әперді. Керуетінің басында самсап тұрған көп галстуктың біреуін мұның мойнына тағып көріп еді, бұл қылғынып қалатындай қашқақтай берді. Мәлік бәрібір күштеп таққызды.

Қазір үйренген сияқты. Қозғалып кетсе, әлденені күйретіп алардай, шеткерірек столда сіресіп отыр. Мәлік тағамдардың аттары жазылған қағазға тұқшиып қалыпты. Бекен көзімен ресторанның бұрыш-бұрышын түгел тінтіп шықты. Көзі ешқайда аялдамады. Біржаққа ұзақ үңілсе, екінші жақта бір қызық болып жатып, содан құр қалатындай, жортақтата көз салады.

Бақтың ішіндегі бұл көк жасыл үйді ол бұрын тек сыртынан көретін. Анау ән салатын жердің бергі жағындағы алаңқайда оқшау ақ қайың бар. Сабаққа әзірленіп шаршап кеткенде сол жерге кеп отырып демалатын-ды. Осы бір темір тор шарбақтын маңы сапырылысып жатушы еді. Ара-тұра тәлтіректеген біреулер де шығатын. Сонда көкесінің: «— Ондай үлкен шаһарда не жоқ дейсің, шырағым. Әсіресе, шайханасына жолама, өңшең маскүнем...» — дегені есіне түсетін.

Сүйтіп, сыртынан тітіркеніп жүргені самаладай жарқыраған сәулетті жер боп шықты. Ішіндегі адамдары бірінен бірі өтеді. Өңшең сызылып, мызылып қалған ибалы адамдар. Киімдерін айтсаңшы. Әйел шіркіндердің де не келбеттілері болады екен ғой.

Сол арада залдың бір басындағы сахна сияқты биік тұғырдың үстіне бес-алты жігіт шыға келді. Әжептәуір үлкен үй селкілдеп кеткендей болды. Ың-жың. Сәл мазасыздау. Бірақ, қызық.

— Бекен, не жейсің, не ішесің?

Мәліктің даусынан жалт бұрылса, столдарының жанында бүлдіршіндей қыз тұр. Сәлемдескені болар, иек тұсы сәл иілгендей болды.

— Өзіңіз айта беріңіз.

Қыз бұның дәл шынтағының тұсына блокнотын қойып, жазып алып жатыр. Бұндай білекті Бекен бұрын-соңды көрген емес. Сүйегі жоқтай жұмсақтығы көрер көзге беп-белгілі. Аппақ-ау аппақ. Мәліктің айтқанын жазып алды да, тық-тық басып келесі столға беттеді. Онша иіліп-бүгілген артық тағзымы жоқ. Өйтіп бағатындар қалтаңды қайтсем көбірек қағам деп жүретін көз бояушылар ғой. Мына қыздың қимыл-қозғалысында ондай бөтен-бұдыр ештеңе байқалмайды. Жүзі де бап-байсалды. Сол тық-тық адымымен асханаға кіріп кетті.

Шамалы уақытта шыға қоймады. Сахна жақтың тарсыл-тұрсылы, шаң-шұңы кебейді. Залда сәл түтін көтерілген бе қалай... Бағанағы аппақ перделер кәгіс таратқан сияқты.

Мәлік көрші столдарды көңілсіз шолып, салғырт отыр. Бекен бірдеңе сұрап мазалағысы келмеді. Ас тасып жүрген даяшылардың үсті-басын, әсіресе аппақ мекиеннің келте айдарындай бастарына таңып алған бас киімдерін қызықтай бастады.

Бір уақытта барып бұлардың даяшы қызы да шықты. Ақ уыз өңі күреңітейін депті. Темір табақша көтерген нәзік саусақтары сынып кетердей майысып тұр. Ешкімге, ештеңеге тіке қарамай, ұяң көз тастап, бұлардың столына бағыт алды. Жаңағы жазып алған жеріне, бұның дәл шынтақ тұсына өкеп табақшасын түсірді. Дастарханды түзеп, тез-тез шанышқы, пышақ қойып, бір ибалы бап-пен табақ таратты. Шампанды ашайын деп еді, Мәлік өзіміз-ақ ашармыз дегендей ишара қылды. Ол асхана жаққа қайта кетті. Бекен шанышқыға қол созды...

Бұған дейін аузына шарап алмағандықтан ба, әлде қазір әлденеге ала қызып отырғандығынан ба, Бекенге шампан тез әсер етті. Тісіңді сындырардай мұп-мұздай суық өңешті қарып кетердей болып еді, көкірек тұсы оқыс жылынып барады. Мәліктің алдында жатқан ақ құйрық сигареттің бір талын тісіне қалай қыстырып үлгергенін өзі де байқамай қалды.

— Міне, жігіт, — деп Бекен тамызық тосты.

Оркестрдің қасындағы микрофонға тұла бойы буылтық-буылтық, тарғыл көйлек киген тарғыл әйел барып тұрды.

Мохорка күйдірген мұрттай жіп-жирен шашын бір желп еткізіп тағзым етті. Басын қайта көтере беріп, қос құйрығын көк сиямен тіле тартқан қиғаш көзін залға бір жүгіртіп алды. Қыдырымпаз жанарын кілт кідіртіп, ебедейсіз үлкен аузын кере, темекі тартқандықтан сарғайып кеткен ірі тістерін көрсете күліп, ән бастап кетті. Тарғыл әйелдің даусы да тарғыл сияқты. Бекеннің құлағына түрпідей тиді. Мынау әйел ән салған соң залдың түтіні бұрынғыдан да көбейіп кеткендей. Адамдардың күңгірт жүздері әр қилы киім көк ала түтіннің арасынан су ішіндегі нәрседей алашабырланып көрінеді. Бас айналдыратындай.

Бекен тағы да даяшы қызды іздеді. Ол алыста емес, тап қастарында, терезе түбіндегі бос столда отыр екен. Залмен кеп ісі жоқ. Күңгірттеніп бара жатқан кешкі көкке, барған сайын аралары жиілеп, тұтаса қарауытқан қарағайларға қарап терезеге үңіліпті. Сырттағы тор шарбақтың ішінде де жұрт көбейген. Бекеннің беті ауған жаққа лаға беретін қаңғыбас жанары терезеден секіріп түсіп, шарбақ ішінде сыра сораптан отырғандарды кесіп өтіп, қара ала, сары ала киінген кәрия күзетіп тұрған темір қақпаға барып тіреліп кері қайтты,

Даяшы қыз қыбыр етпей әлі отыр. Кішкене жұмырығына жағын таяныпты. Толық болғанмен қысқа емес сағақты мойны бір ерекше сәнмен иіліпті. Мөлт қара шашты желкеде, самайда — еш жерде қобыратпай төбеге қарай кетере түйген.

Баста сызданып баққанмен келе-келе мінезін таныта алатын жеңілтек адамдай ресторан іші бағанағы байсалды сәулетінен айырыла бастады. Оркестрдің тап түбіндегі шеткі столда отырған біршөкім үшкіл мұрты бар сұр кительді қып-қызыл адам қолқалап «чечен вальсін» орыңдатқызып еді, ас үйдің есігіне тақау столдағы арық қара орнынан атып тұрып, кең балағы тірсегіне оратылып, тәлтіректеп барып, оркестрдің сол қанатында рояльда отырған бұйра шаш әйелдің білегінен ұстай алды.

— А-ақ маңдайлым, — деді қырылдап, қалтасынан жалма-жан қызыл ала қағазын суырып алып.

Оркестр ойнап кетті. Қылқылдаған қунақы әуен төгіле жөнеліп еді, бұлармен көрші столда отырған жуан сары мен шиқан қызыл мықыр адам таң атқалы қызыл кеңірдектесіп отырған дауларын тия қойып:

— В диких степях... — деп гүж ете қалысты.

Одан арғы столдағы тұмсығы кегіс, желке шашы уда-дуда семіз бәйбіше жұдырығымен столды қойып қалып еді, иін тіресіп тұрған шынылар бір-біріне соқтығысып баж ете қап басылды.

Оркестр бір желдіртпелеу әуенді безектетті. Жаңағысыны бәріне селқос құлақ сап, сигареттерін түтіндетіп отырған талдырмаш қара торы жігіт пен жалбыр шашын қақ маңдайдан шорт кесіп кекіл қойған көбелек етек қара қыз орындарынан атып-атып тұрып, билей жөнелді. Арбасқан теке лақтардай бір-біріне біресе шап беріп, біресе кейін шегінісіп кетеді. Екі иық, мықың тірсеқ екі қол — бәрі де делебе қоздырар жүйткіме ырғаққа ілесе алмай жанталасып бағуда.

Осынша дырдудың ішінде бағзы бір салтанатты тыныштықтан қалған жаңғыз жұрнақтай даяшы қыз міз бақпай бұрынғы орнында әлі отыр. Өзге даяшылар дуылдатып жатқандарға я тістерін жарқырата күліп, бастарын изеп қошамет білдіреді, я еріндерінің бір қиығына салмақты салыңқырай күлімсіреп, кекесінді нышан білдіріп жүр. Даяшы қыз оның бәрінен аулақ. Әдепті жанарында бір буалдыр мұң бар сияқты. Қарашығы тым керенау қозғалады.

Бұлар отырғалы да біраз болыпты. Мәлік қызды есепке шақырды. Ақша ұсынып жатып, әлдене айтып еді, қыз бағанадан бері осы арада ғана езу тартты.

Залдан шыға бергенде:

— Бекен, сен анау эстрада жаққа бара бер, мен бір таныс адамды көзім шалып қалды, сәлемдесе шығайын, — деді Мәлік. Бекен тор шарбақтан шыға беріп, артына бұрылып қарап еді, бұлар тұрып кеткен ашық терезенің жанында даяшы қызбен Мәлік сейлесіп тұр екен.

Бекен өзіне таныс ақ қайыңның жанына келді. Ар жақтағы эстрадада ойын көріп отырған жұрт әлденеге қыран топан күліп жатыр.

Бір-бірімен бой таластыра тығыз өскен көп теректің ішіндегі сәл ашық алаңқайда алтын шаш екі қайың әлденеғе жетімсіреп жалғыз тұр. Оның қап-қара түнгі аспанның астынан алыстағы шамның сүйқылт нұрына шомылып, баданадай-баданадай боп мөлдіреп көрінетін жапырақтары бірдеңеге өте-мете ұқсайтын тәрізді. Дәл неге ұқсайтыны қанша ойланса да, есіне түсіре алмады.

— Бекен, неғып тұрсың?

Шамасы, қуып жеткен Мәлік болса керек.

— Ой, бала, ағаң қатырды. Әлгі қызды көрдің ғой. Анада біздің бір қаққан жігіт айтып еді. Көнді. Ертең демалысы көрінеді.

Бекен тыңдаған да жоқ, ұққан жоқ. Мәліктің аузынан шыққан сөздер Бекеннің көңілінде суға батпаған шөп-шаламдай қалқып жүр. Көзін ақ қайыңнан айырар емес. Ә, есіне енді түсті. Көз жасына ұқсайды екен. Түнжыр қара алып жанардан ағып келе жатқан алып тамшылар секілді.

Жүріп кетті. Мәлік қатарласып, қолтығынан алды.





ОР ТЕКЕ


Әр жылғы әңгімелерден



Теріскейдің ызғырық желі қатарынан пәлен күн қадалып тұрып алатынды шығарды. Биылғыдай қоңыр салқын жайлы жаздың арты бүйтіп аяқ астынан шиырығып кетеді ғой деп кім ойлаған?!

Тірсектерін ызғар тістелеп күнгейге қарай жөңкіліп келе жатқан бір үйір киік екі жағынан екі дария ағып кеп, бір-біріне құяр тұстағы аша түбек ықтасын ойға енді еңкейе бере, едірейіп-едірейіп тоқтай қалысты.

Естерінен шығып кетіпті...

Жылда шілде түсе жол бойындағы шашыранды құмақтарға малтыға-малтыға әбден қаталап біткен жүріс соқты саяқ үйір осы бір саялы ойға жеткенде рақаттанып жатушы еді. Тізеден асқанша жүзіп барып, тұнықтан қанып ішіп, анадай жердегі жалғыз қыраңның күн батыс бөктеріндегі көне молаға кідіріп, бесін ауғанша көлеңкелеп, тыраңдай аунап-қунайтын. Биыл да олар түстіктен теріскейге шұбырып келе жатып, әлгі аша түбектің құбыла бетіндегі айқай қара жалдың басына андыздап шыға келгенді. Сөйтсе... Анадайдан ақсиып «мен мұндалап» жататын бұлардың суатқа құлайтын үйреншікті сүрлеуі жым-жылас жоғалған. Жер түбінен оқшау қарауытып тұратын көне мола бір жылдың ішінде осынша көл-көсір боп өсіп кеткендей дарияға дейін қараң-қараң жалғасып жатыр.

Алыстан аптығып жеткен арда үйір сілейіп тұрды да қалды. Өз көздеріне өздері сенбей тесіле қарайды. Осының өзі бұлардың бауыр басып кеткен үйреншікті аша түбектері болса жарар еді... Төңіректі тұтас көмкеріп тұрған ұзыншұбақ жатаған жалдар сол баяғыша сағымға малынып маңқиып-маңқиып жатыр. Екі жақтан да доға жасап алыстан орағыта ағып келген екі өзен сол баяғысынша сағымға ұласып жермен-көкті телегей теңіз етіп қалқытып жіберген. Тек анау теңкиіп-теңкиіп жатқан ығы-жығы қарайғандар ғана көзге тосын. Тек анау бұлар суатқа құлайтын қасқа сүрлеуді айғыш-ұйқыш тілгілеп тастаған қара-бұйра жал-жал топырақтар ғана көзге тосын. Бұл екі аяқтыларға не көрінген? Қанша жерден қырық жыл қырғын аштық келсе де, бүйтіп ата-баба зиратының түбін қорс қып астын үстіне шығарып, аш ішектей шұбалтып, тап бүйтіп қолдың саласындай бір-бірімен жабыстыра аран қазбайтын еді ғой! Аран деуге тым тайыз сияқты. Әлде анау ербең-ербең қимылдап жүргендер қабыр қазып жатқандар ма екен? Бірақ, бүкіл бір түбекті осынша тілгілеп тастайтындай бұл елге тап биыл, тап бұндай төтен індет келмеген секілді еді ғой. Кеше жолдағы елдің қозы айырып, қой сауып улап-шулап жайбарақат отырғандары қайда! Ендеше, ата зиратының басынан осынша далитып қабыр қазып бұл немелерді не қара басып жүр? Қабырды бүйтіп жер қайысқан қара-құрым жиын боп келіп қазушы ма еді бірақ? Және осылай аяқ басар жер қалдырмай тілім-тілім қорс-қорс қып қазушы ма еді? Әне бір бөксесі күнге шағылысып жалт-жұлт етіп шөккен түйедей дөңкигендері немене? Өздері жатыр ма? Тірі ме? Жоқ, қозғалып бара ма? Не де болса, бұлары бұрын-соңды көре қоймаған құбыжықтар. Не де болса, бұлары бұрын-соңды біле қоймаған гәп! Бәрінен де мына қолқаңды атып бара жатқан нені айтсайшы. Егінжайдан түтін көрінбейді. Бірақ жер-көктің бәрін өрт жалап кеткендей. Күңірсіп тұр-ау, күңірсіп тұр, Бұрын-соңды бұндай иісті білсе не істейсің! Ендеше, сырын білмес істің сыртынан жүрмеген абзал... Тағы үйір қара жолдың басымен шығысқа бет бұрып, екі өзенді былайырақтан, жоғарырақтан барып кесіп өтті. Сосын ала жаздай не шыбын, не бөгелек, не сәйгел кезікпейтін кереметтей самиян жазықта рахаттанып жайылып шықты. Биылғы жаздың жайлы болғаны сонша, әлгі бір жүрек дірілдетер тосын жәйт естерінен тарс шығып кетіпті.

Жуықта жел теріске аунап, ауадағы ызғар бірте-бірте шымырыға түскесін күнгейге бет түзегенде жылда-жылда жүріп қалған үйреншікті сүрлеулеріне түскен-ді.

Енді, міне, тағы да кеп тығырыққа тіреліп тұр. Аша түбектен анада көздері шалған жал-жал топырақ қазір бұрынғысынан да ұлғайған. Қазір кең алқапты ауызы-мұрынынан шыққанша түгел толтырыпты. Анадай-анадайдан дөңкиіп-дөңкиіп тұратын қара жалдардын ақ селеулі сауырларынан да саутамтық жоқ. Қамшының таспасындай тілім-тілім. Әр жер-әр жерден дөңкиіп-дөңкиіп тұрған жалтыр табан темір шоқылары бұрынғыларынан да үрейлі. Жан-жағына жал-жал топыраққа келіңкіремейтін әлде бір қалқалармен қоршаған шаршы алаңқайдың ішіне самсатып киіз үйлер мен делдиме шатырлар тігіліпті. Киіз үй мен шатырлардан да басқа бірдеңелер қарауытады. Ұлы түздің жалба тымақ тұрғындарының ата-бабаларының басына тұрғызатын тас молаларына ұқсайды. Бірақ, олардан гөрі биігірек сияқты, қабырғасына сығырайтып тесік қалдырыпты. Төбесіне шошайтып әлдене шаншып қойыпты. Онысынан бұрқырап түтін шығып жатыр. Мынау бейтаныс екі аяқтылар әлгі тас мүсін молаларына бір кіріп, бір шығып тыным табар емес.

Бұларға бірдеңе көрінген шығар. Мынау ұланғайыр сахараны қанша шарлап жүргендерімен айдаладағы тас моланы түтіндетіп, паналап отырған екі аяқтыларды ұшырастырып тұрғандары осы. Мынандай сауырыңды шағар ызғырық суықта бұл жақта ел қалмайтын секілді еді. Мыналар нағып қалып қойған? Бұлардың қора-қора қойлары қайда, үйір-үйір жылқылары қайда? Мына жол-жөнекей өткен жерлердің ақ оты мен қара отына тіс тимепті. Дін аман тұр. Сонда мал келмегені ме... Жаңа көшкен жұрттың орыны да байқалмайды. Биылдыққа ел жоламағаны ма?! Ендеше, мында не бітіріп жүр? Жердің астын тап бұлайша тілгілеп тастағандары қалай? Мынау боз дөңдерді аспан астын тақ толтыра киік айдап өтсең де, тап бүйтіп қорс қылып кетпес еді-ау? Ендеше мыналардың ел үркітер бір сиқырлары болғаны ғой. Екі аяқты ел безінгенге мына құбыжықтардан төрт аяқты бұлар қайтып сескенбесін...

Қара жалдың басына қаптай көтерілген тағы үйірді көріп, қызыл жал топырақ қоршаудың ішіндегі құжынама қуыстардан екі аяқтылар қаптап өріп шыға келді. Жазда айдалада арқайын жайылып жүрген бұлармен істері болмап еді. Бұл жолы ауыздарын ашып анталай қарап қапты. Мына тұрыстары тегін тұрыс дейсің бе? Абырой болғанда, белдеулерінде байлаулы тұрған аттары көрінбейді. Қастарында құлақтары ербиіп тұрған иттері көрінбейді. Маңайдағы бұта-бұталардың түбіндегі топырағы қопсып жатқан ешқайсысы жоқ. Әлгі бір тірсегінен шап беріп шыбын жанынды шырқыратып көзіңе әкелетін қанды ауыз темір тұзақтарын құрып тастаған жердің шөбі сиреп, топырағы қопсып тұратын еді...

Бірақ, бұлардың айласын кім таусып біліп болған? Не де болса мынау жылда соғып, емін-еркін аунап-қунап қалатын бостан мекендері енді көздерінен бір-бір ұшқалы тұр.

Үйреншікті суат, үйреншікті сүрлеу, үйреншікті сая мұншалықты ыстық болар ма... Қара жалдың басына қаз-қатар өріп шыға келген тағы үйірдің ересектеу жағы лақтарын тазы ит қуып жетіп қарнап кеткендей, төл жағы енелері қақпанға түсіп қалғандай қараптан-қарап көңілдері құлазып тұр.

Алдыңғы жақта, анадайдағы алда төмпектің басында алшайып оқшау тұрған ор теке шырқ айналдыра қоршап қойған көп молаға ұқсас үйіктердің бір пұшпағындағы қаққан қазықтай қадалып екі аяқтың көзінің алдынан бірдеңе күнге шағылысып жарқ-жұрқ ете қалғанда ытқып ата жөнелді.

Қалған үйір де, сол-ақ екен, көш басшыларының соңынан салып берді. Тағы бір үйір бұл жолы да қара жалды өрнектеп шығысқа тартты. Далиған ықтасын ойдың шығыс жақ құйрығындағы қабыршақтанып тасы шығып жатқан қырпық жүлгеге сіңді де кетті.

Пәлен күннен бері мігір көрмей жөңкіліспен келе жатқан су аяқ үйір осы арада аял жасамақ. Мынау біраздан бері алашабырланып тұрған аспанның, тірсектерін жалап, сүйектерін шағып бара жатқан суық ызғардың ойнақтай басқан одыран текеге ұқтырып келе жатқан өз пәрмені бар.

Қалған үйір қарадай қалтырап-дірілдеп, тек суыт жүріс, жөңкіліспен қана бой жылытып келе жатса, ор текенің шабының арасына от түсіп кеткендей, бүкіл бауыр түс күйдіріп-жандырып шыдатпай барады. Әлде бір құдірет: «Сол қызуыңды мынау соңындағы бүрсеңдеген көп тобырға бөліп тарат... Сен салған шоқ келесі көктемге дейін олардың да бойын балбыратып, алдағы қыстан аман алып шықсын», — дейтіндей. Көкірек тұсынан сонау жұқа шабына дейінгі екі аралықты тызылдатып алып бара жатқан сол пәледен тезірек құтылмаса, бірте-бірте буын-буынын діріл алып, қарап тұрып құлап қалар түрі бар. Көзінің алды қайта-қайта қарауытып кетеді. Бірақ, мынау қарақұрым үйірге екі жылдан бері өзі ие болып келе жатқан жас теке ондай шаруаның ызғыған ала дөңде жүзеге аспайтынын, оған да жайлы мекен, ықтасын керек екеніне қанығып болған. Әдетте ашық аспанды жамылып, айдаланы төсеніп, емін-еркін түнеп, емін-еркін өріп жүрген тағы үйірдің көсемі мұндай киелі істі аяқ асты құла дүзге қор қылмайтын-ды. Олар да белгілі бір жерде күйт басып, белгілі бір жерде төл өргізетін. Бұл үйір де бір кезде сонау күнгей жақтағы сеңгір-сеңгір қара қошқыл таудың теріскейіндегі көк тасты көп аңғар, көп қолтықтың біреуінде матау алып, жылмиып жатқан сары барқын жазықтың салқын беліне кеп құралай өргізетін. Одан бері де талай зобалаң өтті. Екі аяқтылар сеңгір-сеңгір қара қошқыл таудың екі бөктерін де қасқыр тиген қотандай бөрліктіріп бірдеңелерді қазды, бірдеңелерді үйді. Күнде дүрсіл, күнде тарсыл өлкеге аяқ басу түз тағысына да қауып болмай қалған жоқ. Сөйтіп жүріп осы бір төрт аяқты шағын жабайы қауым сұр жазықты аяқтай жығылған қалың құмнан әлгі қара қошқыл тау жаққа беттемей, бірден теріскейге қарай шұбыруға үйренді. Матау алатын да, төл өргізетін де жерлері өзгерді. Мынау ұланғайыр кеңістікте бұлыңдаған бұлдыр боздың арасынан сауырын оннан бір, мұннан бір көрсетіп соңына ерткен кәнігі көш басшылары да әбден қартайды, бойынан әл кеткендіктен бе, жоқ төтен келген ажал ма, алдыңғы жылғы қатты қыста айдаладағы жыланшық өзеннің бойындағы бір оппа қарға түсіп кетіп, қайта шыға алмай малтығып өлді. Бассыз үйірдің алдына осы бала теке түсті.

Бала текке балалығын жасады. Былтыр да осы қара суыққа жолда ұрынып, сонау жыланшық өзеннің бойындағы үйреншікті қара аңғарға жете алмай, жаңағы аш түбектегі жаңғыз қыранның ығында матау алғанды. Содан өрген төл, қаралай қутыңдап, міне, соңындағы үйірдің ішінде келеді. Биыл да байқамай ұзақ жайылып қалыпты. Биыл да әлгі ықтасын ойды жер түбінен аңсап көзі қарауытып зорға жеткен-ді. Өздерінен өздері бұтқа толып кердеңдеп жүретін екі аяқтылар сенің ұзақ жылда бір келетін күйтіңді қайтсын! Тірілей жүріп, тас мола салып, тұнық ауаны түтінге бөктіріп тұмандатып отыр. Сол бір жексұрын иіс танауын желге қанша тосса да, кетпей қойғаны...

Мына бір жақ қапталы жақпар тасты жымысқы жүлгені анада жазда терістікке бет алып бара жатқанда көзі шалып қалған-ды. Жақпар тастың бір жақ сілеміндегі қабыршақтанып түсіп жатқан көк тасты көргенде көзі шоқтай жайнап қоя берген-ді. Бала теке кезінде сонау жыланшық өзеннің бағында кәрі теке жалайтын тұяқтың көлеміндей ғана тығырық көк тасты абайсыз жалап қалып, тұла бойына шоқ түсіп кеткендей тызақтап, жер-көкке сия алмағаны бар. Сонда байқамай жалап қойған сілекей-сілекей көк тастың қоңырсық исі қолқасын атып кетпей қойғаны. Қанша жата қалып шөпке аунаса да, танауын желге төсеп, тасырлай шапқыласа да, әлгі бір әлем-тапрық иіс ыдырамай қойғаны. Бұрын мұндай иісті кәрі текеден ғана байқап, оның маңайынан жүргенде бір түрлі тұла бойы түршігіп кеткендей болатын. Енді, міне, кәрі теке үйірдің алдында, бұл үйірдің артында жер түбінде келе жатса да, сол бір әзәзіл иіс аңқиды да тұрады. Тіпті ара-тұра үйірден бөлініп саяқ кетіп те көрді, әлгі иіс бәрі бір танауын жарып бара жатады. Сол бір сұмпайы иістің басқадан емес, өзінен өз бауырынан шығып жүргенін сонда барып аңғарды. Енді езінен өзі жиіркеніп жұртқа жоламай оқшау жүруге тырысты. Үйірдің жел жағына шықпай, ыққа қарай ығыса беруге әдеттенді. Бірақ, жұрт бұдан жиіркенеді ғой десе, кейбір жас тушалар әдейі осылай қарай ойыса жайылғанды жақсы көреді екен. Бірдеңеден үркіп, бүкіл үйір боп үрпиісе қалған тұста олар бұның бүйіріне сүйкеніп, бауырына тығыла түседі. Бұдан бұрқырап жүрген бұзақы иістің біреулердің танауларына майдай жағатынын бұл сонда барып аңғарды. Енді ол иістен өзі де жиіркенбейтінді шығарды. Қайта мақтан тұтатындай. Енді үйірдің жел жақ бүйірінде ылғи сол жүргені. Әлгі бір сиқыр иіс күннен күнге күшейе түсті. Күшейген сайын бұл үйірдің алдындағы кәрі текеге көзі қанталап, едірейе қарайтынды шығарды. Бұрын қасындағы серіктеріне дұрыстап көз тоқтатпаушы еді. Енді күндіз түгілі түнде жусап жатқанда көз алдынан қайдағы бір бұлтыңдаған жұмыр жондар мен жылтыраған жылмағай сауырлар кетпей тұрып алатынды көбейтті. Жас тушалардың көбінің иісін айқын ажыратып алуға жетілді. Бөксесі арбаңдаған кәрі ешкілер бұған әлі онша үйір емес. Ал ойнақтаған жас тушалар кәрі теке қанша мекіреніп қайырмалағанмен, оған қарай беттемей, ылғи зып беріп, бұл жүрген жаққа қарай жылысып кетеді.

Құм арасындағы ала қарды қуалай жайылған тағы үйірдің жел жақ бетінде келе жатып, жас теке мына қыстан аман шықса, анау тұқайы сыртылдаған кәрі текенің түбіне жетпей тынбайтынына бірте-бірте сене бастады.

Одан тіпті қыңбайтын, қысылмайтын болып алды. Жел жақтағы бұны көргенде кәрі текені де бір тосын діріл билеп кететіні байқалып жүр. Бұрынғыдай одыраңдап, ойқастай баспай, үйірдің жел жақ қапталына қайта-қайта жалтақ-жалтақ қарағыштайтынды шығарыпты. Бұған алаң болам деп жүріп, сүрлеуден адасып қалатынды жиілетті. Суатқа бірнеше рет бұрын жүріп көрмеген бөтен жақтан құлаймын деп, талай лақты жардан ұшырып ала жаздады. Талай рет бөрінің жымының үстінен өтіп, қырылып қала жаздады. Қапталдан қосылған тазыны көрмей қап, бірнеше лақ қанжығада кетті. Әлгі ажалына жетіп тынған қатты қыста да жел жақтағы бұған ерегесіп, желдей-желдей, сай тұйығындағы жентек қарға түсіп кетіп, шықпай қалды. Алдарындағы омбы қарға белшесінен батып, бақырып жатқан көшбасшыларын көріп, тағы үйір кілт тоқтады. Кәрі текенің жан дауысы шығып бақырғанынан ешқайсысы көмекке шақырғаны деп түсінбей, «мынау ажалды жүнгеге жоламаңдар!» деп ескерткені деп ұқты. Бәрі де тығырық сайды айналып өтіп, өзеннің ықтасын аңғарына барып құлап, жарқабақ тастың астындағы тар қуысқа тығылып, бүрсеңдеп тұрып бойларын жылытты. Күртікке батып шыға алмай, қылғына бақырған кәрі текенің дауысы бәрінің де құлағына жетіп жатты. Бірақ, суықтаң өлімнен қорыққан үйір мынау төбелерінен өкпеттей төнген жақпар тас қазір жапырыла құлап астында қалса да, аттап шықпастай боп, дір-дір етіп тұрды да қойды. Кәрі текенің дауысы әлсірей-әлсірей біржолата семіп тынды. Содан олар боран басылғанша әлгі қоныстан кетпеді. Боран ішін тарта жас қарды жасқана басып, буы бұрқырап жатқан қара судың бойын бойлап, еріске шыққан үйірдің алдында одыраңдай басып, жас теке келе жатты.

Көш бастаған көсемдікке де бірте-бірте еті үйренейін деді. Жер басқан төрт аяқтының көк желкесінен шыққан көп дүсірден сескенбейтіні жоқ. Сескенбейтіндер тек көсемдер ғана. Көк желкеден шығар дүсір неғұрлым көбейе түскен сайын олардың жандарына майдай жаға түседі. Аяқ басқандары алшаңдап, бастары да кекжие түседі. Көсем теке соңына үйір еріп, алдына матау байланғанда ғана мүйізі қарағайдай боп, аяқ-қолы жуандап, көзінің аласы көбейіп, айбынданып алады. Оған былтыр күзден бері көзі жетіп жүр. Былтыр күзде соңындағы үйірді манағы аша түбекке айдап әкеп қамағанда, біразға дейін тілерсегі дірілдеп, өзіне-өзі келе алмады. Баяғыдағы кәрі текеден көргенін жасап, үйірді шырқ көбелек иіріп, ақыра мөкіреніп, жерді тарпып-тарпып қалып еді, сақа ешкілер қайқаңдап бір жаққа ойысып, әлде бір көзге көрінбес құдірет құрып кеткен сиқыр көгенге көгенделіп қалғандай, тізіліп-тізіліп тұра қалды. Олардың қатарына құйрықтарын шошаңдатып жас тушалар да барып тұрды. Қыбыр еткен ешқайсысы жоқ. Құла түздің барша дыбысы өше қалған. Мынау жым-жырт тыныштықты бұзуға өзінен басқа ештеңенің тәуекелі тұрмастай. Тамағын кенеп мекіреніп қойып еді, кәрі текенің дауысынан гөрі жіңішкерек шықты ма, қалай... Жіңішкелік жүрген жерде қаншалықты қауқар болады дейсің! Жіңішке дыбыс ― әлжуаздықтың белгісі. Мынау алдында қаз-қатар тізіліп тұрған көп сауыр мұның шіңкілдеп шыққан жарқыншақ дауысын місе тұтпай, мүсіркеп тұрмасын. Көзінің алды қарауытып барады. Бар салмақты кеңсірігіне салып, ышқына мекіренді. Жерді тарпып-тарпып жіберіп, тап алдындағы жоны дір-дір етіп, тағат таба алмай тұрған жас тушаның сауырына бір-ақ ытқыды. Көзінің алдының қара тұманы қалыңдап, сүлдері құрып бара жатты. Мына тіршілікке келгелі бүйтіп діңкелеп көрмепті. Дәрмені сарқылып, қазір үгіліп кетейін деп тұрса да, тап мынандай рахат халді де бұған дейін көре қоймаған екен.

Содан бұл суытқан арғымақтай жеңілденіп жүре берді. Бауырына қоламта байлап қойғандай, күйдіріп-жандырып шыдатпай бара жатқан төтен ыстықтан құтылғасын аяқ қолы жерге тимей сонау ұлы құмдарға құс болып ұшып жеткендей. Қыс бойы қалың үйірін қызғыштай қорып, бір тыным таппады. Шөпті, желді, иісті айыруға әбден жетілді. Жер түбінен шыққан иіс әуелі соның танауына, жер түбінен шыққан тықыр әуелі соның құлағына жетіп келеді. Сейтіп жүріп өзі де әбден пісіп, сақалы сапсиған сақа текеге айналды.

Анада көктемде үйірін бастап қара суға енді бас қоя бергенде байқады ― алдында мойыны жұп-жуан, көзі қып-қызыл, сақалы салбыраған бір бөтен теке тұр. Бұны мұқатқысы келгендей, тұмсығын шүйіріп керенау көз тастады. Мынау қолтығы сасыған қаңғырма неме қайдан жүр? ― деп жалма-жан ытқи шегініп, мүйізін оңтайлап беріп еді, үйіріндегі іші бұлтиған шошақай тушалардың біреуінің селтеңдеп әлгінің қасына барып сүйкене кеткені. Әлдекім бұның да бүйірінен түртіп қалды. Жақтырмай жалт бұрылып еді ― әлгі шошақай бөтен текенің емес, өзінің қасында тұр екен. Сөйтсе, судағы сурет ― бөтен теке емес, өзі екен.

Жаздай ың-шыңсыз жайбарақат жайылып, қазір тіптен күдірейіп алды. Былтыр күзде бауырына қоламта салып күйек қап байлап қойғандай тызалақтап жүре алмаса, биыл маздаған қызыл шоқтың өзің салып жібергендей. Мынау жымысқа жүлгеге өртеніп кетпей әзер жетті. Жеткен бойда алдыңғы аяғымен жерді тарпып-тарпып жіберіп, тұмсығын шүйіріп, мекіреніп қалып еді, кеңсірігі дар-дар етіп жыртылып кеткендей болды. Жас тушалар тугілі сақа ешкілердің өздерінің сауырлары дір-дір ете қалысты. Әлгі бір көзге көрінбес жұмбақ көгеннің тағы да құрыла кеткені. Көнбіс үйір тағы да соған байланып тізіле кеткені. Өн бойын жайлаған өрт енді рық берер емес. Лапылдай түсті. Қазір-ақ былтырғы рахатқа батады. Мынау тырсиып-тырсиып тұрған семіз ешкілердің күні ертең-ақ тағы да бүйірлері бұлтиып-бұлтиып шыға келеді. Сосын мынау омырауын өрт боп жалап жатқан дүлей күш сағыммен араласып, самсай шапқылайтын көп құралайға айналады. Сүйтіп мынау кенересі жоқ көкжиекті шірей теуіп жатқан көлкөсір кеңістік бұның аядай бауырынан өрбіген төлге толады. Олар көбейген сайын бұның да құдіреті арта түседі. Көз жетер жердегі су аяқ тағылар мұның тұяғының тысыры мен пысқырғанын бағып, қасы мен қабағын аңдиды. Сонда мынау сауыры бүлкілдеген көнбіс көп ешкі ғана емес, мынау ұшан дала мен ұлан аспанның өзі бір мұныкі боп шыға келмей ме!

Бұл дүниеде бұның қазіргі істегелі тұрған шаруасынан пәтуалы, одан қасиетті қандай қаракет табылмақ! Көңіліндегі желігін ғана басып қоймай, алдын ұрпаққа толтыратын бұл шаруадан басқа шаруаның мына дүниеге, мынау ұланғайыр дала мен жарқыраған аспанға, жайқала өскен шөп пен көлкіп тұрған кәусар ауаға, бәріне жайлы ұя, таусылмас азық боп келе жатқан жарықтық жаратылысқа қажеті қанша! Жарық дүниенің жалғыз қожалары өздері құсап әлгі бір екі аяқтылар-ақ бұтқа толады да жүреді. Жуып кетсең ― атын тебініп, қолын ербеңдетіп қуалай жөнеледі. Дауысы қарлыққанша қи-қулап ит қосады. Құдайдың тегін суаты мен тегін өрісін қимай қалтарыс-қалтарысқа кек темірден тұзақ құрады. Өздері бұларға ұқсап ақпейіл жаратылыстың жан қинатпай алдына тосқан азын-ауық нәпахасына қанағат қып, ешкімге тимей, бөтеннің ырзығына көз алартпай жайбарақат тіршілік кешіп, жарығың жанған күні дүниеге келіп, жарығың сөнген күні дүниеден кете беруге парасаттары жетпей жүріп, төрт аяқтылардың бәрінен кемел, бәрінен ақылды жер құдіретпіз деп ойлайды. Сондағы көрсетіп жатқан кереметтері қайсы? Әлгі бір аша түбектегідей жонын күнге төсеп жайбарақат жатқан ту жердің қоңына қол салып, таңын ашып, тіршілікті асырап жатқан киелі топырағын қопарып үстіне шығарып, өскелі-өнгелі тұрған талай шөптің тамырын қырқып, аш ішектей шұбалтып қиыр-шиыр ор қазғандары ма! Шетсіз-шексіз кең дүниені қолдан тарылтып шырқ айналдыра қалқитып қоршау тұрғызғандары ма! Әз-әзіл екі аяқтылар әлдеқайдан сап ете қалады. Көсеудей бірдеңелерін кезеніп соңдарынан салып береді. Қасқырдың орнына қасқыр боп тиіп, елден-жерден бездіре қуғандарына мәз бола ма, қолдарын ербеңдетіп мәре-сәре болады да қалады. Оларының бәрі өзгенің жарығы мен рахатына жасалған қиянаттан басқа қандай қасиет, тәйірі?! Сонда олардың арамдықты ақыл, қиянатты құдірет ― деп ұққандары ма! Күшті болса, өз сіңірлерін созып, жүйрік болса, өз шаптарын жыртпай ма? Біреудің күшін малданып көрген ол не дәурен?!. Жаратылыстың ғана айтқанын істеп, жұмсағанына жүрмес пе?! Төрт аяқтылар ғана ылғи сөйтеді ғой... Қазір де, міне, соның пәрменіне мойын ұсынып тұр. Түпсіз тұңғиықта жатқан бар-жоғы бұған дейін беймәлім боп келген мыңсан жаңа ғұмырдың көшін бастап, жарығын жандырып бермек. Өзгенің тынышын қашырмайды. Өз төлім, өз үйірім, өз қауымым көбейсін деп іс қылады. Қара жердің үстіндегі тіршілік думаны бұдан да қыза түссін деп іс қылады. Сосын да мынау құйынмен жарысқан жүйрік тағылар бет-бетіне безіп кетпей, бұның алдында өз еріктерімен жіпсіз маталып тұр. Бұның белін ауырлатып бебеулетіп бара жатқан тегеурін қазір осылардың қас-қағым рахатына, ертең дүниеге келер жас қауым, жаңа ұрпақтың көрер жарығына айналмақшы.

Ор теке жан-жағына орағыта көз тастайды. Маңайында мынау бітіргелі тұрған киелі шаруасына кедергі келтіретіндей бейсаубат қимылдап-қыбырлап жүрген-тұрған ештеңе жоқ.

Кең даланы әлдебір әзәзіл иіс жайлап барады. Оны өз бойынан тарап жатқандай көріп, балқып тұр. Құлағына әлде бір ызың келгендей. Оны алабұртып тұрған өз жүрегінің дүрсілі деп ұқты.

Көз алдында тағаттары таусылып көл бетіндей дірілдеп көлбей тізіліп тұрған көп сауырды шолып өтті. Тағы да бір мекіреніп алды. Үні былтырғыдай емес. Ширақ, әрі қою. Сонда да сақа ешкілерге бас салуға батылы бармай, ойқастап, жас тушалар жағына шықты.

Жұқа шап тұсынан әлдене лып ете қалды. Алдыңғы екі аяғын аспандата көтеріп, алға ұмтылды.

Әлгінде ғана ойнақшып бір орында тұра алмай тыпыршып тұрған жас тушаның жылмағай сауыры үгіліп кетердей боп, бүгіліп барады. Одан сайын құтырынып алған ор теке сусып түсіп, анадай жердегі жақпар тастың шетіне барып, көк қабыршақ тасты кірш тістеп алатындай, қайзалап-қайзалап қояды. Жаздай күнге қақталып жатқан көктарғыл тас алабұртып тұрған айғыр хайуанның езуіндегі бұрқылдақ көбікті жым-жылас сорып алады.

Шабытына мінген дүлей күш шапшытпай тұрғызар емес. Мұндай дүлей тегеурінге алғаш тап боп тұрған тұмса тушалар қайқиған бөкселері қақырай сөгіліп бара жатқандай, бүктетіліп сала береді. Ор теке одан сайын желіге түседі. Ауызы сілекейге толып кетіп, тағы да барып әлгі тарғыл тасқа бас қояды. Өз иісінен өзі еліріп алған. Енді сақа ешкілерге тап бергелі тұрып, жан-жағына тағы бір рет көз жүгіртіп еді ― сол баяғы лүп еткен жел жоқ, тылсым дүние. Тек құлақ тұсында бір тосын зуыл бар. Еліре шапшыған өз қанының сарыны болса керек.

Масаттанған ор теке сақалын көкке төсеп, шет жақтағы үн-түнсіз күйсеп тұрған сақа ешкінің дөңкиген биік сауырын көздей атылды. Жылт-жылт еткен масаты түкке танауын көме түсіп, әлдененің оқыс сырт ете қалғанын байқады. Сол-ақ екен тып-тыныш тұрған ешкілер құлақтарын түріп елең ете қалысты. Құлақ шекесін кеміріп түсердей оқыс күрсіл-тарсыл оғаш дауыс күшейіп барады. Бұрын бұл қанша елірсе де, тап мынадай боп, маңайында тау құлап жатса да, елең етпестей боп, еліріп көрген жоқ еді.

Ор теке анадай жерге ытқып түсіп, зеки мекіреніп еді, үйірі қайтадан жым болысты. Тағы да бір тығыншықтай болып семіріп алған сақа ешкінің жұп-жұмыр сауырын бауырға енді ала бергенде, бірдеңе сырт ете қалды да, шет жақтағы тушаның жалп етіп құлап түскенін көзі шалды. Еліріп алған теке сонда да мән бермеді. Жерді тарпып-тарпып жіберіп тағы атылды. Тағы да бір ешкінің жалп етіп құлап түскенін көрді. Апырай бұған не болған? Мұның салмағын осынша көтере алмайтындай мына сақа ешкілерге не көрінген? Бірақ, өн бойын балбырата ерітіп бара жатқан тәтті рахат төңірегінде не болып, не қойып жатқанын жөндеп аңғаруға мұрша бермеді.

Манадан бері жіпсіз маталып тұрған момын үйір аяқ астынан бұрқан-талқан болып, бет-бетіне безе жөнелді. Бұның мекіренгеніне де, бақылдағанына да қарамады. Бауырындағы ешкі де қаралай дір-дір етіп, әлденеге құлағын қайшылап, тыпыршып бақты. Бұл да одан сайын ерегесіп, езгілей түседі. Сол-ақ екен, әлде бір шоқ әлдеқайдан ұшып кеп, оң санына тыз етіп қадала кеткені. Әлгінде ғана тұла бойын жидіте ерітіп, бауырын қыз-қыз қайнатып тұрған жылмағай сауыр сыр беріп, сусып алыстай берді.

Тағы үйір әлгі бір әз-әзіл шоқтарды шақырған жымысқы жүлгеден ытқып- ытқып шықты. Боз селеулі құба жазыққа қарай жұлдыздай ақты. Алды-арттарына қарайтын емес. Ор теке бақылдап дыбыс берді. Оны еститін де, қайырлатын да түрлері көрінбейді. Құлақтарын жымып ап, зытып барады. Сөйтіп бара жатып та, бірнешеуі жалп-жалп құлап түсті.

Ор теке, қапелімде, не болғанына түсінбей, жер тарпып көрмекші еді ― оң аяғының қан қақсап қоя бергені. Сонда да шоқырақтап, үйірінің соңынан салды. Танауындағы бір күңірсік күйік иіс күшейе түсті. Өз исі екенін, бөгде иіс екенін айыра алар емес. Басына шапшыған асау қан құлағын тұмшалап ап, құлдырай ұшып бара жатқан киіктердің қарасын көргенмен, тұяқтарының дүсірін ести алмай келеді. Жақ жаппай бақылдап келеді. Оған бола қайырылатын үйір жоқ. Бұларға не болған түге? Есіне алдыңғы жылғы қыс түсті. Омбы қарға батып кетіп, жан ұшыра бақырып жатқан кәрі теке түсті. Сонда да қалың үйірдің еш қайсысы қайырылмап еді-ау. Оның қасына баруға, өзіміз де қарға батып, әлгінің киген кебін өзіміз де киерміз деп қорқып еді-ау. Ал бұған неге қайырылмайды? Бұдан сонша күдер үзетіндей не болып еді? Аяғының қан қақсағанына қарамай, шоқытып соңдарынан салып келе жатқан жоқ па! Әзір жығыла қоятын түрі көрінбейді. Бұдан бүйтіп күдер үзгендері қалай? Сонда әлгінде ғана айдағанына көніп келе жатқан тіл алғыш үйірге бұған не тап болса да, бәрібір болғаны ма? Осы быт-шыт боп кеткендері кеткені ме? Мынау ұланғайыр дүниеде бұның соңына еріп, бастары бірігіп, ұйтқылы қауым боп келе жатқанда сол дәурендердің көздерінен бір-бір ұшқаны ма? Жоқ... Былайырақ ұзап шыққасын аялдап, арқыраған көш бастар иесін тосатын шығар... Жоқ... Жоқ... Мыналардың тоқтайтын, тосатын түрлері көрінбейді. Бастан құлақ садаға деп, мына пәледен шыбын жаным қайткенде аман қалады деп, безіп барады. Шыбын жан алдарындағы көсемдерінен де, қастарындағы қауымдарынан да қымбат екен? Шыбын жандарын сауғалап, баяғыда талай жыл алдарында жүрген тарлан басшыларын ажалға тастап, бұның алдында кетпеп пе еді? Бұл жолы да сүйтетін шығар. Бұл жолы бірақ бастары біріге қоймас. Тым бытырап кетіпті. Бастары біріккенде де, қапелімде, алға түсер серкені қайдан табады? Соңдарындағы теке лақтардан көшелі көсем теке өсіп шыққанша қай заман?! Оның үстіне тумай жатып қуғын көріп, қос үрей болып ескен су жүрек немелер үйір бастап қай бір көктете қояды дейсің? Сонда әр қайсысы бас-басына жан бағып әр текенің сүргінінде кеткені ме?!.

Ор текенің оң саны ғана емес көкірегі де қыз-қыз қайнап келеді. Апырай, бұл шашырағандары шашыраған ба... Қара жердің бетінде қаптай жайылып өз төлдерім жүреді ғой деп еді... Оны да көп көргендері ме! Жақсы үміттің адымы неткен қысқа еді! Неткен қызық, неткен келте дәурен еді!.. Тіпті алдындағы үйірін жаңа бауырына түгелдей қысып шығып та үлгере алмапты... Үлгергендері де аяқ астынан жалп-жалп тыраң асты. Аман қалғандары да басымен қайғы болып безіп бара жатып, қай бір құрсақ тұрақтатып қарқ қылар дейсің! Енді оларға бастарын қосып бір үйір, бір қауым боп бірге өріп, бірге түнеп жүрер дәурен қайда!

Не де болса, өліспей беріспейді. Не де болса, кеудесіндегі шыбын жан қашан шырқырап шығып кеткенше осылай шоқақтай береді. Кім біледі, мынау аяқ астынан тап болған түсініксіз пәледен көп ұзамай құтылар. Қара санын шыжғыра қадалған сұрқия жара ештеңе етпес. Кеңге бір шықса екен... Жапан түзде не көп, шипа шөп көп... Соны тауып ап, сүйкеніп, үстіне барып аунап-аунап ақыры жазып алар еді. Аяғы салбырап көтертпей келеді. Жан дәрмен ілгері тырмыса бермей болмайды. Осыдан төрт аяғына түгендеп мінер күн туса, ұлы түзде қым-қуыт тозып кеткен үйірін іздер еді. Ең болмаса, бір жұрнағы табылмас дейсің бе...

Көзінің алдына кіреуке үйіріле береді. Сонда да ышқынып салып келеді. Неден қашып келе жатқанын, кімнен қашып келе жатқанын өзі де білмейді. Қиқулаған айқай мен тасырлаған ат дүсірі естілмейді. Орағыта қармайтын әлгі бір қайқы құйрық төрт аяқтының да исі шықпайды. Сонда бұлардың бұл безгені қай безген? Сонда бұл көзге көрінбей, төбеден түскен қандай тажал?

Екі өкпесі алқымына тығылып, тынысы бітіп барады. Қайда қашып келеді, ― оны да білмейді. Әйтеуір, тоқтағысы жоқ. Сол жақ саны да манағыдай тыз ете қалды. Енді бөксесін сүйрете алар емес. Еңсесі жерге кетіп барады. Апырай, бұл неткен тажал. Көзге көрінбей күйдіріп бара жатқан бұл қандай өрт? Көзге көрінбей кірш-кірш қадалып жатқан бұл қандай азу?

Бір жақ қапталынан манағы бір оқыс дыбыс кенет күшейе шыққандай болды. Қарауыта түксиген қара жотаның тасасынан сопаң етіп бірдеңе шыға келді. Зулаған жүрісіне қарап, бөрі екен деп қалып еді. Жон арқасында қонжиып бір екі аяқты отыр. Бәсе, тап мынандай кесепат болар да, оған екі аяқтылар араласпай жүре ме?! Олар тұрғанда мұндай пәлекет кімнен келуші еді! Анау мойындарындағы, қолдарындағы салаңдағандары немене? Сайтан алғырлар, сап етіп қайдан шыға келіп еді. Екі санындағы егіз жараның әсері ме, жоқ манағы өн бойын балбыратып бара жатқан сиқыр ләззатты сарқып тауыса алмағанының әсері ме ― бөксе жағы қараптан қарап батпандай ауырлап, жерге тартып бара жатыр. Мынау екі аяқты еміншектер жүрген жерде дүрлікпе, бөрлікпесіз тыныш дәурен бұйырушы ма еді? Осылардың жайбарақат жайларына жайылып жүрген жабайы үйірдегі шаруалары қанша екен?.. Кең дүниені қарадай тарылтып, қарадай қараң суға алдыртатын да жүретін бұл неткен кесір нәсіл еді?!

Дәрмені құрыған ор теке әбден қансырап, тұмсығымен жер сүзе құлады. Топырақ исі сезілгендей болып еді. Артынан қайта мүңкіп қоя берді. Өз бауырынан шығатын иіске де келмейді. Басқа бір теке маңайлап жүр ме екен дейін десе, өртенген мүйіздей күйік иіс... Аспан астын түгел кернеп алып барады. Қолқасы отқа түскен құрым киіздей қоңырсып жүре берді.

Шарасынан шыға бадырайған, дымға түсінбеген бейкүнә қос жанар айнала тосқан тажалдан басқа ештеңе ұсынбаған жарық жалғанды қимағандай тесірейіп жатыр...

1978 жыл.





АУЫЗ


Ол әуелі әйелдер босанатын үй деген мекеменің журналына тіркеледі де, «Жаңа туған» дейтін атақ алады. Қаз-қатар қағылған жан-жағы тор-тор қорапшалардан «күтуші» деп аталатын өңкей ақ киген әйелдер оларды білегіне жазылған цифрларға қарап жүріп тауып алатын да, қолдарына көтеріп, ұзын-ұзын коридорларды бойлап, бірнеше әйел терезеге асылып, сыртқа үңіліп тұратын айлапат бөлмеге апаратын. Есіктен олар кіргенде терезеге қарап тұрған әйелдердің біреуі жалт бұрылып, бұған қарай жүгіретін. Оны «күтуші» деп аталатын әйел «ана» дейтін.

― Анасы, мына бөбегіңізді емізе қойыңыз.

Ол әйелдер босанатын үй деген мекемеден «бөбек» деген атақ алып шықты. Есік алдында оларға қолына бір шоқ гүл ұстаған еркек жолықты. Ол еркектің «әке» деп аталатынын кейін білді. «Анасы» әлденеге қолы тимей асып-сасып жүргенде, бұл жатқан арбаны әлгі «әкесі» тербететін. Бұл көңілінің хошы келгенде тек «анасына» ғана емес «әкесіне» қарап та ыржаңдайтынды шығарды. Оған анау мәз-мейрам болатын.

Бұл былдырлап сөйлей бастағанда анасы оған:

― Бар, көкеңе бара қойшы, ― дейтін болды.

Сөйтіп бұл «әкесін» енді «көке» дей бастады. Көкесі енді оны күнде таңертен «балалар бақшасы» дейтін мекемеге апарып, кешқұрым үйге алып қайтып жүрді. Сөйтіп ол мектепке баратын жасқа да жетті. Қара тақтаның алдында талай кептің басын шалып қақылдап тұратын әйелдер мен еркектер бұған енді «оқушы» деген атақ тақты. Ол мектептен «оқушы» дегеннен басқа да талай-талай сөз үйренді. Ол мектепте жүргенде сөзді өте көп білуші еді. Қазір көбін ұмытып қалыпты. Өйткені, ол мектепте жүргенде өте көп сөйлейтін. Өзі тектес екі аяқтыны көрсе болды, қайдағы жоқты сапырып, қауқылдаса жөнелетін.

Мектепті бітіріп фабрикаға жұмысқа келгенде естіген ең алғашқы сөзі:

― Жә, сөйлеме, көзіңе қара! ― болды.

Қасындағы серіктеріне бірдеңе айтайын десе, ала көздерімен қарап, әлгідей дейді. Оқта-текте бір соғып кететін бастықтарына бірдеңе дейін деп, ернін қимылдата беруі-ақ мұң, олар да төрт сөзді айтып зекіп тастайды. Бұл бірте-бірте сөйлеу дейтін шаруаға әбден зауқы соқпайтын болып алды. Шынында да сөйлеудің не қажеті бар? Алдыңдағы станокты көріп тұрсың. Онымен не істеу керек екенін біліп тұрсың. Бар жұмысты тындыратын екі қолың бар. Бастықтардың не бұйырып, не тапсырғанын естіп алатын екі құлағың бар. Ол аз десең, таңертең жұмысқа алып келетің кешке жұмыстан үйге алып қайттын екі аяғың бар. Бір басыңа бұдан артық тағы не қажет!

Ол жұмыс түгілі үйде де тырыс етіп үндемейтінді шығарды. Үйде де үндейтіндей не қалып тұр. Тарелкадағы көже мен қасыңдағы қасықты көріп отырсың. Ал, анда-санда әйеліңнің пейілі түсіп дастарқанға рюмка мен бөтелке қойып жатса, оны қайтып кадеге асыру қажет екенін айтпай-ақ біліп отырсың. Әйел деген жұрт та бастықтар секілді дымыңның ішіңде болғанын жақсы көреді. Олар да қит етсең: «Басымды ауыртпашы», ― дейді, тіпті «Жә, үніңді өшір!» ― деп аузыңа да ұрады.

Сол үннің өшсе өше қойғаны-ақ дұрыс. Ондайда кірпідей жиырылып жүретін әйеліңе аяқ астынан мейірім біте қап, арқаңнан қағып, о жер бұ жеріңді түрткілей бастайды.

Үндемесең үйдей пәледен құтылып қана қоймай, үйдей олжа табатынына да көзі әбден жетіп жүр. Бұның қасындағы балпылдақ қара фабрикаға келгеніне бір жыл болмай жатып «мылжың» атанып жұмыстан қуылып кетті. Ал, бұл екі жыл істеген соң аяқ астынан тасы өрге домалап, кеңсеге ауысты.

Бастық:

— Бізге өзің секілді ісін білетін, босқа мылжыңдап, уақытын текке сарп етпейтін кісілер керек, ― деді.

Содан бері бұл кеңседе. Содан бері бұл бұрынғы көз таныстарын көре қалса: «Сәлем!» деп қалпағын көтеретін әдетін де тастап, тек бас изейтін болды. Оның он саусағы алдындағы пианино клавиштарындай көп кнопканы ұршықтай үйіреді. Оның бір кездегі күсінен айырылып, қайтадан сүйрік тартқан салалы саусақтары тиіп кетсе болды, көмір жұтып, алтын тезектеп тұрған алып кәсіпорынның қай цехы, қай бөлімі де аяғынан тік тұрып, дедек қағып қоя береді. Ол енді сол кнопкаларды бес саусағындай жетік біліп алды. Ол енді өзі отыратын айдала бөлменің есігіндегі үш цифр мен бес әріпті бес саусағындай жақсы біліп алды. Сол бес әріптің нені білдіретініне, қандай мағынасы бар екендігіне назар аударып жатқан бұл жоқ. Ол бес әріп мұның паспортына да, осы кәсіпорынға кіретін куәлігіне де жазылған. Ол бес әріпті ауызбен айтып жатудың ешқандай қажеті жоқ. Қақпа алдындағы күзетшілерге сол бес әріпті қанша рет қақсап айтсаң да, қашан сол бес әріп жазылған қағазды көрсетпейінше, сені бәрібір босағадан аттатпайды. Ол бес әріп не қалтаңдағы қаусырма қағаздын ішінде, не мынадай қызмет істейтін бөлмеңнің маңдайшасында жазулы тұрғанда ғана мағынаға ие болады. Әйтпесе, ішіңдегі барлық тынысты алқымыңа жиып, бар даусыңмен қанша бақырсаң да, бәрібір бос ызың, бос айқай. Ол бес әріптің бұған осылай көзіңе шоқтай басылып жазулы тұрғанда ғана тікелей қатысы бар, әйтпесе, ауыз-екі айтылғанда итке «кә, кә!» дегендей, құлағыңа ызыңы келген жаққа жалт еткізіп бір қаратуға ғана құдіреті жетеді.

Сонымен осы бір бес әріптін осы бір есікке қарап басылғанына да төрт-бес жылдың жүзі болып барады. Күнде тәңертең жұмысқа келгенде оған бір қарап қояды. Өйткені, осы бес әріп дәл осы тұрған ретімен жазылып орнында тұрғанда ғана, оның мына табалдырықтан аттап өтуге қақысы бар. Ал, кенеттен мынау бес әріптің орнына басқа бір алты әріп, не жеті әріп, әлде осы әріптің өзі орындарын алмастырып, басқа бір ретпен жазулы тұрса, онда бұған: «бар, далаға ойна, жөніңді тап!» ― деп тұрғаны.

Осы бес әріп қалтасындағы куәлікте, есігіндегі шыны тақтада және жалақысын салып әкелетін пакеттің сыртында жазулы тұрғанда ол аузына, ешқандай салмақ салып көрген емес. Тіпті ондай дене мүшесі бар екендігі естен шығып та кетіп еді, бәрін бүлдірген үш жасар баласы болды. Ол баласынан ылғи қашқақтап жүретін. Қасына жолап кетсең қайдағы-жайдағыны сұрап басын қатыратын. Оған жуымайтын болғалы бері ол сөйлеу дегенді атымен ұмытып та еді. Бір күні әйелі машинасымен кір жуып жатып, қасына жүгіріп барған баласына:

― Бар, әкеңнен сұрап ал! ― дегені.

Бұл баласының сұрағын естімеген боп, үндемей отыра беріп еді, әйелі айқайлады.

― Бишара баланы сонша қиналтпай жауап берсеңші! Бұл амалсыз баласы көрсеткен суретке үңілді. Баласы уда-дуда көп сызықты көрсетті:

― Шаш, ― деді бұл.

Баласы есік алдында тұратын домалақ түкіргіш құтыдай бірдеңені көрсетті.

― Бас, ― деді бұл.

Баласы сол дөңгелектің бетіндегі бірінен бірін аударып алғысыз екі үлкен ноқатты көрсетті.

― Көз, ― деді бұл.

Баласы оның астындағы әлгіден гөрі кішкенелеу екі ноқатты көрсетті.

― Мұрын, ― деді бұл.

Ал, баласы оның астындағы әбден піскен помдиродың жарылып кеткен жыртығындай ырсиған бірдеңені көрсеткенде, бұл көмейіне ыссы қоламта құйылып кеткендей үнсіз қалды. Шақшадай басын шарадай қылып қанша ойланса да, есіне түспеді. Баласы құрғыр «бол, болдың» астына алып, әбігерлеп тұр. Жадынан күдер үзген соң жалма-жан кітап шкафында көптен шаң басып тұрған түсіндірме сөздікті алып қарады. «Дене мүшелері» деген тарауға көз жүгіртіп еді, көптен ойына келіп көрмеген «ауыз» деген сөзді байқап қалды.

―Ауыз, ― деді бұл.

― Ол неге қажет? ― деп қитықтанды бала.

Ол түсіндірме сөздіктегі құмырсқаның илеуіндей быжынап жатқан көп әріптер тіркесінің мағынасына ой жүгіртіп көрді. Сөйтсе, ауыз барша жан-жануарларға қоректенуге қажет екен, ол сол сияқты қосалқы тыныс жолы болып та есептеледі екен, тіпті, ондағы өткір тістер керек жерінде қорғаныс құралының қызметін де атқара алады екен. Ол мұның бәріне жақсы түсінді. Ал, түсіндірме сөздіктегі «ауыз жан-жануарлардың ең жетілген түрі адамдар үшін бір-біріне ойын, пікірін жеткізетін қатынас құралы болып табылады» деген ең соңғы түсініктеме миына еш кірмей қойды. Алдымен адам деген мұның еш жерде көрмеген мақұлығы сияқты. Қаланың жануарлар паркіндегі темір тақтайшаларындағы жазуларды ойына түсіріп көріп еді, олардың арасынан мұндай жазуды көрмеген тәрізді. Шамасы, ол көк мұхиттың тереңінде жүретін бұл білмейтін көп мақлұқтардың бірі болса керек. Әйтпесе, аз ғана ғұмырыңда ұшырасып жүрген екі аяқты, төрт аяқты жан иелерінің арасынан ондай пәлені ешқашан көрген де, естіген де емес. Әлде, осы мына өзі тектес екі аяқ, екі қолды тік жүретіндердің белгілі бір түріне берілетін атау ма екен? Мына алдында қылқылдап тұрған боқмұрынның «бала» деген балшыққа батқыр екенін біледі, анау ванна бөлмесінде қазір кір жуып жатқанда төрт аяқтап тұрғанмен, енді сәлден кейін екі аяғына мініп, мықынына таянып, зіркілдеп жетіп келетін қызылкөз пәленің сыпайылығында «әйел», ал, шын мәнінде, «қатын» екенін біледі; ал бұл үйдің сыртында кеше бойында сенделіп жүргендердің «жұрт» екенін біледі, қызмет бабында өзінен жоғары тұрғандардың «мырзалар мен тақсырлар», ал езінен төмен түрғандардың еңшең «қырт» екенін біледі.

Ал, өзіне келетін болсақ, «бөбек», «бала», «оқушы», «жұмысшы», «күйеу», «ақымақ», «маман» дегендерді ес-туі бар, бір рет «азамат» деген тосын сөзді де қүлағы шалған. Онда да қараңғыда езіне жабылған бүзақылар-мен төбелесем деп жүріп, түрмеге түсіп қала жаздағанда тергеушінің аузынан естіген. Ал, адам деген сөз әлі құлағына тиген емес. Шамасы, қолданылса да, баяғыдағы динозавр, ихтинозавр тұстарындағы мұз дәуірі екі аяқтыларына болмаса, бұл заманның екі аяқтыларына байланысты ешқандай қолданылмайтын архаизм болса керек.

Ендеше, мұндай кұманды түсініктемені әлі ақыл-есін түгел жинап болмаған жас балаға несіне үйретем, ауыздың тамақ жеуге, тыныс алуға, екі қолыңнан қайран кетіп бара жатқанда, басынған дұшпанның мұрны, құлағы сияқты бөлек-салақ тұрған жерлері болса, қыршып алуға қажеті барын білсе біле берсін, ал осы жасқа жеткенде өзі де түсінбеген, тіпті қашан «кісі жерлейтін бюро» дейтін мекеменің журналына тіркеліп, қабірінің номері жазылған темір талон мен «марқұм» деген атақ алатын мынау жер үстіндегі ақтық күніне дейін еш түсінгісі де келмейтін «адам», «ой», «пікір» деген пәлелерді бейшара бала білмесе білмей-ақ қойсын деп ойлады.

3.1.1976 жыл.





КӨЛДЕНЕҢ КӨК АТТЫ





Ол әуелі қалаға келіпті. Қалаға келетіні қасында теңіз бар. Теңіз болмаса ол біздің жаққа келер ме еді, келмес пе еді — кім білсін. Жоға, бәрібір келер еді. Келетіні — Ахат көкемнің оқ тиген партбилетін саяси бөлімге өз қолымен апарып тапсырыпты. Ал билетте әлгі қасында теңізі бар қаланың аты жазылыпты. Қасында теңізі бар қалада ол кемеден түсе салып, әскер комиссариатына барыпты. Әскер комиссариатынан біздің ауылға қалай баратынын сұрап біліпті.

Көлік күтіп бір күн жатыпты — кезікпепті. Екі күн жатыпты — кезікпепті. Үш күн жатыпты — кезікпепті. Төртінші күні — жаяулатып тартып кетіпті. Қаланың шет жағынан асхана кездесіпті. Асханада украин борщының бір тарелкасын ішіпті — тоймапты. Екі тарелкасын ішіпті — тоймапты. Үш тарелкасын ішіпті — тойыпты. «Содан кейін аузыма борщ тиіп көрген жоқ»,— дейді ол. Соны айтқанда ол міндетті түрде бір тамсанып қояды. Соны айтқанда мен де міндетті түрде бір тамсанып қоямын. Өйткені — ол борщты ішіп көрген. Өйтетінім — ол кезде мен ішіп көрмек түгілі, борщтың әлі атын да естіген

емеспін.

Тамаққа тойып алғасын асхананың көлеңкесіне барып отырыпты. Етігін шешіп, шұлғауын қайта орап жатса, қоқыс төгетін шұқырды шырқ айнала тіміскілеп жүрген қабырғасы арса-арса қызыл қаншыққа көлеңкеде тісімен шыбын қағып жатқан желкесі күдірейген жалбыр құлақ қара ала тебет дүрсе қоя беріпті. Байғұсты алқымнан алып, бүріп жатыр дейді. «Кәншай, бәдлес» деп бір рет айқайлапты — қыңбапты, екі рет айқайлапты —қыңбапты, үш рет айқайлапты — қыңбапты. Жұдырықтай жез тоғалы қайыс белбеуді алып жіберіп, қара ала төбетті қақ маңдайдан қондырсын кеп. Әлгі нақұрыс басымен қайғы боп, қыңсылап тайып тұрыпты.

Ол қапшығын жауырынға таңып ап, қасқа жолға түсіп ап, біздің ауыл қайдасың деп жөнеп береді. Күн бата бергенде айдалада жолдың езуіндегі оқшау төбенің басына шығып, етігін шешіп, темекісін тартып, аяқ суытып отырады. Сырт жағынан бірдеңе қыңсылайды. Қасында жатқан белдікті ала сап, артына жалт бұрылса — анадай жерде шоқиып манағы қызыл қаншық отыр.

Содан бір адам, бір ит боп бір күн жүреді — біздің ауылға жете алмайды, екі күн жүреді — жете алмайды, үш күн жүреді — жете алмайды. Төртінші күні іңірде айдалада лапылдап жанып жатқан отты көреді. Келсе — асулы қазан. Анадай жерде — киіз үй. Бас сұғып қараса — ешкім жоқ. Табалдырықтан аттауға бата алмай, маңдайшаны жұдырығымен нұқып: «Бола ма?»— деп бір рет сұрайды — тым-тырыс, екінші рет сұрайды — тым-тырыс, үшінші рет сұрайды — тым-тырыс. Болмайды екен деп, кері бұрылып, кетейін деп жатса, үй сыртынан түйе ыңырсиды.

Ол гимнастеркасының етегін түзеп, пилоткасын шекелете сипап, бойын тіктеп тұра қалады. Әуелі қоп-қою қараңғының қойнынан жер-ошақтағы оттың жарығына шағылысып жалтырап келе жатқан темір шелекті байқайды, одан кейін үсті-үстіне шиыршықтап орай берген қарқарадай үйме жаулық ағараңдайды, ең соңында барып, етегіне сүріне жаздап, емпеңдеп жүгіріп келе жатқан кемпірді көреді. Ол бұны көзі шалып қалт тоқтай қалады. Кемпірдің қалшиып тұрып қалғанын көріп, бұл бұрынғысынан бетер сіресе түседі. Екеуі екі босағада міз бақпай қатып қалған екі адамға айран-асыр қап анадайда шоқиып қызыл қаншық отырады.

Сол екі ортада, өрістегі жылқыны көздеп қайтқан Дайыр нағашым үстерінен шығады.

Шалын көріп кемпір есін жинайды. Кемпірдің есін жинағанын көріп, бейсауат жолаушы да есін жинайды.

Үшеуі үйге кіреді. Ол оң босағада тұрған келінің үстіне сылқ отыра кетеді. Дайыр нағашым шешініп жатып төрге шақырады — шықпайды, кемпірі дастарқан жайып жатып төрге шақырады — шықпайды. Тіпті шайды да сол келінің үстінде отырып ішеді.

Бір уақытта үй сыртынан дүсір естіледі, артынан әлдекім:

— Хабарласқандай кім бар?— деп дауыстайды.

— Кім болса да кіре бер!— дейді Дайыр нағашым шайын сораптаған қалпы.

Сол-ақ екен есіктен иығы жарқыраған бір капитан кіріп келе жатады. Бейтаныс қонақ келінің үстінде отырған жерінен атып түрегеліп сымша тартылып, тұра қалады. Қолын шекесіне апарып:

—Жолдас капитан, әскерден босаған гвардия ефрейторы - Қазиев Самат майданда ерлікпен қаза тапқан командирі гвардия аға лейтенанты Ахат Бекбаевтың ата-анасын іздеп келе жатыр,— дейді саңқ-саңқ етіп.

Шай ішіп отырған Дайыр нағашым мен кемпір таң-тамаша.

— Отыра бер,— дейді капитан.

Ол майданнан қайтып келе жатқан осы күнгі бухгалтер Бекен екен.

Сонымен Дайыр нағашым, Бекен үшеуі отырып жай-жапсарды түгел кеңеседі.

Ертеңіне түс ауа біздің ауылға төбеден түскендей боп Дайыр нағашым келе қалды. Қасында әрі арық, әрі аласа шілмиген жылтыр қарасы бар. Басындағы бір жапырақ пилоткасын әрлі-берлі қақпайлап, белдігін түзей береді.

Дайыр нағашымнан естір сөзін әбден естіп алса керек біздің үйде келіге мініп, келсап таянған жоқ. Оң жаққа етігін шешіп, қақ төрдегі Дайыр нағашымнан сәл төменірек, екі аяғын астына басып, томпиып отыр. Төрге малшынып, тосап қонақтап қалған пилоткасын оң тізесінің астына тығыпты. Қазан жуатын қылдай ұйпаланып қалған қап-қатты шашын төс қалтасынан темір тарақ ап тарады. Жаңағы ұйысып жатқан бір уыс шаш тарақ тиген соң әр талы әр жаққа айбат шегіп аңдап-аңдап әре түрегелді. Сол ербиген шаштың астында бір елідей маңдайдың мезіреті байқалады. Маңдай жүрген жерде көз жүретіні сірә белгілі. Бейтаныс қонақтың екі көзі қаз-қатар қадаған екі кішкене мүйіз түйме секілді еді. Ағы да көрінбейді, қызылы да көрінбейді, майлап қойғандай, бірқалыпты жылтырайды. Кішкене бетке зорлық жасамай-ақ қояйын деп ұяла біткен тәмпіш мұрынның астында айналасы оншақты қылтанақтан аспайтын кішкене мұрт едірейеді.

Аяқ астынан жинала қалған ауыл-үйдің адамдары Дайыр нағашымның қасындағы бейтаныс кісінің бет-әлпетіне қанша тесіліп қараса да бар көргені осы болды.

Дайыр нағашым есіктің қыр көзінде отырған менен құман алдырып, асықпай отырып қолын жуды, асықпай отырып екі танауына кезек-кезек су атты, асықпай отырып бетін шылады. Сосын ақ орамалға асықпай отырып сүртінді. Асықпай отырып көрші-көлемнің амандығын сұрады. Асықпай отырып шаруа бағытын сұрады. Асықпай отырып шай ішті. Дастарқан жиналған соң, қара құманды қайта алдырып, асықпай отырып аузын шайды.

Ол асықпанған сайын қасындағы бейтаныс қонақ бір аяғынан бір аяғына кезек мініп қипақтай береді. Кішкене түйме көздерін нағашымның қызара бөрткен ұланбайтақ жүзіне әлденеше мәрте жүгіртіп, әлденеше мәрте аударып әкетті. Мұның бәрін үй-ішіндегілердің қалай түсінгенін қайдан білейін, мен өзім әйтеуір бірдеңеге жорып, күліп жібере жаздап қысылып отырдым.

Қасындағы серігінің жайы кетіп отырғанын сезгендей Дайыр нағашым сөз бастады. Сөзді әріден бастады. Дайыр нағашым әңгімені де асықпай айтады. Дайыр нағашым жалпы асықтырғанды жақсы көрмейді. Алда-жалда дызақтап асықтырып жатқан адам табылса, бетің бар, жүзің бар екен демейді, басыңнан батпанмен соққандай қып, жалпитып тұрып бір боқтайды. Сондықтан да Дайыр нағашымды ешкім асықтырмайды. Сөйтіп, жүріп Дайыр нағашымның баптаған аты жүйрік. Сөйтіп жүріп Дайыр нағашымның жүгірткен иті жүйрік. Сөйтіп жүріп Дайыр нағашымның кемпіріне қамшысы жүйрік.

Дайыр нағашым қос тізерлеп алған. Көзі адырайып кеткен. Әр қияға бір-бір кісіні ұрып жыққандай тоқпақ мұрты едірейіп тұр. Сөзі де енді төкпектей шықты. Қайқы жирен кірпігін қағып-қағып қойып айтып жатыр, қолындағы қамшымен қос тізесін нұқып-нұқып қойып айтып жатыр, қасындағы сүлгімен кең маңдайынан жарыса құлап келе жатқан көк терді жапыра сүртіп қойып айтып жатыр, алдындағы алашаға қонған шыбынды сабаудай сұқ саусақпен шертіп қойып айтып жатыр... Айтып жатыр... айтып жатыр. Дайыр нағашым бірауық көзіне көрінбейтін, сонау алты қат аспанның әлде бір қиырындағы не жеті қат жердің әлде бір тұңғиығындағы беймағлұм біреумен дауласқандай сабалақ-сабалақ қос уыс қабағын тікірейтіп, тұздай көкпеңбек көзі ежірейіп едірең-едірең етеді. Сол құбыжық неме қазір қолына түссе, түтіп жіберердей тістенеді.

Дайыр нағашым сосын бір сәт қимас адамымен бақылдасқандай тұншыға күңіренеді. Көзін жұмып ап, басын шайқап-шайқап қояды. Қолындағы сүлгімен енді терін сүртпей, көзін сүртеді. Дайыр нағашым бір уақыттарда барып қып-қызыл көзін лап еткізіп ашып алып, жан-жағына жүгірткен соң, мен де төңірегіме қарасам — жұрттың бәрі мырс-мырс... жылап отыр. Төрдегі бейсауат қонақ жермен-жексен боп шөгіп қалыпты. Басы омырауына түсіп кеткен.

Дайыр нағашымның әңгімесін аяқтауы-ақ мұң екең біздің үйдің іші күңірене жөнелді. Кебеженің алдында үш жағына үш жастық қойып, қалт-құлт етіп әзер отырған әжем әкемнің иығына жармасты. Қазан-аяқ жаққа бір өзі әрең сыйып отырған анам жалма-жан Дайыр нағашымды құшақтай алды. Оң жақта менің қасымда бір тізерлеп сызылып отырған Жазира жеңешемнің білезікті білегі менің мойныма оратыла кетті. Ызы- қиқы жылау. Ал мен болсам, ештеңеге түсінбей бұлқынып жатырмын.

Өліп-талып жеңешемнің қолтығынан басымды шығарып, төрдегі бейтаныс қонаққа қарасам, пилоткасымен көзін тас қып бүркеп алыпты. Екі иығы селк-селк етеді.

Дайыр нағашымның мойнын әжем босатқан соң, анам енді қонаққа жабысты. Бір шөкім ғана кісі алпамса анамның омырауына кіріп ғайып болды. Әлденелерді зарлана әндеткен анамның даусына бейтаныс қонақтың кеңк-кеңк жылағаны қосылды.

Енді оны біздің үйдің адамдары бірінен соң бірі барып құшақтай бастады. Сол арада ауыл үйдің адамдары да жиналып қалды. Олар да біздің үйдің бір-бір адамын құшақтап ап өкіріп жатыр.

Сыртқа сытылып шығып, ауылдың желкесіндегі тастақ төбенің тасасында мен де жыладым. Өзімнен өзім жұбана алмай ұзақ жыладым. Басқа балалар көріп қап мазақ ете ме деп, жүлгеден-жүлгеге бұқпантайлап жасырынып жүріп жыладым. Бірақ, неге жылайтынымды өзім түсінбеймін. Әйтеуір қашан күн батып, қас қарайғанша төбенің тасасында отырдым да қойдым.

Бір уақытта қасымнан бірдеңе пыс еткендей болды. Орнымнан ұшып тұрсам, басын жерге салып құйрығын екі бұтының арасына қысып алған арса-арса арық қызыл ит аяғымды жалап жатыр.

Итті ертіп ауылға беттедім. Жылау тиылыпты. Біздің үйдің алдындағы жер ошақта от жалпылдайды. Ауыл үйдің әйелдері сол төңіректе, еркектері — үйдің ішінде. Енді Дайыр нағашымды емес, бейтаныс қонақты ортаға апты. Дайыр нағашым басын төмен салып тыңдап отыр, әлдене сұрап, әңгімені бұзған кісіге жалт бұрылып жанарын тіктеп, тежеп тастайды. Есіктен мен кіріп келгенде де ежірейе бір қарап еді, сып беріп әжемнің жадағайына қалай кіріп кеткенімді білмей қалдым.

Бейтаныс қонақтың шіңкілдек даусының тынатын түрі көрінбейді. Отырғандардың тыңдаудан жалығатын түрі көрінбейді. Көзімді ашпай жатып, әжемнің қасында хисса тыңдап қалған мен әңгімеге құлақ тостым. Біріне түсінсем, біріне түсінбеймін. Сонда да жалықпаймын. Әуелі әжемнің құшағында отырып тыңдадым, сосын иығына сүйеніп отырып тыңдадым, біраздан соң тізесіне басымды қойып, жатып ап тыңдадым. Әйтеуір тыңдай бердім. Көзім тарс жұмық. Сонда да құлағым түрік. Әжем тізесі ұйыған соң басымды қасындағы жастыққа аударып салды. Онда да оянбадым. Бірақ бәрін естіп жатырмын. Менің түсінгенім, мына біздің қонақ батыр. Менің түсінгенім, біздің Ахат көкем де батыр. Батыр болғанда, кәдімгі Қобыландыдай, кәдімгі Алпамыстай, кәдімгі Тарғындай, кәдімгі Қамбардай батыр. Ахат көкем мен біздің қонақ жауды мына көк теңіздің ар жағындағы Сталинградтан бастап қуғаннан қуып отырып, сонау жеті қат жердің ең түбіндегі Берлин деген жерге дейін дүркіретіп қуып барған. Сол арада жетібасты аждаһаны өз апанына апарып тұрып, әкесін танытып, тас-талқан еткен. Қас дұшпан қашан өле-өлгенінше қарсыласқан. Ақырғы арпалысында Ахат көкемді мерт қылыпты. Бірақ бәрібір бұлар жеңіпті. Әнеукүнгі ат жарыстырып, жамбы атып мәре-сәре болған үлкен той осылардың жеңгеніне арналыпты.

Соны естіп жатып манағы жылағанымды да ұмыттым. Соны естім жатып маужырап ұйықтап кетіппін.

Ертеңіне елең-алаңнан тұрдым. Қаз-қатар салынған төсектегі жұрттың беттеріне үңілем. Дайыр нағашым мен кешегі бейтаныс қонақ көрінбейді. Жүгіріп сыртқа шықтым. Дайыр нағашымның ер тұрманы жым-жылас. Үйдің көлеңкесіне барсам өре текеметтің үстінде, аймақы сәтен көрпенің астында бір уыс бірдеңе томпияды. Аяқ жақтағы шөп тырнап ақ жем боп қалған керзі етік көзіме шоқтай басылды. Мына жатқан — кешегі қонақ. Ол оянғанша шырқ айналып жүрдім де қойдым.

Күн түсау бойы көтеріле ұйқыдан оянды. Бас жағында отырған менімен:

— Батыр, хал қалай?— деп қол алысып амандасты.

Су алғызып жуынды, оң балтыры — айғыз тыртық, сол қары шұқырайып ойылып кетіпті, бұғанада тағы бір ай тыртық тағы тұр.

Мұздай суды құйған сайын «пай-пайлап» рахаттанып қояды.

Ахат көкемнің қаза тапқанын естіген жұрт пәлен күн қатарынан бата оқуға шұбырып келді де жатты. Пәлен күн қатарынан жұрт біздің қонақтың аузына қарайды.

Сөйтіп бір ай өтті. Сөйтіп екі айдың жүзі ауды. Бір күні қонақ таңертең шайдан кейін әкеммен ұзақ әңгімелесті. Әңгіме әкемнің бас изеуімен аяқталды. Екеуі екі ат ерттеп колхоз орталығына кетті. Ертесіне кешкі сауыннан соң қозы айырғанда өріске қойды әкем емес, қонақ айдап әкетті. Құдық басына барып қой суардық. Қауғаны әкем тартты. Қойды қонақ екеуміз бөлдік. Енді мен одан бір елі қалмайтын болдым. Ол соғыс бітерден аз-ақ бұрын жараланып қайтқан Жанас ағамдай емес, бірдеңе сұрасаң: «аулаққа ойна» деп қуып тастамайды.

Жанас — біздің жақын ағайынымыз. Бірақ алдынан жүгіріп шықсаң атына мінгізбейді, қалпағы түгілі қамшысын ұстатпайды. Құшақтайын десең — үстімді лас қыласың деп зыр-зыр қашады. Үйге келгенде қамшысын, қалпағын, ақшаңқан кителін, сөмкесін тек Жазира жеңешеме ғана ұстатады. Жазира жеңешем оның қамшысын, қалпағын, кителін, сөмкесін ең төрге апарып, керегенің басына іледі. Жанас кебеженің алдында отырған әжеме барып маңдайынан сүйгізеді: анама бүйірінен бір түртіп қойып айран құйғызып ішеді, сосын біздің үйдің тап іргесіне тігілген Ахат көкемнің отауына барып, түймешік бас кішкене қара домбыраны дыңылдатып жатып алады. Маған құдды бір біздің үйдің кенжесі мен емес, өзі құсап осы бір талтаңдағаны-ақ ұнамайды.

Мойнынан түспейтін қара сөмкесін ашып қалсаң-ақ қызыл, көк сары, жасыл, күрең қарындаштар. Бірінен-бірі өтіп тізіледі де тұрады. Шіркін, қарындаш жасаған ағаштардың исі-ай! Танауыңды жарады. Оған жып-жылтыр тап-таза қағаздардың исі қосылғанда басым зеңіп, көзім бұлдырап кетеді. Мен үшін дүниеде осы қарындаштың ағашы мен қағаздың иісінен асқан әдемі иіс жоқ. Бірақ не керек, оның бәрі қараң дүние... Жанас бермек түгілі қолыңа ұстатпайды.

Ол Ахат көкемнің отауына кеткенде мен керегенің басындағы сумканы жайлап барып ашамын да, ішіндегі қарындаштар мен қағаздардың бірінен соң бірін көре бастаймын. Біздің қоңыр үйдің ішінде пейіштен шыққандай бір әдемі иіс бұрқ ете қалады. Сырттан сәл тысыр шықса болды, жалма-жан қара сумканы орнына апарып ілем. Мен Жанасты маңына жуытпай, қашқақтағанына қарамастан, осы бір қарындаштары мен қағаздарына бола жағалайтынмын. Енді ол сығыр жолатпаса жолатпай-ақ қойсын. Ол неме енді біздің үй түгілі біздің ауылда, біздің ауыл түгілі әжем айта беретін алты қат көктің астында, жеті қат жердің үстінде көзіме неге көрінеді! Артына бір уыс топырақ! Енді Самат ағам бар!

Біздің қонақтың, Ахат көкемнің жолдасының аты Самат. Жанастай аталас ағайын емес, көлденең көк атты бөтен біреу болса да, ол кенеп қапшығынан жалтылдақ дәптер, жылтырақ бояу қарындаштар ап берді. Олардың иісінің қасында Жанастың қарындаштары мен қағаздарының иісі жәй әншейін күйген құрым киіздің иісіндей. Күңірсік бірдеңе. Ол аз десең Самат ағам маған баспалы тіл сырнай әкеп берді. Немістердің жасағаны дейді. Ерніңе апарып, үрлеп қалсаң болды, сай сүйегіңді сырқыратып, сарнап қоя береді. Ондай сырнайды Жанастың өзі түгілі жеті ата — тұқым-тұяны түп-түгел көрген де, білген де емес.

Самат ағам екеуміз үлкен үйдің көлеңкесіне өре киіз жайып бірге жатамыз. Қашан көзім ұйқыға кеткенше жер-жиһанның сұрағын жаудыра берем, ол ешқашан бетіңнен қақпайды.

Ертеңіне таңертең суатқа мал айдасып бара жатып та әңгімелесеміз. Суатымыз — аласа таудың тар қолатына ұйлыға өскен қалың шидің ішіндегі жалғыз құдық. Біз қара жалдан аппақ шаң көтеріп енді құлай бергенде жалғыз құдықтың аузына өріп салған тас әйкелдің үстінде әкем тұрады. Әйкелден сәл төменірек орнатылған сопақша тас астауда күмістей жылтырап су жатады. Өкпелерін шаң қауып қалған кешеден бері шөл қойлар құдық маңындағы тепсеңнің күңірсік исі шыққаннан-ақ ентелей жөнеледі. Сол-ақ екен Самат ағам екеуміз қойдың алдынан шығып, кесек атып, қайырмалай бастаймыз. Таң атқалы бытырай жайылып келе жатқан отар етек-жеңі дөңгеленіп бір жерге кеп ұйлыға қалады. Самат ағам екеуміз қалтамызға кесек, тас толтырып аламыз да, суға асығып, арпалысып тұрған қойларды он-он бестен бөліп жібере бастаймыз. Әйтпесе әкем су құйып үлгере алмайды. Әйтпесе, көп қой астау басында бірін-бірі тапап тастайды. Мұндайда көзіңе қарап, сақ тұрмасаң болмайды. Жаудай жағаласқан шөл қойлар сәл көзің тайды-ақ құдыққа қарай жапатармағайлап қоя береді... Самат ағам екеуіміздің қой бөліп тұрғанда да аузымыз жабылмайды.

Шаңқай түсте қой түгел су ішіп шығады. Шөлі қанған отар құдықтың қасындағы қалың шидің ішінде байыздап жатады. Әкем, Самат ағам үшеуміз астаудағы суға беті-қолымызды жуып, әйкелдің көлеңкесіне тамақтануға отырамыз. Тамағымыз қойыртпақ. Кешеден бері ердің артында жүрген қозы қарын жұмырдың ішіндегі ақырып тұрған ащы айранға мен сыз тепсеңде жатқан саулықтарды тұрғызып ап сауып, сүт әкеп құям. Сосын астаудағы мұздай суға малып қойсаң, жұмырдың ішіндегі бал қойыртпақ жазғытұрымның уызындай тәп-тәтті боп шыға келеді. Содан бір саптыаяқты салып алсаң — манаурап ұйқың келеді, ал біреуді қомсынып, екеу-үшеуін тастап-тастап жіберсең ішіңе біреу кеп пеш қыздырғандай өне бойың тыз-тыз қайнап дөңбекши бастайсың. Ондайда әкем құдықтан тай терісінен жасалған бір қауға су тартып алады да, тас төбеңнен лақ еткізіп құйып жібереді, тісің тісіңе тимей, әлгі бір қызыл шоқтай өн бойыңды өртеп бара жатқан қызудың қайда кеткенін білмей де қаласың.

Қойшекеңнің кейде қойыртпақты місе тұтпай, көңілінің құртқа шабатыны бар. Мен, әсіресе, далада сүт пісіріп ішкенді жақсы көрем. Оның талай-талай тәсілін де білем. Ол үшін қазан-аяқтың да қажеті шамалы. Кәдімгі қозының қарны табылса жетіп жатыр. Жаз болса табаныңды шоқ боп жалап жүргізбейтін кебір топыраққа не ыстық құмға көме сал, күз болса сүт құюлы қарынды кішкене шұқыр қазып көм де, үстіне тезек қа-лап, не томар жағып, от өрте. Бір айналып соқсаң — сүйек-сүйегіңді шымырлататын бұйра сүт пісіп тұрады. Әлгі аузының суы құрып айта беретін борщының қандай екенін қайдам, әйтеуір Сталинградтан Берлинге дейін борбайлап барып, талай жұрттың дәмін татып қайтқан Самат ағамның жұмырдың асын ішіме жақпайтын еді деп қайтарып беріп жатқанын көрген емеспін.

Шаңқай түсте құдық басында қойыртпаққа тойып алған соң, әкем шақшасына бас қояды, Самат ағам шылым орайды, ал мен таусылмайтын да сарқылмайтын көп сұрағыма қайта кірісем.

— Ау, мылжың бала, қойсаңшы енді. Ағаңның басын ауырттың ғой, түге!— дейді әкем.

— Ештеңе етпейді, сұрай берсін, — дейді Самат ағам.

Қой десе де қоятын бәрібір мен жоқ. Түс қыза үстімізге бір-бір қауға су құйып ап, орнымыздан түрегеліп, суат басында байыздап жатқан қойды қайтадан өргізіп жүріп те аузым тыным таппайды.

Таңның атуы, күннің батуы менің аузым жабылмайды. Таңның атуы, күннің батуы Самат ағамның аузы жабылмайды. Жалп-жалп сөйлесеміз де жүреміз. Әкем екеуі күн аралатып қой күзетіседі. Ол күзетке кеткен күні мен таң атқанша дөңбекшіп шығам.

Түнекке бармайтын күні:

— Самат аға, осы біздің аспанға ғой жұлдыздар шығады, ал Германияның аспанына не шығады, крест пе?— деймін төсекке құлай беріп.

— Біз барғанда Германияның аспанында да жұлдыз быжынап тұрды,— дейді Самат ағам.

— Ол қалай? Фашистер крест тақпай ма?

— Фашистерді біз құртып жібердік қой,— дейді Самат ағам.

— Самат аға, Ахат көкем екеуіңіз неше фашист өлтірдіңіздер?— деймін мен.

— Көп қой.

— Аттарын білмейсің бе?

— Білгенде қандай?..

— Айтшы онда...

— Гитлер, Геринг, Геббельс, Робинтроп, Кейтель, Иодль, Гесс...

— Бар болғаны жетеу-ақ па?

— Жоқ, өте көп. Бұл тек аттарын білетінім. Жұлдызы быжынаған аспанға қарап біраз жатам да, тағы сұраймын.

— Самат аға, осы мың көп пе, миллион көп пе?

— Миллион көп те.

— Миллионнан не көп?

— Миллиард.

— Ал миллиардтан не көп болады?

— Триллион дейді ғой.

— Триллионнан ба... Триллионнан кейін сан жетпес шығар.

— Сан жетпестен не көп болады?

— Топырақ жетпес.

— Сонда мынау жұлдыздар топырақ жетпестен көп пе, аз ба?

— Топырақ жетпестен қайдан көп болсын.

— Егер бізге топырақ жетпес жау жабылса жеңер ме едік?—деймін мен.

— Жеңеміз ғой,— дейді Самат ағам.

—Әрине,— деймін мен өзіме-өзім жауап беріп.

— Бізде батыр көп. Александр Невский, Минин мен Пожарский, Суворов пен Кутузов, Ушаков пен Нахимов, Фрунзе мен Щорс, Лазо мен Пархоменко, Чапаев пен Буденный, Ворошилов пен Жуков, Конев пен Рокоссовский, Бауыржан мен Мәлік, Төлеген мен Қайырғали, Мәншүк пен Әлия, сосын Ахат көкем екеуіңіз.

— Иә, бізде батыр көп қой,— деді Самат ағам.

— Самат аға,— деймін тағы да.

— Иә, айта бер.

— Осы Суворов пен Кутузовтың қайсысы күшті?

— Екеуі де күшті.

— Екеуі жекпе-жекке шықса қайсысы жеңер еді?

— Қобыланды мен Алпамыс жекпе-жекке шығар ма еді?

Жоңғарлар мен қызылбастар тұрғанда жекпе-жекке шығып ол екеуіне не қара көрініпті?

Ендеше, Суворов пен Кутузов та жекпе-жекке шықпайды.

— Айтпақшы, солай екен-ау,— деймін мен кешірек ақыл кіріп. Ұялғаннан қапелімде үндемей қаламын. Бірақ, көп ұзамай ойыма тағы бір сұрақ оралады да, көмекейді қытықтап жатқызбайды. Қипақтап әрі жатам, бері жатам, шыдай алмай тағы сұраймын.

— Самат аға, қазір социализм ғой.

— Иә.

— Социализмнен кейін не болады?

— Коммунизм.

— Ал, коммунизмнен кейін не болады? Самат ағам көпке дейін ойланып қалады.

— Рахатизм.

— Рахатизм... Енді мен жатып ап қиялдай бастаймын. Шіркін-ай, сол рахатизмғе тез жетсек. Жер бетін жайлаған әлгі триллион жоқ сан жетпес, тіпті топырақ жетпес адамдардың бәрі бізбен дос болса, әр қайсысында Жанастың сөмкесіндегідей он шақты қарындаш, екі-үш дәптер емес, топырақ жетпес исі аңқыған әдемі қарындаш пен исі аңқыған әдемі қағаз болса. Менде де болса... Тек Жанаста ғана болмаса. Алақанын жайып әркімнен барып қағаз сұраса, қарындаш сұраса, ешқайсысы бермесе, «әрі жүр, аулақ кет, үстімізді былғайсың» деп маңдарына жолатпаса. Тіпті Жазира жеңешем де жуытпай қойса. Көз алдыма ылғи тырсиып жүретін сөмкесі қабысып, ылғи шіреніп жүретін иығы солпиып, мөлиіп тұрған Жанас елестегенде барып, кірпігім айқасады.

Ондайда біздің үйдің адамдары мені таңертең жұлқылап жүріп зорға оятады. Көзімді тырнап ашып, қою айранды дүрс-дүрс жұтып, елең-алаңнан қойға кеткен Самат ағаға тартам.

Самат ағамның сағатына қарайтынына біздің үйде ешкім күлмейді. Тек Жазира жеңешемнің ғана бір-екі жерде мырс ете түсіп, ернін тістей қойғанын байқап қалғаным бар.

Ал айдалада жападан-жалғыз қойдың шетінде сағатына қарап тұрғанын көріп былайғы жұрт: «Осы пақырдың есі дұрыс болса жарар еді. Қаршадайынан Басқұншақтың көк тұзын кешіп, көк бақа боп қалған қара шекпен неме қойды сағатқа қарап өргізіп, сағатқа қарап иіргенді қай бабасынан көрді екен!» — деп күледі деседі.

— Қалай, батыр, ұйқы қанды ма?— дейді ол қасына барғанымда.

Басымды бір бұлғаң еткізем. Оным «қанды» дегенім. Сосын манадан бері ойымда келе жатқан көп сұрақты ұмытып қалатындай-ақ аптығып сөйлей жөнелем:

— Самат аға... Самат аға, осы Ахат көкем үлкен бе, сіз үлкенсіз бе?

— Ахат үлкен еді,— дейді ол. — Мен оны ылғи «аға» дейтінмін.

— Ахат көкемнің бойы ұзын ба?— деймін мен.

— Ұзын, — дейді Самат ағам. — Біздің батальондағы ең ұзын офицер сол болатын.

Бұны айтқанда Самат ағам әңгіме Ахат көкем туралы емес, өзі туралы болып тұрғандай иығын бір керіп қояды.

— Ахат көкем әдемі ме еді?

— Мен өзім көрген жігіттердің ішінде ондай сұлу жігіт көрген емеспін.

Енді мен масаттанып қаламын. Соны сезгендей Самат аға әңгімесін қайта жалғайды.

—Шашы, мына сенің шашың секілді мөлт қара. Әрі бұйра. Маңдайы да сенің маңдайыңдай жап-жазық. Сендей тәмпіш емес, қыр мұрын. Дөңгелек көз. Несін айтасың, сабазың кісі-ақ еді ғой.

Самат ағам күрсініп қояды. Мен де қосыла күрсінем. Әңгіме үзіліп қалады.

Самат ағам кішкене көзі одан сайын кішірейіп, ту-ту алысқа, менің жанарым жетпейтін шамасы кеше ғана өзі оралған алыс қиырларға қарап тұрғандай ұзақ тесіледі. Солай тұрады, тұрады да, бір уақыттарда барып қоңырлықта бас көтерместен қадала жайылып жатқан көп қойға бір «шәйт!» — деп қояды.

Ондай кезде Самат ағамнан бірдеңе сұрауға батылым бармай мүдіріп қалам. Сонымды сезе ме Самат:

— Ау, батыр, неге үндемей қалдың,— дейді.

— Менің Жазира жеңешем де әдемі ғой, — деймін мен. — Беті қандай аппақ-ау, аппақ, көзі қандай қап-қара... Шашы қандай ұп-ұзын!

Жеңешемді одан әрі мақтауға сөзім таусылып, Самат ағама қараймын. Самат ағам құдды бір ақ көйлегі желбіреп, шашбау таққан қос бұрымы бұлғаңдап, нұры мол дөңгелек көзінің астымен білдірер-білдірмес қып бір жымиып қойып, бұралаңдай басып Жазира жеңешемнің өзі келе жатқандай ауыл жақтағы төбеге қарап тұр екен.

— Иә, Жазира, жеңешең де сұлу... Біздің Ахат аға тегін кісіге ғашық болмайды ғой,— дейді Самат ағам.

«Ғашық» деген сөзді естігенде құлағым елең ете түседі. Әлденеге екі бетім дуылдап, тамағым құрғақсығандай.

— Аға, осы ғашықтық деген не? — деймін міңгірлеп.

Самат ағамның да екі беті ду ете түседі. Қапелімде сөз таба алмай абдырап қалады.

— Қалай десем екен... Әлгі өзің айта беретін Қыз Жібек пен Төлеген, Қамбар мен Назым, Қобыланды мен Құртқалар бар емес пе? Так... Солар бір-біріне ғашық қой... Бірін-бірі өліп-өшіп жақсы көреді. Бірінсіз бірі өмір сүре алмайды.

Самат ағам кенет әлденеге тыйылып қалады. Осы бір түсініксіз әңгімені одан әрі созбақтағым келмей мен де үнсіз қалам. Көз алдымда қайдағы бір елестер тіріледі. Мынау Самат ағам екеуміз қой жайып жүрген кішкене тар қолат аяқ астынан айдын шалқар көлге айналады. Көл жағалап бір қара қасқа атты жолаушы келе жатады. Қанжығасы толы қаз-үйрек. Тоқсан үйлі тобырға азық қылайын деп атып әкеле жатыр екен деймін. Тоқсан үйлі тобыр ауылдың бір шетінде. Самат ағам екеуміз де қара қасқа атты жолаушыдан көз айырмай қарап тұр екенбіз деймін. Кенет айдын шалқар көлдің құбыла бетіндегі ақ жұмыртқа ауылдан сылаңдап бір қыз шыға кеп, қара қасқа атты жолаушының үзеңгісіне жармасқан екен деймін. Қара қасқа атты қызға бұрылып қарап еді — Ахат көкем секілденіп кетті. Самат ағам айтқандай, ұзын бойлы, қыр мұрынды, томаға көз сұлу жігіт. Ал, қыз — аумаған өзіміздің Жазира жеңешем. Үстінде — ақ шыт көйлек, жеңсіз бешпент, омырауында комсомол значогі. Айтпақшы, Қамбар, Назым комсомолда жоқ екен ғой...

— Марқұм Жазираны жанындай жақсы көретін. Одан хат алған күні төбесі көкке жетіп қалушы еді. Мен де почта келген сайын Жазирадан хат бар ма екен деп тінткілеп бағам. Оның әр әрпі баданадай әдемі жазуын бірден танитынмын. Көрсем алдымен жармасамын. Сып еткізіп төс қалтама салып алам. Содан Ахат ағам келгенше, қойныма ыстық күлше тыққан кісіше, тыпыршып отыра алмаймын. Ахат ағайдың қарасы көрінгеннен-ақ қабақты тас қып түйемің ерінді дүрдитіп, өз-өзімнен бүліне бастаймын. Айта алмай жүрген өкпе-ренішімді де сол күні судай сапырып бағам. Ахат ағай менің ол мінезіме әбден қанық болып алған. Біразға дейін тыңдап-тыңдап отырады да:

— Арам бала, табан астынан Асан Қайғы бола қалғаныңа қарағанда, шамасы, Жазирадан хат келген ғой, әкел бері, — дейді.

Мен күліп жіберем. Ахат ағай хат оқып отырғанда мен билікті өз қолыма алып алам. Старшинаның жылы жұмсағын әлдеқашан былқытып асып қойғам. Ақаңның да көзін табам. Ендігі командир — өзім. Екі стаканға сықылдатып құя бастаймын.

Самат ағамның бетіне нұр жүгіріп жадырап сала береді. Көзінің қиығына қуақы күлкі үйіріледі. Сұйық мұрты әлдекім маймен сылап кеткендей жылтылдап шыға келеді. Мен оның осы бір бал-бұл жанған жүзінен көз ала алмай қарап қалам.

Ол қой шетіндегі көк майсаға шынтақтай құлап, төс қалтасынан шылым суырады. Сіріңке іздеп жатып, әлде неге өз-өзінен мырс ете түседі.

Мен оны полктегі қыз-қырқындардан қызғыштай қоритынмын. Өзім әлі жүзін көрмеген айдаладағы Жазираға бола қызғанатынмын. Соғыс аяқталғасын Ахат ағамды бір шағындау неміс қаласына комендант қойды, Ахат ағам мені тіріде қасынан тастасын ба, комендатураға орналастырды. Қаламыз шағын болғанмен шаруасы шаш-етектен. Біресе анау жетпейді, біресе мынау жетпейді. Ахат ағам екеуміз аядай қаланың о шеті мен бұ шетіне күніне қырық барып, қырық келіп шапқылаймыз да жүреміз. Ара-тұра комендатураға соқсақ, онда да құлағымызға тыныштық жоқ. Сары ала таңнан күн батқанша шұбырып келіп жатқан бір жұрт. Бәрінің де тілегін орындау керек. Біреулерді жоқтық айдап әкеледі, енді біреулері қызмет сұрап келеді, кей біреулеріне қызық керек — жаңа өкіметтің бет-жүзін көргісі келеді. Бір күні жасы егдеріп кеткенмен ажары таймаған неміс әйелі есік қақты. Қасында үріп ауызға салғандай сұлу бойжеткен. Жүріс-тұрыстарынаң киім-киістерінен тап онша қардарлықтың сыңайы байқалмайды.

Ахат ағам отырған төргі бөлмеге бастарын бір сұғып еді, шықпай қойды. Жарты сағат күттім — есік қылп етпейді, бір сағат күттім — есік қылп етпейді. Әуелі сызылып сыпайы басталған әңгіме енді емін еркінси бастаған түрі бар. Оқтын-оқтын сылқ-сылқ күлкі естіліп қалады. «Қап, мына фраудың құдды бір Ахат ағайдың қайын енесіндей шіренуін-ай», — деймін ішімнен кіжініп, Сағат жарым болды. Екі сағатқа айналды. Енді шыдап отыра алмадым. Жағаны бір сипап, белдікті бір жұлқып, сарт-сарт басып кіріп бардым.

—Жолдас аға лейтенант, автомобиль шаруашылығында жұмыс тоқтап қалыпты, жанар май таусылыпты. Сізді шақыртып жатыр,— дедім бетім бүлк етпей.

Ахат ағамның шыдамсыздығын білем, орнынан атып тұрды. Сафиян сәкіде шалқалай құлаған фрау мен фрейлейн де атып тұрды. Ахат ағам олардан кешірім сұрай бастады. Екі әйел аппақ білектерін қосарлана созып, көздерімен Ахат ағамды ішіп-жеп барады. Әсіресе, бойжеткен қылмың-қылмың етеді. Сары шашты сайтан есікке жеткенше артына қарағыштаумен болды.

Екі әйел есіктен шыға бере:

— Ал, не тұрыс? Машина қайда?— деді Ахат ағам.

— Машина жоқ. Оның да бензині таусылып қалыпты.

— Апырай, енді қайттық.

— Ахат ағам жалма-жан телефонға қол созды.

— Әуре болмаңыз. Автомобиль шаруашылығынан ешкім телефон соққан жоқ.

Ахат ағам қапелімде түк түсінбей аңырып тұрып қалды. Біраздан соң ғана: «Ай, арам бала! Бұл фрау осындағы музыка салонының иесі көрінеді. Салонымды қайта ашсам орыстар қалай қарайды екен деп рұқсат сұрай келіпті»,— деп қарқылдап күліп жіберді.

Мен де күліп жібердім. Бірақ Самат ағамның ойда жоқта томсырая қалғанын көріп, аңтарылып қалдым. Самат ағам сағым шалып, толқынданып жатқан дөңбек-дөңбек бұйраттарға телміріп біраз тұрды. Сосын төс қалтасынан сағатын алып қарады.

— Қой суаратын уақыт боп қалыпты, — деп буырылға қарай беттеді. Әншейінде ағыл-тегіл ақтарылып жататын көп сұрақтың ешқайсысы көмейіме оралмай соңында ілби басып мен келе жатамын.

Кейінгі кезде Самат ағам осылай аяқ астынан мұңайып қалады. Анау күні ұйқыдан көзінің алды ісіп тұрды. Ол күні таңертең шай үстінде күндегідей ашылып сөйлеген де жоқ. Сағатты да әжемнің өзі сұрағанда барып айтты. Басқаларды қайдам, өзім әйтеуір бұнысына түсіне алмай-ақ қойдым. Әншейінде көзін ешкімге тіктемей, самауыр мен ақ құманға қарап отырып шай құятын Жазира жеңешем де сол күні жанарымен тым жер шұқып кеткен сияқты көрінді. Самат ағамның шыны аяғын алдына апарып, бір түрлі дастарқанды нұқып қалғандай қып, сұлық қоя салды.

Байқаймын, Жазира жеңешем өз-өзінен тұйықтанып барады. Бұрын күні бойы күйбең-күйбең, үлкен үйден шықпайтын-ды. Енді қазан-аяқтан сәл қолы босаса, зып беріп отауына кіріп кететінді шығарыпты.

Самат ағадан сұрайтын сұрақтарымның да шетіне шығуға айналдым. Жаздың жұлдыз самсаған салқын түнінде шалқасынан түсіп екі қолын тарақтап басына жастанып ап, ойға батқан оны алаңдатпайын деп тым-тырс жатам да қоям. Анадай жерде, аяқ жағымызда қызыл қаншық бозараңдайды. Екеумізді әлденеден қорығандай, оқтын-оқтын құлағын едірейтіп жан-жақтан тың тыңдайды. Секем алардай ештеңе сезілмеген соң бір уақыттарда басын бауырына тығып ұйқыға кетеді. Самсаған жұлдыз, білінер-білінбес қып бетіңнен сипаған майда самал, ауыл желкесіндегі ши арасындағы жайылып жүрген малдың тұяқ сыбдыры, үй іргесінде шөгіп жатқан боталы-түйенің күрт-күрт күйіс қайырғаны, үй ішінде әжемнің оқтын-оқтын «О, құдайлап» күбірлегені өн бойымды балбыратып, көзіме ұйқы үйіріледі. Содан кейін қашан күн шыққанша дүниеде не болып, не қойып жатқанынан мен бейхабармын.

Бір күні түн ортасында оянып кеттім. Ауылдың желке жағында әлдене дүрсілдегендей еді. Құлағымды түріп тыңдаймын кеп. Аяқ жағымдағы қызыл қаншық та басын көтеріп апты.

—Айдаладан қаңғып келген тентіренді неме, көлденең көк атты бөтен біреу, саған не жорық. Кімді кімнен қорып жүрсің? — дейді әлдекім кіжіне қырылдап.

— Басы-көзіңнің аманында қараңды жоғалт... Әйтпесе көкеңе көрістірем. Кәне, бір... екі... үш... Ендеше өз обалың өзіңе...

Сыбырлап шыққан соңғы дауыс таныс сияқты.

Сол екі ортада әлдене ұмар-жұмар болды да қалды. Тек алқынған, ырсылдаған дауыстар естіледі. Қызыл қаншық үн-түнсіз, сып беріп солай қарай жүгіріп кетті. Мен де тұрдым.

Ши арасында шөкелеп Самат ағам отыр. Алдында анадай жерде қызыл қаншық жатыр. Самат ағам мұрнын басып алыпты.

— Не болды, Самат аға,— деймін мен қасына барып.

— Ой, бір доңыз,— деп қолын сілтеді ол, жүзін әрі бұрып. Сосын орнынан тұрып қалың шидің ішіне беттеді. Қызыл қаншық соңынан ерді. Мен қалтиып әрі тұрдым, бері тұрдым. Тұла бойым мұздап кеткесін төсегіме қайттым. Көп ұзамай Самат ағам да кеп, теріс қарап жатып қалды.

Ши арасы тым-тырс. Үйдегі әжем де күбірлегенін қойған. Жазира жеңешемнің ақ отауы да селт етпейді. Бір сәтке әлдеқайда безіп кеткен ұйқы көзіме қайта оралды. Ертеңіне таңертең Самат ағам күндегі әдетімен мен тұрмай тұрып қойға кетіп қалыпты.

Араға бір-екі күн түспей жатып, көптен көрінбей кеткен Жанас келе қалды. Сол баяғы қалпы. Атына жапқаны — ақ жабу. Үстінде — ақ шалбар, ақ көйлек, ақ бешпет, ақ кепка. Атын біздің үйдің іргесіне тұсады. Әжеме келіп қол берді. Апамды жеңге қып, бүйірден бір нұқып қойып ағарған сұрады. Бір зерең шұбатты басына бір-ақ көтергесін:

— Жазира қайда?— деді.

— Отауында.

— Бала! Бар шақырып кел,— деді маған.

Мен Жазира жеңешемнің отауына беттей бергенде, түнектен әкем де оралды. Есіктен Жазира кіре бере, Жанас сөз бастады.

— Жазираға кеңседен бір жұмыс тауып келдім. Сіздер рұхсат етсеңіздер, күніне атпен барып-келіп тұрады, — деді.

Үй-ішіндегілер үнсіз бас изесті. Ертеңіне таңертең Жанас бір жирен атты жетектеп кеп, Жазира жеңешемді мінгізіп, кеңсеге алып кетті.

Бір құла, бір жирен боп қыр асып бара жатқан қос салт аттының соңынан көз алмай Самат ағам екеуміз сұлық тұрып қалдық.

Жазира жеңешем күнде сәске түсте атына мініп қызметіне кетеді, күнде күн ұясына бата қызметінен қайтады. Енді оны таңертеңгі шай мен кешкі астың тұсында ғана көреміз. Бұрынғысынан гөрі де тараңданып, бұрынғысынан гөрі де сұңғақ тартып әдеміленіп бара жатқан сияқты. Ұяң жанарында бір батыл ұшқын тірілгендей. Енді қазан-аяқтың шаруасына көп араласпайды. Дастарқан жиналар-жиналмаста отауына барып, шыны шамның аядай жарығына үңіліп сытыр-сытыр қағаз жазады, сырт-сырт шот қағады. Қасына барған маған бір парақ қағаз бен бір қарындашты ұстата салады да, тым-тырс жұмысын істей береді. Оның сүйріктей саусағының арасынан маржандай төгіліп жатқан әріптер мен сандарға телміре қарап ұзақ отырам да, өз үйімізге кетем. Көлеңке бетке салынған төсекке жатып ап, жеңгем ұстатқан қағаз бен қарындашты қызықтаймын. Бірақ олардың исі бұрынғыдай емес, бір түрлі күмілжілеу сияқты.

Самат ағам түнекті өз мойнына алған. Түн бойы қой шетінде. Үйге мал суарып болғасын бір соғып шай ішіп, ыстық басады да, күн еңкейе қайтадан атқа қонады. Түні бойы төсекте қатар жатып, әңгіме сапыратын баяғы әдет қалған. Суат басында да, үйге келгенде де — сөзге сараң. Бұл күнде менен гөрі — әкеме үйір. Белінің құяңы бар, оқтын-оқтын бөксесін ұстап жатып қала беретін-ді, оны аяп, қауғаны өзі тартатын боп жүр. Әкемнің бешпенті тозып, иіні жүдеп бара жатқанына арланатын түрі бар. Оны өзгелерге, тіпті біздің үйдің адамдарына айтуға да бір түрлі ыңғайсызданатын сияқты.

Бір күні ол әкеме: «Аға, мен колхоз орталығына барып жарақатыма берілетін жәрдем ақшамды алып келейін», — деді.

Атына мінгесіп мен де кеттім. Көптен әңгімелеспеген менің тілім қышып келеді. Аласа бұйраттардың ара-арасымен ирелеңдеп жатқан жымысқы жолдан іш пысты. Самат ағам қайта-қайта жөткірініп қояды.

Мен одан әрі шыдамым жетпей баяғы сұрақтарыма кірістім. Самат ағам әуелі жауапты келте қайырып отырды. Бірте-бірте өзі де еліге бастады. Әңгіме Ахат көкем жайына ауысқанда тіліне көптен орнап қалған тиек ағытылайын деді.

— Ахат көкем, қаза тапқанда қасында болдыңыз ба? — деймін мен қарап отырмай.

Самат ағам бізге ере шыққан қызыл қаншық пен орауыз қой төбеттің кенет жолдан бұрылып әлдеқайда шапқылай жөнелгеніне қарап біраз отырды да, олардың бір бұтаның түбіндегі індігештің аузын бағып жатып-жатып, жалыққан соң жолға қарай қайта жүгіргендерін көріп көңілін бірлегенде сөзін бастады.

— Сол күні мен Берлинге барғым келмеді. Ахат ағам ашуланатын болғасын әзер кеттім. Біздің қалада жетім балаларға ашылған приюттен ауру шықты. Дәрігер дәрі жетіспей жатыр деп қайта-қайта телефон соғады. Ахат ағай қасыма дәрігерді ертіп мені аттандырды. Берлинде де кідіріп жарығам жоқ, керекті дәрі-дәрмекті алып, ізімше кері қайттым. Комендатураға келсем Ахат ағай жоқ. «Мана балалар үйі сүт алмағанымызға үш күн болды деп телефон соғып, шофер екеуі қаланың сыртындағы фермаға кетті», — дейді. «Енді келіп қалар, отыра тұр»,— дегенге стол басына сәл тізе бүгіп ем, жүрек тұсы құрғыр бүлкілдеп алып барады. Жүгіріп балалар үйіне соқтым. «Сүт келді ме? Жоқ!». «Комендантты көрдіңдер ме?» «Мана келіп-кеткен», «Одан қайта айналып соқпады ма?» «Жоқ». Комендатураның жалғыз машинасын Ахат ағай мініп кетті. Жаяулатып фермаға тарттым. Тым-тырыс. Төңірек көк майса. Үйлері құлап, терезелері үңірейген құбыжық қала артта қалды. Анадай-анадай жерде оқшау-оқшау тоғайлық. Жалғыз өзім жүріп келем. Ешкім, ештеңе көрінбейді. Ең болмаса, көк майса шөптің арасында ұшып жүрген не көбелек, не шегіртке көзге түссейші. Дүниедегі тіршілік атаулының бәрі әлдеқашан әлдебір жаққа безіп кеткендей. Тек жүрегім ғана аттай тулап алып ұшып барады. Аяңдағанды місе тұтпай жүгіріп-жүгіріп қоям. Бір оқшау шоқ ағаштың шетіне іліге беріп ем, күңірсіген күйік иіс шыққандай болды. Иіс шыққан жаққа қарай ентелеп келем. Ағаш арасындағы ашық алаңқайда лаулап жанып жатқан отты көрдім. Жүгіріп қасына барсам — біздің комендатураның машинасы. Жан-жақта шашылып жатқан кіл темір. Анадай жердегі сыңар доңғалақ пен қол насос қана аман қалыпты. Басқасын от жалмапты. Айналаға қараймың ештеңе көрінбеді. Жолдың сілеміне түсіп, ілгері қарай қайта жүгіре бергенімде әлдене аяғымды іліп қап мұрттай ұштым. Тұрегеп қарасам — жолдың бойында қағулы шеге тұр. Үстін жапырақпен бастырып қойыпты. Алдыңғы жақта жол бойында тағы да төрт-бес жерде алақандай-алақандай көк жапырақтар жатыр. «Сүттің келмеуі алдын-ала ұйымдастырылған қастандық болды. Мына шегелерді машина жүрмесін деп әдейі қаққан. Ахат ағайлар доңғалақтары жарылғасын амалсыз тоқтаған. Машиналарын диверсанттар өртеген болсын ал өздері қайда?» Төңіректе ештеңе көрінбейді. Ағаш-ағаштың тасасынан әлдекімдер сығалап тұрғандай. Мойнымдағы автоматты алдым да жан-жағыма шырқ айналдыра оқ жаудырдым. Ту сыртымнан ағаш басынан бірдеңе секіріп түскендей болды. Фуражка. Біздің шофер Мишаның фуражкасы. Жалт қарасам — Мишаның қолы. Былқ-сылқ. Аяғыма оратылады. Екі аяғынан ағашқа асыпты да, фуражкасын етігінің басына кигізіп кетіпті. Төс қалтасында бірдеңе ағараңдайды. Бір парақ қағазға орысша: «Жеңістеріңізбен құттықтаймыз», — деп жазылыпты.

Тұла бойымдағы барлық қан ойнап басыма шықты. Тісім шықыр ете қалды. Қолымдағы автоматты сығымдай түстім. Қасқа жолдың бойымен аяңдамай да, жүгірмей де, алшаңдай басып, ілгері тарттым.

Ағаш арасынан қайтер екен деп сығалап тұрғандар болса, табаламасын деп аяғымды нық басам. Енді бес жүз қадымдай жүргенде ферма керінді. Тап-тұйнақтай тап-таза ферманы, мөңіреген сиырларды, ауланың ішінде қалпақтарын қолдарына ұстап, қаздиып-қаздиып тұра қалған төрт еркекті, олардың қарсы алдында состиып тізілісе қалған ақ желеңді сауыншы әйелдерді түп-түгел құртып жіберетіндей боп, қаным қарайып келем. Әр адымымды санап басып жақындай түстім. Көзім бұлдырап барады. Әлгі қақшиып тұрған төрт еркек пен сауыншы әйелдер қолдарын созып жан-жақтан қаумалап келе жатқандай. Қақ орталарына барып тұра қалдым. Бәрі де қолдарын көтеріп тұр. Қолдарын көтермек түгілі, жата қалып табанымды жаласа да, шеттерінен баудай түсірейін деп, автоматтың шүріппесін басайын десем, екі қолым бірдей қарысып қатып қалыпты. Айқайлауға, ақыруға даусым шықпайды. Тек көзім ғана алдымда тұрғандардың өңмендерінен өтіп барады. Бәрі мүләйімсіп қалған. Қалтаңдаған кәрі біреуі қолын төбесіне көтерген күйі бір қадым ілгері шықты. Әуелі оның ернінің жыбырлағанын көріп тұрдым да, бірақ не айтып тұрғанына түсінбедім. Бірте-бірте құлағыма ызың келе бастады. «Диверсанттар ферманы қамауға алғанына үш күн. Үш күн бойы қалаға сүт жіберткізбей қойды. Жаңа комендант мырза жақындап келе бергенде оған тасадан оқ атты. Құлап түсіп еді, сүйрелеп сүт қоймасына алып кетті. Бізді осылай қимылдатпай қойды. Осы қазірге дейін ту сыртымыздан автомат кезеп тұрды. Тек жаңа сіз көрінгенде ғана тайып кетті», — деді. Мен оған алдыма түс деп иегімді меңзедім. Ол алдыма түсті. Қалғандары соңымнан шұбап келеді. Абажадай үлкен сүт қоймасына кірдік. Ортада үлкен цистерна. Цистернаның үстіндегі қақпағы ашық. Қалтиып екі етік көрінеді. Таңертең ғана өзім жалтыратып тазалап берген Ахат ағамның етігі...

Самат ағамның даусы дірілдеп кетті. Менің де көзімнен жас шұбыра бастады. Алдымда отырған Самат ағамның желке тұсы төрт-бес рет бүлк- бүлк еткендей болды.

Екеуміз де үнсіз қалдық. Бурыл аттың сол баяғы еріншек бүлкілі. Біраздан соң ғана барып Самат ағам:

— Ахат ағайды бүкіл гарнизон болып ақ жауып, арулап көмдік. Сосын мен ол қалада жер басып жүргім келмеді. Командование рапортымды қабыл алып, әскерден босатты, — деді жеңінің ұшымен көзін сүртіп.

Менің көзімді жас көміп, төңірек бұлдырап кетті. Жан-жақта дөңкие сұлап жатқан дөңес бұйраттар біресе алыстап кетеді де, біресе дәл көз алдыма көлкештеп тұрып алады. Қанша уақыт өткенің қанша жер жүргенімізді біліп келе жатқан мен жоқ. Бір уақыттарда көз алдымда тұман арасында тұрғандай ерең-серең екі бірдеңе бұлдырағандай болды. Самат ағам әлдене деп міңгірлеген сияқты. Естіген жоқпын. Әлгі бұлаңдаған екеуге бірте-бірте жақындап келеміз. Міне, тұсынан өтіп барамыз. Міне, артымызда қалды. Бірте-бірте алыстай түсті. Самат ағам қайта-қайта артына бұрылып жалтақ-жалтақ қарағандай болады. Көзімді жеңіме сүйкей сап қарап едім, жаңа ғана өзіміз тұсынан өткен жүлгенің бойында қосақтаулы екі ат тұр. Екеуі де ерттеулі. Біреуі — құла, біреуі — жирен. Құла жиреннің жалына тұмсығын тығып апты.

Тағы да бір жал астық. Қосақтаулы екі ат тасада қалды. Оларды енді таныдым. Құла — Жанастың аты, жирен — Жазираның аты.

— Бұлардың мұнда неғып жүргені? Аузымнан абайсыз шығып кеткен бұл сұрақты Самат ағам естімеген болды. Бурыл сол бүлкегімен тарта берді. Көз ұшынан қылаңытып колхоз орталығы да көрінеді.

Самат ағам қызыл қаншықтың сирағын иіскеп жолды кес-кестеп әрлі-берлі тызалақтап жүрген ораусыз төбетке қамшысын қайта-қайта үйіріп:

—Қап, мына найсаптарды-ай! — деп кіжініп қойды.

Екеуміз енді қайтып тіл қатыспастан колхоз орталығына жеттік. Самат ағам ауыл советтің кеңсесіне кіріп, тиесілі ақшасын алды. Сосын анадайда оқшау ақшиып тұрған дүкенге кірдік. Самат ағам өзіне бешпент, әкеме бешпент, маған бір көйлек, бір дорбаны толтырып шай мен қант алды. Буыншақ-түйіншек заттарымызды құшақтап сыртқа шыға беріп-ек көлеңкеде екі-үш кісі әңгіме соғып отыр екен. Мен танитыннан — ыржық ауыз Зайыр бар. Соғысқа барғанына бес-алты ай болмай жатып үстіңгі ерніне оқ тиіп жараланып қайтты. Дайыр нағашым оны: «Қашан көрсең де жаман қатынның балағындай жалбаңдайтын да жүретін ыржық аузыңды қалай тауып көздеген. Сені бір ақылды неміс атқан екен» — деп әжуалайтын-ды. Сол Зайыр: «Соғыста қан төгіп келдім, не істеймін десем де қақым бар», — деп ел үстінде біраз шолжаңдап, қоймашы болды, дүкенші болды, қорықшы болды, ендігі кәсібі — осы дүкенге кірген-шыққанды тору. Міне:

— Әй, шөлмегіңді ұмытып кеттің ғой! — деп Самат ағама жармасты.

— Қайдағы шөлмек?

— Жер түбінен келгенде бір шөлмектің аузын ашпай кетіп бара жатсың, ә? Әй, бірақ сен тентіренді кәрі төбет құсап, күні-түні іргеде жатып, Жазира келіннің етегін күзеткеннен басқа не білем дейсің?

Көлеңкеде отырғандар ду күлді. Менің құлағым дыз ете қалды. Самат ағам түтігіп кетті. Ыржық ауыз Зайырдың жағасынан ала түсті.

—Жұдырықтай болып мынаны қара! — деп, таңданғандары екені де, шамданғандары екені де белгісіз көлеңкедегілер өре түрегелді.

— Жоқ, қайталап айтшы, кәне... бол... бір... екі... үш... — деп Самат ағам да кенедей қадалып апты.

— Мынау қайтеді-ай, мынау қайтеді-ай, — деп екі жаққа кезек алақтағаны болмаса, Зайыр да еш дәрмен қыла алмады.

—Ендеше, үніңді өшір, — деп Самат ағам иығынан бір сілкіп жағасын босатты.

Атымызға мінгенше ешкім ештеңе деген жоқ. Біз анадай жерге ұзап кеткен соң ғана қайтадан кеу-кеу күлкі естілді.

Қайтар жол тіпті ұзарып кетті. Ауылға қараңғы түсе зорға жеттік. Кешкі ас үнсіз ішілді. Жазира көлеңке құсап есіктен үнсіз кіріп, үнсіз шығып жүр. Мен ол күні атсоқты болып қалсам керек, жастыққа басым тие сала ұйықтап кетіппін. Түнде біреу маңдайымнан сипағандай болып еді, оны да жөнді аңғармаппын. Таңертең тұрсам қасымдағы төсек бос жатыр. Бетімді шала-пұла шылай салып, қойға тарттым. Бір жалдан астым — ештеңе көрінбеді, екінші жалдан астым — ештеңе көрінбейді. Үшінші жалдың басында әлдене қызараңдағандай болды. Емпеңдеп қасына жетіп келсем — қураған адыраспан. Ар жағындағы тар қолатта шашырай жайылып қой жатыр. Қойдың арғы шетінде басын жерден көтермей тұқшыңдап бурыл ат тұр. Бурыл аттың көлеңкесінде алдына ақ орамалды жайып тастап, құбылаға қарап, құмалақ ашып әкем отыр. Оның кімге бал ашып отырғанын білмеймін. Менің білгенім — Самат ағам бізді тастап кетіп қалған болды. Ізімше зулап отырып ауылға қайттым. Үй арасында қызыл қаншық жүрген жоқ па екен деп қарап келем — көзіме түспейді. Жиреніне мініп ауылдан ұзап шығып бара жатқан Жазирадан басқа келген-кеткен жүргінші де көрінбейді.

Самат ағамның мінезін жақсы білем. Не айтса да, ер кезегі үш деп үш рет кезек беретін. Бір күн күттім — келмеді. Екі күн күттім — келмеді. Үшінші күні ауылға сыйып отыра алмадым. Жан-жағыма қараймын — келе жатқан ешкім көрінбейді. Ең болмаса қызыл қаншық та жоқ. Ол болғанда, ауыл айналып тызақтап жүрген мені бүйтіп құлазытып жалғыз тастамас еді. Құйрығын екі бұтының арасына қысып, басын төмен салып ап, өкшемді иіскеп қасымда жүрер еді. Аяғымды жалар еді. Қашан қабағым жазылғанша жалбақтап бағар еді. Ал, біздің ауылдың иттерінің менімен шаруасы жоқ. Әрқайсысы шоқиып-шоқиып бір-бір төбенің басына шығып апты. Бүгін байқадым — олардың шетінен құлақтары тік, құйрықтары қайқы екен.

Көкжиекте көзге шалынардай ештеңе жоқ. Менің далбаса үмітімді тәлкек қылғандай күн көзі мысқылдай күлімдеп ұясына батып бара жатты.





ЕСБОЛАЙ





Тфу... Уа, тфу!.. Қап, мына енесін ұрайынды-ай! Қашатын шыбыштың құйрығындай шыжбыңдап тұрмауын. Көптен қолына алған жоқ-ты. Пернелерін де анада бір келгенінде марқұм Ораз дұрыстап беріп еді. Содан бері кемпірдің төсек қабында тұрып-тұрып, шегі кеуіп, шыңғырлап қалыпты. Тфу... Е, Бәсе, сөйтсе керек еді ғой. Бергенше-е-е... «Ау, кемпір...» Бұ найсап керең боп қалған ба? Әлде әлгі Дүйімбай құсап, о да мұны шауып алам деп, тұлынын тұтып жүр ме... «Ау, кемпір-ай...» Уай, ең болмаса, әу десе қайтеді екен. Қап, мына қатынды ма? Қақпыш неме, бұлданғанда нені қырам дейді екен. Уай, бұл доңызды жер жұтып кеткен бе түге! Жастық алып бермегенін қарашы. «Бергенше-е-е үш-төрт ешкі-ай қы-ы-ы-ы-ы ш-ынды-ы-ы-р-ы-ып-ай... Ау, берсейші-ай... бір тар-т-ы-ы-м күй... е-е-е... ұ-шы-ын-ды-ы-ы-ы-ы...» Мына малғұн не деп күңкілдейді-ай. Бұған бұ қақпастың да көңілі бітпейді. Иә, иә, баяғыдан бері басын кіндігіне тығып алып мыңқылдағанша, е осылай, естіртіп айтпай ма? «Ішіңді не жарып барады!» — дейді. Иә, жұрттың ішін не жарып барады екен! Олардың ішкен грузин шайын, олардың жеген бидай нанын, олар жұтқан жүз грамды бұл ішпей, бұл жемей, бұл жұтпай жүр ме екен? Жұрттың ішкен грузин шайы, жұрттың жеген бидай наны, жұрттың жұтқан жүз грамм арағы іштерін жарып бара жатқанда, ау, ау, сонда, бұның ішін неге жармайды екен! Жұрттың қарны қарын да, бұның қарны, немене, брезент пе? Жарылады. Жарып келді. Ақ-сарысын ақтарып, алдарына салып келді. Ақ деген жоқ, кек деген жоқ, түк қалдырмай түгел айтып келді. Қырындысына дейін қырып берді, түге... Бүның іші жұрттың ішіндей ар жағында не жатса да көрінбейтін құрым киіз емес. Дәл анау кемпірдің асадалында тұрған арақ ішетін қырлы стакандай мөп-мөлдір. Көре берсін, біле берсін, ести берсін. Неге жасырынады? Нені жасырады? Жасырынса, ішіп қалған, жеп қалған ұрлығы барлар жасырынсын. Жалбаңдаса жағынып қалған жалбаңбайлар жалбаңдасын! Бұл сонша неден қорқып, неден қорғалайды. Құдайға шүкір қара шал мен қара кемпірдің бұлтарма-жалтармасы жоқ ақ адал пейілінен жаратылған. Әкесі кім, шешесі кім, түскен топырағы, шомылған суы қайсы көзі бар кісіге өзінен өзі көрініп тұр. Кісінің малын малданған, ықыласына жармасқан, абырой-атағына мінгескен жері жоқ, немесе «ойбай сіз бен біз пәлен жерден шатақ едік, пәлен жерден бұтақ едік» деп өткен-кеткен кемпір-шалдардың кіндік араласын бұлдап тағы көрген жоқ. Ау, сонда бұл не деп жалтақтайды. Жұрттың атасы баққан қойды бұның да атасы бақты. Жұрттың шешесі илеген пұшпақты бұның да шешесі иледі. Елдің қаны төгілген жерге бұның да қаны төгілді. Елдің тері төгілген жерге бұның да тері төгілді. Сонда одан не деп қорғақтайды? Бұл не деп бүгежектеуі керек сонда? Сен кеңсе бағып отырсаң, мен бақша бағып жүрмін деп пе? Жоқ, сені шешең бір шағылдың ық бетінде туса, мені шешем дәл сол шағылдың жел бетінде туыпты деп пе? Не үшін. Өңшең былшылбай «Ішің неге жарылады?» дейді. Жұрттың іші жарылып жүргенде, бұның басы жарылып жүруі міндет пе екен! Бағың жанса ашыған айранның бетіндей лепір де жүр, бағың кідірсе қарап жүріп қан қатып іш мерезденіп, өз буыңа өзің тұншық та жүр деген қай құдайдың ойлап тапқан заңы. Ол заңын дәрі болса, құдай ез маңдайына шайнап жақсын... «Қартайғанда түлен түртіп». Сөз болғаныңа! Жас кезімде ертең алдымнан шығады деп айтпайды, қартайғанда артыма сөз ертіп қайтем деп айтпайды, онда мұның бәрін қашан айтады. Көрге кіргесін көр тышқанмен мұңдаса ма? Айтады. Ішектері үзіліп кетсе де айтады. Мен тасып жүргенде өзгелер жасып жүрсін деген де адамшылық болып па? Жұлқынсам мен ғана жұлқынайын қалғандарың тұншығып қалыңдар деген де адамшылық болып па? Онысына, бірақ, ит екеш ит көніп пе! Таласады, шайнасады. Таласқанды-шайнасқанды қаламайтын ит күдірейгенін қойсын. Осы күні жұрт аузын ашса «бірлік-тірлік» деп қақсайды да, іс істесе, барлығын тентек балалардың ойынындағыдай «шілдік-білдік» қылып жіберуге шебер боп апты. Бұл айтса соны айтады. «Бұл қалай?» дегенді теріс, «Ләббай!» дегенді дұрыс көретін қай заманда да көр соқырлардың ісі. Бұл айтса соны айтады. Естіп отырған сөзді тергемей, айтып отырған ауызды тергеу әуелден ақырға дейінгі барша қиянаттың басы. Бұл айтса соны айтады.

«Сөз болғаныңа!» дей ме-ей мына найсап! Бұрысты дұрыс деп тұрған бұл жоқ. Өтірікті шын деп тұрған бұл жоқ. Өзгенікін өзімдікі деп тұрған бұл жоқ. Өзінікін өзгенікі деп тұрған бұл жоқ. Сонда бұның сөзінің аузы қисық па, мұрны қисық па! Бұл айтса пысықтықты айтты. Пысықтықтың бұғып жүрмей иығы иығып жүргенін айтты. Айтса, әлгі дүкенші Дүйімбайдың қатынының ірге жағына жатып ап қағатын шотының қаралықтарын айтты. Құдайдың жетіп тұрған нәрсесін жеткізбей, өтіп тұрған нәрсесін өткізбей қоятынын айтты. Ту найсап қатынға сөз қонушы ма еді. «Тағы да түлен түртіп» дейді. Қайдағы түлен...

Кеше түс қыза бір шаруасы шығып, кеңсенің қасына барып еді, әлгі Көшен көсе көлеңкеде насыбай атып отыр екен. Шақшасынан бір иіскеп әрі өтіп кетті. Кеңседен қайта шықса Кәшен кәсе бір дударбас баламен сөйлесе қапты. «Мына ақсақалға сәлем бер!» деді әлгі дударбасына. «Әссалаумағалайкүм!» деді әлгі дударбасы қолын беріп. «Әликісалам», деді бұл қолын алып. Көсенің көк мүйіз шақшасынан бір иіскеді де почтаға тартты. Оқудағы жаман қараға аздаған тиын-тебен салып, қайта шықса, әлгі жылпос көсе шашын дудыратып тағы бір қисық аяқты тауып апты. «Мынау жалбыр балақ, жалба төсің кім?» — деді бұл. «Қаладағы жиенім еді», — дейді көсе. «Жиенің болса тап үсіген картоптай жапырайған мұрнын ұрайын!» — деді бұл. Жапырық мұрын бажырайып қарай беріп еді. «Ол шалдың мінезі солай. Нағашыңның нағашысы!» деді көсе сылқ-сылқ күліп. Бұл арқар мүйіз шақшаға бас бармағын тағы да бір иіскетіп, бас инженерде бір шаруасы болып, кеңсеге қайта кіреді. Барған шаруасын бітіріп қайта шықса, Көшен көсе отырған көлеңкеге бір шоғыр адам жиналып қалыпты. «Елдің алдымен емпеңдеп үйге тартатындай сол қара кемпір мені сағынып қала қойды дейсің бе, онан да былшылбай көсенің мылжыңын тыңдайын», — деп қастарына барып еді, жылпыс көсе жылмаңдай жөнелгені.

«Ойбай, Ес-ағасы, үйі құрғыр ысып кеткесін мына көлеңкеге келе қалып ем, соным осы ауылдың бір ор марқасының басына көрініп тұр екен»,— дейді ол. «Иә... марқаның басына көрінетіндей сен немене әлгі мал доктор Матай ине тығып аластайтын түйнеме індет пе едің?» — дейді бұл. «Жоқ, ойбай... Қаланың мына екі қыл борбайына қай үйге ертіп апарып ағарған ішкізем деп шақшадай басым шарадай боп отыр еді, тақымдарын тақтай тескен мына үш сығыр тағы қосылды. Апыр-ау, сонда Ес-аға-сы-ау, жеті бірдей қазақтың басы қосылып отырып, бір тіс шұқыртатпай, қажаң-құжаңдаспай, үйді-үйімізге тарап кеткеніміз естір құлаққа ерсі емес пе? Сөйтсем, мына бухгалтер бала айтады: — Анау ауылдың алдындағы қара жалда отырған Баламан қойшы өткен тоқсанның сыйлығы деп күре табан көк қағаздарды күреп-күреп алып кетіпті. Әнеукүнгі ауылдың арасын шаңдатып көп жүретін екі газик қатынына баланы көп тапқаныңның байғазысы деп медаль тағып кетіпті. Оның үстіне әлгі ортаншы баласы жақсы оқығанына мақтау қағазды тағы алыпты. Үшеуіне үш қой сойғандай осынша қуанышты ол неме бір төбенің басында бір өзі оңаша қызықтап отырысы анау. Міне, бір тоқтылық адам жиналдық. Қазір дүкенге барамыз да бір жәшік арақ, бір жәшік кәмпит, бір қап қанты, бір қап ұнымен Дүйімбайды машинаға отырғызып аламыз да, Баламанға тартамыз. Ор марқаның басын мүжіп, сорпа-суын ішіп, ыстық басып қайтамыз. Алдымызға ала қағаз жайып, шық бермес Шығайбай неменің ауыс-түйіс тиын-тебенін қағып аламыз. Теңде ішіріп жатқан көп ақшаны жарыққа қайта шығарғанымыз сауап болады. Соның бәр ретін келтіргенмен, Баламанның есігінен «Ассалаумағалакүм!» деп алдымен аттайтын бір көк бет шал таба алмай отыр ек. Өзіңіздің келе қалғаныңыз мұнша жақсы болар ма?» — деп көсе елпілдетіп барады. Бай Баламанды аясын ба, бұл немелердің құрып отырған құлқындарын бір бітеп келейін деді де: «Бопты», — дей салды.

Шақшасынан тағы бір иіскеп... «Мұрныңа құрт кіріп кетті ме сонша», — дей ме, өй мына қатын. Ау, сонда не дегісі келеді. Ал пайғамбар жасынан астым екен деп, жиын-тойда жұрттың кеу-кеуіне елігіп жүз грамдатқанын қояды екен. Ал үйде отырғанда насыбай атпай, түзде біреудің шақшасын көргенде, кеңірдегінің жыбырлап қоя беретінін тидырады екен... Ал, тағы не дер екен? Қойдыратын, тыйдыратын тағы несі бар екен? Ау, сонда бұған бұ дүниеде не қалды. Қара күркенің қақ төрінде қақпыш кемпірдің құяң белін уқалап жатып алу ма! Баяғыда атқа мініп, айқай салып, белсенді боп жүріп, қартайғанда аса ұстап, таспиық санайтын Қоштай сияқты дүмше молдалығы да жоқ. Сонда бұл не бітірмек. Сол қу жақ Қоштай-ақ екі дүниенің қамын бірдей қамдасын. Азғантай тірлікте өңешін бітеп тастағанда, көзін бітеп тастағанда, тілін кесіп тастағанда, ертең о дүниеге барғанда құдайдың орнына тұра ма бұл? Құдайға орынбасар керегіп жатса, ол орынды әлдеқашан әлгі Ораз иемденіп қойған шығар. Елден бұрын асығып кеткен түрі жаман еді. Бірдеңені біліп жүрген шығар. Аузына «алладан» басқа сөз түспеген, арақ түгілі ащы шалап ішпеген, жаман қатынынан басқа ұрғашының өңі түгілі атын білмейтін сол немені-ақ жарылқап алсын жасағаның!

Әнеугүні бақшадан келе жатып, байғұсқа дұға қыла кетейінші деп, зиратқа соқса, басында әлгі баласы жүр. «Ау, мұнда неге келдің? Әкең орнынан тұрып қыдырып кетпеді ме екен деп, шешең жіберген жоқ па? Тірісінде құрыс күркесінен екі елі аттап шығып көрмеген бұл пақыр өлген соң қайдан жел аяқ бола қалсын. Жатыр ғой әне, жаман қатынның бөксесіндей жапырайып», — дейді бұл. «Басын қарайтамыз ба деп келіп жүр едім», — дейді жігіт. «Осы немеге тас шығындап қайтесің, онан да ана шешеңе бұзау қамайтын шошала салып бер. Бес күн тірлікте кісінің көзіне түсіп көрмеген әкең өлгесін атын шығарып кімді қырар дейсің!», — десе, әлгі жаман неме ыржиып күледі. Марқұм Ораз кісінің бетіне жел боп келмеуші еді. «Ажал екеш ажал шақырса да, алдынан туралап бармай, көлденеңдеп бар», — деуші еді. Көлденеңдеп барды ғой, атасының бір шекесін. Көлденеңдегеніне түкірсін бе өлімекең! Ажал деген ақ берен мылтық. Атпасың атса мүлт кетуші ме еді. «Жолыңнан қалма» дей ме ей мына қақбас. Сонда құтыла алмай жүргені бұл екен де. Бұдан құтылғанда орнына анау әлгі моторист өзгеге огород салдыра ма, доңыз! Е, бұның әлгі әңгімесін айтады екен ғой. Иә, сонымен сумақай көсенің қасындағы көп шұбырындыны соңына ертіп алды да, дүкенге барды. Адам дегенің аузы-мұрнынан шығады. Шаң-шүң. Әсіресе, Бибатпа кемпірдің бажылы құлақ жарып барады. Дүйімбайдың мұрнынан ақсары бас құрт ыршиды. «Айттым ғой, кезегің келсін!»— деп шіренеді. «Қарағым-ау, сен де мендей кемпірден туған жоқ па едің. Түсінсең қайтеді, — деп Бибатпа да шабалаңдап тұр.

— Жалғыз қызымды ұзатқанымды өзің білесің. Артынан баратын ем. Қолыма ұстай барайын. Бір кілемінді қи, шырақ». «Қайтсын, бұл сорлыныкі де дұрыс-ау!» — дейді ол ішінен, Бибатпаның бажылын тыңдап тұрып. «Апыр-май, алпысқа келгенше, сөз түсінбейтін не қылған кісі едіңіз... Айттым ғой қазақша, алушысы бар», — деп Дүйімбай міз бақпайды. «Шырағым-ау, сен де бір тоңмойын екенсің, жағдайымды айтып тұрсам, құлағыңа ілмей қойдың ғой», — деп қанша дегенмен қатын емес пе, қашанғы шыдасын, Бибатпа кемпір балпылдап жылай бастады. Бұны сол арада қай құдайдың итермелегенін қайдам, кеуделеп ілгері озды. «Ойбай, Ес-ағасы, сөзге араласпа. Жолымыздан қаламыз. Әлгі Баламанның марқасынан қағыламыз», — дейді Көшен көсе шынтағынан түртіп. Бұл сумақай немені Баламанның ор марқасының басымен қоса-моса бір жалпайтайын деп тұрды да, дүкендегі келін-кепшіктерден иба сақтап, тілін тістей қойды. «Ал, сонда алатын кім?» — деді бұл Дүйімбайға иегін көтеріп. «Бар дегесін жетпей ме...», — деді Дүйімбай, астына насыбай басқан тілі мен ұртын бұлтылдатып. «Ал, ендеше, алушың бар болса, сол алушың менмін», — деді бұл, жаймада жатқан ала кілемге кеуделей тоқтап. «Ол ненің ақысы?» — деді Дүйімбай кергіп. «Мынаның ақысы» — деді бұл Бибатпа кемпірдің шүберекке түйген ақшасын санап тастап. «Қойыңыз, жайыңызға жүріңіз», — дейді Дүйімбай. «Қоймаймын, — дейді бұл.— Бұрын бұл кемпірге неше кілем беріп едің?» «Бір де кілем бергем жоқ», — дейді Дүйімбай шалқайып. «Ендеше мен де осы жасқа келгенше бұл дүкеннен бір кілем алмаппын. Мына кемпір екеуіміздің де бір-бір кілем сыбағамыз бар шығар. Соны біз алдық дейік. Сен бердім де!» — деді де, жаймадағы кілемді сыпырып ап, төрт бүктеп, Бибатпаға ұстатты.

Дүкен толы жұртта үн жоқ. Оларға кілем ғана емес қызық та керек қой. Қайтер екен дегендей бұны мен Дүйімбайға қарайды. «Мына шал қайтеді-ай», — деп Дүйімбай Бибатпаның қолына жармасты. «Мына шал бүйтеді-ай», — деп бұл Бибатпаға ұмтылған қолын шап беріп ұстап алды да, аузы ашық тұрған қаптағы ұнға тығып, мытып-мытып жіберді. «Қап, мына есер атаңа нәлет-ай!» — деді Дүйімбай, ауырып қалған оң қолының ұнын сүртіп жатып. «Тарт тіліңді, — дейді бұл.— Әйтпесе, анау сүйреңдеп тұрған тілің мен бұлтылдап тұрған қос ұртыңды жұлып ап, шонданайыңа жапсырармын».

Одан арғы мылжыңын несіне тыңдасын, шығып кетті. Сөйтсе, Бибатпа сорлы күйбеңдеп, дүкеннің маңынан кете алмай жүр. «Апырай, біреудің сілесіне қалған жоқпыз ба? Бұл пәлені балаларым игілігіне ұстай алса жарар еді», — дейді. «Сен кемпір де қайдағыны оттайды екенсің! — деді бұл.— Жұрттың сілесі бар да, сенің сілең жоқ па? Елдің сілесіне қалған кісі құрып кететін болса, алдымен мына Дүйімбай құрысын, артынан біз екеуміз де көрсететінін көре жатармыз». Бибатпа сонда барып көңілі орнынан түсіп, үйіне кетті. Бұл бұлақ басына тартты. Көшен көсе сүмеңдеп соңынан еріп келеді екен: «Қап, әлгі Баламан сығырдың ор марқасының басы...», — деп міңгірлей беріп еді, бұл: «Әй, басың мұжылғыр, қақсамай қалшы әрі», — деп жекіп тастады. Қақсауық көсе қалшиып тұрып қалды. Бұл бұлақ басына жетті. Дүйімбайдың әлгі былшылына күйініп тұр еді, мотоциклі дырылдап инженер баланың келе қалғаны. Қарап тұрмай: «Шаруа қалай?» дегені. «Майға піскен нандай», — дейді бұл. «Бірдеңеге ренжіп тұрсыз ғой», — дейді ол. «Жоқ ой-бай, күле-күле ішегім түйіліп тұр»,— дейді бұл. «Сізге кішірек насос берерміз, мына үлкен насостың басқа жерге керек боп тұрғаны», — дегені бір кезде. Бұған да керегі сол еді. Тасқа түскен қарбыздай қақ айырылды. «Ал, — дейді. — Ал. Анау жылымшылап ағып жатқан кішкене бұлақ пен мына ескі екі шығырдың орнындағы азғантай суды қатын балаларыңды ертіп кеп, сорып алыңдар. Ана қылтиып-қылтиып келе жатқан көк өскінді ешкілеріңе берерсіңдер, тістеріңмен жұламысыңдар, жоқ, шалғы саламысыңдар, оны да құртыңдар. Атамнан қалғанда менен қалмас деп пе едіңдер, алыңдар. Атам Ожырай алты баласынан айырылып, жерге шөгіп қалғанда да, осы екі шығырды айналдырып, мынау тулақтай жерді тырналағанын қоймап еді. Айдаладағы жалғыз үй, шешем мені тапқанда, кіндігімді өзі орақпен кесіп, шапанына орап ап, осы араға әкелген екен. Ана жатқан қара тастың үстіне шығып, құлағыма: «Әй, құлағыңды ұрайын күшік! Мына адыра қала жаздаған екі шығырға енді өзің ие бол. Анау екі-үш бұлаққа ие бол. Мына тоқымдай жерге ие бол. Жазда қойға еріп, қырға шұбырып кететін еліңнің мына қаңырап бос жататын қара жұртына ес бол. Әй, ұмытпа, ес бол-ай! Сенің атың — Есболай!» — деп айқайлапты. Сол шалдың айтқанын орындаймын деп, міне жетпіс жыл ғұмырымды осы ауылдың егінге түсетін ешкі-лағына әзірейіл көріндім, бақшаға түсетін бала-шағасына да жаманатты болдым. Айқайлай-айқайлай даусым қарлықты. Әкемнен қалған екі шығыр, үш бұлақ кешегі қиын жылдары азғантай ел-жұртыңа қалжау болды. Енді тойындыңдар. Алманы Алматыдан, қауын-қарбызды Сырдан, ұнды қаптап дүкеннен таситын болдыңдар. Қияндыға енді егін не керек, су неге керек, жан-жақтан келген тамақты жалмап, жұта беретін кер ауыз, кең құрсақ болса жетпей ме! Шалдан қалған ескі шығыр күні кешеге дейін тұрушы еді. Әлгі бастығыңның үйіндегі келіннің бөксесі тоңған шығар, заманы өтті деп, қиратып ап отын қылды. Мына үш-төрт бұлақтың иесіндей жарықтық бір сары үйек жылан бар еді. Осы ауылдың балалары, әкелерінің өші бардай, қуалап жүріп оны өлтірді. Енді мына менің бір уыс сақалымды қырқып алып, қатындарыңа қазан жуғыш жасап берсеңдер, сонда дүниені бір жола өзгертіп шыға келесіндер! Бастарыңды ұрайың өңшең көк ми!», — деді де тайып тұрды. Инженер бала не дейтін еді, сілейіп бұлақ басында қалды да барды.

Жә, жә, жетер енді. Тілінің ащысын мұның! «Жұрттың аузы-басына шабынғаныңды қашан қоясың, кәрі азбан. Айғырлығың асып бара жатса, үйіңе тоқал әкеліп кіргіз!» — деуін. Бұл ақылы басына баяғыда неге келмеді екен. Қартайғанда бұ да қылжақ қылайын дейді. Болса бопты. Өйтіп қолтықтан тістегенін қойсын бұл дозақы. Әйтпесе осы балпылдап отырған жерінде барар да тісін қағып ала қояр.

Содан мана таңертең бұл инженер бала бастыққа қағаз апарып берді дегенді есітті. Оқыған итке дауа бар ма! Аузымен айтпайтынын қағазымен айтады. Қолымен істей алмайтынын қағазымен істеп тынады. Бүгінде алақандай ала қағаздын қолынан келмейтіні бар ма! Шауып та алатын сол, жойып та жіберетін сол. Дырылдақ мінген сұрша бала кеше бетпе-бет келгенде ең болмаса, жаман Дүйімбай құсап «атаңа нәлет» те дей алмай, сазарып тұрып қалып еді. Арам неме түні бойы келіннің қасына да жатпай, бар зәр, бар уын ақ қағазға түсіріп баққан болды ғой деп ойлады.

Кеңсенің көлеңкесінен шықпайтын сумақай көсе бұны көре-сала сұңқылдап қоя берді. Кеше бұлар кеткен соң іле-шала дүкенін жауып, үйіне тайып тұрған Дүйімбай бүгін инженер баланың ізін ала бастыққа, ағасы Жиынбайға кіріпті. «Аға-еке, мына инженердің қағазын пайдаланып, әлгі есер шалды бір тұқыртып алмай болмайды. Басқа шығып барады. Кеше дүкен толы жұрттың көзінше маған айтпаған сөзі жоқ. Аузынан ақ ит кіріп, көк ит шығады. Өзінізді де сыртыңыздан сілейтіп салды. Сол неменің құлаш-құлаш шығатын тілін тышқақ бұзаудың құйрығындай қылтасынан қырқып бермей құлағымыздан қиқу кетпейді», — депті. Жаман неме қолының қаптағы ұнға қалай сүңгіп шыққанын айтпапты. Қанша дегенмен бастықтың бауыры ғой. Қаусаған кәрі шалдан таяқ жедім деуге арланған болар, тілі тиді депті.

Сонымен Жиынбай бұны жиналысқа шақырыпты. Алдындағы көл көсір стол көл түскен айдын тақырдай жалтырап жатыр. Оны шырқ айнала жайғасқан орындықтары да шетінен былқылдақ, шетінен жылтырақ. Орындықтарға отырғандар да шетінен былқылдақ, шетінен жылтырақ көрініп кетті бұған. «Бала таппайтын қатынның бетіндей боп, бірінен бірі өтіп, жылтылдауларын бұл зәнталақтардың», — деп қойды ішінен. Кеңсенің аты кеңсе ғой. Баяғыда ұрыста жүргенде командирлерге барғандағыдай бас киімін қолына алып жалаңбас кірді. Ол тек жарықтық кеңсені сыйлағаны. Әйтпесе әлгі отырғандарға: «Ал, кәрі Есболайдың құрысқан құлағының қақпыш шеміршегі ауруларыңа дәрі болса, кесіп алыңдар!» — дегісі келіп-ақ тұр.

Сөзді ыңырсып Жиынбай бастады. Ана жылдары аяқ-қолы жеңілдеу, ұшып-қонып тұратын сияқты еді. Енді шаруа түзелгесін жас босанған әйелдей ыңырсып сөйлейтінді шығарыпты. Әуелі ыңыранып отырып дүкендегі кешегі оқиғаны айтты. Көпшілік орнында тәртіп бұзады, қызмет бабындағы адамға тіл тигізеді деді. Не үшін тіл тигізіпті, не деп тіл тигізіпті — оны айтпады. Ақсақал басыңызбен бұл қылығыңыз жарамайды, жасыңызды талай жерде сыйладық, енді кешіре алмаймыз деді. Заң алдында кәрі де бір жас та бір. Кім болса да адам. Адамның арын қорлауға жол бере алмаймыз деді. Бұл: «Жарықтық жайсаң сөздер-ай, мынандай ыңыраншақ ауыздарға қор болған!» — деп қояды ішінен. Жиынбай сол ыңырсып отырып-ақ, заң жарықтықтың заңғар доңғалағын бұның үстіне қарай жайлап жылжытып әкеле жатыр. Ретін келтіріп, шығырдың астына абайсыз түсіп кеткен кәрі текедей бір бақыруға ғана мұрша беріп, жапыра салмақ. Оның ойынша заң деген мына жұмыр жерді қатар басып жүргендердің бәріне бірдей ортақ талап, ортақ туралық емес, бұл құсаған айқайшы аңғалақтар ылғи үйде ұмыт қалдырып, ал өзі құсаған зілман бөксе зәнталақтар белінен бір тастамайтын, жаны қысылған жерде, міне өстіп, қарсы келгенге жылт еткізіп қынынан шығарып ала қоятын қанды ауыз қара кездік сияқты. Мінеки, жылт еткізіп қынынан суырды, жалт еткізіп бұған көрсетті, бақырауық қораздың өндіршегіндей сорайған кәрі кеңірдегіне сүп-сүйір ұшын тиер-тимес қып тақап тұр. Қасындағы мына бір жалбақбайлар ақырзаманның ақыретіне куә болғандай үн-түнсіз үрпиісе қалыпты.

Ыңыранған неме бұны заңмен қорқытып, жаман Дүйімбайдың алдында жығып бермек. Сол арқылы өзінің де табанына салып таптамақ. Сосын кеше ғана күркіреп жүрген көк үлекті салақтаған қызыл өңешін жұлып ап, қотыр тайлақтай қуып тастамақ.

Бұны әуелі алдына жауырын тосып, жамбас ұстатып алдарқатып, оған көнбесе жеңінің ұшынан қылтитып қамшы көрсетіп жасқайтын ескі ауылдың теке сақал бақырауық шалы деп ойлай ма екен. Қазіргідей аспаны ашық, алды кең мамыра заманда мына сығырлардың халық алып берген абыройды айбатқа, ел көрсеткен сенімді ел үркітер құқайға, баршамыз болып жүктеген жауапкершілікті баршамыздың басымыздан секіретін ас-тамшылыққа айналдырып ала қойғыштарың сірә. Астындағы жұмсақ орындық бұлардың талай-талай тас төсеніп, мұз жастанғаның төңірегіндегі ұшқан шыбынның ызыңы білінбейтін тылсым тыныштық бұлардың жарғақ құлағын талай жарған дүркір мен дүсірді үмыттырайын деген ғой өзіне. Қияндыдан Варшаваға дейінгі талай жотаның басында сыз бен оқ қатар жалаған кәрі кеудесін аяқтарына қайдан жыға салсын. Айтып бол деп ақырын тосып тұр.

Жиынбай сырттан Көшен көсені шақыртты.

— Мені, мына кісілер өз көздерімен көріпті, айтсын, — деді. Ыңыранып болған соң, ырғалып барып сафиян орындығына отырды. Бұл: «Сен найсап, қашқанға да жақ, қуғанға да жақ па едің?» дегендей Көшенғе көзін алартып бір қарап қойды.

Ылғи кенсенің ығында отырып, ылғи осындай бір қуды-кетті дау-дамайда куәлікте жүретін су аяқ көсе саулай жөнелді. «Иә, кеше Ес-ағаңның інім ғой, көтереді ғой деді ме екең Дүйімбайға аздап артық кеткені рас. Бірақ енді ағаның ініге батып сөйлейтіні ата-бабаның қашаннан дәстүрі. Кәрі кісі болған соң, Ес-ағаң да сол бір ескі салт бойынша...», — дей бергенде, бұл қашанғы шыдап тұрсын, киіп кетті. «Иә, сумақай, осы күні көрінген жерде атам-заманғы ата-бабаны көрінен суырып ап көлденең тартатын әдет шыққан екен. Ит жылы сүйектері қурап қалған о байғұстардың құлақтарын шулатып қайтеміз. Бір Дүйімбай үшін манадан бергі менің құлағымның шулағаны да жетер», — деді.

«Міне, енді бұ кісі сөйтеді», — деп көсе мүдіріп қалды.

Әй, сосын бұл айтты-ай кеп. «Ау, бастық бала, сенің әлгі айтқан заңың мен дегенде орнынан шыға келеді де, ал Дүйімбайға келгенде ит арқасы қиянға командировкаға кетіп қала ма осы», — деп бастады.

«Дүйімбайға кешегі менің істегенім, дұрысына келгенде, әлдеқашан сенің істейтін ісің емес пе еді. Оны сен істегенде мына жұртың «міне, әділдік» деп таңдайларын қағар еді, мен істегесін тәртіпсіздік болып тұр. Сонда Бибатпа бейбақ тулақтай кілем таба алмайтын елдің қоры ма еді?» — деді. «Кезек бар емес пе еді, алдын-ала жасалған тізім бар емес пе?» — деді бастық. «Ол кезек Дүйімбайдың жамағайындарын адалап шыққанша, Бибатпаның ұзатқан қызы, аман болса, қара домалақтарды қозыдай өргізіп қалай еді әлгі, батыр қатын атанып отыратын шығар», — дейді бұл. Стол басындағылар күлерін де, күлмесін де біле алмай шаққа отыр.

Дүйімбай шыдай алмай ұшып тұрды.

«Бұл шалдың әңгімесі ылғи осылай келеді. «Ағайының», «тұқым-теберің» деп келеді», — деді. «Дүйімбай бала, шыдай тұр, айналаңдағы азғантай ағайыныңнан басқа да жалпақ жұртың бар екенін ұмытпасаң, сенің тұқым-тұяғыңда менің ала алмай жүрген өшім бар деп пе едің. Аруақтарыңнан айналайын, ата-бабаң жақсы болса жақсы шығар. Ата-бабаның жаманы болушы ма еді, тәйірі. Қайсымыздың ата-бабамыз қағанақты жарып шықпай, қара жерді тесіп шықты деп ең. Бірақ, тек ағайынның аузы бір, ел ұйтқысының бүтін болуы үшін жер басып жүрген бәріміздің бір кемпірдің етегінен өрбуіміз тиіс пе еді! Дүйімбай бала-ау, атам деді, анам деді деп, әркімге бір шаптыққанша, соны неге ойламайсың?» — дейді бұл.

Сыздаған Жиынбай қызараңдап тақтайды тақылдатты: «Отағасы, абайлаңыз, бұл не сөз? Бес қазақты онға бөлетін осындай жікшіл әңгіме неге керек осы?» — деп кемеңгерсіді. Манадан бері әңгіменің қалай бұлтаратынын біле алмай пұшайман боп отырған стол басындағылар көнілдене бас изесті. Әлгіндей әдемі сөзден, қапелімде бұ да сасайын деді. «Бәсе, сүйдесеңізші»,— деді Дүйімбай қопаңдап. «Бастық бала, — деді бұл да безеріп,— Дүйімбайыңды қойып, осы столыңның басына қарашы өзің. Немене, мұнда я жерлейтін әкеңнің шаруасына, я ұзататын қызыңның шаруасына ақылдасуға шақырдың ба мына ағайындарыңды? Бұл сіздің үйдегі келіннің дастарқаны ма, жоқ бәрімізге бірдей ортақ колхоздың басқарма жиналысы ма? Біле алмай тұрмын, өзің айтшы».

Жиынбайдың беті желіндеп алды. Алдындағы жып-жылтыр ақ қағазға қарап біраз отырды. Сосын: «Ал, не дейсіңдер?» — дегендей төңірегіне қарады. Ол қараған жұрттың бетіне бұ да үңілді.

Стол басындағылар кібіртіктеп қалыпты. Біраз күттіріп барып, Жиынбайдың оң қолындағы зоотехник орнынан көтерілді. «Иә, бұл жасы үлкен кісіге жараспайтын қылық. Мінезім осылай деп, бас жоқ, көз жоқ, көрінген жерде ауызға келгенді айта беруге бола ма екен. Егер Ожыраев жолдас соншалықты шыншыл, соншалықты адал болса, Дүйімбай жолдастың кемшілігін осында кеп айтпай ма? Не жиналыста сөйлемей ме? Меніңше, бұл кісі кешегі ерсі қылығын ақтау үшін бәрімізге тиісіп отыр», — дей беріп еді: «Қарағым-ай, Дүйімбайларыңның бабын табу қиын боп тұр ғой. Бетіне айтқандай бұзақы боп отырмыз, сыртынан айтсақ жалақор атанатын шығармыз. Жиналыста сөйлейтіндей мен соның орнына таласып жүр дейсің бе? Кемшілігін көрген жерде айтпай, жан-жаққа хабарлап даңғыра қағуға өздеріңіз секілді қағаз күйелей де білмейміз», — деп бұл қыстырылды.

Манадан бері шеткі орындықта қаршығадай түйіліп үнсіз отырған қара сұр инженер сөзге енді араласты. «Біз осы қарияның әлгі әңгімені қайда айтқаның қалай айтқанын қайта-қайта қаузай бергенше, бұл кісінің не айтып отырғанын неге талқыламаймыз», — деп салғаны. «Айтпақшы, Ожыраев кеше бас инженерге де тіл тигізіпті. Ол турасында бұл кісінің түсірген арнайы документі бар», — деді Жиынбай. Жаңағы әңгімеден еңсесін тіктеп алған бұл мына сөздің тұсында қызарып кетті. «Мен ақсақалдың ол сөздеріне шамданғаным жоқ. Қайта солай батырып айтқаны мен секілді жас маманға жақсы сабақ болады деп білем. Ол үшін осы арада бұл кісіге рахмет айтқым келеді», — деді бастық сыздап. «Қалай айтса да дұрыс мәселені айтқасын бәрі бір емес пе?» — деді бес инженер міз бақпай. «Ендеше, мына қағазды не үшін жазып отырсыз?» — деді Жиынбай суырмасынан төрт-бес парақ қағазды стол үстіне сарт еткізіп тастай салып. «Қағаз болса, арыз боп шығуы міндетті емес шығар. Мен ол қағазда кешегі Ожыраев жолдастың айтқан әңгімесінен кейін көңіліме оралған ойларым мен ұсыныстарымды жаздым. Бірақ, ол мәселені бүгінгі әңгімемен араластырмауыңызды өтінемін. Кейін Есболай қарияны, басқа да көне көз кісілерді қатыстыра отырып талқылағанды дұрыс деп білем», — деді инженер.

Қара сұр баланың мына сөзі бұның қақпыш денесінің бар құрысқан-тырысқанын бірден жазып жібергендей. Төменде жүргенде ылғи періште боп көрініп, төбеге шығып алғасын нағыз перінің өзі боп шыға келетін сөзі жақсы, көзі жылы жылмаңтөстер болмағай. Әзірге бас қондырысы дұрыс сияқты. Соның сөзі түрткі болды ма, былайғы жұрт түгілі басыбайлы әйеліне жұмған аузын ашпайтын Баламанның өзі: «Ағайын болсаң да айтайын, Дүйімбай. Сен де бір қарап жүре алмайтын соқтықпа сорлысың. Асарын асап, жасарын жасап болған Есболайдың тілін күзеймін дегенше, өз жөніңді түземейсің бе?» — деп дүңк еткені.

Жиынбай қанша дегенмен талайды көрген жырынды неме ғой, әңгімені одан әрі созғысы келмеді. Тәртіп жағын баса айтты. Дұрыс сөз, дұрыс істің әзінде де тәртіптен аспау керек екендігін ескертті. Жиналысқа шақырғасын құр жіберу қиын ғой. Ауызша сөгіс берді, бұ да оларды аз сөккен жоқ.

Немене, немене... Не дейді-ай мына сорлы. «Ақ тауды айырып, қара тауды қайырып келген екенсің ғой», — дей ме-ей! «Бір кілемге бола сонша айтпасты айтып...» Пәш-ту... әңгіме кілемде ме екен! Орайы келгенде айтылмаған сөздің атасы өледі. Әншейінде көлеңкеде отырып пыш-пыштағанда жұрттың бәрі де мәтіби. Ал, бетке айтуға келгенде бас көтерер жан табылмай қалады. Бәрі де құдайдың ең бір пәтуалы әңгімесін сыбырлап айтады да, қайдағы бір алары жоқ, қосыра жоқ қысыр сөзге келгенде айдай жұрттың алдына шығып ап сампылдайды-ай кеп. Олар сүйтіп жыбырлап-сыбырлап жүргенде жаман Дүйімбайлардың бөркі дағарадай боп, бетіне қаратпай кетеді... «Айтып таусып аларсың» дей ме ей... Осылар құсаған бұқпантайлар құрымай бұрыстық құритын ба еді... «Осындай ақкөкірек адыраңбайлығыңнан ер атыңды есер атандырдың»... Пәшту, тұтақ. Ер Есболай деп жүрген де өздері, есер Есболай деп жүрген де өздері. Өздері өзгермесе Есболай өзгерген жоқ... Иә, иә, тап солай. Дүниенің бәрін дұрыстау бұған қалған... «Денсаулығын күтіп жөніне жүрмей...» Өйткен денсаулықты шайына қатық қыла ма, әлде жетпіске келгенде космонавт боп көкке ұшам дей ме... Қатын ит те былшылдай береді-ау. «Басыңның қадірін кетіріп», — сонда бұның көрсе де көрмеген, білсе де білмеген боп қадірлі болған басың бұл бейбақ, ертең алтынмен аптап, күміспен күптеп төрге іліп қояйын деп жүр ме екен-ай! «Жөніңе өлмей!». Әй, бұл сендерден өлсе де артық болады. Сендер тірілей өліп, іштеріңнен тынып жүргенде бұл ол заңғарлардың «бұл Есболай баяғыда бізге бүйткен» деп өлген сон да жүйкелеріңде ойнап жатады әлі... Қазір «жынды Есболай» дегендеріңмең ертең «жарықтық Есболай!» дерсіңдер әлі... Бұ қатын да сандала береді екен!.. Құдадан не деп қорқады? Ол неменің бұл қазанын тегіп пе, сабасын тесіп пе? Ол шал сорлатқанда көзіне көрінбейді ғой. Көрінсе оған да айтатын көптен көкейінде жүрген бір-екі ауыз сөзі бар еді... Жә, жә... пәскектемей болды енді...

Бергенше-е-е-е-й үш-төрт ешкі-ай қышындырып-ау!

Берсейші-а-а-а-й бір тартым күй ұшынды-р-ы-ып-ай... О несі-ай!





ТАСБАҚАНЫҢ ШӨБІ





Сәті түсейін десе, бәрі оңынан орала кетеді екен. Әншейінде өз етегіне өзі сүрініп қапылып жүргенімен шайы қайнағанша еру ел көшін жөнелтіп, көшкен ел үйін тігіп үлгеретін борпы аяқ Сақыптың қара шайнегі сол күні ә дегенше бұрқ ете түсті. Таң атқанша ит арқасы қияннан бір-ақ шығатын зыр-зыбыл құла біреу әдейі қазықтап қойғандай ауылдың көк желкесіндегі қарағанды жүлгеге қадала қапты. «Асылы, жолым болады білем», — деп ойлады Қарабала, аяғын үзеңгіге салып жатып. Артынша қыл тізгіннен енді ұстай бергенде көңіліне: «Апырай, әлгі ойым күпірлік боп жүрмегей!» — деген күман қашқаны. Ішінен үш рет қайталап кәлима қайырды. Сосын: «Иә, алла, өзің жар бол!» — деп құланы бір тебініп қойды.

Міне екі-үш күн болды, көрер таңды көзінен атқызды. Дүниеде ол үшін біреуден бірдеңе сұрағаннан қиямет ештеңе жоқ. Бетіңнің суын бес төккенде ала алсаң жақсы. Ал, алда-жалда талтаңдап кірген есігіңнен сүмпиіп құр қол шықсаң, одан асқан өлім бар ма? Құдайға шүкір, қара төс, қара балғаның арқасында өзіне жұрттың ісі түскенмен, өзінің жұртқа ісі түсіп жарымапты. Таң атқаннан күн батқанша ауылдың шетіндегі ұстаханадан шықпайды. Былайғы шалдар құсап, той-садақа жағаламайды да. Ара-тұра шақырушының көңілін жықпай, қаралы жерлерге баратыны рас. Ондайда оң жаққа өлік салып қойып, қайдағы-жайдағыны қозғап, сампылдап отырған көкімелерді көргенде қараптан-қарап зығырданы қайнайды.

Сөйткен, үйден шықпас, үндемес Қарабала енді міне, атқа қонды. Анау-мынау емес тура ауданның өзіне бармақ. Кеңсе жағаламақ...

Аза бойы қаза тұратын осы бір іске салып отырған әлгі ұрыншақ неме. Сорлы жиналыс болса тақтайға мініп тақылдап, қол қоятын ала қағаз болса алақанына түкіріп алдымен жүгіретін еді. Ауылға қанша бастық сайлансын мейлі, бәрімен елден бұрын Оңбай ұстасады. Кеңсенің маңында шаң-шұң шықса, ортасында Оңбай жүреді. Қанша көрсең де — әлдекімді жеті атадан бермен қарай сыбап келе жатқаны. Ол жағына келгенде ешкімге дес бермейді. Қазақшасының да, орысшасының да түбін түсіреді. Тігінші корей шал, осы ауылға келгелі бір жыл болған жоқ. Анада қоңыр күзде дүкеннің қасында Оңбай сонымен шүлдірлеп корейше боқтасып тұр.

Жуырда бұған баласын жүгіртіп жіберіпті. Табалдырығынан аттамай жатып шап еткені:

— Тумай кеткірлер, ағайын боп, амандығымызды да білмейсіңдер. Оңбайдың керегі айқайласып араларында жүргенде екен ғой. Омалып жатып қалғаныма жарты жыл болды. Ешқайсысың есіктен бас сұқпадыңдар. Қызын ұрайын мына бір қу таяққа асылып шойнақтап жүруге бұдан әрі қауқар қалмай барады. Өкімет біздерге машина беруге тиісті. Ауданға барып, сол шаруамды тиянақтап кел. Кеңседен кеңсе қоймай қырық қайтара кіріп, жарапазан айтып шықпасаң, бүгінде іс бітпейді. Олай етуге, өз бөксем өзіме жүк боп отырысым мынау. Аталарымыз бір кемпірдің көкірегін сорғанда сенен не көрем? Қу темірді бір күн тықытпағаннан ештеңең құрып кетпес, барып қайт. Егер осы айтқанымды істемейді екенсің, ертең мен өлгенде «Өй, бауырымдап» қоңқақ танауыңды қорсылдатып маңыма келдің бар ғой, қақ маңдайыңнан тарс еткізіп мына балдақпен бір қоям!

Қарабаланың қияқ мұрты бүлк ете қалды. Шіркіннің дәмесін қара, өліп жатып та жұрттың жағасына жармаспақ. Бірақ өзін аяп та отыр. Сылдырап сүйегі қапты. Аталастығына да сөз жоқ. Қыз алыспайтын жерлері. Оның үстіне бір жылы туған төл. Кішкентайынан ұрыншақ еді. Он беске келер-келеместе-ақ қызы бар үйлерге түнде тайлақ боп сүйкенетінді шығарған. Талай-талай ақ шұнақ шалдың таяғын да жеген. Соның бәрінен мертікпей аман қалып еді. Майданнан, міне, он аяқты қыл түбінен қырқып беріп қайтты. Сыңар аяқтың өзімен-ақ ауылдың ол шетінен бұл шетіне сыдырады да жүреді. Үйіндегі алты жаман қараны былай қойғанда, осындағы үш-төрт жесір қатынның көлденеңнен тапқан балалары өңкей төстері қайқайып Оңбайдың аузынан түскендей.

Бала кезінде күрескенде жығыльш қалса:

— Бәрібір Оңбайдың есебі түзу,— дейтін ол шалбарына жұққан топырақты қағып жатып.

Сол айтқанындай, азғантай шаруасы күні кешеге дейін шайқалмай-ақ келіп еді. Биыл қыс түсер-түспесте үйінен аттап шыға алмай жатып алғаны. Жасы ұлғайған соң ескі жара аруағына мінген сияқты. Оңбай төсек тартқалы кеңсенің маңы тыныш. Бірақ сөйлеп қалған ауыз үйде де қарап отырмайды. Әйтеуір «Оңбай өй депті», «Оңбай бұй депті» дүңк-дүңк жетіп жатады. Біреулер: «Өле алмай жатып сол ақсаққа не керек», — деп тыжырынса, біреулер: «Байғұс босқа жаманатты боп қайтеді», — деп мүсіркейді. Тыжырынатындар көп те, мүсіркейтіндер аз. Алысып-жұлысып әзер ер қара боп жүрген неме жарақатымен жағаласқалы азғантай күйінен көрер көзге айырылып барады. Балалары қақшаңдаған әкесіне тартпай, балағын жинай алмай жүрген шешесіне тартып туған. Өңшең бір аузынан сөзі түскен бозым. Үлкен ұлы шофер еді. Аяқ астынан айырылып қалды. «Бәрі менің мына жатысымнан. Балдағыма мініп, кеуде сүйретер дәрменім болса, ол бастықсымақтың өлген әкесін көкшірейтіп тұрып көзіне көрсетер ем ғой», — деп кіжінеді Оңбай. Өй демедің бе, бүй демедің бе деп баласын боқтайды. Онысы тұмсығының астынан естілер-естілмес қып: «Көке, қойшы!» — деп міңгірлейді. Қазір салпаңдап алыстағы отарға сақманшы боп кетті.

Ол бозымбайдан ештеңе шықпайтын болғасын бұны шақыртқан ғой. Ылғи құрдас қып иықтайды да жүреді. «Маңдай теріңді қанша ағызсаң да, анау ауыл қыдырып, карта ойнаған Қалиға жете алмайсың. Қойды қатын-баласына бақтырады да, абырой-атақты өзі иемденеді. Танауын кертитіп, қай жерін көрініске қоятынын, Алматыға, Москваға көрмеге ылғи сол барады. Барған сайын кілем арқалап, үнді шайын үйіп қайтады. Өңшең игі жақсылардың сөзін сол естиді. Сен болсаң күні бойы қара тас пен қара балғаның атысын тыңдайсың».

Осы жасында Қарабала ауданға осымен екінші рет ат ізін салып отыр. Баяғыда соғыс басталған жылы жігіттермен бірге военкоматқа барған. Тізең шығып кеткен деді ме, тобығың қисық біткен деді ме, әйтеуір әскерге жарамай қалды. Оның бер жағында көрші ауылдағы қайын-жұртына екі-үш рет соқты. Содан басқа ауылынан аттап шығып отырғаны осы. Шыққан құрлы да жүрегінің басы май ішкен кісідей кілкіп келеді. Оңбайдың аузына іліккен кісінің оңды сөз естуі қиын еді, содан ба, әлде өздері де айтса айта қалғандай ма, бара жатқан кеңселерінің қожайындары да өңшең бірінен-бірі өткен белгілі бегейлер көрінеді. Біреуі — қақпан торыған қара тазыдай жемсауы бүлкілдеп тұратын жылмаңтөс жұтыр дейді. Екіншісі — туған әкесі келсе де, есігінің алдында екі сағат мөлитпей, табалдырықтан аттатпайтын аспандаған төре дейді. Үшіншісі — аузын қу шөппен сүрткен, бардың өзін жеті қат жердің астына жасырып қойып, қолыңа ұстап барған қағазыңның әр әрпіне сығалап қарайтын заң сапырған залым дейді. Оңбайға айтқызсаң, ауданның басында көзіңді қысып, саусағының арасына бір сарқұлақты қыстырып жіберсең тамақты алдыңа тау қылып үйіп, тентек суды кеңірдегіңнен келтіретін дарылдақ шайханашы қатыннан басқа іліп-алар адам жоқ секілді. Сөйте тұра, әлгіндей зымыстаннан көлеңдетіп мініп жүретін машина әкеп бер дейді. Ақ тауды айырып, қара тауды қайырып, жұрттың бермесін тартып әкелетін ондай құдіретті бұған кім беріпті! Ағайын ғой, ең болмаса, атыңның бір ащы терін қимадың деп өкпесі қара қазандай болады ғой деп, атқа амалсыз қонды.

Кісі мінсе кібіртік, бос жіберсең су аяқ құла жусан санатар мыжың жүрісіне сап, мимырт басады. Сала құлаш резіңке шыбыртқы Қарабаланың малынған ұзын жеңінің ішінде.

Ауылдың алдындағы қара жал қақырай сөгіліпті. Қайда қарасаң қарс айырылып жатқан жарық. Қайда қарасаң — шөп арасында әлдеқайда бөксесін сүйретіп тоңқаңдап бара жатқан тасбақа. Кешегі бір айқайдың ала шаңыты тасбақаның дауылы болды. Тұқшаңдаған немелер тұяқ дыбысын естігенде мойындарын іштеріне тығып бұға қалады да, сәл ұзасаң қайтадан тарбаңдай жөнеледі. Міне, керемет! Табаның орнындай бір үлкен жарықтан енді шыға берген тасбақа аспаннан кеп үйелеп қапты. Қыртыс-қыртыс қысқа мойнын әнтек созып, жан дәрмен тырбаң-тырбаң етеді. Аузында бір тал шөп. Бидайдың дәніндей екі шегір көз бетіңе бедірейе қарайды. Талай ғасырды басынан өткізген кәрі мыстан ат үстінде қорбиып отырған осы бір жалба тымақ қазақ қайтер екен деп сынап жатқандай.

Қарабала шыбын жаны көзіне көрініп азапқа түскен бейшараны етпетінен аударып салайын деп, шыбыртқысын созып еңкейе берді де, тасбақаның жазғытұрым жер астынан тістеп шыққан шөбін алған адамның қай қалауы да орындалады дейтін әңгіме ойына оралып атынан түсті. Қасына барды. «Біссімілә!» — деп шөпті алды. Инедей ғана бір тал шөп. Құмақтарда көп өсетін көсіктің сабағына келіңкірейді. Алақанына сап сипап көрді. Сосын көзі бақырайып үйелеп жатқан тасбақаны етпетінен аударды. Атына мінді. Анадай жерге барып артына бұрылды. Киелі тасбақа әлі бауыр көтере қоймаған қу жусандардың арасына қарай тырмыса жорғалап барады. «Апыр-ай, ә... Сенейін бе, сенбейін бе? Жаратқан иемнің сүйген құлы болғаным-ау! Қай қылығыммен жақтым екен!..» Тосын күпті ойдан жүрегі алып ұшып барады. Манадан бері қинап келе жатқан. «Ауданға барып, ештеңе бітірмей қайтсам, Онбай төбемнен құдық қазады-ау» деген күмән да жадынан шығып кетті. Алақанындағы жатқан бір тал шөпті әйелі: «Ауданға барасың ғой, ала қайт!» — деп тапсырған дәрінің қағазының арасына орап, қойын қалтасына салып қойды. Ұзын жеңнің ішінде тым-тырс жатқан резіңке-шыбыртқының китің құланың сауырынына қалай шып ете қалғаның қапелімде, өзі де аңғарған жоқ. Мимырт құла бүлкілдейін деді.

Қызыл азбан... Қыз бен жігіт бірігіп көмір қазған... Қарабаланың қара бұйра мұртын осы бір ызың сәл жыбырлатқандай болды. Көңілденгенде ылғи осылай. Оңбайдан естіген әлгі бір әрпіл-тәрпіл өлең жолы аузынан шығып кетеді. Жиын-тойда Оңбай әуелі жоқ жерден ілік шығарып, жанындағы біреумен керілдесіп алады. Сосын көйлектің жеңін шынтақтан асыра шиыршықтап түріп жіберіп, сілтейді-ай кеп. Жаңа ғана мәймеңдеп толып тұрған рюмка Оңбайдың қияқ мұртын бір сүзіп, түбі ағарып қайтып жатады. Біраздан соң әлгі дауда сөзден жеңілген болса, Оңбайдың көзі шытынап, шықшыты ойнап шыға келеді. Ал егер жеңіп шықса маңдайынан тер шығып бусанған соң, орнынан сыңар балдаққа сүйеніп қарғып тұрады да, шүпілдей арақ толы стакан ұстаған сом қолын бір сермеп қап, ащы дауыспен шырқап қоя береді:

—Қызыл азбан!..

Дастарқан басындағы әйел жағы жырқ-жырқ күле бастайды. Қара бала сол не қылған қызыл азбан екеніне, оның қайдағы бір қыз бен жігітке қандай қатысы бар екеніне, ал әлгі екі мұндарға заманның тынышында бірігіп көмір қазатындай не күн туып жүргеніне — түгіне түсінбейді. Мұнда осынша жырқылдап күлетіндей не тұрғаны тіпті миына кірмейді. Әйтеуір, осы бір еш қисыны келіп жатпаған екі-үш ауыз сөз жадында мықтап орнығыпты. Әлдеқалай бірдеңеге көңілденсе, Оңбай айтқандағыдай, жұрттың шек-сілесін қатыратындай боп ойнақтап шыға келмейді, кесір құланың мына бір ұйқыңды келтіретін сылбыр бүлкегіндей тым ынжық естіледі. Өзі бірақ соған да мәз. Ән жарықтықтың шыжыған шілдеде кенезең кеуіп келгенде тартып жіберген бір зерең мұздай шалаптай өн бойындағы барша зілді құлан таза қуып шығатын бір қасиеті бар-ау...

Қарабаланың әкесі ылғи жалғыз үй отыратын түйеші еді. Бұл да жұртты көрсе әке-шешесінің артына тығылып, ұялшақ боп өсті. Айдалада жападан-жалғыз ыңылдап келе жатқанын біреу-міреу естіп қап, ертең: «Білмейді екенбіз, Қарабала да оңашада қара өлеңді қайқайтады екен», — деп әжуа қып жүре ме деп төңірегіне жалтақ-жалтақ қарап қояды.

Көктемгі боз қылшық дала құлазып тұр. Төбеде қыста нілі тарқап, әлі өңі кіре қоймаған жадау аспан. Осынау ұлан-асыр кеңістікте қыбырлаған төрт аяқты бір өзі ғана екеніне масаттанғандай шілтік құла үсті-үстіне пысқырына береді.

Қарабала қараптан-қарап жымияды. Есіне қайдағы-жайдағы түсіп күледі. Ауыл советтің қақшаңдап қалған пысықай хатшысы әкесінің қолынан тартып алғандай қып, мұны мектепке ап кеткен-ді. Мектеп бұрын бір пірәдар кісінің бала оқытқан мешіті. Ақ бор тастан қиып салынған төрт құлақ кішкене үйдің ескі «ақ мешіт» атын өзгертіп, бүгінде «ақ мектеп» атандырған. Бірақ жұрт «ақ мешіт» те, «ақ мектеп» те демей, «ақ шкөл» дейді. «Ақ шкөлге» ойдан-қырдан жиырма шақты баланың басы құралыпты. Ішіндегі үлкендері он екідегі Оңбай мен Қарабала. Оңбай сабаққа жүйрік те, Қарабаланың онша маңдытып жатқаны шамалы. Есеп сабағында түйенің, жылқының, қойдың, ешкінің санын алып-қосқаңда еш мүдірмейді, ал әлгі кітапта жазылатын сымға қонып отырған торғайларды, баудан үзіліп әкелінген жәшік-жәшік алмаларды, екі қаладан бір-біріне қарама-қарсы шыққан велосипедшілердің жылдамдығын есептеуге келгенде миы зеңіп жүре береді. Ал, Оңбай көк соққан көзін ашқаннан велосипед мініп, баудан алма теріп, ерінбей-жалықпай бағандардың сымына қонған торғайларды санап өскендей, «ал» десең де, «қос» десең де, «бөл» десең де, «көбейт» десең де аузы-аузына жұқпайды. «Ақ шкөлдің» білімін бір-ақ қақшып, көрші колхоздан жетінші класты бітірді. Қарабала көрші колхозға барып оқымақ түгілі «Ақ шкөлдің» азғантай оқуының өзін тауыса алмай, білімге күпті боп қалды. Оңбай кекілін бір жағына сұлата қайырып, мөлттей қара бешпент-шалбар, қайырма жаға ақ көйлек киіп қатқан жігіт боп шыға келді. Сулап тарайтын шашы да, ақсиған тісі де, күлімдеп тұратын көзі де, күнде бір тазалап қоятын былғары бәтіңкесі де қашан көрсең енесі жалап тастаған жас қозыдай жылтырап тұрғаны. Қарабала баяғы салпы етеқ жайдақ жаға. Ауылдағы кісі үрікпес қыз біткеннің Оңбайдан өлеңдетіп жазған хат алмағаны кемде кем. Ал, Оңбайдың қалтасы тола қыздар берген кестелі орамал. Алқалы жиын көрсе арқасы қызып кетеді. Көзі шоқша жайнап, екі беті бал-бұл жанып шыға келеді. Жиналыс атаулыдан сөйлемей қалмайды. Мерекелік жиналыс па, есеп беруге, қой қырқуға, шөп шабуға, мал төлдетуге, күйек алуға арналған жиналыс па — оған бәрібір. Басқарушы баяндамадан кейін-ақ соның атын атайды. Жұрт дуылдап қол соғады. Сол ду-ду бір ду-ду. Залда отырғандар да, төрде отырғандар да бастарын шайқап, таңдайларын тақылдатады. Жоғары жақтан келген өкілдер болайын деп тұрған өткір жас жігіттің қолын қысып, арқасынан қағады. Соғыс кеп қыстырылмағанда Оңбай болса болып та кетер еді. Соны ойлағанда Қарабаланың осы кезге дейін іші жидіп жүре береді. Құрдасы жұрттың аузына ілігіп жатқанда ешқашан іштарлық жасап көрген емес. «Оңбайды мақтамағанда кімді мақтайды, ондай жігіт қайда?» — деп ойлайтын ол. Бала кезінде әкесінің артына тығылатын Қарабала жігіт кезінде Оңбайдың қасынан бір елі ұзап шықпайды. Досына ел аузын ашып, көзін жұмып жатқанда анадайда екі езуі құлағына жетіп ыржия күліп тұрғаны. Дәрігерлер майданға жарамайсың деп қалдырып кеткенде де саптың алдында маңдайы сұп-сұр боп қалшиып қатқан да қалған Оңбаймен қоштасып жатқанда көзінің жасы бұршақ-бұршақ атып кетті. Оңбай ернінің ұшын ғана жыбырлатып, бұның қолын сілке қысып, состиып қала берген. Қарабала содан ауылға сүлдері құрып зорға жеткен. Көз алдынан Оңбайдың әлгі көгіс тартқан кең маңдайы кетпей қойған. Сүйектен қашап жасағандай сол бір сымбатты жігітті, он бойында өртеніп тұрған от пен өнерді жауған оқтың астына жібере салу соншалықты обал көрінген оған. Әуелден-ақ былайғы өзекті жанды бір бөлек те, құрдасын бір бөлек санап өскен Қарабала қаз-қатар тізіліп тұрған қылқандай жастың ішінде тек жалғыз Оңбайды ғана аяған. Оңбай өлімге кеткенде, өзінің ауылда жүргеніне қатты ұялған. Жұрт: «Талай боздақ қан кешіп жүргенде мына жаман неменің озғанын-ай!» — деп мошқайды-ау деп, жан баласының көзіне түспейтін.

Содан төрт жыл бойы қызыл шоқ пен қара төстің қасынан бір елі ұзаған емес. Соғыс бітерден бір жыл бұрын Оңбай келді. Қарабала күйе-күйе ұстаханасынан сол күні ғана жарық барында шықты. Төрдің алдында құс жастыққа жантая сұлаған досың іргеге сүйеуді қос балдақты, босағадағы қисық табан сыңар етікті көргенде бойын билей алмай қалды. Әскер киімін киген соң тіптен көксұрланып алған досының қолынан ұстай бере абдырап отыра кетті.

— Иә, амансың ғой,— деді Оңбай әдемі қара мұртының бір қияғын саусағымен сипап.

Былайғы жұртқа ол сөз: «Ауылда жүрген сені қандай жау алсын» дегендей боп естілді ме, бір түрлі қозғалақтап қалды. Қарабала мән берген жоқ. Құрдасының шытынған қабағын өзінше ұқты. Кешегі елді аузына қаратқан ерке Оңбайға сыңараяқ боп шойнақтап қайтқан оңай ғой дейсің бе? Тостағандай қос жанарында маздап тұратын бұрынғы батылдық қазір бір еткір сұсқа, қаталдыққа айналғандай. Кім сөйлесе де тікесінен шорт кесіп тастап отыр.

Сол жылғы күзде Оңбай басқармалыққа сайланды. Бір аяғы үзеңгіде, екі балдағы ердің артында еңгерулі. Шолақ аяқ басқарма ойда жоқта төбеден түсе қалды. Жұрттың кермесін керіп, білмесін біліп отырады. Ол дегенде бұрын аузын ашып, көзін жұматын ел енді жағаларын ұстайды. Орақшы әйелдер басқарма үстімізден шығып қала ма деп, бұрынғыдай шөмеле түбінде бірінің бірі басын қарап беретінді қойды. Қырманшы шалдар астық бастырып біткен күні қырман түп деп ырым қып жұрттың етегіне бір-бір уыс бидай түйіп жіберетінді тоқтатты. Кеңседегілер де аяқтарының ұшынан басады. Ауданда заемды бірінші боп орындайтын Оңбайдың колхозы. Еттің жоспарын бірінші боп орындайтын Оңбайдың колхозы. Тіпті бойдақ салық екеш бойдақ салық та Оңбай келгелі бірінші боп орындалады. Оңбайдың тұсында жыл он екі ай бос жататын ала қырға мал жайылды. Оңбайдың тұсында арқар мен киіктен басқа аяқ баспаған бөрілі түздерге орақ түсті. Оңбайдың түсында сай-сайдың аяғына тоған тұрғызылып, арпа, бидай, тары егілді. Оңбайдың тұсында бұл ауылдан алдына ат салдырмаған бәйге жирен шықты. Оңбайдың тұсында еңбеккүнге ақша беріле бастады. Оңбайдың тұсында қабырға газет екеш қабырға газет те уақытылы шығып тұрушы еді. Оңбайдың тұсында Қарабала екеш Қарабала да жиналысшыл болып алып еді. Басқарманың мүшесісің дейді ме, әйтеуір, күнара кеңсеге шақырып жатыр деп бір қара сирақ шауып келеді де тұрады. Бірақ ауыл түгілі бүкіл ауданды дүбірлеткен «шолақ аяқ басқарманың» дәурені бәрібір келте болды.

«Ұсақ шаруашылықтарды ірілендіру керек!»— деп алдымен айқайлап шыққандардың біреуі осы Оңбай еді. Бірақ көрші жатқан үш колхоз біріккенде басқармалыққа Оңбай емес, көрші колхоздың бастығы сайланды. Оңбайға орынбасарлық тиді. Екі бастық жиналыстарда бірін-бірі көзбен атысып отырады. Сосын қит етсе бірінің үстінен бірі жоғарыға қағаз жаудыра бастайды. Ең соңында бұқпантайды екеуі де қойып, ашықтан-ашық дауласатынды шығарды. Үлкен басқарма көрші колхозға жіберілді де, орынбасар фермаға жұмсалды. Оңбай қолды бір сілтеп жатып алды. Арада ай өткен соң ауданға шақыртылып, ет жинайтын қызмет ұсынылды: «Таразы бағып тұрар жайым жоқ»,— деп бармады, екінші жолы салық жинатын қызмет үсынылды: «Тиын санап отырар жайым жоқ»,— деп бармады. Сосын қайтып оны ешкім іздемеді. Әрі жатты, бері жатты. Налыды, күйінді, ызаланды, жоғарыдағы ақсақалдарға дұғай сәлем жолдауды бір ойлады. Ақыр аяғында Оңбай қызметті өзі іздеп шықты. Сол кезде құдай айдап, осы ауылға мұнай қарап жүрген бе, су қарап жүрген бе бір экспедиция келе қалғаны. Қай қылығымен жаққанын бір алладан басқа жан білмейді, Оңбайдың әлгілерге ұнағаны. Қоймашы болғаны. Ол тұстағы колхоз бензинге жарығын ба, резенге жарыған ба, машинаға керек темір-терсекке жарыған ба? Бензин де Оңбайда, резен де Оңбайда, машинаға керек темір-терсек те Оңбайда. Ал Оңбай көкең көңілі түссе сылқитып тұрып орысша бір боқтайды да құя салады, ұстата салады, жыны келсе бір түкіреді де, «су мұрын бастығыңа айта бар»,— деп құлағыңа қайдағы бір қитұрқы әңгімені қыстырып жібереді. Не де болса, шоферлар мен тракторшылардың жандары қысылғанда ауыздарына құдай емес, Оңбай түсетін болды. Сүйткен Оңбайдың сөзін қайдан жерге тастасың айт дегенді аудармай-төңкермей айтып келеді. Бұл ауылға «Оңбай өй депті, Оңбай бүй депті» әуелі солай тараған. Бұрын «біздің бала айтса қатырып айтады» кеу-кеу, сосын «біздің шолақ аяқ басқарма айтса, біліп айтады» кеу-кеу, енді «Оңбай айтса, оңдырмай айтады» кеу-кеуге айналды. Экспедицияның қоймасынан шыққан бір шелек бензиннің колхоз байғұстың қаңсып тұрған тракторы мен машинасына не істейтінін өзі білсін, ал ауылда бір бұралқы әңгімені гу еткізеді. Оңбай айтты бір ауыз сөз бастықтардың соңынан өрт боп түсіп алады.

Басқарма қайтуші еді. Бейпіл ауыз шоферлер аудармай-төңкермей айтып келген сөздерді естігенде сексеуілдің шоғын жұтып қойғандай бір ыршып кетеді. Қызарады, сұрланады, күйінеді, «қап, бәлем, сеніме» деп кіжінеді. Кіжінгенде қайтеді... Алғашқы бір қызыл көз басқарма: «бұл ақсақтың ана сау аяғының өзін қанды қақпанға бір түсірейін деп, ауыл дүкенінің бір жәшік арағының қасына ауданнан бір жәшік коньяк алдырып, ақ сары бас марқа сойып, экспедицияның бастығын ауылдың активтеріне қосып үйіне шақырады. О да бір қу мүйіз боп шығыпты. Басқарманың үйінін «маржасын» мақтайды, «баранчуктерін» мақтайды, қуырдағын мақтайды, «бес бармағын» мақтайды, қалай жайғауды білмей отырып, алдына құлағы қалқиып бара қалған қолың тісі ырсиған құйқалы басын мақтайды, жұмсақ екен, тұщы екен деп қымыранын мақтайды, қышқыл екең ащы екен деп қымызын мақтайды, арақ-шараптың да көңілін қалдырмайды, түн ортасында үй иесінің арқасынан қағып, есіктің алдында жатқан қара төбеттің маңдайынан сипап, үйтолы әйел-еркекті сылпылдатып бір-бір сүйіп, көзіне жас алардай боп, әзер қоштасады. Бірақ, «кладовщик казах Бисенов» мәселесіне келгенде кеңкілдеп күле бергеннен басқа, таңдайын қағып тамсанғаннан басқа ештеңе айтпады. Бастық астарлап жамандап көреді, ол неме күледі, тұспалдап жамандап көреді, ол неме күледі, сардитып ашықтан-ашық жамандап көреді, ол неме басын шайқап мәз болады, қалай айтса да сөзі өтпеген соң, бастық қонағының тұп-тура өзіне бас салып, тап енесінен сылқитып бір боқтайды — ол неме «маладес», «маладес» деп шексілесі қатып, құшақтап ап бетінен сүйеді. Қашан кете-кеткенше Оңбай туралы әңгіме болса, «Бисенов умный шалабек» деп сылқылдап жөнеледі. Онысы «сіздің ауылдың керкуі біздің ауылға жүрмейді» дегені болса керек. Сөйтіп, Оңбайдың қолындағы май шелпекті тартып алудың еш реті келмейді. Бастықтың аты бастық. Шөп шабылу керек, егін орылу керек, жем қораға тасылу керек... Қысқасы, жоспарды орындамай болмайды. Ол үшін машина зуылдап тұруға тиісті, трактор гурілдеп тұруға тиісті. Ол үшін бензин қажет, резина қажет, толып жатқан темір-терсек тағы қажет. «Қазіргі техника Қарабаланың жанына жамандық бермесін» дейтін баяғы шалғы, орақ, баяғы соқа, ең болмаса, шөп машинасы, тырма лабогрейка емес... Қанша тулағаныңмен, қанша жек көргеніңмен баяғы Оңбайға тағы да қол жаясың. Өйткені, тіпті құдай екеш құдайдың өзінің қолында бар-жоғы неғайбыл техниканың мұқтажы Оңбайдың қолында. Оңбай да шалқаяр жерін біледі. Айдың аяғы, тоқсанның аяғы, жылдың аяғы тұсында шоферің түгілі бригадиріңмен, бригадир түгілі механигіңмен, механигің түгілі инженеріңмен сөйлеспейді. Қашан жығылып-сүрініп бастықтың өзі сүмірейіп алдына келгенше аспанға түкіріп отырып алады. Экспедиция бастығының мәмлесі: «Бисенов сам знает». Содан амалы қайсы бастық барады, ауылдың барлық атқа мінерлерін қасына қаптатып ертіп апарады. Оңбай ондайда сөзге келмейді, ұстата салады, бере салады, құя салады, тіпті сұрағаныңнан да көп қылып төге салады. Бетіне күле қараса, «Өңке» десе, «Сіз білесіз ғой» десе, бензин түгілі, темір-терсек түгілі қораны қай жерден салу керек екендігің құдықты қай жерден қазу керек екендігін, шөпті қайдан шабу керек екендігін, жылқыны қайда, түйені қайда, қойды қайда ұстаған дұрыс екендігіне дейін айтып, құлақтарына құйып жібереді. Бастықтар рақметтерін аямай жаудырып, қарық боп қайтып оралады. Бірақ ол қуаныштары көпке бармайды. Өліп-талып жоспар орындалғанда, «Уһ» деп көңілдері енді орнына түскенде, ауылдың ішінен «Оңбай болмағанда сазға отыратын едік» деген күңкіл мүңкіп қоя береді. Кешегі жарылқаушыға «қап, бәлем» деп қайта тістенуге тура келеді.

Не керек, «аспаннан түскен батпан құйрық» экспедиция үш-төрт жыл тұрып, келген жағына қайтып кеткенде біраз кісінің қыбы қанды. Қыршаңқы Оңбайдың қолы да, тілі де кесілді деп қуанды. Бірақ, Оңбайдың қолы кесілгенмен тілі кесілген жоқ еді. Оңбай байғұсқа, шынында да, жай болмады. Әуелі «білімді бастықтар» керек болды, сосын «жігерлі жас» бастықтар керек болды. Оңбайға санамаймын деген тиынын санауға, бақпаймын деген қалтаң-құлтаң таразыны бағуға тура келді. Ол ол ма, бұрын құйқаның иісіне мұрнын басатын төре жігіт шуаш иісін күңірсітіп жүн-жұрқа, тері-терсек жинады. Салқын қоймада шойын таразының қасында балдағына сүйеніп, шотын қағып тұрғаны. Осы күні халықта не көп, тері-терсек көп. Оның үстіне насыбайдың не ащысы Оңбайдың қалтасында. Қара көлеңке абажадай қойманың қуыстарының бірінде бөксесін сызға тығып тұрған ақ, қызыл, күрең бөтелкелер де табылады. Артынан жұрт жиналған жерлерде кеу-кеулеп айта жүретіндей қитұрқы әңгіме де жеткілікті. Сөйтіп Оңбайдың қоймасының келім-кетімі тіпті кеп. Оңбай жұмыстан үйге қисалақтап зорға қайтады. Жолда қара-құра жиналған жерге соқпай кетпейді. Қара-құра жиналған жерде қарап тағы тұра алмайды. Бір кездегі «ділмар, шешен» аты енді, «қыршаңқы», «ұрыншақ», «дәукеске» айналады. Бұрын оны көрсе қаумалай түсетін жұрт, енді қашқақтайтынды шығарды. Оңбай бейшара ен көшеде балдағын көкке сермеп жападан-жалғыз бақырып-шақырып келе жатады. Ондайда міндетті түрде бұның үйіне бұрылады. Төрге секіріп шығып, екі балдақты екі босағаға жітіріп жіберіп, жантая кетеді. Сақып Оңбай келгенде көрпесінің жақсысын төсеп, жастығының жақсысын ұсынып бәйек болады. Шаршы төрге шалжия құлаған Оңбай қызыл қуырдақ жеп, шай ішіп кебежеден көзін мөлтектетіп жартылық суыртып, бас жазады. Бұған да құяды. Қарабала ішімдік жағына қырсыздау. Қырлы стаканды аузына бір апарса болды, қараптан-қарап кеңкілдеп күле бастайды. Енді бір-екі қолқаласа, қорылдап ұйықтап кетеді. Оңбай өйтіп әңгімесін тыңдайтын жалғыз құлақтан айырылғысы келмейді. Сондықтан жан дегенде жалғыз құрдасына тек бір рет қана тамызады да, кеңк-кеңк күлдіріп қойып, өзі ішіп, өзі сөйлейді.

—Өй, қасқа-ай,— дейді ол бүгін көріп отырғандай оның бетіне сұқтана қарап.

Бір өзі бір колхозға отгон болғандай ана маңдайың ашылмай жүр-ау. Әйтпесе, қайратың кімнен кем, келбетің кімнен кем. Қыр мұрын, қияқ мұрт, деңгелек жүз, еңгезердей қазақтың суреті қай газеттің көркін келтірмейді. «Жұлдызымыз, міне» деп сендейлерді керсетудің орнына қайдағы бір мүжілген тобықтай қиқы-жиқы Қалиларды шығарады. Бұл бақ дегенді қойсайшы. Бақыт деген де жалғыз көзді дәу көрінеді ғой. Қашан тастөбесіндегі көзіне түскенше кімді көтеріп келе жатқанын білмейді екен. Көзіне түскен соң көтеріп ұрып бір-ақ лақтыратын болса керек. Жаман Қалилардың да топалаң асатын күні алыс емес шығар.

Соны айтады да, тартып жібереді. Ішіндегі қыжылдап жатқан қызыл өртті арақ та, ащы пияз бен қызыл қуырдақ та, сүт қосқан бұйра шай да баса алмастай, бірдеңе айтса, сөйлесе басылардай.

Оңбай ащы пиязды мұрнына апарып отырады-отырады да:

— Баяғы дәурен болғанда бағыңды жандыратын едім-ау,— дейді.

— Иә, құрдас, оған сөз бар ма?

Шай құйып отырған Сақып та бір қомпаңдап қалады.

— Ай несін айтасың, өзімнен де болды,— дейді біруақытта. Оңбай қолтығындағы жастықты өші бардай нығыздай жаншып. — Колхоз іріленгенде мені қоймақшы екен. Қарап жүрмей хатшыға тіл тигіздім ғой. Аудандық активте қайдағы бір «қағаз бастылыққа» шүйілем деп, таяқтың бір ұшының тап бірінші бастықтың қақ маңдайынан қалай сарт еткенін өзім де аңғармай қаппын, содан-ақ суық көздің сұғынына іліктім. Сол-ақ екен бір іріген біздің айран қайта ұйымай қойды ғой. Пәтшағар сонша пысықсынып нем бар еді! Қазір орынсыз момын болуға да, орынсыз пысық болуға да, орынсыз алғыр болуға да, орынсыз ақылды болуға да болмайды, қасқа. Артық дәулет көз шығармаса шығармас, ал артық ақылдың көз шығаратыны ыпрас. Өз бағыңды өзің байлайсың. Дүниеде құдайдың бергені де ештеңе емес, бергенін қайтып алғаны да ештеңе емес, бәрінен де берейін деп тұрып бермей қалғаны жаман екен. Өлгенше өмірі есіңнен кетпейді. Солай, құрдас...

Оңбай бұл жаққа құрағыта бір қарап қойып, сылқылдатып құйып алады. Сосын стаканды қолына ұстап, бұның иығына сүйеніп, отырған орнынан атып тұрады. Сақып босағада жатқан балдақты әкеп жалма-жан қолтығына қыстырады. Оңбай әй бір аңыратып ән бастайды дейсің. Әуелі міндетті түрде орысша бастайды. Көкіректі қарс айырар қыжыл ән. Сөзіне түсінбесе де, бұлардың жүйе-жүйесін босатып барады. Ән салған сайын Оңбай айдындана түседі. Бүгінде екі езуіне жамбастай құлап, жүні жығылып жапырайып жататын жуас мұрт дікең ете қалады. Көбіне тұманданып, тұнжырап жүретін сұрғылт жанарда жылтырап шоқ тіріледі. Әлгінде ғана ащы арақ қуырып, әзер қиысып отырған солған өкпедей ерні күреңітіп қоя береді. Оңбай қолтығында балдақ емес, екі аяғынан бірдей басып тік тұрған кісіше кеудесін кере шалқаяды. Орысша ән қазақшаға ауысқанда манадан бері балқып тұрған Сақыптың көзіне жас жүгіреді. Қарабаланың да көзі дымданып қоя береді. Бұлардың көңілі босағанын көргенде Оңбай тіпті қайратына мінеді. Осы бір иі жұмсақ екі адамның көзіндегі жас өз көкірегіндегі удай ащы өкінішті, өзегін өртеп бара жатқан ащы арақты, манадан бері бойындағы әлді сорып ап жатқан мең-зең мастықты қуып шыққандай, өзінен-өзі тұтап, өзінен-өзі бықсып жүрген тымырсық көкіректі бір өкпек жел құлан таза аршып алғандай. Екеуінің иығына қолын салып:

— Әй, байғұстарым-ай! Бізге қараған оншақты үйде менен басқа еті пысық ешкім жоқ. Ертең мен анау-мынау боп кетіп жүрсем, бел буып шығатын қайсың болар екен, — дейді.

Қарабала онан сайын егіле түседі. Тамағы құрғап, кемсеңдеп:

— Асқар тауым-ау,— деп кеңкілдейді.

Ет жүрегі езіліп, таусылып айтады. Бұлардың көңілін босатқан Оңбай балдағын тық-тық басып, ширақ аттап үйден шығып кетеді. Жатаған үйдің терезесінен осы бір қара жерді шегелеп басқан тық-тық дыбыс ұзаққа дейін естіліп тұрады.

Қарабала ол күні көз жұма алмайды. Өмірде көп нәрсеге зер сала бермейтін осы бір еңгезердей еркек көп онша ренжи қоймаушы еді. Құдайға шүкір, қолы бос отырмайды. Құдайға шүкір, Сақып борпы аяқтау болғанмен, бетіңе жел боп келмейтін бір бар болғыр. Бір ұл, бір қыз тауып берді. Ұлы бөлек үй шыққан, жылқышы. Қызы көрші ауылда тұрмыста. Ел қатарлы мәпахасы бар. «Қарабала, істеп берші» дегенді істеп береді. «Қарабала, барып келші» дегенге барып келеді. Құдайға шүкір, осы жасында ешкім бұған «мынаны бұлай істемепсің» деп көрген жоқ. Содан ба, өз басы көп нали бермейді. Тек анда-санда осылай Оңбай соғып кеткенде ғана аяғының астындағы мыңқ етпей жатқан мығым дүние кенет теңселіп жүре бергендей болады. Бұл түсінбейтін көп мәселе көңіліне бір түрлі үрей қашырады. Өзі құдайдай көретін құрдасының итінің нағып мұнша қырын жүгіріп кеткені ақылына сыймайды. Соған қарағанда Оңбай айта беретін әлгі бір ырың-жырың өмірде бар болса бар шығар деп ойлайды. Осы ауылда «Әй, кәпір» дей қоятындай ешкім жоқ сияқты. Бәрі де өздері құсаған жұмыр басты пенде. Сөйте тұрып, Оңбайдың көріп жүрген күні әлгі. Мүмкін, өмір дегең шынында да, бұл білетін қайқы бел қара төс пен қара балға емес шығар. Оның илеуіне түскеннің бәрі мұның қолынан шыққан нәрселердей әйтеуір бір кәдеге жарай бермейтін шығар. Олай болса, Оңбай осылай боп жүрер ме еді. Шіркіннің бойында қанша жігер, қанша білік, қанша өнер құрдымға құрып зая кетіп жатыр?.. «Өзімнен болды. Кезінде өйтпедім-бүйтпедім»,— дейді. Мүмкін ол да рас шығар. Бірақ өз басы құрдасының басындағы қырсықты әлгі атаңа нәлет Гитлер атқан қаңғыма қорғасын оқтан көреді. Сол тек сыңар аяғын емес, болам-толам деп тұрған періште көңілдің қанатын да қоса жұлып кеткендей. Әйтпесе елден ала-бөтен зерек Оңбай оқымас па еді. Оқыса осы күндері қайда, кім боп жүретінін кім біліпті? Қаңғыма оқ қағындыдан тиді де, жігіттің сұлтанын мына Қарабала секілді өңшең можантопайдың ортасына омалтып тастады. Енді жер-көкке симай жүрісі мынау. Соны ойлағанда өне бойын өрт жалап жүре береді.

Өз басы осы жасқа келгенше тигенін киіп, бұйырғанын ішіп, ештеңеден уайым жемепті. Әкесі байғұс та бұл туғанда онша көп басын қатырып жатпаған сияқты. Кітап та аштыртпапты, азан да шақыртпапты. Қара болғасын атын Қарабала қоя сапты. Міне, сүйткен Қарабала қара шал болғанша бұл ауылда әлі оны ешкім «Қарекең» деп керген жоқ. «Қарабаланың соққаны», «Қарабаланың істегені», «Қарабалаға жасату керек»... Алда-жалда өзге ауылдардан шаруасы түсіп келген біреу-міреу «Қареке» дей қалса тура көк желкесі шылп-шылп терлеп, удай ашып қоя береді. Жиынтойда да қақырайып төрге шықпай, есік жаққа елеусіз жантая кетеді. Әр нәрсенің өз жөні, өз сәні бар емес пе! Мәселенки, қаңылтырдан түрең шар болаттан түкіргіш соққан кімді көрдің? Оңбайдың қазіргі жағдайы да бұған дәл сондай бір қисынсыз нәрсе сияқтайады да тұрады.

«Құдай да қызық-ау!»— деп бір ойлады да, артынша «Тәубе, тәубе!» деп қойды. Басы жұмыр пенденің кез келгенінің қолына түсе бермейтін тасбақаның шөбінің жер бетінде дені дұрыс кісі құрығандай бұған осыдан қырық жыл бұрын үш класты зорға тауысқан, бүгінде ақша беретін табельге өз фамилиясының тұсына әкесінің атының бастапқы төрт әрпін жазып, сосын имектеп бір қисық таяқпен сойдақтата қайырып тастауға ғана сауаты жететін жаман ұстаға тап келуін қарашы. Онанда ана аузымен құс тістейтін Оңбайларға бұйырсайшы... Оған бұйырса — баяғы от ауыз жастық шағына қайта оралмас па еді. Көргеннің көзінде, тыңдағанның көңілінде қалатын сұңғыла сұлу жігіт көрші колхоз түгілі ауданның, аудан түгілі облыстың, облыс түгілі әлгі Алматы мен Мәскеуіңнің оқуын тауыспас па еді? Осы күнде сонау орталықтардың біреуінде ай маңдай оқымыстылардың біреуі болып маңқиып отырмас па еді! Исі осы ауылдан барған балалардың бәрін шыртытып оқуға кіргізбес пе еді! Осы ауылдан ауру боп, істі боп барғандардың бәрі соның үйіне түспес пе еді! Тіпті бұл Оңбайдың әлгі тек радиодан ғана сөйлеп, кинодан ғана көрінетін үлкен басшылардың бірі боп кету де қолынан келетін еді ғой. Онда мынау ата қонысын түйе аунаған шаңдақтай құлазытып қоймай, жер түбіндегі үлкен өзендердің біреуін әлгі кәзитте жазып жүргендей қып, мұрнынан жетектеп осында бұрып әкелер еді ғой. Онда бұл барған адамнан: «Әй, ит, дәу бастық боп, құлынтайдай тебісіп бірге өскен бізді ұмытып кетпе. Сенің қолыңа право тигенде не көреміз? Менің балам Қуатбек мынау деген жылқышы. Соның теңінде біраз қызыл қағаз, көк қағаз босқа жатыр. Өзі маған тартқан шикі өкпелеу неме. Машина алғысы келе ме қалай? Оған әлгі жыл он екі ай шіретте тұру керек көрінеді. Жұрттың айтуынша, ақшаңның үстіне бетіңнің аз-маз ажары, қысқасы, таныстық керек дейді. Әйтеуір, шырғалаңы жеткілікті дейді. Не де болса, өзің білесің, баламыз екеуміздің қолымыздан келмейтін шаруа. Соған жәрдемдес. Баяғыда өзің көрген кішкене Жаңыл бүгінде тұрмыста. Балалы-шағалы. Ел қатарлы үйі жоқ. Соған қол ұшын беруге қалайсың? Басқа ауылдар ауыл сияқты. Біздің ауылда әлі терезесі іннің аузындай тоқал үй көп. Соны да ескер. Біз үшін бұның бәрі қарлы Қаратау. Саған не, телефоныңды бір сыңғыратсаң бітіп жатыр»,— деп айтып жібереді ғой. Қой, құдай мәңгінің қиялы дағы. Онсыз да көштен қалып жатқаны шамалы. Әйтеуір, бастық болып жатса, Оңбайдың өзіне жақсы ғой. Кездескен адамнан: «Қарабала деген ұста құрдасым еді. Бұ дүниеде бар ма?»— деп сұрап жатса да мәртебе емес пе. Бәрін айт та бірін айт, әйтеуір қазіргідей ине жұтқан иттей боп тызаяқтап жүрмес еді...

Сол ойына түскенде, осыдан үш күн бұрын көрген Оңбайдың сүйегі салдырап қалған құп-қу кескіні көз алдына келді. Бір кездегі аққұба бидай өңі бүгінде боп-боз, қыртыс-қыртыс. Қиылған қиғаш қасы сиреген, үйте-түйте. Жарқабақтанып кеткен көз аңғалағына шөлмек қыстырып қойғандай. Шатынай қарайды. Тек қыршаңқы тілі ғана ескі көрпені иығына іліп қалқиып отырған ебіл-себіл қаңқаның баяғы Оңбай екенін еске түсіреді.

Қарабала құланы тебініп қалды. Жолы болар. Әлгі тасбақаның шөбі тегін емес шығар. Сүйегін сүйретіп жатқан сорлы аңсары ауған шаруасы оңғарылғанын көріп, кім біліпті, аяғына мініп кетер.

Сәске ауа ауданның да төбесі көрінді. Сұрастыра жүріп, Оңбайдың алдымен кір деген кеңсесін тауып алды. Алдыңғы бөлмеде отырған созыла қимылдап, сыңси сөйлейтін кермиық керік келіншек бастығына басын сұғып еді. «Кірсін» депті. Қақ төрдегі қарағай столда пальтосын иығына іліп алған шандыр бет қапсағай қара отыр. Ақ темірден салған жалтырақ тісін бір жалт еткізіп жай сұрады. Әңгіме тыңдап отырып, анадай жерде тұрған тор-тор қағаз салғыштың ішіндегі газетті қайта-қата тысырлатып әуелей түкіріп қояды. Бұл келген шаруасын енді аяқтай бергенде, жалтыр тіс өзінің өндіршегі сорайған ұзын мойнын сонау үнжырғасынан бұрап жұлып алғысы келгендей, иіре бұрып, бұның иегінен маңдайына қарай, маңдайынан иегіне қарай ерсілі-қарсылы екі рет тінте шолып шықты. Сосынтемір тісті ақситып, бір күліп қойды. «Өзі де айтса айтқандай, қақпан торыған жұтыр тазыға келеді екен»,— деп ойлап отыр Қарабала.

— Білем, ағайын,— деп бастады шандыр бет.— Оның әлгі дәукес Бисенов қой. Осында жеті ата, жетпіс жеті шешемізге тіл тигізіп, шетімізден қырып боқтап жазған хаты бар. Со қағазы үшін де біраз сенделте тұруға болар еді. Бірақ сіз келе қапсыз. Оған төрт доңғалақ беру туралы қағаз алынған. Бірақ соны биылғы жылдың ортасына іліктіру басқа мекеменің қолында. Олар «болсын» десе, ләббай деуге біз қашанда әзірміз. Сіздін әлгі дәукестей емес, бетіңіздің иманы бар, жаңағы мен әлгі айтқан мекемеге кіріп шыққаныңыз дұрыс.

Бұным қалай дегендей. Қарабалаға көзінің астынан сүзіле қарады. Қарабала қорбаңдап орнынан тұрды.

— «Ұшқын» биыл қыстан жақсы шықты ма? Төл қалай?— деді шандыр бет.

—Шүкір, жаман емес.

Қарабала осы бір мойны қалқиған шандыр бетті бір жерде көрген секілді. Есікті жауып жатып, көзін тағы бір салып еді, есіне түсіре алмады.

Екінші мекемеде әлгіндей емес, адам көп боп шықты. Ұзынша бөлменің екі қабырғасына жағалай тізіп орындық қойыпты. Сол орындықтарда қаз-қатар тізіліп отырған бір адам. Көпшілігі мұндай құр қол емес, алдарына томпитып-томпитып бір-бір папка өңгеріп апты. Бастық әлі кешігіп жатса керек, қағаз басып отырған үлбіреген ақ құба қыз үсті-үстіне тызылдап жатқан телефонға:

—Келе қойған жоқ. Кісі көп, деп жып-жып жауап береді. Телефонға бұрылған сайын бөлмені көзінің астымен бір сүзіп шығады. Папка құшақтап сыздиып отырған жас немелер хатшы қызға құрағыта қарап қояды. Бір уақытта есіктен бастық көрінді. Шытына қарайтын жіңішке жылтыр қара екен. Жағына пышақ жанығандай. Бірақ, денесін көтере алмай келе жатқан кісідей, кердең басады. Сол жан-жағына көз салмаған күйі төрдегі қара былғары есікке аяңдады. Есікті аша бере хатшы қызға бұрылды. Хатшы қызға бірдеңе деп жатып босаға жақтағы бұны көзі шалып қалды. Сұйық қасын керіп, біраз таңырқап тұрды. Сосын өңін жылытып, бас изеді.

— Бар бол, шырақ,— деді бұл орындығын сықырлата қозғап.

Деуін дегенмен екі беті ду қызарды. Жұрттың бәрі бұған жалт бұрылды. Бастық кеңсесіне кіріп кетті. Көп ұзамай қоңырау дызылдады. Хатшы қыз бастықтың есігін ашты. Сосын артына бұрылып, бұған:

— Ақсақал, сізге кірсін деп жатыр,— деді. Қарабала қасындағылардан кешірім сұрағандай екі жағына жалтақ-жалтақ көз тастап бастыққа беттеді.

Өңшең жылтыр ағашқа толы ат шаптырым кең бөлме. Қақ төрдегі сала құлаш күрең столдан қаршығадай қара жігіт шапшаң көтеріліп, қарсы жүрді. Келіп қолын алды. Қолтықтап апарып сала құлаш күрең столдың алдындағы кішкене жіңішке столдың екі жағында тұрған екі сәкінің біреуіне отырғызды. Тықылдақ орындықтан басқаға жамбасы тиіп көрмеген Қарабала жұмсақ сәкіге күмп беріп, үйелеп қалды. Жалма-жан басындағы тымағын жұлып ап, алдындағы кішкене столға тастады. Қаршығадай қара сүр жігіт үн-түнсіз. Алдындағы қағазға әлденелерді түртіп қояды. Бұл сөйлеп болғасын қасындағы жылтыркөк түймені басып еді, есіктен хатшы қыз көрінді.

—Маған әуелі Есенқұловты, сосын Жүзбаевты қос.

—Мақұл.

Хатшы қыз есікті қайта жапқан бойда, қоңырау зың ете қалды. Қара сұр бастық телефонға қол созды.

— Саламат па. Иә, солай ма еді. Ендеше қағаздарын әзірлей беріңіз. Бір ретін қарастырармыз. Жарайды.

Жағында бір шайнам еті жоқ қара сұр жігіттің аузынан шыққан сөзі де тақ-тұқ. Қолын енді босата бергенде, телефон тағы дызылдады.

— Ә, саламатсыз ба? Анадағы үш машина әлі бар ғой. Дұрыс бопты. Соның біреуін инвалидке береміз. Қаулы дейсіз бе... Ештеңе етпес. Озаттарды да құр қол тастамаспыз. Оған сіз қам жемей-ақ қойыңыз.

Аржағындағысы да өжеңдеген неме екең қара сұр жігіттің маңдайына әжім ойнап шыға келді.

— Бірінші қазір жоқ. Келген соң өзім сөйлесем. Мен бұйырды дерсіз.

Бастық бедірейіп алды. Дегенін істетпей қоймайтын қу сияқты. Саусағымен күрең столды салып-салып жібереді. Үстінде ақ құйрық шылымның тұқылы жатқан күл салғыш селк-селк шоршыған сайың мұның айызы қана түсті. Оңбайдың төрешіл деп жүргені қара сұр жігіттің бетін бар, жүзің бар демейтін осы тікшілдігі болса керек. Әңгімесін бітіріп, жүзін бұған бұрды.

—Ақсақал, әлгінде болған кеңсеңізге барып қағаздарыңызды алыңыз. Сосын Жүзбаев жолдасқа барасыз. Шаруаңызды сол кісі бітіреді. Басқа айтатыныңыз бар ма еді?

—Жоқ, айналайын. Көп-көп рақмет. Жаныңа жамандық бермесін.

—Сізге де рақмет. Былтыр біздің тапсырмамызды ойдағыдай орындадыңыз. Майдангерлерге ескерткіш орнату мәселесіне бас-көздік ету маған жүктелгенді. Сіз қолғабыс жасамағанда ұятқа қала жаздап ек.

Қарабала енді түсінді. Былтыр көктемде парторг тызақтап жүріп бұған бір көп жылтырақ темірді соқтырып еді. Айтып тұрғаны сол болды-ау! Қарасұр бастық орнынан тұрып кеп, қол алысып қоштасты.

Жүзбаев сауданың бастығы боп шықты. Бұл сауданың төңірегінде өңшең бір жүзіктің көзінен ететін жылмаң төстер істейтін шығар деп ойлайтын. Мынауы бір нар түйедей маңқиған неме. Таңқы танау, бұйра шаш. Шынашағын оқ жұлып кеткен шолақ қолымен столын ерсілі-қарсылы үйкелеп отырып сөйлеседі.

— Сонымен, ақсақал, бұл машина өзіңізге керек пе еді?

— Жоға. Бір мүгедек ағайыным бар еді. Сол жұмсап жіберді.

—Апырай, ә? —Жаңа председательде болдыңыз ғой.

—Болдым.

—Бізге биылдыққа әлі мүгедектерге берілетін фондыдан машина келген жоқ еді. Базада бір үш доңғалақтың тұрғаны рас. Оны анада райкомның бюросы болып биыл төлді кім көп алса, соларға береміз, оған дейін тұмсығын қанатушы болмаңдар деп қаулы шығарып қойған. Енді міне, мүгедекке бер дейді. Ертең бірінші хатшы келеді де, менің екі аяғымды бір етікке тығады. Оның әрине, сізге қатысы шамалы. Апырай, ә?

—Қайдан білейін, әлгі балалар болады деген секілді еді.

—Жақсылық жасаған жақсы, әрине. Бірақ заңның да обалы бар емес пе. Заң жарықтықты сыйламай болмайды. Апырай-ә?

—Заңға обал болса...

—Жоқ, жоқ. Бұл арада сіздің ешқандай жазығыңыз жоқ?

—А...

— Апырай, ә?

Жүзбаев күйзеліп отыр. Стол үстін бір қопарып шығып, суырманы ақтарды. Тасқа басылған бір қағазды тауып алды. Шаңырақтай көзілдірігін киіп, оқып шықты. Сосын добалдай сұқ саусағымен столды тарсылдатты.

—Заңға сиюын сыяды екен. Бірақ анадағы бюроның қаулысы және бар? Сіз сонда «Ұшқыннансыз ба?»

—Иә.

—Мал бағасыз ба?

—Ұстамын.

—Апырай, ә? —Атыңыз кім?

—Қарабала.

—Апырай, ә? Қашаннан ұстасыз?

—Мен өзім сонда туғам. Жұмысқа жарағалы темір соғам.

—Елу үштің жұты есіңізде ме?

—Әлбетте.

—Март айында сіздің ауылдың алдындағы дөңде қатып қалатын көп машинаны білесіз ғой.

—Білгенде қандай! Тоң жібігенше жатты емес пе? Талайының бел темірі омырылып, маған бір ай бойы жұмыс табылған.

— Апырай, ә! «Ұшқында» бір қолы алтын ұста бар деуші еді. Сол сіз екенсіз ғой.

Қарабала қызарып кетті. Оның қысылғанына Жүзбаев та қипақтап қалды.

—Сол былағайда мен де жүргем. Машинадағылар жүктің бәрін түсіріп ап, сіздің ауылдағы түйелерді жиып, соларға артып, қойы қырылып жатқан көрші колхоздарға жем тасығанбыз.

—Е, сіз ауатком Жүзбаев жолдас екенсіз ғой.

—Со кезде ауаткомде істейтінмін.

Екеуі де үнсіз қалды. Осы бір күйгелек қара кісі Қарабаланың есіне енді түсті. Со жылы қыс қатты болды. Көктем әне шығады, міне шығады деп отырғанда, қарды үйіп салды. Тәлтіректеп тұрған мал қырыла бастады. Аудандағы бар машинаны адамдарға азық, малға жем артып, Жүзбаев жолдастың өзі келе жатқан көрінеді деп бүкіл ауыл шу еткенді. Бір күні құбыла беттегі қара жал гүрілге толып кетті. Жан-жағында қалқа жоқ айдай дөңде машиналар қарға батты. Керуенді бастап келе жатқан Жүзбаев жолдас Оңбайға кеп ауылдағы барлық көлікті жидырды. Үй-үйді аралап қом іздеді. Екі күн бойы бір шабдар атқа мініп ап қара жал мен ауылдың арасында ерсілі-қарсылы жүрді де қойды. Өзі де тыным тапқан жоқ, жұртқа да тыным берген жоқ. Бір қара ала шидемді киіп ап, белін тұсаумен буып ап, ақ тер-көк тер жүк артысады. Сосын аспандаған бір қара нарға мініп, керуенді өзі бастап кеткен-ді. Ауылдың үлкен-кішісі әкім басымен екі білегін түріп тастап жұртпен бірге жұмыс жасаған осы бір шыдамсыз бастықты көпке дейін ауыздарынан тастамай жүрген-ді. Сол жолы ол Оңбайға: «Өз шаруаңа мығым болғаныңмең көршілерге қайырымың жоқ, қарау екенсің»,— деп қатты ренжіпті деген.

Қатал тәртіпті сүйетін, іске де, сөзге де тым шұғыл осы кісі туралы ел арасында сөз көп. Кейін төмендеп кетті деп еді. Келген кеңсесі осы екен ғой.

Бурыл шаш, алпам төс, таңқы танау қара кісі терезеге қарап ойланып қапты.

—Апырай, ә? Жарайды енді. Сіз келгесін болмас. Ол машинаны жүргізіп алып кететін адамыңыз бар ма еді?

—Әлгі мүгедек адамның баласы шофер.

—Ендеше келсін де, алып кетсін.

Екеуі орындарынан атып тұрып, қол алысты.

— «Ұшқын» биыл қалай?

—Қыста қар жаман түскен жоқ.

— Апырай, ә? Онда биыл шаруа оңғарылады екен! Кеңседегі шаруаларын бітірген Қарабала поселке шетіне тастап кеткен атына келе жатқан-ды. Бір шақыр-шұқыр ыдыс-аяқ дыбысы шығып жатқан үйден өте бергенде тамақтанбағаны есіне түсті. Е, әлгі Оңбай мақтайтын шайхана осы болды. Есігін жұлқып қап еді, арғы жағынан әйел баж ете қалды.

—Уақыт бітті. Үзіліс. Бесте келіңіз.

—Беске дейін ауылдың да қарасын көріп қалармын.

—Жібере ғой. Жолаушы екен,— деді аржағынан тағы бір дауыс.

Бұл ішке өтті. Есік жақтағы оңаша столға отыра салды. Бір шілмиген құс төс әйел қасына келді.

—Қайынаға, не ішесіз?

—Жүрек жалғар бірдеңе болса...

—Бәлкім, тәбет шақыратын бірдеңе алдырарсыз.

—Оның айналайын, әлгі шөлмек пе? Ол жағына үйір емес ем.

Құс төс келіншектің оң жақ езуі бір бүлк етті. Көп ұзамай алдына қалайы табақ капуста көже мен бір уыс күріштің үстіне бүрісе қонжиған өкпе, бауыр ма қарауытқан бірдеңе әкеп қойды. Сосын тайтаңдап басып түп жақта тамақ ішіп отырған бір топ ақ халатты әйелдерге барып қосылды. Сыпсыңдары өрши түсті. Төр жақтағы бұжыр әйел аузындағысын айналасына бүркіп-шашып мырс етіп еді, әрі қарап отырғандарынын бүйірлері бүлкілдей жөнелді.

Қарабала тұрып кеткенше асығып апыл-құпыл қарбытып жатыр. Әлдеқашан суып қалған тамақты ішіп отырса да, терлеп кетті. Көк желкесі удай ашып барады. «Ау, сонша неге жанығасың»,— дегендей, табақ жалап тойынған бір-екі бордақы шыбын екі құлағына кезек мініп, ызыңдап шықпай қойғаны.

Қарабала дүниеде осы шыбынды жақтырмайды. Сосын еркек кісінің көзінше жыртақтап көп күлетін әйелдерді жақтырмайды. Баяғыда военкоматқа келгенде де көресіні бір жүн сирақ көк қасқа шыбын мен дәрігер келіншектен көріп еді. Айналайын военкомат деген мекеменің бәрі жақсы-ау, тек мауыздай-мауыздай еркектерді жиып ап, енеден туғандай қып тыр жалаңаш шешіндіретіні жаман. Жұрт бір-бірінен қысылып, кірерге жер таппай тұрғанда сол бір қолаңса сасыған қапырық бөлмеге тық-тық басып ақ халатты әйелдер жетіп келетінін қайтерсің. Бұлардың үстіне де үріп ауызға салғандай құлын мүсінді әдемі келшшек кіріп кеп, анадай жердегі қисаңдаған ағаш столдың бір бұрышына барып монтиып отырып алғаны.

Бұл ішінен: «Құдай-ай, үлбіреген ақ періштенің алдында өңкиіп тыржалаңаш тұрғызғанша, әлгі оқ бораған окопына айдап апарып бір-ақ тоғытқаны жақсы еді ғой»,— деп тұр.

Жұрт бірінен соң бірі барып жатыр. Бұл кезегі жақындаған сайын дір-дір етеді. Кенет өз фамилиясы аталғанда төбесінен жай түскендей болды. Ілби басып жақындады.

— Аға, қолыңызды алыңыз,— деді келіншек тісін жарқыратып.

Бұл тамағы құрғап:

— Айналайын-ай, ұят емес пе,— дей беріп еді, келіншек қабағын шытынды.

Қайдан сап ете қалғаның терезенің көзінен бір көк қанат шыбын кірді де, мұның дәл желкесіне қонып ап, бүлкілдете жөнелгені. Мойнын олай қисайтады — ұшатын шыбын жоқ, былай қисайтады — ұшатын шыбын жоқ. Күйініп кетті де, жалма-жан қолын жұлып ап өз желкесін анау-мынау емес шапалақпен сарт еткізіп тартып қалды.

Қу келіншек сол екі ортада үңіле қапты. Желкесін көріп тұр. Бүлк-бүлк етеді. Содан столға отырып ап — ал күл. Қолындағы бір парақ қағазға бірдеңе жазып жатып — ал күл. Оның күлгенін көріп, бұдан кейін тұрған жігіттердің де құдайы берсін кеп.

Сонда Қарабалаға әлгінде ғана ақ қанатты періштедей үлбіреп отырған әдемі келіншектің әзірейілдей боп көрініп кеткені.

Мына бір қараптан-қарап өзді-өзі қыстыға күлген бір топ әйелдің арасында со да отырған сияқтанды.

Алдындағы асты апыл-құпыл жайғап боп, орнынан көтерілді. Асығып басып киім ілгішке жетті. Тымақты бір қолтыққа, қара тонды бір қолтыққа қыстыра салып, есікке ұмтылды. Тақтай есіктің жақтауға тақ ете қалуы-ақ мұң екен, ар жағындағылардың жарыла күлгендері.

Гулеген шыбын мен әйел үніне мекен болған сол бір құбыжық үйден алыстаған сайын көңілі жайлана түсті. «Заготскоттың» ауласында қалған құлаға қарғып мінді. Аудан орталығы дөңкиген қара жотаның тасасына түскенде барып, көмейіне ән оралды.

—Е-е-е-й, қызыл азбан.

Қызбен жігіт бірігіп көмір...— дей бергенде, аузын алақанымен басып, жағы жыртыла бір есінеп «иә, алла» деп қойды.

Алда ауыл болғасын ба, шабан құла емпеңдейін деді. Қарабала жадақ қас қазына ерде шалқайып отыр. «Бұл шаруа оңынан оралды!»— деп қояды. Әлгі үшеуі анау айтқанда бедірейген безер көрінбеді. Сөзін ықылас қойып тыңдады. Қолқасын бітіріп берді. Екеуі өзін білетін боп шықты. Әлгі темір тіс те бір жерде көрген адамы. Қоя тұр... Соны қайдан көрді осы? Қайын енесінің жаназасында ондай кісі көзіне түспеген секілді. Қайын атасы тоқал түсірген тойда да, әй, ұшыраспапты-ау. Әлде әлгі ат құрғатпай келіп жататын көп өкілдің бірі ме екен. Оларыңның бұл қайсысын біліп жатыр. Машинасына бірдеме керек еткен біреу-міреулері болмаса, мұнда олардың шаруасы шамалы. Тоқта... тоқта... Бұрнағы жылы күзде брезент жамылған бір-екеу түнделетіп соқпаппа еді. Төрге озбай «Рессорымыз сынып қалды. Ағатай, қол ұшын бер!»— деп қиылғаны қайда! Іңір қараңғыда келген. Бозала таңда кеткен. Кенет машина. Аңнан келе жатса керек кенебіне қан жұғып, үстін көк шөппен сүртіпті. Сонда бір ырсаңдаған кетік тіс асты-үстіне түсіп, қасынан шықпай қойған. Манағы сол болды-ау, шамасы. Тіс салдырып алған ғой. Не де болса, Оңбай байғұстың баяғыдан бері діңкесін құртқан шаруаның сәті түсті ақыры. Ат сабылтып талай барып, әлдекімдердің ішін кептіре боқтап, талай құр қол қайтқан орақ ауыз Оңбай бітіре алмай жүрген шаруа екі ауыз сөздің басын құраған құрлы көйлегінің арқасы малмандай боп шыға келетін Қарабалаға пішту болмай қалды. Бәрі, манағы тасбақаның аузында қылтиған тебен иненің тұқылындай көк шөптің киесі ғой. Ата-баба білмей айтты дейсің бе! Шарапаты алдымен Оңбайға тиді. Қазір барып рұқсат қағазды ұстата салғанда жүрегі жарылып қуанатын шығар.

— Әй, қасқа-ай, сенің қолыңнан да бірдеңе келеді екен ғой,— деп кеңк-кеңк күлер.

Күлсе, күле берсін. Алты ай қыс ұрынарға қара таппай іш құса боп жатқан бейшараның дені бір жайылып қалсын. Есіктен ол кіріп барғанда, бұлдырап тұрған бұлыңғыр бөлмеде үн жоқ екен. Қақ төрге екі жағына екі жастық қойып қарқарадай боп Оңбай жайғасыпты. Ол үйдің қалған адамдары кеудесінде жаны бар тірі пенде емес ебіл-себіл көлеңке сияқты, дымдары іштерінде боп, аяқтарының ұшынан басып ілбіп жүр.

Қалт-қалт шай сораптап отырған Оңбайдың көзіне бір қуақы ұшқын жүгірді. «Төрге шық» деп қасындағы бос орынды меңзеді. Тізесін енді бүгіп, аузын енді аша бергенде, Оңбай жымсиып:

—Айтпасаң да білем, әуелі шайыңды ішіп ал,— деді. Сосын мұрты жыбырлап, шайын сораптады. Қарабаланың ұрттаған шайы тамағында тұрып қалды.

Оңбай ыдысын төңкеріп, иығындағы төмен сусып бара жатқан көк ала сәтен көрпені көтере жамылды.

—Ал, иә, қалай барып қайттың? Бастықтар аман ба екен?— деді жүзі жадырап.

—Аман көрінеді.

—Құшақ жайып қарсы алған шығар.

—Шүкір.

Бармағындағы насыбайы тұмсығына тие беріп кері қайтты.

—Әлгі темір тіс ұры тазы не деді?

—Қағазды дайындап қойыпты.

Оңбайдың көзіндегі жымысқы күлкі кілт сөнді. Дегенмен көрме қастың қияғындағы екі ұдай таңданыс әлі тұр.

—Кербез бастықта да болдың ба?

—Иә.

—Толғатқан саулықтай ыңыранды ма?

—Жоқ.

Енді Оңбай бойын тіктеп: «Сең осы, өзің не айтып отырсың?»— дегендей өңменінен өткізе алая қарады.

—Нарқоспақ қайтті? Аузын қу шөппен сүртті ме?

—Базада үш машина бар екен. Соның біреуін айдап әкетсін деді. Қағазы міне.

Оңбай қолындағы қағазды жайлап ашты. Жастығының астынан көзілдірігін алып, асықпай оқып шықты. Әрі аударды, бері аударды. Басын шайқады. Осқырынды. Ақыр аяғында езуіне қайтадан күлкі жүгірді.

— Шық бермес Шығайбай немелердің сен барғанда мырза бола қалғандарын-ай!

Қарабаланың иығынан да бір зіл батпан түскендей. Арқасы жіпсіп, манағы тасбақаның шөбін айтайын деп, аузын енді аша беріп еді, Оңбайдың онсыз да көк сүр бетінің бір түрлі қалақай шағып алғандай күлбіреп бара жатқанын көзі шалып кідіріп қалды.

Үйдегі жанның ешқайсысының бұл әкелген жақсылық хабармен шаруасы жоқ, төрге қарап, көздері атыздай боп барады.

Оңбай кенет бүйірінен шаншу қадалғандай бұғанасын ұстай алды. Ту сыртындағы ала жастыққа шалқалай берді. Бүкіл бет алдын мұп-мүздай көк шөлмекпен қаптап қойғандай. Шатынап кеткен. Біраздан кейін:

— Жарайды. Рақмет. Үйіңе бара бер,— деді.

Қарабала орнынан тұрды. Тымағын киді. Қамшысын ұстады. Есікке жете беріп төрге көз тастады. Оңбайдың сол баяғы сұп-сұр қалпы. Оң жақ езуіне бір зіп-зілдей кекесін ілігіпті.

Сыртқа шыққасын тасбақаның шөбі орнында ма екен деп қойнына қол жүгіртіп еді. Дәрінің қағазы сонда барып есіне түсті. Құласын жетегіне алып, ауыл шетіне қарай аяңдады. «Қараңғыда жер ұзап кетеді деген рас білем. Әншейінде тиіп тұрған үйі құрғыр жеткізіп болмады ғой».

Қарабала аптығып жүріп әйеліне дәрі алуды ұмытып кеткеніне өкініп келеді.





КЕРЕК АДАМ





«Ахметов Т. К.» деген жазуы бар есік сықырсыз жабылды.

«Енді Ержановқа телефон соғу керек»,— деп ойлады Сәрсенов.

Шыға беріс кең фойеде автомат-телефонның алтау-жетеуі сап түзей қалыпты. Қалтасына қол салып еді, осындайда таптырмайтын екі тиындықтың үш-төртеуі қосарлана іліккені.

Ержанов үйінде екен.

— Оу, қайдан жүрсің? Мәссаған! Білдей бас инженер болсаң да, қасталығың қалмайды-ау. Шығарда хабарласпадың ба? Жә-жә, ақталма. Аманшылық қой, әйтеуір. Бопты-бопты. Шара бүгіндері неше тонна тартады? Торайларың қалай? Өсіп жатыр ма? Өй, шошқа... Ал, енді неғып тұрсың? Вокзалдамысың? Не дейді? Министрлік! Ау, мынауың енді... Сенен шығар-ау бәрі. Қонақ үйге орналасып қойғаны несі? Кісі деген бес жылдан бері көрмеген досына соғып, тойына түспеген замандасына көрімдік, үйіне байғазы дегендей, жол-жоралғысын жасап, сосын кіріспей ме іске? Министрлік көшіп кетеді ғой дедің бе? Ахметовке... барып та қойдың ба? Қап... бүлдіргенін-ай! Ол сорлы солай енді. Жә, әлі де кеш емес. Тек тезірек жет. Таксиге отыр. Көп болса, тиын-тебенін келгесін өзім төлермін. Ешқайда бұрылма. Тура үйге кел. Даусымды естіді ғой, сол да жарар деп, тағы бір жаққа тайып кетіп жүрме, сен сығыр!

Сол баяғы Ержанов! Елпілдей сөйлеп, лекілдей күледі. Бүгін құлағының құрышын қандыратын шығар әбден. Жер-жиһанның хабарын естиді. Президент Фордтың үйінде дәл қазір кімдердің қонақта отырғанын білмесе білмес, қалғанының бәрінен хабардар. Араласпайтыны жоқ. Абитуриенттен бастап, министрге дейінгі жұртпен түгел әмпейі. Сөйтіп жүріп, көрпесін тұйықтамайды, төңірегіне қайырымды.

Анада Қияндыға командировкаға келгенде, Сәрсеновтың үйінің табалдырығынан аттай бере, қарқылдап тұрып күлесін-ай кеп.

— Оу, шошқа-ау, мынауың не, үйіңді дәруіштің құжырасындай құлазытып қойғаның! Мына бір германи кебежелерің модадан шыққалы қашан! «Бирюса» дегендеріңді бүгінде студенттер сатып алып, сыра салып салқындатып ішеді. Әйтеуір баяғыда бүкіл курс боп, стипендияның шетінен жырып әперген солқылдақ темір кереуеттің көзін аударыпсың. Оныңа да шүкір. Ал, орыстарыңның бастығы кім? Айттым ғой, атымен хабарсыз. Баяғыда экзамен алатын машиналар ойлап табылғанын естіп, саныңды шапалақтап қуанғаның жаман еді. Кәсіпшіліктерің автоматтандырылған шығар. Бәсе, кісіге үйірімі жоқ, бұл неме қайтып озаттар қатарына ілігіп жүр деп едім-ау. Шіркін, саған пионер жасын тоқсанға дейін созса қандай жақсы болар еді.

Командировкада жүріп-ақ Шараға соңғы сәндегі шет ел гарнитурын, жаңа тоңазытқыш пен парсы кілемін тауып беріп кетті.

Жүріп бара жатып:

— Сәрсеновтың жаңа әдісі, Сәрсеновтың жаңа ұсынысы деп газет-журналдың бетін бермегенде жақсысың. Қияндының Архимеді боп жүре бермей, ғылымға да аралас. Жиған-тергеніңді қолтықта да құдайдын көп командировкасының біреуін иемденіп, астанаға соғып кет. Айдалада адасып жүрген таутайлақтай сен немені осы заманғы ғылымның бір шаңырақ артқан қара нарына айналдырып жіберейін,— деді.

Сол-ақ екен, Шара оң бүйірінен шаншудай қадалып алсын.

—Құрдастың анадағы айтқанын қашан істейсің?

—Тоқта, осы тоқсанның жоспарынан аман-есен құтылып алайық.

Бұл да біраз сөзбұйдаға салып көріп еді, шаршайтын Шара ма:

—Әй, дөйқара, тоқсандық жоспар, жылдық жоспар деп жүргенде өміріңнің қалай өтіп кеткенін білмей де қаласың. Командировка сұрап жүруді ыңғайсыз көрсең, заңды демалысыңның тұсында барып қайт. Кисловодскінің суы сен бір жыл бармағаннан тартылып қалмас,— деп кейуаналық айтты.

Ғалымдар қауымының алдын көруден бұ да тап онша кет әрі емес еді. Өз салалары бойынша ғылми-техникалық журналдарда шыққан оншақты мақаласы мен жатқан-тұрған қолжазбаларын алып келген беті осы.

Анада облыс орталығында болған бір мәслихатта министрліктен барған Ахметов те әлгіндей ыңғай танытқан-ды. Жаңа алдымен соған кірді.

Ахметов айдала кабинетінде жалғыз отыр екен:

Сұйық қасын керенау қағып:

— Ә, келіп те қалдың ба?— деді.

Бұл да көп күлбілтелеп жатпай шаруасын айтты.

Ахметов шаршап жүрген кісі сияқты. Қой көзін шыр айналдыра әжім торлап алыпты. «Қашан айтып боласың»,— дегендей қалжырап отырып тыңдады. Бұл сөзін аяқтай бергенде оның оң шынтағындағы жылтырақ столда көгендеулі тұрған көп телефонның біреуі баж ете түсті.

Ахметов самарқау қалпы шырылдап жатқан көк телефонның мойнынан қылғындыра ұстады. Ар жағындағы гүжілдек дауыс әуелі сәлем-мезірет жасады. Ахметов те амандасты. Енді әлгі гүжбан дауыс сампылдай жөнелді. Ахметовтың сұлқ жатқан керме қасының әуелі ұшы жыбыр етті. Сосын ортасы бір бүлк етті. Біраздан соң сұп-сұр маңдайынан әлде бір қара бүркіт қанатын қағып-қағып қалғандй болды. Бірақ кең маңдайда шарт түнеріп тұрған сол бір бұрқақ дауыл әлі көздің маңына жайыла қойған жоқ. Шаралы қой көзін көдегейлеп тұрған ұзын кірпіктері сұлқ қалпы. Трубкадағы гүжілдек дауыс біраз балпылдап-балпылдап алды да, «ал енді не айтасың»,— дегендей бір сәт кідіріп қалды.

— Бізде енді бұдан басқа мүмкіндік болмай жатыр,— деді Ахметов сабырын шашпай.

Мына бір ауыз сөзден соң көкшіл телефон тіптен көгереңдеп кетті. Аржағындағы гүрілдеген еркектің түкірігі трубкадан сыртқа шашырап бара жатқандай. Ахметов оны алақанымен басып алды да, тыңдай берді, тыңдай берді... Бір уақыттарда барып гүрілдек дауыс «қош» дегендей болды,

— Хош болыңыз,— деді Ахметов. Аржақтағы телефон тұғырына барып сарт етті. Ахметовтың қолындағы көкшіл трубка өз орнына сырғып түсті.

— Мұндай шаруаны алдын-ала хабарласып, ақылдасып алмас болмас па?— деді Ахметов енді бұған қарап. —Табан астында мен сізге не айта аламын. Ертең он бірде.— Жоқ, жоқ... он бірде қолым бос емес екен, — деді ол календардың бетін ақтарып жатып. — Түс қайта сағат үште келіңіз. Ойласып көрейік.

—Хош болыңыз.

—Хош болыңыз.

Есіктен шыға беріп артына қарап еді. Ахметов табалдырықтың астынан тасбақа шығып келе жатқандай тесіле қалыпты.

«Енді Ержановқа телефон соққан дұрыс болар»— деп түйген ішінен сонда Сәрсенов. Сау болғыр, такси де оңынан орала қойды.

Сыптығырдай қара мұрт жігітке баратын жерін айтып еді, отырыңыз дегендей иек қақты.

Бір кезде оқыған Алматысы тез өзгеріп кеткен. Әр жер-әр жерден ғана көзіне шоқтай басылып таныс үйлер ұшырасады. Жердің астына шұбырып кіріп бара жатқан бір жұрт, жердің астынан шұбырып шығып жатқан бір жұрт... Көше-көшені шет елдік туристер қаптап кеткен бе қалай? Машина бір бұрышта светофорға кідіріп еді, қапталда тротуарда айғыр топ боп жүп жазбай кетіп бара жатқан дударбастардың аузынан «Қайрат» деген сезді естіп қап, қайран қап, құлағын тосты. Қақ ортасындағы нарталақтай ұзын біреуі:

— Сол қызыңды ұрайынның аяғы қисық білем, тепкен добы қақпаға кірудің орнына қапталдан шығады,— деп футболшылардың біреуін кәдуілгі айналайын ана тілімізде батпандай қып сыбап салғаны.

Сәрсеновтің неге екені белгісіз, іші жылып қоя берді.

— Шетелдіктер екен десем, өзіміздің қара домалақтар ғой,— деп ішінен міңгірлей беріп еді: «Иә, оныңыз рас»,— дегендей әлгі нартайлық жігіттің мықынын сабап бара жатқан мөлт қара транзистор:

Жусаны мен, жуасы

Жұпар атқан ауылым,—

деп әндетіп қоя берді. Көкшіл «Волга» қайқаң етіп, бір көшеге бұрылды. Қапталдан теңіз төріндегі кемедей ұзын-шұбақ ақ шаңқан үй жарқ етті. Көш құлаш лоджиялар. Көлдей терезелер. Қиыннан қиыстырған ою-өрнек. Соның бәріне аузын ашып қалған Сәрсенов машинаның тоқтағанын да аңғармапты. Қолына алдымен іліккен сарқұлақты шоферге ұстата сап, шығумен болды. Ержановтың үйінің емен есігіне тұмсық тірей бере қызыл шоқ кнопкаға бармағын батырып еді, әлдебір әдемі тоты құстың шықылықтағанына салып қоңырау сыңғырлады. Сол-ақ екен Ержановтың әрдайым асып-төгіліп жататын лақылдақ күлкісі естілді.

— Мә, сабазың...

Әуелі қолдасып тұрып, жұлқыласып алды. Сосын бірін-бірі қапсыра құшақтап сілкіп-сілкіп қойысты. Енді біреуінің кеудесін бірі төмпештеп жұдырықтасқалы жатқанда үстіне лимон түстес ойық жаға көйлек киіп, алдына алжапқыш байлаған қызыл шырайлы келіншек қастарына кеп, бұған жұп-жұмыр тамағын тосты. Сәрсенов қапелімде ыңғайсызданып қалды. Келіншектің ақ сүйрік саусағына ернін апара беріп еді, әйелінің сылқылдақ күлкісіне Ержановтың лекілдек күлкісі қосылды. Ақ борықтай ақ жарқын келіншектің тамағынан сүюге тура келді. Сылқылдақ келіншек сыңғырай күліп мәз болды. Тілінің ұшымен ғана тәттілеп сөйлеп:

— Е, бәсе,—деді.

Үшеуі балабақшадағы бөбектердей қол ұстасып оң жақ қолдағы бөлмеге беттеді. Кең бөлменің терезеден басқа жері кітаптан көрінбейді. Ортадағы айлатпа жазу столының алдындағы қос креслоға бұл екеуін жайғастырып:

—Мен кухняға барайын, — деп келіншек шығып кетті. Шығып бара жатып әлденеге күйеуінің желкесінен нұқып кетті. Оған Ержанов қаладай ірі ақ тістерін ақситып бір күліп қойды. Сосын бұның бетіне тесіле қарап алды да, тағы да үнсіз тісін ақситты. Бұ да амалсыз күлімсіреген болды.

—Сен мақтап жүреді екенсің,— деді Ержанов. — Осы қазір бізге Дәулетов келетін еді.

—Ау, ол қайдан жүр?— деп Сәрсенов те елең етті.

—Жоқ, жоқ, ол емес. Бізбен бірге оқыған Дәулетов Қызылқұмның бір жерінде су іздеп жүр деп есіттім. Ана жылы барғанда соға алмай кеттім. Бұл кәдімгі атақты Дәулетов. Газеттерден көрмедің бе, биыл академиктікке ұсынылып отыр ғой.

—Апырай, онда ретсіз болды-ау... Мана неге айтпадың? Ержанов тағы да екі тізесін сарт еткізіп, отыз екі тісін түгел ақситып, үн шығармай, селк-селк күлді.

—Жолы болар жігіттің жеңгесі шығар алдынан деген... Қайта мұнан артық не реті керек!

Сол-ақ екен, есіктегі қоңырау әндетіп қоя берді. Ержанов астындағы сәнді креслоны лық кейін серпіп орны нан атып тұрды. Коридордан қауқылдасқан дауыстар естілді. Кухня жақтан сылаңдап Ержановтың келіншегі көрінді. Бөлмеде бұғып жалғыз отырып қалудың ретін таба алмай, Сәрсеновте коридорға шықты.

Ол Ержанов пен әйелі елбек қаққан екі еркектің қайсысы Дәулетов екенін ажырата алмады. Орта бойлы қою қасты дөңес мұрын адам толықтығына қарамастан елпілдек. Ержановтың әйелінің бұғағынан сүйіп, мәз-мейрам. Ұзын бойлы, кең маңдайлы, қыр мұрынды, алтын көзілдірікті кісі арықтығына қарамастан паң. Алдында сылқ-сылқ күліп тұрған әдемі келіншектің сүйір саусағын қолының ұшымен ғана сипай көтеріп, ерніне әзер тигізді. Екеуіне еріп келген қара торы әйел жымия күліп тұр. Ержанов дедектеп үш қонақтың киімдерін киім ілгішке тасып жүр. Ақ борық келіншек алға түсіп қонақтарды кабинетке бастады.

— Танысып қойыңыз — Ораз. Мараттың бірге оқыған жолдасы.

Үшеуі де мұнымен елпілдей амандасты. Алтын көзілдірікті мен қараторы әйел кабинетке кірді. Орта бойлы Ержановтың келіншегінің білегінен мытып ұстап:

—Бір әдемі иіс мұрын жарып барады, барып көзіммен көргенше тағат таба алар емеспін,— деп кухняға беттеді.

—Иә, біздің Әлекең қазан үстінен бірдеңе ауыз тимесе, көңілі көншімейді,— деп алтын көзілдірікті бір жымиып қойды. Бір уақытта орта бойлы еркек ұрты бұлтылдап кабинетке қайта оралды. Сосын кітап толы қабырғаларды ала көзімеы бір сүзіп шықты да:

— Қарашы, біздің Мәкеңдердің де таппайтыны жоқ-ау,— деп шалқалай күлді.— Баяғыда ата-бабамыз жақсы көретін қонағыңның бұйымтайын келген бойда сұра деген. Мәке, біз екеуміздің бір-бірімізге көңіліміз қалған жері жоқ қой. Ендеше, мен бұйымымды осы күннен айтып қояйын. Соңыра анау Штеменкоңды ұмыттырма.

Ержанов бұл жолы тістерін ақситқанмен даусын шығарып лекілдей күлді. Алтын көзілдірікті тағы да езу тартты.

Ақ борық келіншек кеп дастарқанға шақырды. Жұрт қақ төрдегі абажа қонақжайға беттеді.

— Апыр-ай біздің Алмашканың дастарқаны кішігірім қалаға бір жыл азық болғандай екен,— деді етжеңді еркек, табалдырықтан аттай бере таң-тамаша қап. Қасындағы алтын көзілдірікті үнсіз бір жымиып қойды.

Столдың төр жақ басындағы жалғыз орындыққа әлгі орта бойлы дөң мұрын еркек қоярда қоймай жүріп алтын көзілдіріктіні отырғызды. Оның төр жақ қапталына қараторы әйел жайғасты, ал есік жақ қапталы «алыстан келген қонақ» Сәрсеновке тиді. Бұдан төмен столдың екінші басындағы ақ борық келіншекпен екі ортаны, әрине, Ержанов иемденді. Ал столдың басындағы алты орындықты әркімге рет-ретімен — «жіліктеп» беріп жүрген елпектеген етжеңді еркек ақ борық келіншек пен қараша әйелдің арасында, Ержановтың дәл қарсысында бос тұрған орындыққа барып отырды.

— Апырау, шыққыр көзім не көріп тұр-ай! Бұл кезде ресторандардан да іздеп таппайтын мынау жарықтық қара уылдырық пен қызыл балықты тек осы үйден ғана кезіктіресің. Шамасы, мына Қияндыдан келген қонақтың қоржынынан шықты-ау бұл!— деді ол бекіренің бір кескенін қараша әйелдің тарелкасына салып жатып.

Сәрсенов қипақтай бастап еді, Ержанов санынан басып қойды.

—Иә, құдайға шүкір, Қияндыда достарымыздың бары рас,— деді ақ борық келіншек, тілінің ұшынан тәттілеп сөйлеп, ақсия жымиып.

—Ал, Алмашка, Мәкең қарсы болмаса, мен осы дастарқанның билігін өз қолыма алсам деп отырмын. Кім мақұл көрсе, қолдарын көтерсін,— деді әлгі Әлекең дейтін етжеңді еркек. Қараша әйелден басқасы жапатармағай қолдарын көтерді.

—Ал, кім қарсы?

Ешкім қолдарын көтерген жоқ.

— Кім қалыс қалды?

Қараша әйел қолын көтерді.

— Жәмила ханымның қалыс қалатынын өзім де білгем. Ендеше, «кәпір тоқ болса, мұсылман тыныш болады» деген, сөзді сол қалыс қалған Жәмила ханымның өзіне берем.

Жұрт ду күлді. Сәрсенов те күлді.

Жәмила ханым орнынан тұрды. Үстіндегі жылтыр шатыра көйлегінің омырауын түзеп қойды. Қолымен дударланып тұрған еркек жал «шала бурыл» шашын бір сипап алды. Сосын баданадай ірі ақшыл тістерін бір жарқ еткізіп күліп жіберді. Қолындағы оймақтай хрусталь рюмкадағы күрең коньякты лағылдай жарқыратып төбедегі люстраның астына апарып тосты.

— Мен, конечно, Әлекеңдей оратор емеспін. Менің айтатыным — бұл үйдің шамы бұдан да жарық болсын!

—Браво, браво!— деді Әлекең.

—Жақсы айттыңыз!— деді алтын көзілдірік.

—Рахмет!— деді ақ борық келіншек.

— Жәмила ханым сөйлесе осылай сөйлейді ғой,— деді Ержанов астындағы орындықты сықырлата бір изелтіп қойып.

Сәрсенов жұртпен бірге орнынан тұрып рюмка қағыстырды. Содан кейін-ақ орта бойлы етженді еркек дастарқанның билігін ұршықтай үйірді. Стол басындағылардың әрқайсысының денсаулығына жеке-жеке тост көтерді. Ешкімді құр тастаған жоқ, қарық қылды. Майын тамызып майдалай жөнелгенде көктегі жалғыз тәңірінің өзінен әрі болмасам, бері емес екем деп қалатындайсың. Бірінші рет көріп отырса да, Сәрсеновты да біраз жерге апарып тастады. Туғалы естімеген тәтті сөздердің талайын естіді. Бәріне қошамет айтып, шеттерінен көкіректерін аяққаптай қып, көңілдерін көтеріп шыққан соң жұрттың өзіне сөз бере бастады. Алдымен әлгі Жәкең деген алтын көзілдірікті орнынан көтерілді. Әлекеңнің даусы қолдан істелген қара домбырадай күмпіп шығатын еді, мынау сырбаз қонақтың даусы дүкеннің домбырасындай шіңкілдектеу екен. Әр сөзін таразыға тартып тұрғандай асықпай сейлейді. Тамададай елпілдете жөнелмей, әңгімені ту қияннан бастады. Адам ата мен Хауа ананың алғаш рет күнаға бататын сәтінен сәл беріден басталған әңгіме дүниенің төрт бұрышын түгел шиырлап жүріп біздің тұсымызға да жетті. Мамырдың кешіндей тыныш та жайлы, жайсаң дәуірімізге толығынан тоқталып өтті. Дастарқан басындағы кішкене шоғырдың құлағын бір-бір елеңдетіп, мемлекетіміздің басшыларының, республикамыздың басшыларының, облыс пен қала басшыларының есімдерін атап кетті. Сосын алыстан ат арытып келе жатқан жолсоқты әңгіме ақыр аяғында Әлекеңнің тамадалық тамаша өнеріне, Алма қарындастың ежелден мәшһүр аспаздық қасиетіне, Мәкеңнің (Ержановтың) жақсы азаматтығына, еңбекқорлығына, жолдастықтың үрдісін жетік білетіндігіне кеп бір бас тіреп: «Ауыз бірлік үшін, татулық үшін ішелік!»— деп аяқтады.

Жұрт алтын көзілдіріктің ұзын-сонар әңгімесінің ақыры бір біткеніне қуанды ма, жоқ әлі айтқандары жандарына жағып кетті ме, орындарынан атып-атып тұрды. Манадан бері стол үстінде мөлтеңдеп тыныш тұрған рюмкалар аяқ астынан күлімдеп қоя берді. Ішіндегі баданадай-баданадай күрең лағылдар отырғандардың көмейіне бір-бір сүңгіп жоғалды.

Алтын көзілдіріктінің сөзі түрткі болды ма, әлде ақ борық келіншек әзірлеген көп тарелкалардағы әр алуан тағамдардан бір-бір ауыз тиіп жүріп, іштеріне ел қондырып алды ма, жұрт әңгімеге кірісті.

Сәрсеновтер Қияндыда жүргенде мұндай отырыстарда бір-бірінен тоқсандық жоспардың орындалу барысын, не тың облыстардағы ауа райын сұрастырар еді, уақыт қалып жатса, Синай түбегі ауданындағы саяси ахуалға аз-мұз аялдап, әңгіме соңында ойын кестесінің кеуде тұсынан аяқ жаққа бір-ақ сырғыған «қасиетсіз Қайраттың» сыбағасын бір беріп, карта жеткендері тәпелтек журнал столының төңірегіне жайғасып, карта жетпей қалған «джентельмендеу» жағы кітап шкафынан «Қазақ әндерінің» үш кітабын тауып ап, пианино тұрған жаққа қарай көшіп-қонған «ханымдар» қауымына барып қосылар еді. Олар ендігі не «Арыстың бойында танысып» не «Баянның май гүліндей» әсем қыздарымен күлімдесіп, не «бармағалы көп болған» Ақ Жайыққа қарай көшіп бара жатар еді.

Ал мына дастарқанның басындағылар әлі еру әңгімемен отыр. Әлекең кеше шаруасы шығып бір үлкен мекемеге барғанда сондағы емен есіктерді жағалап жүрген бір «сұмпайыны» кергенін айтты. Мұны көзі шалып қап, теріс айналып кетіпті. Бұл оның күдірейген желкесін көріп-ақ әлгінде ғана мекеме басшысына не айтып шыққанын аңғара қойыпты. Басшы да бұл барғанда бір жымиып қойды дейді, шамасы әлгі «сұмпайының» сөздері есіне түссе керек. «Апырай-ай, бұ қазақ осынысын қашан қояды!»— деп қыстырылды Ержанов, құдды бір өзі Өзбекстанда отырғандай. «Әй, қайдам... Шамалыда қояр дейсің бе. Құдай да қызық-ау, басқалардың басы мен қолын жарылқағанда, біздің қазақтың көзі мен сөзін жарылғапты ғой»,— деді Әлекең майы туырылған семіз қазының бір кескенін өз тарелкасына қарай секіртіп жатып.

Манадан бері жымиып отырған алтын көзілдірік әңгімеге енді араласты: «Оған қазақ кінәлі емес, тарих кінәлі»,— деді ол. Сосын жақында тойы еткізілген Әл-Фарабиді, Отырардың Александрия кітапханасынан кейінгі ең үлкен кітапханасын, сұлтан Бейбарысты, Шоқан Уәлиханов Петербургте жүргенде таныс болды-мыс ақ сүйек әйелдерді әңгімелеп кетті. Бұрын Сәрсеновтың құлағына шалына қоймаған көптеген араби, фарси, французи, орыси, скифи, уни, турки, маңғұли, қазақи фамилияларды көзінен тізіп шықты.

Алтын көзілдіріктің әңгімесінің созылыңқырап бара жатқанын байқағандай, манадан бері тып-тыныш астыңғы үй дүбірлетіп қоя берді.

Ән салайық, би билейік, би билейік,

Шарықтасын шаттық үндер, шаттық үндер! Хи-ах, хи-ақ, хи-ах!..

—Астымызда институтта істейтін жігіт тұрушы еді. Олар да қонақ шақырған ғой,— деді Ержанов.

Дүңкілдеген дігірлеген дыбыстардан тарс оянғандай Әлекең:

— Ал, мына рюмкалар қаңтарылып қалыпты. Сөзді енді қонақ жігітке берейік!— деді.

Сәрсеновтың үйреншікті екі тосты болатын, оның бірі: «Ал, осы үйдің балаларының амандығына алып қоялық!»— тұғын да, екіншісі: «Осы дастарқанның басында отырған әйел жолдастардың денсаулығы үшін ішіп қоялық!»— еді. Бүгін аузына екіншісі түсті. Өйткені бұл үйге келгелі бала даусын естімеген.

—Міне, джентельмен!— деді қараша әйел.

—Біз Сәрсенов екеуміз Жәмила ханымның жақын арада академиктің жұбайы болуы үшін ішеміз!— деді Ержанов бұның әрі-сәрі тостының әрін келтіріңкіреп.

Астыңғы үйде дүңкілдеген әнге дүсірлеген аяқ дыбысы қосылды.

— Ал, енді темекі тартатынымыз темекі шегіп дегендей, аз-маз үзіліс жасасақ қайтеді,— деді Әлекең.

Жұрт орындарынан көтерілді. Ержанов алға түсіп, кабинеттің шамын жақты. Қос қабырғаға сіресіп тұрған көп кітапты көзімен сүзіп тұр. «Қазақ энциклопедиясының» түбі жалтыраған қалың томын алып, ар жағынан бір қорап карта суырды.

Әлекең сусылдақ карта қағаздарын алақанына жайып, тағы да таңдай қақты.

—Қойсайшы, бұл Мәкеңнің таппайтыны жоқ.

А—нада бір артист жолдасымыз Парижден әкелді.

—Бәсе, бәсе!

Ержанов қасына Алтын көзілдірік пен қараша әйелді алып, картаға отырды.

—Ау, қонақ жігіттің қолын көрмейміз бе,— деді қараша әйел қолындағы сигаретінің күлі мен көзіне түсе берген дудар шашын бірдей сілкіп қойып.

—Мен білетін Сәрсенов геологиялық карта мен саяси картадан басқа карта білмейді. Қарға тап десең, қолына мылтығын алып, сыртқа жүгіреді,— деді Ержанов.

Алтын көзілдірік пен қараша әйел тістерін ақситып үнсіз күліп қойды.

— Ендеше біз Орекең екеуміз жағдай сұраса отырайық,— деді Әлекең оны диванға қарай жетелеп.

Әлекең жұмсақ диванға шалқалай құлап, Сәрсеновтың жағдайын сұрастыра бастады. Сәрсенов сәл дағдарып қалды да, артынша қысқалау қайырып келген шаруасын айтты.

—Дұрыс, дұрыс... Бұл ойыңызды бұрын-соңды біреуге айтып па едіңіз...

—Өткен жылы Ахметов жолдас біздің облысқа келгенде өзі айтып еді...

—Мында келген соң соқтыңыз ба оған. Сәрсенов мана күндіз Ахметовтың қабылдауында болғанын баяндады. Әлекеңнің не оны, не Ахметовты мүсіркеп отырғаны белгісіз, езуіне бір күмілжі күлкі оралды. Сосын ол бұдан болашақ жұмысының ұзын-ырғасын сұрастыра бастады. Сәрсенов әлі қағазға түспесе де, көптен көңілінде жүрген пайымдауларын барынша тұжырымды баяндай жөнелді. Әлекең әлсін-әлсін басын изеп қояды. Сәрсенов одан сайын бажайлай түседі. Тіпті қазір кейбір лауазымды мамандардың айтып жүрген қорытындыларына келісе алмайтын жерлерін де ақтарып салды. Әлекең мүлгіп қалған. Тізесін құшақтап ап үнсіз тыңдап отыр.

Сәрсенов әңгімесін әрі қарай жалғай түсті.

—Қап, баяғыдан-ақ осылай істеуің керек еді ғой,— деді кенет Әлекең.

—Меніңше, әлі де кеш емес сияқты,— деді Сәрсенов Әлекеңнің бетіне қарап. Әлекеңнің назары карта ойнап отырғандарда. Сәрсеновтың мына сөзін ести сала, жүзін енді оған бұрды.

—Жоқ, сіз дұрыс айтасыз.

Сәрсенов мүдіріп қалды. Әлекең сәл күлімсіреген қалпы орнынан көтерілді.

— Сіздің жұмысыңыздан менің аңғаруымша іс шығаруға болатын сияқты.

Қалтасынан сигарет алып, есікке беттеді. Сәрсенов оған ере тұрудың, әлде осылай отыра берудің ретін таба алмай, кітап шкафының үстінде тұрған альбомды ұстап, диванға қайта жайғасты. Алғашқы бетті ашып қалып еді — басына ақ бантик байлаған дөңгелек жүзді кішкене қыз тесірейе қарады. Екінші бетте сол дөңгелек жүз кішкене қыз күлімсіреп тұр. Әр бет аударылып түскен сайын дөңгелек жүз қыз бойжете берді. Мына бір суретте бір топ баланың ортасында тұр. Кластастары болса керек. Содан былай дөңгелек жүз қыз көзі жайнаңдаған сұлу бикешке айналды. Енді оның бір өзі түскен суреттен гөрі біреулермен түскен суреті көбейіп барады. Мына бір алтын көзілдірікті әйел — шешесіне келіңкірейді. Аққұба, қыр мұрынды. Шамасы, мына карта ойнап отырған алтын көзілдірік осы апайдың інісі сияқты. Ойлағанындай келесі беттегі суретте бойжеткен әлгі алтын көзілдірікті апай мен алтын көзілдірікті жігіттің ортасында тұр. Ендігі суреттердің көпшілігінде — бойжеткеннің қасында бір өңкей, өзі қатар жігіттер көбейе түсті. Шалқасынан қайырған, бір шекесіне қайырған, жылмитып тараған жылтыр шаштылар, уда-дуда бұйра шаштылар бірте-бірте делиме қалпақтыларға, құндыз бөрік, елтірі бөріктілерге алмасты. Дөңгелек жүзді бойжеткен біресе шаңғы теуіп жүрсе, біресе гүл жарған алма ағаш бұтақтарының арасынан сығалап тұрады. Суреттен суретке көшкен сайын қасындағы жігіттер өзгеріп кетеді. Міне, бір жерден сып етіп Ержанов та шыға келді. Кең маңдай, дөң мұрын, қара мұрт, қалқан құлақ қара жігіттің көзінде бір ішіңдегіні ішпей-жемей біліп тұрған қуақы ұшқын ойнайды. Иығына басын сүйеп үзіле қалған дөңгелек жүзді бойжеткеннің иә сөзінен, иә мінезінен ерсі бірдеңе аңғарып қалғандай міней күлімсірейді. Осы бір сынай қарайтын сырбаз адамдарға тән жымысқы күлкі оның жүзінен көпке дейін арылмапты. Сөйтіп жүргенде дөңгелек жүзді бойжеткен өне бойы жұп-жұмыр сұлу келіншекке айналыпты. Сұлу келіншектің күлкісі баяғы дөңгелек жүзді бойжеткеннің күлкісінен гөрі өзгерек. Оның шарасы мол нәркес көзінде лып еткен қуаныш ұшқынының орнын төңірегіне сынай қарайтын сырбаз нұр жайлапты. Бірте-бірте әлгі қалқан құлақ жігіттің көзіндегі қуақы жылт келіншектің көзіне көшіп қонғандай. Ал, бір кездегі қалақтай қараша жігіттің бет сүйегіндегі барша ояң етке толып, қалқан құлағы кішірейіп кеткен. Жылдан-жылға көшкен құмақтай жайыла түскен ержігіттің көзін де бірте-бірте көме түсіпті. Сол біржолата көміліп қалуға айналған сығырық көздерден бір кездегі міней қарайтын жымысқы күлкі мүлдем жоғалыпты. Оның орнын әуелі мәз-мейрам күлкі иемденіпті, енді о да өшіп, төңірегімен де, кең дүниемен де шаруасы жоқ бір марғау күлкі орнығыпты.

Сәрсенов басын көтеріп Ержанов жаққа көз қиығын тастап еді, шарадай беті манаурай балбырап, қолындағы карта қағаздарына салынған суреттерді қызықтап отырғандай, шалқақ креслода шалжиып жатыр.

Оның бет әлпетіндегі осы бір өзгерісті аңғарып қойғандай қасындағы дөңгелек жүзді ақ борық келіншек жымиып күліп тұр.

Суреттегі сұлу келіншек былайғы дүниемен шаруасы жоқ, қасындағы өз-өзінен қомпия қалған далаңбай еркекті іштей табалап тұрғандай.

Сәрсенов келесі бетті ашты. Енді бұл альбомға іліккен адамдардың аяқ-қолы ауырлай түскендей. Алдыңғы жақтағы ақсия күлетін жас жігіттер мен қыз-келіншектердің орнын салихалы ағайлар мен жеңгейлер иемденіпті. Олардың кейбіреуі бір-ақ көрініп, ілезде жоғалып жатса, кейбіреулері қайта-қайта ұшырасып, біржола орын теуіпті. Солардың бірі — жаңағы Әлекең екен. Әуелі — Әлекеңнің үйі болса керек, бір суретте өңшең бір инабатты адамдар самсай қалыпты. Солардың ту сыртында, артқы қатарда өздерінен гөрі жасырақ жігіт-желең арасында, Ержанов пен ақ борық келіншек жылтыңдайды. Біразға дейін олар сол артқы қатардың арасында жүріпті. Ендігі суреттерде әлгі ығы-жығы адам бірте-бірте азая бастапты. Адам азайған сайын бұлар алдыңғы қатарға жылжи бастапты. Ең алдыңғы қатарға ең алдымен ақ борық келіншек ілігіпті. Ол әуелі Әлекеңнің оң жағындағы Жәмила ханымның оң қапталын именшектей иемденіпті де, көп ұзамай Әлекеңнің сол қапталынан бір-ақ шығыпты. Ал, Ержанов болса ылғи екінші қатарда ақсия күліп тұратын Алтын көзілдіріктің қасынан біржола орын тепкен түрі бар. Мына бір суретке тек бесеуі ғана түсіпті. Шамасы, аң аулай барса керек, үстерінде сыптима ыңғайлы киім. Жақпар тастан атқылай құлаған тау бұлағына таласа ұмтылған Жәмила ханым, Әлекең, ақ борық келіншекке анадайда Алтын көзілдірік пен Ержанов мәз боп тұр. Бәрі бір нәрсеге күліп тұрғанмен бесеуінің күлкісі бес ыңғай. Алтын көзілдірік қашан көрсең де ақшыл тістерін ақситып аузын ашып тұрғаны. Әлекең мен ақ борық келіншектің жүздеріне бір жылт-жылт еткен ойнақы ұшқын ұялапты. Ал, еркек жал қараша әйел Жәмила ханым мен кең маңдай, дөң мұрын, қара мұрт Ержанов мынау мәз-мейрам дархан тіршіліктің буына елтігендей бейқам күлімдейді. Жиегіне алтын шайған әдемі альбом осы араға кеп таусылды.

Карташылардың сол баяғы орталарындағы алақандай ақ қағаздың бетінде бірте-бірте молая түскен қоянның жымындай быжынаған цифрға үңілген қалыптары.

Сәрсеновтың тамағы құрғап кетті. Су ішейін деп, қонақжайға беттей берді де, ішінде ешкім жоқ болғасын, жалғыз өзі дастарқан төңірегінде түртіншектеп жүруге ыңғайсызданып, кухняға бұрылды.

Бас сұғып қалып еді, шамын күңгірт жаққан тар бөлменің ішінде дөңкиіп қарауытып тұрған әлдене бір қапталға қарай ыршып кеткендей болды, аржағынан бірдеңе бозараңдады. Ақ борық келіншек сусып түсіп кеткен самай шашын түзей бастады.

Сәрсенов есікті тықырсыз жауып, кабинетке ұмтылды.

Көп ұзамай Әлекеңнің өзі көрінді. Қаракүреңітіп алған екен. Сәрсенов жаққа жүзін бұрмай, карташылардың қасына барды. Қараша әйелдің қағаздарына үңіліп үнсіз тұр.

Біраздан соң ақ борық келіншек бас сұғып, жұртты дастарқанға шақырды.

Бұл жолы манағыдай әңгіме-дүкен болған жоқ. Тамада да қайта-қайта тұра бермей, отырып басқарды. Оның қабағына ойда жоқта жүгірген тосын кірбіңді ең алдымен Ержанов байқаса керек. Алдыңғы отырыста тапжылмап еді, бұл жолы Әлекеңнің қасына қайта-қайта барғыштай берді. Тосты да Әлекеңнің денсаулығына деп көтерді. Ал, ақ борықтай Алма келіншек Сәрсенов жаққа көз салмауға тырысып, Жәмила ханымның құрметіне тост алды.

Зайыбының қабағына кірбің кіріп, жұрт елпегі көбейген сайын қараша әйел маңғаздана түсті. Тек Алтын көзілдірік қана сол баяғы ақсия күлімсіреген қалпы.

Үй иесі келіншек бар өнерін салып әзірлеген тәтті шай алас-қапас ішілді. Әлекең қайта-қайта орнынан тұрып, кабинетке барып, біреулерге телефон соқты.

Кей-кейде даусы қатты шығып кетеді.

— Жә, болды енді!

Сәрсенов Әлекеңнің әлгі бір даусын бұрын да бір жерде естіген сияқты. Бірақ есіне анық түсіре алмады.

Ержановтардың есігінен түтеп шыққан Әлекең әр саты төмендеген сайын сабасына түсіп, аяғын нығыздай басты. Ол нығыздана түскен сайын Ержанов байғұстың етжеңді денесі ұршықтай үйіріліп, аяқ-қолы жеңілейіп сала берді. Біресе алға түсіп, біресе артқа қалып құрақ ұшып жүр. Бұлар сыртқа шыға бергенде, подъезд аузында темекі тартып тұрған бес-алты жігіт ұшырасты. Бұларды көріп жым бола қалды. Манағы даулдасып жатқан астыңғы үйдің қонақтары болса керек, ығысып жол берді. Бұлар өтіп кеткен соң біреуі:

— Мынау Дәулетов қой!— деді.

Сол-ақ екен, Ержанов алда кетіп бара жатқан Әлекеңді қуып жетіп қатарласты. Ауладан шыққанша маңғазданып қатар бара жатты да, бұрыштан айналған соң, қайтадан мәймеңдеп алға түсті. Көшеде күтіп тұрған сала құлаш қара машинаның артқы есігін ашып, Жәмила ханым мен Әлекеңді жайғастырды.

— Ал, Мәке, көп-көп рахмет!— деді ерлі-зайыпты Дәулетовтер жарыса сөйлеп.

Есікті жаба беріп Әлекең:

— Қонақ жігіт, сіз де сау тұрыңыз. Кеткенше хабарласарсыз, ақылдасып көрейік,— деді Сәрсеновке.

Алтын көзілдірік ақсия күлген қалпы бұл екеуінің қолын қайта-қайта қысып, шофердің қасына барып отырды.

— Ал, хош... Кеттік! — деді Әлекең шоферге нығыздай бұйырып.

Сәрсенов енді аңғарды — күндіз Ахметовтың кеңсесінде трубкадан естіген даусы Дәулетовтың даусына қатты ұқсайды екен.

Қара машина сырғанай жөнелді. Қаудырлақ сарғыш жапырақ қалбалақтай ұшып жатқан құж-құж терек түбінде курстас екі дос ол көзден ұзағанша үнсіз тұрып қалды. Машина барып-барып бір жақ қызыл шамын жарқ еткізіп көше айналып кетті.

Ержанов енді бұған қарады.

— Әлгі Әлекеңе абайсыз бірдеңе айтып қойған жоқсың ба, қабағы бірден түсіп кетті ғой,— деді.

—Жоқ, аузымнан ондай ештеңе шықпаған сияқты.

—Ендеше жолым болды дей бер. Дәулетовтың «көрермізі» басқалардың «боладысынан» артық. Әлгі академияның сайлауы жүйкесіне тиіп жүрген шығар. Әйтпесе, бұрын бұндайы жоқ еді,— деп Ержанов өз сөзіне өзі иланбай тұрғандай кібіртіктей сөйледі.— Өте бір керек адам. Мұндай кісілердің жүзін тани жүргеннен көретін зияның жоқ.

Сосын ырсиып мұның бетіне бір қарап қойды. Сәрсеновке ол баяғы қалқан құлақ студент кезіндегідей боп көрініп кетті. Жоқ-жітіктеу өсіп, әскерден қайтқан бетінде оқуға түскен арық қара жігіт театрға бір киіп баруға бет-жүздік киіміңді сұрай келгенде дәл осылай елпілдей қалушы еді. Вахтердан бастап ректорға дейінгі жұрттың бәріне де оңқай асықтай үйіріліп тұратын Ержановты күллі институт жақсы көретін. Ылғи старосталыққа сол сайланатын. Ол курстастарының ешқайсысын стипендиясыз, жатақханасыз қалдырмауға жан салып бағушы еді.

Дәл сол баяғысындай үйірсек, дәл сол баяғысындай қайырымды Ержановты енді, міне, Сәрсенов бүгін, неге екені белгісіз бір түрлі аяп келеді.

Сәл лүп еткен желден сар жапырақ саулап түсіп жатыр. Ержанов аузын әр ашқан сайын досының бетіне бір қарап қояды. Екеуі аулаға кірді. Подъезд аузындағы темекіші жігіттер әлі тұр екен, бұларды көріп, қайтадан жым болысты. Әлгінде ғана құрақ ұшып келе жатқан Ержанов кенет аяғына қорғасын байлап қойғандай, салмақты бола қалды. Темекіші жігіттерге тұстарынан өтіп бара жатып, көзінің қиығын ғана тастап, паңдана қарап қойды. Бұлар подъезге кіріп кеткен бойда, сыртта қалғандар пыш-пыштай бастады.

Екінші қабатқа көтерілгенде барып, Ержановтың жүзіне қайтадан жайдары күлкі жүгірді. Артта келе жатқан Сәрсенов оған әуелі аң-таң болды. Сосын оның жүзіне де манағы бір суреттегі ақ борық келіншектің езуіндегі мүсіркегені де, әжуалағаны да түсініксіз жымысқы күлкі жүгірді. «Қазір портфелімді алып мейманханаға қайтайын, ертең сағат үште Ахметовке баруым керек қой»,— деп ойлады ол, аяқ астынан жарқылдай қалған досының мәз-мейрам жүзіне тіктеле қарап.





МІНЕ, КЕРЕМЕТ!




Әлгі бір арифметика оқулықтарында жазылатын еді ғой. Дәл сондай. Бір үлкен тораптық станцияға екі жақтан екі поезд келе жатты. Екеуі де аттары әлемге әйгілі екі үлкен қаланың арасына күнбе-күн қатынап тұратын ұшқыр поезд. Екеуінің де келе жатқан жылдамдығы бірдей. Екеуі де әлгі тораптық станцияға бір шамада барады. Екеуінің радиосы да қазір елімізде гастрольде жүрген шетелдік атақты джаз-оркестрінің концертін беріп жатты. Бүкіл планета түгел білетін сазға екі поездағы үлкен-кіші жаппай қосылып келеді. Жастар жағы темір еденді добалдай бәтіңкелерімен дүрс-дүрс тепкілеп, «емін беріп бағуда». Әйелдер жағы нәзік танауларын лүп-лүп желбіретіп ыңырси әндетеді. Етжеңді еркектердің үрген доптай жуан қарындары да бүлкілдеп қояды. Екі поездың да вагон-ресторанға таяу орта тұсындағы бір кезде «халықаралық» деп дабырайтып аталатын, қазір, кейбір қужақтар «көшпелі казино» деп күлетін купелер екі орындық жұмсақ вагонында есікке жапсырылған көлдей айнаның алдында сақа жігіттерден «гөрі, ересектеу», «жігіт ағасыларынан» гөрі «балаңдау» жұмыр мойын, қозы қарын екі еркек электр ұстарамен қырынып тұр. Екеуі де ойнақы әуенге елігіп, піскен помидордай томпақ ұрттарын қайта-қайта бұлтыңдата береді.

— Пам-пам, па-па-па... Күн кешегіден де ыстық білем,— дейді шығыстан батысқа қарай бара жатқан поездың жолаушысы.

— Там-там та-та-та... Құдайдың күні шыжиын деп-ақ тұр екен,— дейді батыстан шығысқа қарай бара жатқан поездың жолаушысы.

Екеуі де қылтанақтан айырылып көктағанақтанып қалған тақыр иектеріне әуелі атақты болгар кремін жағып ысқылады, сосын құтыға құйған қияр суымен беті-қолдарын, мойындарын сүртіп шықты. Осы бір сиқырлы қимылдардан әп-сәтте жасарып-жаңғырып қоя бергендей көрінген жылмағай беттерінде көздеріне түспей қалған безеу-мезеу жоқ па екен деп тінткілей қарады. Әйтеуір, қазекемнің доғал шықшыт, дөңгелек жүз екі шара беті корольдың қабылдауына барса да, ешкім мін таға алмастай боп қапысыз ысқыланды, майланды, сыланды-сипанды. Сосын екеуі де өткен олимпиялық ойындарға қатысқан спортшыларға арнап тігілген пішімдегі еті мен ет сыптима көкшіл шалбардың үстіне қобажақтай үнді шытынан тігілген шытыра өрнекті жейдені желең іле салды. Екеуі де қазір станцияда сыртқа шығып «ауа жұтпақ». Егер базар жақын болса, осы кезде исі бұрқырап, бауырынан жарылып жататын әйгілі түстік қауынын алмақ. Поездар станция шетіне ілігіп те қалды. Терезеден шлагбаумды сүзе тоқтаған машиналар, арбалар, салт аттылар, есек мінгендер, велосипед мінгендер, мотоцикл мінгендер, жалауша көтеріп қаздиып-қаздиып тұрған стрелочниктер, жүкті составтар, бос составтар, су мұнарасы, үйлер жылт-жылт қалып жатыр.

Екеуі де ентелеген жұрттың алдымен де емес, соңынан да емес жуан ортасында перронға түсті. Екеуі де қарсы лап берген шелек-шелек жеміс, теңкиген-теңкиген қауын-қарбыз, ағаш, қалайы, шыны, пластмасса ыдыстармен айран, қымыз, шалап, қымыран көтерген қалың нөпірден зорға жылысып вокзал үйінің сыртындағы шаңдақ базарға беттеді.

Осы кезде пісетін «көкөніске» толып тұрған ұзын шұбақ жаймаларды екеуі екі жақтан жағалап келеді. Екеуінің де жігіт боп қалған жалбыр балақ, дудар шаш балалары қапталдарына жалт-жалт қарап домаланып жатқан тарғыл, сары қауындарға қайта-қайта жүгіріп барып:

— Папа, мынау қалай?— деп қояды.

Екеуінің әйелдері де еріндерін шүйіріп, қолдарын сілтейді.

Екі еркек тағатсыз балаларын арқадан қағып сабырға шақырады.

Екеуі ұзыншұбақ жайманың дәл қақ ортасына жете бергенде бірін-бірі көздері шалып қалды.

— Оһо!— деді екеуі де қос қолдарын жоғары көтеріп.

— Міне, керемет!— деді құшақтарын жайып.

— Ал, халің қалай?— деді екеуі де, бірін-бірі күресетін адамдай айқара құшақтап ап, арқадан қағып жатып.

— Жақсы,— деп бір-біріне жарыса жауап берді, енді қол алысып тұрып.

Екеуінің әйелі де әуелі қастарын керіп қайран қалысты. Сосын көздерін ұшқындатып, тістерін ақситып, наздана езу тартысты. Екі бала жігіт бұртиып, аш бүйірлерін таяна қапты.

Екі еркек езулері екі құлақтарында, бәйбішелерінің қастарына келді.

— Танысып қой, менің бірге оқыған жолдасым,— деді екеуі де уәделесіп қойғандай бір уақытта, бірін-бірі кеудеден нұқып.

Шаштарын төбелеріне қоқайтып сәндеп түйген «шөмеле» прическалы, жастарын паспорттарына ғана қарап ажыратуға болатын, өңдері тая қоймаған қос келіншек тістерін ақситып қолдарын ұсынды.

Екі еркек тізелерін тіктеп, бастарын иіп, біреуінікі қоңыр, екіншісінікі аппақ — сүйрік саусақтарға еріндерін тигізді.

— Менің зайыбым,— деді екі еркек енді әйелдерін меңзеп.

Еркектер бас изесті. Әйелдер өздері қол алысып, аттарын атасты.

— Апырай, зымырап бара жатқан уақыт-ай!— десті екі еркек талайды көріп, талайды түсінген кейуана кәрінің ролін ойнап тұрған артистердей тақпақтай сөйлеп, күңірене күрсініп.— Біз институт бітіргелі де он жеті жыл бопты!

Екі еркек қолтықтасып алға түсті. Қос келіншек соңдарына ілесті. Анадай-анадайда одырая қарап тұрған екі бала ілбіп басып арттарынан жүрді.

Екі еркек қауқылдасып жағдай сұрасып келеді.

—Аудандағы азғантай бастықтың біреуімін,— дейді шалғай облыс жақтан келе жатқан поездан түскен жолаушы.

—Тресте орынбасармын,— дейді астана жақтан келе жатқан поездан түскен жолаушы.

— Әйелім дәрігер,— дейді алыс ауданның азғантай бастықтарының бірі.

— Менің зайыбым оқытушы, институтте сабақ береді,— дейді астанадағы трест бастығының орынбасары.

—Екі ұл, бір қызымыз бар,— деді дәрігер келіншектің күйеуі.

—Бізде екі қыз, бір ұл,— деді оқытушы келіншектің күйеуі.

—Демалысқа келеміз,— деді астанаға келе жатқан жігіт.

—Біз де солай,— деді астанадан кетіп бара жатқан жігіт.

—Кейінгі жылдары жүрегі құрғыр шортан балықтың құйрығындай шошаңдай беретінді шығарып жүр. Оның үстіне қан қысымы жоғары. Осы тұрғанның өзінде қос құлағым айран толы местің пұшпағындай кілкіп тұр, — дейді ылғи алдымен сөз бастап, ақтарыла сөйлейтін ауданнан келе жатқан жігіт.

—Мен де солай. Екі жылдан бері емделіп жүрмін, — деді аңысын аңдап, әңгіменің соңын алып сөйлейтін астанадан келе жатқан жігіт.

—Қасымыздағы баламыздың үлкені,— деді алдымен сөйлейтін жігіт.

—Ендеше, біздің бала екеуі құрдас екен,— деді соңынан сейлейтін жігіт.

—Осы ай ыстық болатын рай танытып тұр-ау,— деді ауданнан келе жатқан жігіт аспанға көз тастап.

—Газеттер солай жазды ғой,— деді астананың жігіті мәжілістесінің жүзіне үңіліп.

Сол екі ортада репродукторлар самбырлай жөнелді. Вокзал дикторларына тән біртүрлі қалғып отырған кісідей күмілжіп сөйлейтін күлгін дауыс көп ұзамай поездың аттанатынын хабарлады.

Ойда жоқ жерде жолығысып қалған екі семья бір-біріне қабаттаса тоқтаған ұзын составтардың ортан беліне жете беріп кідірді.

—Ал, сау тұрыңыз. Жақсы дем алып қайтыңыз, — деді ауданда тұратын жігіт.— Келер жолы біздің жаққа келіңіз. Теңізге шығамыз. Құс атамыз. Өз алдымызға кең үй-жайымыз бар. Аунап-қунап қайтасыздар.

—Біз оралғанша қайтып кетпесеңіз, үйге соғыңыз. Тауға қарай көтерілетін үлкен көшедегі биік үйдің бесінші қабатында. Қырық бірінші пәтер. Дачаға барып алма тереміз. Зайыбымның өзі қайнатқан қарақаттың вареньесімен шай ішесіздер,— деді астанада тұратын жігіт.

Екі еркек қол алысты. Екі әйел сүйісті. Екі бала бірінін қолын бірі үнсіз сілкіледі. Екі поезд аңыраған гудок беріп, бірі батысқа қарай, бірі шығысқа қарай жөнеп кетті. Көкшіл вокзал, қауын базар, шелек-шелек жеміс-жидек көтерген қатын-қалаш, бала-шаға, сорайған су мұнарасы, шлагбаумды сүзе тоқтаған жүк машиналары, арбалар, аттылы-есекті, мотоциклді-велосипедті жолаушылар көзден бір-бір ұшып артта қалып жатыр.

Вагондарына оралған екі еркек купелеріне кірмей, коридорда терезеге қарап тұр. Бетон бағандардан басқа ештеңе көзге шалынбайтын жылмиған жазық басталды. Аялдама кезінде сөйлемей қалған радио қайтадан қырылдады. Радистің қыдырма саусағы әр әуе толқынынан бір-бір дыбысты үзіп-жұлып, күллі әлемді шарлап жүр. Біресе сырнайын сызылтып, даңғыра қаққан шығыстың зарлы сазын безілдеген балалайка үні басып кетеді. Біресе қолына жазып берген қағазды зорға жүргізіп оқып тұрған біреудің жүрексінген даусы Латын Америкасындағы бір елде болған таяудағы төңкерістің егжей-тегжейін сарнатқан заржақ коментатордың тақылдақ дауысымен алмасады. Радист соның ешқайсысына місе тұтпай, қабылдағыш байғұстың құлағын өші бардай өршелене бұрайды.

«Өзі баяғысындай емес, тым сырбаз боп кеткен екен»,— дейді екі еркектің екеуі де кенет үнсіз ойға шомып.

«Аудандағы азғантай бастықтардың бірімін дейді. Жаман емес. Енді бір секірсе бірінші бастықтың өзі боп кетуі де мүмкін. О баста-ақ аузымен орақ орған неме еді. Біраз жерге бармай қоймас»,— дейді астанада тұратын лауазымды жігіт.

«Бұл өзі жымиып жүріп-ақ шаруасын бітіретін жымысқы неме еді. Белді треске орынбасар болып апты. Аман болса астанадағы талай-талай жұмсақ креслоға бір-бір отырып шығатын шығар»,— деді ауданда тұратын лауазымды жігіт.

«Осы неме баяғыда сауда техникумында оқитын қызбен жүрмейтін бе еді. Әйелі бір керік. Төркіні де осал болмас. Шапшаң сөйлеп, шапшаң қимылдайтын ұрыншақ неме орта жолда ши шығарып алмай, мұнша өскеніне қарағанда, қолтығында бір тегеурінді алақан жүрсе керек» деп кесіп-пішеді астанадағы араластық жөніне жетік орынбасар жігіт.

«Баяғыда студент кезінде қызымның әке-шешесі белгілі адамдар, анау-мынау жерлерге жібермейді деп, отырмақтарға ылғи соқа басы сорайып жалғыз келуші еді. Мұны өрге сүйреп жүрген көк өгіз сол дуалы ауыз қайын жұрты болды ғой. Әйтпесе, асып бара жатқан ештеңесі жоқ көп құла төбелдің бірі емес пе еді?»— деп топшылайды ауылдағы араластықтың жөніне жетік аудан азаматы.

Сосын екеуі де мүдіріп қалады. Енді екеуі де теңдеудің түбірін таба алмай отырған студенттер құсап, көзілдіріктерінің мүйіз сабын кеміріп кетеді. Лауазымның логорифм кестесіне сап, бастарындағы бақ пен дәрежені салмақтайды, қайсысының ұлық, қайсысының кішік екенін білгілері келеді. Сөйтсе, әр қайсысының қызметінің өзіндік «плюс», «минустерін» былай қойғанда, бағалы кадрлардың есебінде екеуі де бір деңгей, бір топта жүретін боп шықты. Енді өздерін қоя қойып әйелдерін салыстырады.

«Аузының салымдысын қарашы. Қараторының әдемісіне тап бопты. Көзі жайнаңдап тұр. Әй-пәйіңе қаратпай тізгінді өз қолына алып алатын нағыз қатын патшаның сойы ғой. Кейде сондай әйелің тегеурінді болмаса, бұл еркек деген немелердің кежегелері кейін тартып, құдайдың берген бақытынан айырылып қалып жатқандары аз емес»,— дейді астанадан келе жатқан аққұба келіншектің күйеуі.

«Әйелінің тәрбиелі семьяда өскені айтпай-ақ көрініп тұр. Маңдайына шаң тиіп көрмеген ақ сұқсырдың өзі. Он сегіздегі қыздай. Тамағы үлбіреп тұр. Мұндай әйел анау-мынау еркекке аспаннан түскен ырыс қой! Қазіргі басшылардың я өзіңе, я әйеліңе көңілі бітуі керек. Әйтпесе бұрынғы дастарқан тұзақ, курорт пұл, картадан жорта ұтылу дегендерің бүгінде пішту болмай қалды деп жүр ғой кейбір білгіштер. Алтын басты әйелдің арқасында бағы жанып жүрген бақа басты еркектер де баршылық емес пе»,— дейді ауданнан келе жатқан қара торы келіншектің күйеуі.

«Екі ұл, бір қызым бар дейді. Ертең-ақ екі ұлын ортан қолдай екі азамат қып, қатарға қосады. Сосын ол неменің мұртын балта шаба ма?»— деп қояды ішінен қалада тұратын екі қыз, бір ұлы бар әке.

«Екі қыз, бір ұлым бар дейді. Ертең анадай көрерге көз керек шешеге тартып туған екі сұлу қыз бой жеткен соң, ең бір құрығы ұзын, ең бір аузымен құс тістеген екі іргелі әулетпен құдандал болып алғасын, ол құтырмай мен құтырам ба! Жымысқы сығыр ондайдың есебін оңқа асықтай-ақ үйіріп әкетер-ау»,— деп қояды ішінен ауданда тұратын екі ұл, бір қызы бар әке. «Өзі де қу екен,—деп мырс етті екеуі де ақырында.— Қасындағы әлгі бір ит талаған дәруіштей жалбыр балақ, дударбас немені дөкей қаладағы институтке апара жатып, демалатын едік деп көлгірсиді. Осы күнгі жұрт арам боп кеткен!».

Бұл кезде купеде жұмсақ диванда шалқалай түсіп, модалар журналын ақтарып жатқан екі бәйбіше де қалың ойда еді.

«Астананың қақ ортасында мынау деген пәтері бар. Тауда дача тағы тұр. Өмірден сыбағасын ойып тұрып алды деп, әне соларды айт», деп тамсанады даладағы «мұңлық».

«Өз алдына особняк. Теңізге шығамыз, құс атамыз дейді. Шіркіндерің шолпып-ақ отыр екен»,— деп тамсанады қаладағы «мұңлық».

«Институтке сабақ берсе, әлгі замандасымыз нағыз сауын сиырдың өзі боп шықты ғой. Арақ ішіп барып, топалаң асып, экзаменді әке-көкелеп жүріп қайта тапсыратын студенттердің өздері-ақ аузыңды ақ май қылатын көрінеді ғой»,— деп кесіп-пішеді аудандағы «көріпкел».

«Ауылдық жердегі дәрігер дегенің өкіметтің қалтасын теспей сорады. Өтірік-шынды екі-үш ставкамен істейді. Олар табыс жағынан анау-мынау доцент-профессорларды шаңына ертпей кетеді»,— дейді қаланың «көріпкелі».

«Әлгінің туфлиін айтсайшы. Шіркін, қалада қалағаның табылады-ау. Оның үстіне біз байғұс көп ретте бардың өзін ұқсата алмай сорлаймыз ғой»,— дейді даланың сұлуы, әлденеге өкпесі қышып.

«Жаңағының үстіндегі асыл матаны астанада еш дүкеннен таба алмайсың. Ауданда өздері би, өздері қожа. Қоймаға түскен тәуір нәрсені қаймағын қалқып отырып, алдымен өздері пышақ үстінен үлестіріп алады»,— дейді қаланың сұлу, әлденеге иығы дуылдап.

Сол екі ортада коридорда тұрған екі еркек купелеріне кірді. Сол екі ортада манадан бері қырылдап-сырылдап келе жатқан радио сайрап қоя берді. Атақты бір әнші: «Кел шырқайық, осындайда, қайдасыңдар, достарым?!»— деп назды қоңыр даусын зарлана созып тұрып алды.

— Апырай, мына біреу біздердің баяғы студент кезімізде айтылатын ән еді. Осы артист деген ағайындарды қанша төбемізге көтергенімізбен баяғы «әләуләйлерімен» әлі келеді. Репертуарларын жаңартса, іштері кебе ме екен,— дейді екі еркек те радионың тиегін сырт еткізіп жауып жатып.

Өйтетіні екеуінің де қабырғалас көршілері жұртқа белгілі үлкен кісі еді. Кешелі-берлі үш-төрт жолаушы сол кісімен «қол көріп, уақыт өткізіп» келе жатқан-ды. Қазір: «Ау, сызып жібермейміз бе!»— деп қабырғаны тоқылдатса, әлгі боздаған немені тыңдаймыз деп отырып, естімей қалулары ғажап емес қой.

Екі еркек те әлгі бір күтпеген кездесудің көкіректеріне желімше жабысып алған ыңғайсыз әсерінен тез құтылғылары кеп:

—Дүниеде мұндай керемет те бола береді екен-ау. «Тау тауға жолықпайды, адам адамға жолығады» деген осы ғой. Аттай он бес жылдан соң бірінші рет көрісіп тұрмыз!— дейді әйелдеріне қарап бастарын шайқап.

—Шынында да, таңғаларлык, нәрсе,— дейді әйелдері де.

Зымырап қалып жатқан құба далаға қарап отырған екі бала ләм-мим ештеңе деген жоқ. Екеуінің де сөрелерде теңкиіп-теңкиіп жатқан әлгі бір тәтті қауыннан, ең болмаса ауыз тимегендеріне іштері удай ашып келеді. «Керемет! Керемет? Несі керемет? Құшақтасты, сүйісті, қол алысты. Жымиысты, жылтырасты, Сонда тұрған не керемет бар?». Әлгінде ғана радиодан құлақтары шалып қалған беймағлұм сазды ысқыра қайталап қояды.

Өз көлеңкесін өзі таптап тауыса алмай келе жатқан ұзын поездың доңғалақтары орысша ойлайтын екі бала жігіттің көңіліне қашқан әлгі күмәнді растағандай: «так, так»,— деп үсті-үстіне тақылдап бақты.





ГАЛСТУК САТУШЫ ҚЫЗ ТУРАЛЫ ХИКАЯ





Жұмыстың аяғына таман асығып-үсігетін Ажардын күндегі әдеті.

Бүгін түс қайта бөліміне соңғы сәндегі галстук түсіп халыққа жер қайысып кетті. Жан-жақтан кеңірдектерін созып жалақтаған жұрттың у-дуына құлағы тұнып, чек қағазы мен галстуктерге алма-кезек үңілемін деп-ақ мойыны ауырып қалды. Күйеуі мен жігіттерін бір қуантып тастағысы келіп жанталасқан қыз-келіншектер мен қаланың сылқым жігіттері галстуктен галстук қоймай таңдап, мынасын емес, анасын алып бер деп, онысын алып берсең, оған да көңілдері бітпей басқасын сұрап әбден басын қатырды. Директор апайға анада басқа бір бөлімге ауыстыра көріңіз деп өтініп еді, о да сөзбидаға салып барады.

Уһ! Қарғыс атқан галстуктар да таусылды-ау әйтеуір. Енді жұрт аяғы сиреді. Құр қалғандар құдды осының қырсығынан құр қалғандай бұл жаққа алая қарап ап, есікке қарай ойысты. Сылқым жігіттер жаңа ғана бұған «қарындас, қарындас»,— деп шығарға жандары басқа боп, жылмаңдап, елпілдесіп жатыр еді, енді көздеріне де ілмей «бишара сәудегер қыз» жаққа қолдарын самарқау сілтей сап, теңселе басып аулақ кетісті. Туфлилері сықыр-сықыр етіп сыздана басады.

Ажар осындай басқанынан жер ойылатын мырзасымақтарды көрсе зығырданы қайнайды-ақ. Бірақ амалы қанша. Күні бойы алдына ондайлардың талайы келіп, талайы кетеді. Сәлем де жоқ, сауқат та жоқ, тапап кететіндей жайма шыныға кеуделей кеп тоқтап, галстук ілінген айналма шеңберлерді бірер сырғытып өтіп, басқа бөлімдер жаққа кердеңдей жөнеледі.

Мұның қарсы алдында көйлек сататын бөлім бар. Онда Ақмарал дейтін қыз істейді. Директор апай оны көйлегінен жігіті көп қыз деп әзілдейді. Сатуда өліп-өшетіндей оңды көйлек болсын-болмасын алдынан адам шықпайды. Көбі бұған келгенде сүзеген бұқадай көздерін көтермейтін әлгі сылқым сергелдең-байлар Ақмаралға жандары қалмай, анадайдан бастарын изеп, олары аз болғандай «сәлеметсіз бе, есенсіз бенің» астына алып, емешектері үзіліп шыбындап қалады.

Галстуктен күдерін үзгендер енді соның бөліміне барып топылыпты. Ажар сөренің түбіндегі орындығына кеп отырды. Сағатына қарап еді, жұмыс аяғы жақын екен. Терезеден көрінетін автобус аялдамасында қазірдің өзінде-ақ ине шанжар жер жоқ. Ілгергі автобустардың біріне ілікпесе, үлгере алмайды.

Қазір барып автобусқа отырады да үйіне бір аялдама жер қалғанда түседі. Оң қапталдағы өн бойын шыны басқан көгілдір үйден ол шығады. Қолында сұрғылт былғары портфелі. Сәл күлімсіреп аяғын да көшеде емес, бейтаныс біреудің үйіне кіріп келе жатқандай еппен басады. Баяғыда да Аралдың вокзалына тап осылай сәл қымсына күлімсіреп кірген-ді. Оны шығарып салуға келген екі жігіт абажадай күту залында әр немені бір айтып жақтарын жаппастан әрі-бері сеңделумен болған. Ол күлімсіреген күйі анда-санда құптап бас изеп қойып, үнсіз тыңдай берген-ді. Бір уақытта поезд келіп, жұрттың бәрі перронға шықты. бұлар үш қыз боп купелі вагонға отыра беріп еді, арттарынан:

— Мына қарындастар да сенімен бірге жүретін бопты,— деп самбырлады біреу.

Жаңағы екі жігіттің бірі екен. Ортасында қалып бара жатқан жолдастарын қимағандай мұңдана күлімсіреп ол тұр. Тегі, жыласа да жымиып отырып жылайтын шығар.

Ертесіне таңертең бұлар жуынуға кезек күтіп тұрғанда соңдарын ала ол да келді. Дудар шашы онан сайын қопырап кетіпті, бұйра-бұйра. Ат жағын белуарлай тоқтаған бұйра сақалы да ұйпалақ-ұйпалақ болып қалыпты. Баяғы сол бір жымиған қалпы. Өңі жып-жылы.

Шайдан соң қыздардың іші пысып, Гүлжан қарта іздеп кетті. Бір уақытта тауып әкелді.

—Бағанағы бұйра бастың көршісінен алдым,— деді ол.

—Купелерінде кімдер бар екен?—деп қадалды қайдағы жоқтың бәрін тәптештеп сұрай беретін Шара.

—Өңшең шалдар.

—Ол не істеп отыр?

—Кітап оқып жатыр.

—Күлімсіреп жатыр ма?

—Иә.

—Қызық жігіт! Айтпақшы, оны неге шақырмадың, үш қол боп қалай ойнаймыз?

— Вот дура! Есіме келмепті. Гүлжан шақырып келді.

—Ағатай, танысып қоялық,— деп қақақтады Шара.

—Менің атым Шара, Ажар, Гүлжан.

—Әбен.

—Отыра беріңіз, отыра беріңіз,— деді Гүлжан абыржып тұрып қалған оған төсегінен орын ұсынып.

Әбен онша ойынпаз болмай шықты. Шара екеуі бір одақ еді, қайта-қайта ұтылып қала берді. Шара шыдай алмады:

Енді одақ алмастырып ойналық,— деді.

Мен жақсы ойнай алмаймын. Тек...— деп қызарақтады Әбен.

Енді Әбен мен Гүлжан бір одақ болды. Олар тағы да ұтылды.

—Ұтылған екеуің станцияға түсіп жүзім әкеліңдер,— деп бұйырды Шара.

Әбен мен Гүлжан орындарынан тұрды. Купеде қалған екі қыз соңдарынан қарап қалды. Әбен сол жымиған күйі бұйра басын сәл тұқшитып жүзім жаюлы сөрелерге қарай аяңдады. Соңында тор дорбасын бұлғақтатып Гүлжан барады. Әбен шеткі кемпірге жете бере-ақ тоқтап еді, Гүлжан қуып жетіп, білегінен жетелеп әрі алып кетті. Сол екі арада вагондардан түскен қарақұрым халық оларды көлегейлеп көрсетпей тастады. Шара бәрібір көзін алмады. Әне екеуі қайта шықты. Гүлжан қарсы ұшырасқан кісілерге жол берген сайын Әбеннің көкірегіне иығын тыға түсіп, мәз-мәйрам күліп қояды. Әбен болса бәзбаяғы күлімсіреген күйі.

Келесі станңияға тоқтағанда Әбен мен Шара қайтадан одақ болып еді.

— Біз су алып келеміз,— деді Шара.

Купеде қалған екі қыз тағы да соңдарынан телміріп қалды.

Шара вагонның баспалдағынан түсіп келе жатқан Әбеннің иығынан бір қолымен тірей секіріп, әрі ырғып түсті де:

— Тезірек-тезірек, жұрт қаптап кетеді,— деп дедектетіп ала жөнелді. Әне олар су алатын кранға жетті. Шара бара суға бас қойды. Бір кезде шүмектің астына алақанын ұстап атқылап жатқан суды Әбен жаққа ытқытып еді, абайсыз тұрған жігіт ыршып кетті. Шара сақ-сақ күлді. Әбен қайтадан күлімсіреп, су-су еңірін сілке бастады.

Әбен Ажармен де одақ болып ойнады. Шарасы құрғыр сусақ болып қалғандай бұларды тағыда суға жұмсады. Еңкейіп су ала бергенде, жел тұрып бұның етегін аша берді де, Әбен термосты өзі алып толтырды. Жел Ажардың шашын да қобыратып жіберді.

— Оқасы жоқ, купеге кірген соң түзетіп аласыз ғой,— дейді Әбен. Қайтып келе жатып, қыздар қарап тұр ма екен деп, терезеге қарап еді. Ол екеуі қаннан-қаперсіз өзара қарта соғып отыр.

Әбен сол күні кешқұрым түсіп қалды.

Келер жылы Ажар сауда техникумын бітіріп, түстіктегі жаңа қалалардың біріне жұмысқа келді. Бұл істейтін жаңа галантерея магазині қаланың қақ ортасындағы кішкене көгал алаңда боп шықты. Сыртынан қарағанда осы бір шыны магазин көгілдір ауада қалқып тұрып қалған жұп-жұқа аппақ орамал сияқты. Магазин ашылатын күні бір топ адам келіп, қалай жиһаздалғанын көріп шықты. Ортасында баяғы Әбен. «Әбен Дүйсенбиевич!», «Хасенов жолдас!»— деп жұрттың бәрі құрақ ұшып жүр.

Әбен магазинді бір шолып шықты да, нөкерін ертіп, алаңда тұрған екі-үш машинаға беттеді.

Ажар жұрттың оны неге осынша қолпаштайтынына түсінгісі кеп директор апайдан:

—Бұл кім?— деп сұрап еді.

—Біздің қаланың жаңадан келген архитекторы. Осы магазин оның диплом жұмысы көрінеді, — деді.

— «Әбен Хасенов»,— деп күбірледі Ажар,— «Әбен Хасенов».

Бүкіл жаз бойы оны сосын қайтып көре алмады. Бас архитектордың кеңсесінің қайда болатынын біліп ап қалалық советтің үйінің алдында талай тосты. Келіп-кеткен машиналарға да үңілді. Бірақ, еш қайсысынан Әбен көрінбеді. Күзге салым бір күні жұмыстан қайтып келген соң отыра қалып хат жазды. Көргісі, сөйлескісі келетінін, ертең кешкі жетіде алаңда күтетінін айтты. Аты-жөнін айтпай, келсе өзі барып жолығатынын жазды. Қайта оқып шығуға батылы жетпей, сыртқа жүгіріп шығып, көшенің қарсы бетіндегі почта жәшігіне апарып салды. Енді не де болса болары болды. Ол хатты алады. Келе ме, келмей ме, келгенде қайтып жолықпақ... Екі шекесі шыңылдап жан-жақтан шырғалаң сауалдар қаумалай бастады. Ертеңге дейін ештеңе ойламайын деп, өзімен бірге істейтін жолдас қызының үйіне тартты.

Ертеңіне сондай бір сылбыр күн болды. Таң атар-атпастан сірке жауын төпеп берді де, шамалыда басыла қоймады. Көшеде адам аз. Буалдыр ауда шылп-шылп басқан аяқ дыбыстары болмаса, жұрттың бәрі жер басып емес, қалқып келе жатқан сияқты. Ортасында оймақтай ғана гүлзары бар кішкене алаңда су-су орындықтың шетінде бұқшиып Ажар отыр. Оның қол шатырын мігірсіз тырсылдатып жабысқақ тамшылар тамады. Сарғайып кеткен қу жапырақтарды су еткізіп жел шықты. Дымқыл жапырақтар үзіліп түскенде, бұрынғыдай жамырай шапқылап, үйіріле ойнақтап кете алмай, сыз жерге бауырларын төсей сылқ құлап жатыр. Ойнақы жел төңіректі қытықтап оятқандай, үнжырғасы түсіп мелшиіп-мелшиіп қалған ағаштар да кенет сусылдай жөнелді. Қала үстінде бүктүсіп жатып алған кірбің бұлтқа да жан бітті, күн батысқа қарай көше бастады. Тамшы тиылды. Бірақ маңай әзір жарқырап кете қойған жоқ. Қалаға қараңғылық бүгін ерте түсетін түрі бар. Тым бұлдырап кетіпті. Осы кезде аллеяның бойынан біреу көрінді. Ажар қол шатырын түсіріп, қасына қойды. Әлгі адам келіп қалыпты. Аяқ алысы баяу, үстінде пальто, басында қалың кепка. Келді де қарсы беттегі орындыққа отырды. Әуелі бұған біраз көз тоқтатып қарап алды. Сосын көзін аударып төңірегіне қарай бастады. Маңайда келе жатқаң кетіп бара жатқан ешкім жоқ. «Енді не істеу керек?»,— деп ойлады Ажар.

— Бәлкім таныр. Жоқ танитын сыңайы байқалмайды. Мазасызданып аллеяның біресе мына бетіне, біресе ана бетіне қарағыштай береді. Ешкім көрінбейді. Бұл қозғалақтап қол шатырын алып сілкіп-сілкіп қойды. Ол сәл таңырқай тағы бір көз салды да, сағатына үңілді. Ажардың есебінше ол келгелі жарты сағаттай уақыт өтті. Әне оң жақтан біреу қараңдады. Тық-тық басқанына қарағанда әйел адам. Шынында да сол ма екен. Пальтосының сыртынан жылтыр сулық плащ жамылған сұңғақ бойлы, тоқ балтырлы көркем қыз мынандай күнде бұл жерде не бітіріп отыр дегендей екеуіне кезек-кезек қарап өте шықты. Қыз өзіне қарай мойын бұрғанда Әбен орнынан тұрып еді, кідірмей өтіп кеткен соң басын шайқап, иығын бір қиқаң еткізді де жүріп кетті.

— Бикеш, сәл ығыссаңыз,— деді біреу арт жақтан.

Автобус дәл бұл түсетін аялдамаға келіп кідіріпті. Ажар тротуарға шыға бергенде өн бойын шыны көмген үйден Әбен шықты. Қолында сол баяғы сұр портфелі. Баяғысынша күлімсіреп, баяғысынша аяғын жай алады. Қасыңда қою қара шашын төгілте желкесінен жіңішке аппақ лентамен бір-ақ түйген, қоп-қоңыр толық білегін Әбеннің қарына іліп алған бір әйел келеді. Олардың үйленгеніне міне екі ай. Ажар Әбеннің қай күні көшеге не киіп шығатынына дейін жатқа білетін болды. Баяғы жаңбырлы кештен кейін айнаның алдында ұзақ жылады. Оның мынау жау шауып кеткендей, қорасан талаған оқыр-шоқыр бетіне, жар қабақтың астындағы жаңбырдан түскен қақтың суындай көк те емес, қоңыр да емес лай күлгін көзіне, мынадай берекесіз беттен безіне шығынған қоңқақ мұрнына, қашсаң да құр жібермеймін деп шаужайынан алып, дәл тұмсығының үстіне қонжия қонған шоқпардай қара сүйеліне кім өліп-өшсін. Ешкім оған ұзақ телміріп, бар пішін, бар нұсқасын жаттап алмайды. Қайыптан-тайып қарай қалса, табан астында-ақ тайсақтап, енді беттемейді. Сол бойда-ақ есінен шығарып, елеусіз қалдырады. Табиғат мұны ақылы кем шәлдуар селтеңбайлар түгілі қайырымды жандардың өзі мүсіркегеннен басқа еш ылтипат қыла алмайтындай қып несіне жаратты екен...

Сонда бір ай өткенде бұл тұратын көшенің қарсы бетінде салынып жатқан жаңа үй бітті. Бір күні жұмысқа кетіп бара жатып, сол үйдің ауласынан шығып келе жатқан Әбенді көрді. Содан бері күнбе күн жұмыстан келе жатып та, жұмысқа бара жатып та оны бір көріп қалады. Оқта-текте көре алмай қалса, қайда болды екен, бір жаққа командировкаға кетті ме екен, — деп күні бойы басы қатады.

Әбен мен әйелі өз аулаларына бұрылды.

Ажар үйіне кеп терезенің алдында ұзақ отырып қалды. Қарсыдағы Әбендер тұратын үйдің терезелеріне шам жана бастады. Олардың терезесі қайсы екен? Жыпырлаған көп оттың ішінен өз көкірегі алыстан алауын ғана көріп, жылынып жүрген отты таба алмай әбден дал болды. Терезесін жауып, орнынан тұрып еді, бұрыш-бұрыштың бәрі бұлыңғыр тартып, қарауытып көрінді. Бөлмесін бұны әрлі-берлі аунақшытатын меңіреу түн жайлап келеді.





АҚЫРҒЫ АЯЛДАМА


Бүгін де Бисенов кабинетінен дәл алты отызда шықты. Бүгін де вахтер қабырғадағы сағатқа бір, оған бір қарап қойып үнсіз жымиды.

Анадай жерге ұзап барып артына бұрылды. Көлдей шыны қабырғаның ар жағында еден жуып жүрген үй сыпырушы әйел бұны меңзеп бірдеңе деп жатты. Түсіне қойды. Бөлмесіндегі қағаз салатын себеттің күн сайын аузы-мұрнынан шыға толып қалатынын айтып тұр. Расында да, бұл мекемеде Бисеновтен көп қағаз жазатын да ешкім жоқты. Қатардағы қара жаяу қызметкер кезіндегі әдеті күллі мекеме ауыздарына қарайтын жетекші бөлімнің бастығына білдей бірінші орынбасар болғанда да қалмапты. Басқа мекемелерге тұсауы кесіліп тұрған қағаздардың қай-қайсысын да өзі жазып, өз қолынан өткеріп қалған неме былайғы жұрттың жазып әкелгендерін місе тұтпайды. Қапелімде тап-тұйнақтай қып машинкаға бастырып жұтынтып әкелген жылтырақ қағаздың бетінен мен мұндалап тұрған қате көре алмай, біраз дағдарып отырады. Бірақ, бір жерінде шикілік бар сияқты. Әрі сығалайды, бері сығалайды. Табады. Сол-ақ екен жаңа ғана маржандай тізіліп тұрған әдемі жазу жазатайым бір кірпіш құлап кеткен кесек дуалдай кемірейіп сала береді.

Ақыр аяғында Бисенов әлгі қағазды басынан бастап өзі жазып шығады. Сосын қайтып ол қағазға ешкім қол тигізбейді. Аяғында Бисеновтың ирек шиыратын визасы тұрса болды, қай бастық та қайқайтып тұрып қол шеккенді ғана біледі.

Жазғанда майын тамызатын Бисенов ауыз ашуға жоқ. Сондықтан да, артынан ешкім: «Мынау немене?»— деп қайталап сұрап жүрместей қып, жеріне жеткізіп жазады. Алда-жалда оның қолынан өткен қағазды ап үлкен бастыққа кіретін бөлім меңгерушісі: «Не бүлдіріп қойғансыздар!» деп қабағы түсіп тұнжырап шығар болса, одан асқан өлім бар ма! Бисенов көз алдына атом соғысын елестете алады, ал әлгіндей масқараны елестете алмайды. Құдай оңдағанда, ондай сөзді, міне, жасы қырыққа жеткенше естіген емес. Бар арманы қалған ғұмырында да естімеу. Сондықтан да оны бастықтар жақсы көреді. Сондықтан да оны бағыныштылары да жек көрмейді. Өздерінің жазып әкелгендері бәрібір өтпейтінін біле тұрса да, қайтіп беріп, қайыра жаздырып, жандарын қинамайтынына риза болады.

Қаланың шет жағындағы әлеміш бетон шарбақтың ішіндегі бес қабат шаңқан үйде Бисеновті күндейтін де, кұстаналайтын да ешкім жоқ сияқты. Бірақ, неге екені белгісіз, оны көрген, не аты аталған жерде әлгі вахтер шал сияқты шеттерінен жымия қалады. Ертеден қара кешке пысылдап қағаз жазып отыратын еңбекқорлығынан ба, қызметтестерінің өзінен лауазымы үлкенімен де, кішісімен де сөйлескенде құлағына дейін ду қызарып кететін ұялшақтығынан ба, жұмысқа жарты сағат бұрын келіп, жарты сағат соң кететін елден ала бөтен ыждаһаттылығынан ба, сөйте тұра осы көзге дейін орынбасарлықтан асып жоғарламай-ақ қойған жолсыздығынан ба, өз алдына бастық болатын жерге жұмсаса, ат тонын ала қашатын орынсыз кішіпейілділігінен бе, әлде бүгін буфетте қандай тамақ ішсе, ертең де дәл соны ішетін бір мінезділігінен бе — әйтеуір бұнымен ұшырасқанда езулеріне ие бола алмай қалатын бір жындары бар.

Өз басы осы ғүмырында жалғыз жерде ғана кісі ренжітіпті. Онда да стадионда. Бір ғажабы доп түгілі жолында жатқан кесекке аяғы тиіп көрмеген Бисенов матч жібермей футболға барады. Ылғи шығыс трибунаға билет алады. Өйткені, батыс трибунаның жан күйерлері шығыс трибунадағылардай емес самарқау. Ал Бисенов қызу қанды адамдарды жақсы көреді. Өзі айқайламаса да, қасындағылардың дуылдап отырғанын ұнатады. Қызметте де көңіліндегі ойды басқаның аузынан естігенде жұрт құсап апшымайды. Қайта мұның отыз тісінен өмір бақи бері шықпай іште тұншығып арам өлетін пікірдің айтылғанына қуанады. Басын изеп, қолын соғып бір жасап қалады. Стадионда да қызып кеткенде шартылдатып шапалағын аямайды. Әдемі гол қай қақпаға кірсе де, оған бәрібір. Әйтеуір әдемі болса болғаны.

— Ай, маладец қатып кетті!

Сонысы кейде қасындағылардың жел жағынан шығады. Бірде «Қайратқа» кірген допқа қол соғамын деп көк желкесінде отырған айбалта сияқты ақ таяқ ұстаған пенсионер шалдан төмпеш жеп қала жаздаған жайы бар. Одан басқа жердің бәрінде де тек жұрт көңілінен шығады да тұрады. Қызметтестерін былай қойғанда көршілерінің арасында оны «әй, кәпір» дейтін адам жоқ. Аулаға ағаш отырғызу керек пе, күрегін ұстап елден бұрын ол жүгіреді. Гүл суару керек пе — шлангасын сүйретіп елден бұрын ол келеді. Тұрғындардың жиналысы ма, ата-аналардың жиыны ма, бағбандардың бас қосуы ма — елден бұрын қылқиып барып отыратын тағы сол. Өзі жер бетіндегі ұйым, қоғам, комитет атаулының бәріне мүше. Бәрінде де бастық емес, бастықтың орынбасары. Тіпті Тибеттің далайламасына да орынбасар керек боп, осы Бисенов шақыртылып жатса, оған еш таңғалуға болмайды. Үйі екеш үйінде де әйелі председатель, өзі орынбасар сияқты. Екі баласы бірдеңе болса шешесіне жүгіреді. Оған: «Мамам өй деп жатыр», «Мамам бүй деп жатыр» деп шешелерінің тапсырмасын айтуға ғана кіреді.

Райхан да тепсінген тентек емес, өзі секілді момын. Ауыз жаппас бәдік емес, өзі секілді үндемес. Бірақ, сонда да әуел бастан-ақ ол бастап, бұл қостап әдеттенген. Әйелінің қолына сыпырғыш алғанын көрсе, бұл білегін тұріп шаң сорғышқа жармасады. Ерлі-зайыпты екеуі өткен олимпиадалық ойындар тұсында телевизор көріп отырып, біреу «бразиялықтар жеңеді», екіншісі «немістер жеңеді» деп сәл тәжікелесіп қалғандары болмаса, бір-бірімен «ишшә» десіп көрген емес. Осы кезге дейін көздерін аша сала: «Қайырлы таң!», ұйықтарда: «Жайлы ұйықтап, жақсы тұр!»— деп жатқандары. Әуелі рұхсат сұрап алмай тұрып,бір-бірінің көрпесіне қонған көк шыбынды көлденең шертпейді. Тіпті екеуінің ауру екеш аурулары да ұқсас. Біреуінің бүйрегі шаншиды, екіншісінің бауыры сыздайды. Екеуі де шылым шекпейді. Кухнялары шылдырлап айран мен күнбағыс майынан босаған бөтелкелерге толып тұрғаны.

Балалары да өздері сияқты. Біреуі қасық жуса, екіншісі бәтіңке майлап ұшып-қонып жүргендері. Содан да ма Бисенов жұмыстан шыққанда үйіне жеткенше асығады. Жетіден бір минут кешікпейді, есіктегі шіби дауысты қоңырау шықылықтап қоя береді. Он бес минутта жуынып-шайынып шайын ішеді. Тағы бір он бес минут баспасөз жаңалығымен танысады. Бес минуттей баласының күнделігін тексереді. Сол екі ортада Райханның кешкі асы да әзір болады. Оны жайғарып алған соң, жарты сағаттай әйелі қызының музыкасына, өзі баласының математикасына болысады. Сосын бәрі сыртқа шығып жиырма-отыз минут сейіл құрады. Қайтып келгесін бәрі бірге отырып телевизордан берілетін жаңалықтарды қарайды. Он-он бес минут әлгі көргендері туралы пікір алысып әңгіме-дүкен құрады. Артынан бір-бір стакан қатық жұтып бөлме-бөлмелеріне тарасады. Аспандағы ай мен жұлдыздарға дейін өз дегенімен жүргізетін қатал тәртіптің құдіретін ұғынып, оған өз еркіңмен бас ұру — тек адамдардың ғана қолынан келетін, саналылықтың ең жоғарғы сатысы болуға керек деп түйеді инженер Бисенов кейде философиялық ойларға шомғанда. Сондықтан да бәрін алдын-ала өлшеп-пішіп, жоспарлап, тәптіштеп тәртіпке келтіріп отыруды ұнатады. Қызмет күндері не істеп, не қоятыны сірә белгілі. Ал, демалыс күндері қандай шаруалармен шұғылданатынын жұма күні жұмыстың аяқ жағында қойын дәптеріне рет-ретімен түртіп қояды. Сосын-ақ ол жоспар бұлжытпай орындалады дей беріңіз. Ол үшін тек сел тасқыны, жер сілкінуі, гонконг грипі немесе өндірістік жарақат сияқты кездейсоқ бейнеттер ғана дәлелді себепке жатады. Өзі, бірақ, қанша материалист болғанмен де, ішінен ондай дәлелді себептердің бетін әрі қылсын деп тілейді.

Бисеновтың, міне, бүгін де сол үйреншікті режимді бұзғысы жоқ-ты. Оның үйі мен мекемесіне қатысатын маршруттың ақтық аялдамасы кеңселерінің дәл қасында-ды. Әне көк қасқа автобус бұны күткендей қышқыл түтінді лоқ-лоқ атқылап ақырын гүрілдеп тұр. Бұл табалдырықтан аттай бере жылжи жөнелді. Отыратын орнына дейін белгілі.

Ақырғы аялдамада отыратын азғантай жолаушы жұмыс аяғында таласып-тармасып жарты сағаттың ішінде сап болады. Бисенов орындықтарды шекесінен шертіп жүріп дәл төртінші қатардың тротуар жақ шеткі орнына, терезенің алдына барып жайғасады. Өйткені, қалада тұрғалы қанша рет көше апатын көрсе де, автобустардың я маңдайын соғып ап, я бөксесін жапырып ап сорлап тұрғандары. Ал, қақ ортан белінен омырылып жатқан автобусты өз басы әлі кездестірген емес.

Ол артқы есіктен енді бас сұға беріп еді — көзі атыздай болды. Дәл Бисенов отыратын орындықты біреулер иемденіп алыпты. Бір әйел, бір қыз. Ол қапталдағы көрші орындыққа портфелін қойды.

— Жас жігіт, билетке қол жалғап жібермейсіз бе?

Қоғамдық жерде мейлінше сырбаз, мейлінше әдепті Бисенов ішінен «жас жігітті тапқан екенсің» деп тұрса да, сыңғыраған әдемі дауыс шыққан жаққа өңіне күлкі шақырып ізетпен бұрылған-ды. Өз көзіне өзі сенбеді. Жасы қырықтарға жетеқабыл қыжым көйлекті әйелді де бір жерде көрген секілді. Ал, қасындағы қыз құйып қойған Құралай. Баяғы алдыңғы партада отыратын Құралай ше! Соның дәл өзі. Маңдай шашы баяғысынша ширатыла бұйраланып қапты. Үлкен қарақат көзінің қиығында сол баяғы қуақы ұшқын жылтылдайды. Бұлтиған шие еріндері үнсіз албырайды. Қыр мұрнының ұшында бір жұмбақ діріл тұр. Құралай десе құралай. Қазір қаша жөнелгелі тұрған Құралай. Бұның тағдырының кішкене алаңқайынан беймағлұм қалың жынысқа бір-ақ ырғып жоғалған құралай.

Бірақ, ол ұзын тарих еді...

Бисенов кассаға беттеді. Қайтып кеп, билет ұсынып жатып тағы қарады. Сол... Аумаған өзі. Баяғысынша: «Немене, танымай қалдың ба?»— деп мысқылдай күліп отырғандай. Кенет томпақ ернінде дірілдей тұнып тұрған сәби күлкі кілт жоғалды. Бөтен, атымен бейтаныс біреуге айналғысы келгендей. Қасындағы әйелге жалт-жұлт көз тастап қояды. «Мына кісі неге қарай береді»,— деп отырса керек. Сөйтсе, жанындағы әйел де манадан бері бұның қас-қабағын бағулы екен. Бисенов бір түрлі ыңғайсызданып, орнына келді. Миы зеңіп бара жатқандай маңдайын сипады. Көзіме қос көрінгеннен сау ма дегендей терезеге қарады.

Сол баяғы үйреншікті көше. Жасыл желекке көмілген жатаған үйлер. Сидиған сұр үйлер. Әлем-жәлем балкондар. Ерсілі-қарсылы зуылдаған машина. Квас сатып жатырған опыр-топыр. Қарбыз сатып жатқан опыр-топыр. Киноның билетіне өңмеңдескен опыр-топыр.

Бірте-бірте бұлардың автобусы да аузы-мұрнынан шыға тола бастады. Дүние сол қашанғы қалпы — опыр-топыр, абыр-сабыр, шәт-шәлекей... Тіпті биік үйлердің төбесіндегі «Спортлотоға қатысыңыздар», «Аэрофлоттың қызметін пайдаланыңдар!», «Ақшаларыңызды сақтық кассаларында сақтаңыздар!» деп қақылдап тұрған ақылгөй плакаттардың да бір әрпі өзгерсейші. Жоқ, дәл кешегісіндей, дәл бұрнағы күнгісіндей, дәл баяғысындай. Ендеше, осынау ығы-жығы ыбырсыған қалада, қаз-қалпында тұрған үйреншікті көріністердің арасында дәл сол баяғы өзгермеген күйі Құралай қайдан жүр? Қасындағы мына бір саркідір бейтаныс әйел кім? Шынында да, осы көзіне қос көрінгеннен сау ма? Миы зеңитіндей күн бүгін әдеттегісінен әлдеқайда қағу. Кеңседе де тап бас қатыра қоятындай қарбалас жұмыс болған жоқ. Сонда апырай... Тағы да қапталына бұрылып қарады. Ашық терезеден соққан салқын лепке Құралайдың маңдай шашы ширатыла желбіреп келеді. Қасындағы әйелге бірдеңе дейді.

Ол да бойжеткеннің құлағына қайта-қайта аузын апарып қояды. Ондайда аппақ жұмыр мойны әнтек ұзарып кетеді. Күн сайын көріп жүргендей өте таныс мойын, таныс кескінді қайдан көріп еді...

Мұрнына күйген саздың күңірсік исі келе ме қалай... Көзіне құм етегіндегі кішкене ауылдың шетіндегі шикі кірпіштен салған жатаған дүкен елестей ме қалай...

Шаңқай түс. Балдақты дүкеншінің алдында аппақ жұмыр мойнын ентелей созып талдырмаш қыз тұр. Сөредегі бірдеңені көрсетеді. Әлдене дейді. Құлағына жетпейді. Ол табалдырықтың сыртына тоқтай қалды. Екі көзі албыраған балғын мойында. Қасындағылар түртіп қояды:

—Ау, аттасайшы! Саған не болған?

Сол екі ортада бейтаныс қыз сыртқа шықты. Қолтығында қағазға ораған заты бар. Құм астындағы көп үйге қарай құлдырай жөнелді. Өз-өзінен асығып барады. Білектей-білектей ұзын қос бұрымы тірсегін сабап барады. Делең етек шытыра көйлек бұлғаңдап селеу мұрт қалың шидің ішіне сіңді. Көп ұзамай сол бір бұлдыр елес бірте-бірте жоғала түсті.

— Ғажап! Перизат! Қайдан келген?

Қасындағы екі қара сирақ тамсанып тұр. Әсіресе Ертайда ес жоқ. Бұйра шаш. Дүрдік ерін. Қыр мұрын, ашаң жігіт. Кластағылардың ең ұзыны. Қысқа қашықтыққа жүгіруден аудандық спартакиаданың чемпионы. Барлық жақсы нәрсені таласып жүріп жеңіп алатын жүлдедей көреді. Кеше интернатта төр жақтағы кереуетті таласып-тармасып өзіне қаратып алды. Мана бүкіл бөлмедегі жаңғыз мамық одеялды әкесі астанаға мәслихатқа барғанда базарлыққа әкеліп берген автомат қаламды беріп, жалынып-жалпайып айырбастап алды. Егер аспандағы ай мен жұлдыз да жұртқа үлестіріліп берілетін болса, ол алдымен айға жабысар еді. Енді, міне, сонау көз ұшындағы көп тәпене үйдің біреуіне кіріп ғайып болған әлгі бір әдемі елеске өлі құмартып тұр. Таңдайын тақ-тақ қағып қояды. Кешке төсекке жатқасын да көрші кереуеттегі мұның құлағына таң атқанша сыбырлаумен болды.

Ертеңіне Ертай екеуі бір партада отыр еді, кенет бүйірінен түртіп қалды.

— Перизатты қара!

Ол иегімен есікті нұсқады. Кешегі бейтаныс қыз. Екі беті албырап, маңдай шашы бұйраланып, қарақат көзі жалт-жұлт етіп, тық-тық басып келді де, бұлардың алдындағы бірінші партаға отыра кетті. Екеуі үлбіреп тұрған аппақ мойынға, қос иықтан жарыса құлаған білектей-білектей екі жуан бұрымға, күлгенінде ойнақшып шыға келетін оң жақ бетіндегі кішкене шұқырға телміре көзінің оты өртеп бара жатқандай дір-дір етеді.

Сабақ басталды. Мұғалім журналды ашып оқушыларды түгендей бастады.

— Ахметова Құралай!

Бейтаныс қыз орнынан көтерілді. Басқа жақтан көшіп келген жаңа зоотехниктің қызы боп шықты. Бүкіл кластың көзі сонда. Үзіліс кезінде әншейінде асыр салып жағаласып кететін балалар жіптіктей боп сызыла қалған. Құралай ештеңені сезбеген кісіше терезеге қарап отыр.

Сол күні сабақтан соң Бисенов ауылдың сыртындағы құмақ жалдың тасасына тартты. Қалың сүттігеннен басқа шөп өсіп жарымайтын төбел құмақ біраздан соң қатқылға ұласады. Реңінен айырылған қу бұта, қара жусан. Анадайда дөңкиіп тағы бір жал көлденең сұлапты. Сол дөңбек жалдан жалғыз аяқ қасқа жолмен көк есекті шал құлап келеді. Көз ұшында жападан жалғыз мұнартып ақ тұмсық шоқы қылтияды. Төбесінде қарауытқан көне мола. Күн батыстан будақтап шаң көтерілді. Артына бұрылып еді, ауыл тасада қапты. Тек шоқы-шоқы қызыл лағылдардың төбесі қылаңытады.

Бисенов бірдеңеге қатты толқыса болды, осылай оңаша кетеді. Өне бойын түсініксіз бусаң сезім билеп алған. Көптен жүрген ойлар кенет көмейіне кептеліп қалғандай. Өлеңге айналғылары келетіндей. Қиялшыл бала жігіттің армандамайтын мамандығы жоқты. Ұшқыш, геолог, су инженері... Әйтеуір мұғалімдік пен зоотехниктіктен басқаның бәріне бір-бір құмартып шықты. Әзір ешқайсысына біржола көңіл тоқтатқан емес. Оның үстіне жұрттан жасырып өлең жазатыны тағы бар. Оны білетін тек Ертай. Кеше төсектің үстінде алысып жүріп матрастың астарына тығып қойған қалың қара дәптерді көзі шалып қалды. Жағаласып отырып ішін ашты. Оқи алмады, бірақ өлең жазатынын біліп қойды. Сол есіне түсіп қазір де іші ашып келеді.

Кенет мынау жаймашуақ күз туралы өлең жазғысы кеп кетті. Ойына оралған бірер шумақта жапырақтары сарғайып, бұтақтары сидаланып орман сыңсыды. Бақшадағы райхан гүлдерді суық шалды. Айдын көлін тастап аққу, қаздар қайтып бара жатты. Бірақ оған мынау қу жусан, құба дала ілікпеді. Ол алыс қиялдағы бұлдыр елестер болмаса, маңдайындағы бетпақ кісінің бет-аузындай бедірейіп-бедірейіп жатып алған қарабайыр үйреншікті көріністер өлеңнің әрін кетіреді деп ойлайтын. Анау есегіне мініп типың-типың желіп келе жатқан тымақты шалды, тайлағын ертіп өріске беттеген қу мойнақ түйелерді, интернаттың екі күбі суын ауырсынып келе жатқан шиқылдақ арба даусын, жел жақтан бірте-бірте күшейе түскен мүңкіген бензин исін қайтып өлеңге қоссын.

Осы бір ұзыннан ұзақ көсіліп жатқан найза шағылдардың желкесіндегі өңшең бір жатаған үйлерден тұратын жадау ауылдың поэзияға бес қайнаса сорпасы қосыла қоймайтындай. Ол туралы әңгіме болса-ақ сөз жүдеп, сезім іріп жүре беретіндей. Бірақ, міне ғажап, осы бір қияндағы жұпыны ауылға пейіштің бағынан абайсыз адасып кеткендей-ақ ойда жоқта Құралай келе қапты. Құралай есіне түсіп еді бала ақынның көкірегіне қай-қайдағы сиқыр сөздер орала берді. Жалма-жан қойын дәптерін суырып ап жаза бастады. Екі көзі оттай жанып, төңірегіне құрағыта қарайды. Әлгі өлең дегенің өз-өзінен ақтарыла жөнелетін ақындық шабыт дегеніңіз осы шығар. Ақ қағазға түсіп жатқан жалбарыныш сөздерден көзіне мөлт-мөлт жас келеді.

Сол күні әлденеге жүрегі алып-ұшып көпке дейін ұйықтай алмады. Түсінде де бір сандуғаштары сайраған сая бақта Құралайды тосып көп сенделген екен дейді.

Ертеңіне сабақ үстінде «СССР тарихының» арасына салып, Ертайдан жасырып кешегі өлеңін оқып көріп еді. Түн өтпей жатып кеше кештегі ажарынан түп-түгел айырылып жүдеп қапты. Өңшең бір жаттанды жалтырақ сөздер. Кей-кей жерінде ұлы ақынның ғайыптан жолыққан тәңіріндей сұлуға арнаған атақты өлеңінің белгілі жолдары сол қалпында жүр.

Бисенов қолындағы бір жапырақ қағазды күлдей қып жыртты. Сосын қалтасына тықты. Қазір үзіліске шыққанда көзін біржолата құртады.

Құралай класқа үйренісейін деді. Ең алдымен тіл қатысқаны — Бисенов. Сызу сабағында одан өшіргіш сұрап алды. Математика сабағында үйге берілген тапсырманы жазып алайын деп күнделігін сұрады.

— Жазуың қандай әдемі,— деп қояды.

Бұл құлағы қызарып төмен қарайды. Ертайдың көнтік ерні одан сайын дүрдиіп, дөң маңдайы күреңіте түседі.

Бірер аптадан соң драма үйірмесі жұмысын бастады. Әрі сұлу, әрі ақылды, әрі тәкаппар озат қыздың ролін, әрине, Құралай ойнайды. Оны жақсы көретін өзі сондай әдепті, үлгілі өнерпаз баланың рөліне келгенде Ертай:

— Ағай, мен ойнаймын!— деп қолын көтерді.

— Бұл ұялшақ, іштей қиялдап, іштей қиналатын сезімтал баланың образы. Оған, меніңше, Есеновтен гөрі Бисенов келіңкірейтін сияқты. Ал, Есеновке анау еркөкірек спортшы баланың рөлі дұрысырақ.

Жұрт ду күлсін. Тек Бисенов пен Есенов қана қып-қызыл боп кетісті.

Содан былай Бисенов сабақ үстінде алдындағы желке шашы бұйраланып шалқақ отыратын тәкаппар қыздың жұп-жұмыр мойнына өзімсіне қарайтын болды. Құралай кейде артына бұрылып бұған тілін шығарып қояды. Ондайда Бисенов бір шетсіз-шексіз қиялға шомады.

Ауылдың алды мынандай сусыған қызыл шағыл емес, басынан қысы-жазы қар кетпейтін ақар-шақар шындар екен дейді. Одан бері ат тірсегін сабап жүргізбейтін сілті бас шилер емес, жапырағы жайқалып, балаусасы сыңсыған ну орман екен дейді. Ауылдың желкесі шайыры балағыңды былғайтын сүттігін өскен құмақ төбе емес қызғалдағы жайқалған кең жазира дала екен дейді. Әлі тау көре қоймаған, әлі сыңсыған ну орман көре қоймаған Бисеновтің қиялы енді сол қызғалдағы жайқалған кең жазықты шарлап кетеді. Өңшең гүлдің арасында, «Қазақстан әйелдері» журналының мұқабасына басылатын қызылды-жасылды суреттегідей, шаштары желбіреп, көздері күлімдеп Құралай екеуі қол ұстасып жүгіріп келе жатады. Сабақ сұрайтын мұғалім жоқ, интернатта «отбойдан» неге кешігіп қалдың деп жекіретін тәрбиеші жоқ, қыз бала мен бейуақы неге қыдырасың деп мәселеңді қарайтын оқушылар комитеті жоқ... Нағыз рахат! Екеуі қол ұстасып жүгіре береді, жүгіре береді. Әбден шаршағанда ал қызыл гүлдер арасына құлай кетеді...

Осы арада қасындағы Ертайдың өз-өзінен түнеріп пысылдап отырғанын байқады. Шалқақ басы партаға жабысып қапты. Бұйра шашы дудырап кеткен. Алдындағы қызға қарарын, не тақта алдында:

— АВ түзуіне С нүктесінен түсірілген перпендикуляр түзу,— деп әндеткен мүғалімді тыңдарын білмей, назары әр жаққа бір қашып, мазасы кетіп отырғаны айтпай-ақ көрініп тұр.

Неге екені белгісіз, Құралай оған ә дегеннен тікірейе қарады. Оқтын-оқтын бұған бұрылып бірдеңе деп сыбырлағанда да, Ертай жаққа көз салмайды. Әнеукүнгі драма үйірмесінен соң Ертай түні бойы темір кереуетті сықырлатып дөңбекшіп шыққан. Кеше тоғызыншы кластағы суретші балаға оң жақ қарына тушпен жебе қадалған жүректің суретін салдырып, әр қайсысы бақандай ірі-ірі әріптермен «Құралай» деп жаздыртып алды. Бүгін сол оң қолы күп боп ісіп, қозғала алмай отыр. Әншейінде жоқтан өзгеге әкесі базардан келгендей қақа-қулай жөнелетін күлегеш неме қазір үсті-үстіне күрсіне береді.

Құралай мұның маңына жуып кеткен сайын, Ертай алая бір қарап қояды. Қыздар да қызық-ау. Бойлы-сойлы өндірдей әдемі жігіт тұрғанда құлағын қалқитып бұны қайтеді екен? Әлде бейтаныс адамның бөгде ортаға келгенде тілі тиіп кетпейді-ау, қолы тиіп кетпейді-ау деп момындарды жағалайтын әдеті ме?! Онда бұл класта, шынында да, ең момын адам осы Бисенов.

Сол-ақ екен әлгінде ғана көз алдында сайрап тұра қалған әдемі елес алыстап жүре береді. Ерке қыздың ойнақшыған көзіндегі жұмбақ нұр бұған деген өзгеше ықылас емес жай әншейін қайтер екен деген жымысқы әжуа сияқтанып кетеді. Жаңа ғана өне бойын балбырата жөнелген ойда жоқ рахат сап басылып, буын-буынын түсініксіз діріл жалайды. Құлазыған көңілі ғайыптан жүрегіне зіл боп қонған қасіретті сейілтер бір ғажайып сөздер іздейді. Көкірегіне шумақ-шумақ өлең кеп қонады, ұмытып қалмайын деп іштей қайталап жаттап отырады. Жүрегі алқымына тығылып, тамағы тынысы тарылып бара жатқандай. Аузын ашса-ақ жүрегінің басында кілкілдеп тұрған тұңғиық мұң күрсініс боп сыртқа лықсиды.

Ертайдың қараптан-қарап қалай иіні түсіп кеткенін енді түсінді. Серігіне жалтақ-жалтақ қарап қояды. Қараған сайын жаны ашып кетеді. Соны сезгендей Ертай да бұған бір-екі рет жаутаңдай көз тастады.

Бисенов күндегі әдетімен кешкі тамақтан соң интернаттың көк желкесіндегі құмақ жалға сейілге тартты. Жападан-жалғыз ойға батып келеді. Ауық-ауық артына бұрылып, ши арасындағы кішкене ауылға қарап қояды. Кішкене ауылдың бұнымен шаруасы шамалы. Көше бойындағы қисық бағанаға ілулі ақ шелек репродуктор: «Шәй-шәй, қойым, шәй-шәй...» — деп қырылдай әндетіп тұр. Клубтың көлеңкесінде киноға билет сатылып жатыр. Кеңсенің көлеңкесінде ауыл басшылары шылымдарын бұрқылдатып аудандағы кешегі жиналысты әңгімелеп тұр. Интернаттың алдында бір топ бала түрсітіп доп ұрады. Дүкеннің көлеңкесінде қоймашылықтан түсіп қалған көк сұр көсе шал қауқылдасып шариғатқа таласып жатыр. Ауыл шетіндегі оңаша үйдің әйелі бәрінен де даусын асырып, шаңқылдап, енесін еміп қойған қара тайлақты қарғап жүр.

Кенет Бисенов состиып тоқтай қалды. Қалың бұта өскен жүлгеде жападан-жалғыз шоқиып Ертай отыр. Мұны тосып отырса керек, жақындай бере-ақ орнынан тұрды. Қасына келіп жымия күлді. Арқасынан қақты.

— Шабытыңа бөгет болғам жоқ па?— деп ыржияды. Қатарласып бірге жүрді. Кенет әлгі ойнақы мінезінен кілт тиылып, тұнжырап сала берді. Сосын тамағын кенеді.

—Бисенов, бірдеңе айтсам күлесің бе?

—Қызық екен.

—Жоқ, әуелі күлмеймін деп уәдеңді бер.

—Жарайды, күлмей-ақ қойдық.

— Ендеше, ешкімге тісіңнен шығара көрме. Мен Ахметоваға ғашықпын.

Бисенов дір ете қалды. Тіпті түсі бұзылып кетті. Ертай нанбай тұр деп ойласа керек:

— Шын айтам! Анада дүкеннің алдында көргенде-ақ ұнатып қалдым!— деп үстемеледі.

«Дұрыс бопты! Жақсылық хабарға жарылқадың! Осы жұрт сүйетін-күйетінін беті шімірікпей қалай айтып салады. Сүйінші береді ғой дей ме екен!»

— Қалай ойлайсың? Әдемі қыз емес пе?

«Әдемі болса қайт дейсің! Сенен басқада әдеміні көретін көз жоқ деп ойлайсың ба! Әдемі ме деп сұрағанша, сен де ғашық емеспісің деп неге сұрамайсың?»

— Жан дос, өзіңде бір бұйымтайым болып тұр...

«Ол не бұйымтай? Мені құдалыққа жұмсайтыннан саусың ба? Әлде жеңгетай қылмақ па ең?».

— Сен өлең жазасың ғой. Ақын деген адам жанын айтпай түсінуге тиісті.

«Ал солай-ақ болсын... Сонда не демексің?»

— Бір бөлмеде жатып, бір партада отыратын жолдасым ақын болғанда не көрем? Ахметоваға өлеңмен хат жазып бер.

«Тапқан екенсің, Жәңгір төрем, айтпағыңды жырға қосып отыратын Байтоғыңды. Сүйетініңді ауызба ауыз айтсаң, не қатырып тұрып қара сөзбен жазып берсең, тағыңнан түсіп қаламысың? Жаза бер өзің...»

— Не деп жазайын? Ертай кеңкілдеп күлсін кеп:

— Бисенов, сен өзің қызықсың. Не деп жазатынымды білсем, саған жалынып не жыным бар!

«Сүйетініңді айтып хат жаза алмайтының бар, ғашық боп не жының бар еді».

— Мұндайда айтатын әдемі сөздер аз ба? Біліп тұрып несін сұрайсың! Оқып шыққанда: «Апырай, мынау қандай өнерлі жігіт еді!»— деп тамсанатындай қып келістіріп жаз. Менің ол ойлап жүргендей өркөкірек, құр кеуде емес екенімді, өліп-өшіп сүйе де алатынымды біліп қойсын!

Ертай өз-өзінен тістеніп, жұдырығын түйді. Бисенов қатты аяп кетті. Шіркін, махаббат, не істетпейді десеңші. Әншейінде болса ғой, ол осы уақытта спорт алаңында сарт-сұрт доп ұрып, төңірегіндегілерге асқар шыңның басындағы ор текедей одырая қарап тұрмас па еді, доптан айырылып қалған, не алаңнан шығарып алған далаңбайларға ішегі қатып, шиық-шиық күлмес пе еді. Енді, міне, сондай «жігіттің сұлтаны» өзімен волейбол ойнамақ түгілі интернат балалары завхоз Ашықбайдың көзін ала беріп жымқырып кетіп, екі ағаштың басына орнатып жасаған сүймен турникке бөксесін іліктіре алмай бір шай ішім мықшаңдап жататын бұның шалғайына оралып, жалынып келеді.

—Ойланып көрейін, Есенов!

—Е, баяғыдан бері солай демейсің бе? Зәремді алдың ғой. Құдай ақы мен осы ақ қағаздан албастыдан бетер қорқамын. Өлеңдетіп қызға хат жазбақ түгілі мұғалім қақылдап қайталап айтып тұратын диктанттың өзін шілмиген үштікке зорға жазамын!

Ертайдың әлгінде ғана сілтіге салған сүйектей құп-қу жүзінде лып-лып қан ойнады.

Ол күні Есенов шалқасынан түсіп ұйқыны маңыратсын-ай кеп! Ал Бисенов көрер таңды көзімен атқызды.

Бірінші сабақтың үстінде Ертай аяғын түртіп:

— Қалай достым, бірдеңе құрай алдың ба?— деп сыбырлады.

Бисенов «Астрономияның» арасынан тәптіштеп төрт қабаттап бүктеген қағазды ап, қолына ұстата салды. Ертай партаның тасасына жасырып, оқып шықты. Екі беті ду ете түсті. Сосын басын көтеріп ап, көзі күлімдеп бұның құлағына:

— Ойымдағыны дәл басыпсың. Жарайсың, Бисенов!— деді.— Ақын кісіге қызға хат жазу деген сөз боп па, тәйірі!

«Тапқан екенсің оңай нәрсені! Құмақ төбенің тасасында талай сенделіп жүріп жазған өлеңім екенін сен қайдан ұғайын деп ең. Ет жүрегімді ерітіп шыққан жан сөзімді саған қиып отырғанымды да сезбейсің-ау! Әй, қанша дегенмен... Жә, болар іс болды. Енді өз қолыңды өзің кесе алмайсың!».

Есенов қағазды қайтадан төрт бүктеді. Сыртына: «Құралайға!» Е. Е-ден»,— деп сойдақтатып жазды. Қалтасынан комсомол билетін ап, арасына салды. Сосын манадан бері тапжылмай сабақ тыңдап отырған кісіше, мұғалімнің аузына қарап қадалды да қалды.

Бисенов досына ту сыртын беріп, терезеге қарай бұрылып отырды. «Ақымақсың! Есенов! Неткен ақымақ едің!»— деп іштей қырық рет қайталаған шығар.

Ертеңіне Құралай класқа бір түрлі именшектеп аттады. Есікті аша бере, екі беті ду қызарып, партасына асыға аяңдады. Күндегідей бұлармен сәлемдескен жок,. Үйге берілген тапсырманы орындамай келгендей, портфелінен дәптер суырып, тұқшыңдап кетті. Есеновте де өң жоқ, бір бозарып, бір қызарып отыр. Үзіліс кезінде Құралай кітапханаға зып беріп шықпай қойды. Содан екі-үш күн бойы осылай қызарақтап жүрді. Бисеновтың ойы әңкі-тәңкі. «Осы Есеновті шыннан да ұнатып қалған болмасын. Өйтпесе құлағынан оты шығып неге қызарады? Өткір де өжет Құралайдың аяқ астынан бұлайша ынжық бола қалуы тегін ғой дейсің бе! Қыз ұнатқан жігітінен ұялады демеуші ме еді!».

Бисеновтің де мойнынан су кетіп жүр. Көзінің астымен сығалайды да отырады. Құралайдың өңіндегі сәл өзгерісті қалт жібермейді. Қыз үш-төрт күннен соң үйреншікті қалпына түсті. Есіктен әдемі былғары портфелін бұлғаңдатып еркелеп аттайды. Құдды бір аяғына жем түсе қалғандай есіктен партаға дейін тық-тық етіп жетіп болмайды. «Көрдіңдер ғой, қандай әдемімін! Есеновтен басқа тағы қайсыларың ғашықсыңдар?»— деп ұлдардың бәрін мазақтап келе жатқандай. Әсіресе, партасына келгенде, бұларға қыр көрсеткендей, екі-үш минут түрегеп тұрып, артқы партадағы қыздардан жоқтан өзге бірдеңелерді сұрап, сақылдап күліп ап, сосын барып отырады.

Ертайдың шалқақ басы тіптен еңкейіп кетті. Қара бояумен боялған ағаш партадан әкесінің суретін көріп отырғандай шұқшия қапты. Кербез бүркіттің қанатындай қайқиып жататын қиғаш қабағы тұнжырап кеткен, үкі-түкі.

Бисенов досына бір түрлі мүсіркей қарайды. Бірақ, қабырғасы қайысып аяп отырғаны шамалы. Қайта, әнеу күнгі Құралай осыны шыннан жақсы көріп қалды ма деген күдігі сейіліп, арқасы кеңігендей. Құралай қазір бұлардың партасына атымен көз салмайды. Шамасы, Ертайдың күдерін біржола үздірейін дейтін болса керек.

Бір күні әдебиеттің мұғалімі «Бейбітшілік туы берік қолда» дейтін еркін шығарма жаздырды. Сол-ақ екен Ертайдың өңі айрандай іріп жүре берді. Алдындағы торкөз парақты ұзынынан бір сығалайды, көлденеңінен бір сығалайды. Шекесіндегі өз фамилиясы мен астын баттитып екі рет сызған тақырыптан басқа есіне ештеңе түспеді. Өзінің жазуы да жазу емес екен. Шекесін тышқан мүжіп тастағандай өңшең бір мыжық әріптер. Пысылдап әрі отырды, бері отырды. Шәкіртінің бірдеңеге қиналып отырғанын сезгендей мүғалім қасына келді. Желкесін сипап біраз тұрды. Сосын шыдай алмаса керек:

— Есенов, әкең майданда болып па еді?

— Болған.

Орнынан атып тұра берген Ертайды мұғалім иығынан басып қайта отырғызды.

—Жарақаттанып па еді?

—Үш рет жарақаттанған.

— Ендеше сол әкең туралы неге жазбайсың. Бейбітшілік деген ең алдымен ошақ басының амандығынан басталмай ма?

Бисеновтың көзі күлім етті. Мұғалімнің мына сөзі құлағына жағып кетті. Бұрын да қиналып отырған кісіге мүлдем қиын тапсырма берілгендей, Есенов айна тақыр ақ қағазға тесіле қарап бүрісті де қалды. Бір-екі сөйлем із тастап еді, одан әрі қаламы тағы жүрмей қойды. Осы екі ортада алдарында отырған Құралай жалт қарар ма? Дөңгеленген шара көз Ертайдың алдындағы параққа, әр әрпі әр жаққа қисайған қиқы-жиқы жазуға түсер ме? Қыз қасын қағып қойды. Қайта қарады. Таңданды. Сосын біраздан соң, әлденеге түсінгендей екі иығы бүлк ете қалды. Мысқылдай жымиды.

Қу қыз анадағы өлеңді Ертайдың өзі жазбағанын, ең азы жазуы екеш жазуының да ұқсамайтынын біліп қойды.

Соған масаттанғандай Бисенов партасын сықырлатып шалқайып отырды. Сол-ақ екен алақандай қарақат көз бұның бетіне жалт бұрылды. Әлденеге жазғыратындай тесіле қарады. Сосын мұның алдындағы кемерінен асып-төгіліп жатқан қос парақ жазуға көзі түсті. Албыраған шие еріннің қиығына бір жұмбақ күлкі ілікті. Сол күлкінің мағынасына осы кезге дейін түсіне алмай-ақ қойды. Кейде мұның қызметтестерінің езуінен сол бір жымысқы күлкіні көргенде тұла бойының оқыс дір ете қалатыны бар. Қолына жиіркенішті бірдеңе ұстап алғандай тітіркеніп кетеді. Тезірек жұрт көзінен құтылғанша асығады. Вахтерға кілт тапсырғанда да жүзіне тіктеп қарамайды. Тіпті бет-пішінінің қандай екенін де білмейді. Әйтеуір бір жалқын сары екенін біледі. Әйтеуір бір кебістің жұлығындай кең езудің өзі-өзінен жыбырлап қоя беретінін біледі. Бұнымен қырық қайнаса сорпасы қосылмайтын вахтердің мұнда қандай шаруасы бар екенінен де мақұрым. Шамасы, мұның сыртынан біреулер бірдеңе дейтін болар. Сырмінез емес адам жұрттың айтқанына қандай сенгіш! Содан бұны көрсе-ақ күміра қысып жөнелетін шығар. Жұрттың ойындағыны біліп, оңтайынан шыққыш Бисенов оны да, өзін де ыңғайсыз жағдайға қалдырғысы келмей, жүре амандасып, кілтін ұстата сап кете барады.

Бисеновтың дүниеде ең қорқатыны — жұрттың аузындағы сөз бен езуіндегі күлкі. Әңгіме шығатын, күлкі туатын жерден алты көш алыс жүреді. Жиналыс құмар да емес. Барса да ылғи тыңдаушы. Оның мінбеге шыққанын ешкім көрмепті. Той-томалаққа да әуестігі кем. Жылына екі рет үйіне қонақ шақырады. Бір жолы қызметтестерінің, екінші жолы астанадағы азғантай ағайын-туманың көңілін аулайды. Қалған уақытта өзі үйі, өлең төсегі... Кофесін ішіп, газетін оқып балаларының қасында жантайып жатқаны. Әлгі бір оқта-текте көзін шоқ боп қаритын жымысқы күлкі мен шетелдік джаздардың «даңғаза концерттері» болмаса бұл дүниеде оның жүйкесіне тиетін де ештеңе жоқтай. Джаздың емі оп-оңай: ток көзінен тырс еткізіп ажырата салсаң үні өшеді де қояды, ал әлгі күлкіден құтылудың жолы одан гөрі қиындау тиіп жүрген жайы бар. Жұмысқа бұрын барып, кеш қайтатынының да негізгі себебі сол. Түскі тамақ ішкенде де, үзілістен соң он-он бес минутке буфетке бас сұғып шығады. Ал, сағат алтыдан кейін есіктің алдындағы кебіс ауыз вахтердың жымиғанын кім көріп тұр...

Сөйтіп ол жүйкесіне тиетін қолайсыздықтардың қай-қайсысының да алдын алып, амалын қарастырып қоятын-ды. Бүгін, міне, ойда жоқта Құралайдың аузынан түскендей мына бір бейтаныс бойжеткеннің тап бола кеткені. Құралай қайдан әлі күнге дейін үріп ауызға салғандай боп үлбіреп тұрсын. Ол да ендігі қырыққа келген шығар. Өтіп бара жатқан уақыт-ай десеңші. Оны көрмегелі де жиырма жылдан асыпты.

Баяғы шығарма жазатын күннің ертеңіне-ақ Құралай артқы партадағы қыздардың қасына кеткенді. Содан бір жыл бойы бұның екі жауырынын оттай ыстық екі шоқ жандырды да отырды. Содан бұл бір жыл бойы артына бұрылып қарай алмай жүрді. Қарауға, Құралайдың әлгі бір күлкісінен тайсалды. Сүйтіп жүргенде мектеп те бітті. Екеуі екі жаққа аттанды. Бұл астанаға, ол ұзатылған апалары тұратын көрші облыстың орталығына тартты. Содан қайтып көріскен емес. Естіміші: Құралайдың үйі де сол көрші облысқа көшіп кетіпті. Оқып жүрген кезінде Құралай түсіне көп кіруші еді. Келе-келе күдерін үзейін деді. Үйленер тұста, алғашқы баласы туғанда есіне Құралай түсіп, пәлен күн жүрегі сыздап жүрді. Сезімін әрдайым ақылға жеңдіруге тырысатын Бисенов орынсыз үміттің нәзік желісін сонда бір жола қырыққан. Кейін алдын-ала тәптештелген тәртіпті өмірге көшкен соң, ол өзі бекіткен күн тәртібінде өткен-кеткенді еске алуға бөлінген арнайы уақыт жоқ болғандықтан, көп қысыр қиялға беріле бермейтін.

Енді, міне, Бисенов қапталындағы орындыққа көз тастады. Түп жақта қорбаңдаған жуан еркек добалдай жұдырығымен кертік танауының астын қайта-қайта сүйкеп қойып, терезеге үңілді. Қасына артынған-тартынған ақ сары кемпір отырып жатыр. Артқы есіктен дабырласып біреулер кіріп келеді. Алдыңғы есік те аңқиып ашық тұр. Кезекті аялдама болса керек. Қыз бен келіншек автобустан жаңа осы арада түскен жоқ па екен? Ол портфелін ұстай орынынан атып тұрды. Жолдағыларды кимелей есікке ұмтылды.

Баяғы сол абыр-сабыр көше. Әрлі-берлі жөңкілген асығыс жұрт. Бұл көзін тігіп қарайды-ақ. Әлгі екеуіне келетіндей ешкім көрінбейді. Шамасы, бұдан бұрынғы аялдамалардың бірінде түсіп қалса керек.

Ол, қапелімде, не істеп, не қоятынын өзі де білген жоқ. Көше бойлап жүріп келеді. Күн ұясына барып қапты. Қай жерде жүр? Қайда келеді? Оны біліп жатқан өзі де жоқ. Әйтеуір жүріп келеді. Әйтеуір айналаға алақ-жұлақ қарап қояды. Одырайып-одырайып өтіп жатқан бір адам. Шамасы, бұған қарап барады. Шамасы, бұл бірдеңесін тонатып ап, енді қарсы келгенге: «Қайсың ұрысың?»— деп жалтақтап келе жатқан жарымес біреуге ұқсайтын тәрізді.

Бисенов көлденең жолыққан оқшау аллеяға бұрылды. Ұлы көшенің күңірсік қапырығы мұнда дари алмапты. Шыңдардан ескен салқын леп жон арқасына майдай жағып барады. Екі жақтағы тас арықтың суы мұны мазақтағандай сылқ-сылқ күліп жарыса жөңкиді. Терек басындағы теңге жапырақтар да бір-бірін түртіп қап күлмің-күлмің етеді. Шынында да мынау оқшау аллеяда не бар бұған?! Үйіне неге қайтпайды? Бір аяқ кофені қағып сап, диванға неге қисаймайды? Күндегі әдетімен кешкі газеттің ақырғы бетінен басына қарай неге бір сүзіп шықпайды. Үйін, айнадай жалтыраған аядай кухнядағы үрпек бас қара торы келіншегін елестетейін деп еді, көз алдына кекіл шашы ширатыла дудырап, жаңа автобуста көрген Құралай тұра қалғаны. Қайдағы Құралай? Құралайға ұқсайтын қыз. Бәлкім, тіпті Құралайдың қызы шығар. Шынында да... Оның қызының да бой жетіп қалатын уақыты бопты. Ау, сонда... Қасындағы әйел... Құралай болғаны ма? Мәссаған!

Бисенов қуанып кетті. Құралай Алматыда жүр. Манағы көзіне оттай басылған жұмыр мойын соныкі. Тағдыр өзі айдап әкеп жолықтырып тұрғанда тағы айырылып қалды. Көкірегі тікен қадалғандай тызылдап жүре берді. Қасындағы шалқайма орындыққа сылқ құлай кетті. Кұлағының дәл түбінен біреу: «Ақымақсың, Бисенов, сен неткен ақымақ ең!»— дегені. Кіжініп айтты. Күйініп айтты. Баяғы өзінің Есеновке әне айтам, міне айтам деп жүріп, ақыры айта алмай кеткен сөзі. Енді міне оны біреу бір әрпін де өзгертпестен, дәл сол қалпында мұның өзіне қайталап тұр. Жалт бұрылып артына қарап еді — ешкім жоқ; жан-жағына қарап еді — қарсы алдындағы көк қақпаға екі шелек су қолдап кәрі кемпір кіріп барады. Еңкіш жауырыны әлденеге кеңкілдеп күліп бара жатқандай бүлк-бүлк етеді.

Одан басқа ешкім көзіне түспеді. Әлгі кемпір бұны, бұның басында қандай кептің болғанын қайдан біледі. Әлгі дауыстың өзі әйелдің даусы ма еді...

— Апырау, маған бүгін осы не болды!

Осы бір ауыз сөз аузынан абайсыз шығып кеткені. Әлгіде осындай күңгірлеген қоңыр дауыс емес пе еді. Сонда өзінің даусы болғаны ма!

Орнынан атып тұрды. Төңіректі бір сұйқылт көгіс сәуле қоршай бастапты. Теректер де сыриған-сыриған ұзын көлеңкелерінен айырылып, өлі аруақтардай телміре-телміре қалыпты. «Осы мен қайда тұрмын? Мынау өңім бе, түсім бе?»— деп ойлады Бисенов. Сол-ақ екен төбеде лып етіп шамдар жанды. Әлгі бір түсініксіз үрей кейін серпілгендей. Бисенов жаңа ғана шаян шағып алғандай ұшып тұрған орындығына қайта отырды.

Шықпай қалған қиын есепті қайта шығарған кезіндегідей портфелінің жез алқасын сұқ саусағымен ақырын тықытып, асықпай ойға шомды. Сонда бұл автобус үстінде қайдағы бір қысыр қиялға беріліп отырып, қасындағы қыз бен келіншектің қалай түсіп қалғанын да көрмеген болды-ау. Құралай не ойлап кетті екен? «Баяғы маубас, сол маубас!»—деді ғой әрине. Бұның жүзіне қайта-қайта тесіле қарамады ма! Бұл болса көзін тайдырып әкетті. Бірақ, онда сол бір бейтаныс келіншек Құралай ғой деп кім ойлаған!

Өзінде де бар: бүлдіршіндей бойжеткеннің қасындағы саркідір әйел шешесі болмағанда кім болады! Құралайдан аумайтын қыздың қасында отырған әйел Құралай болмағанда кім болады? Пәлен жылдан соң кездескенде, ең болмаса, жөндеп бір тілдесуге де жарамады деп түңіліп кеткен шығар. Манағы жалтақ-жалтақ қарағанына таныр, жөн сұрасар деп дәметкен болды. Баяғыда мектеп бітіру кешінде де анадай жерде дәл манағысындай сынай қарап отырғанды. Бұл қанша жалтақтағанмен қасына бара алмаған. Кеш тарқағанша алыстан телміріп отырған да қойған.

Клубтан шыққасын қолтықтасып бара жатқан екеудің тұсынан өте беріп көз тастап еді — Құралай мен Ертай. Ертай үндеген жоқ. Құралай кілт кідіріп: «Немене, Бисенов, танымай қалдың ба?» — деп сыңғырай күлген-ді. Ай жарығында томпақ еріндерінде баяғы бір жымысқы күлкі жылт еткенді.

Сол күлкі өмірбақи ұмытылар емес. Қарсы жолыққандардың езуінен соны көрді-ақ қарап тұрып жігері құм болады.

Алыстағы ауданнан арып-ашып ақын болам деп келген-ді. Документ қабылдап отырған секпіл бет келіншектің миығындағы бұның қалқиған құлағына, жаутаңдаған мүләйім көзіне, ұялғаннан зорға қиысып тұрған жұқалтаң ерніне, үнінің бәрін көмейінде қалдырып, ернін ғана жыбырлатьш, жүрексіне тіл қатқан еміс-еміс міңгіріне місе тұтпаған жымиысты: «әй, бәтшағар, мына сиқыңмен сенен ақын шығушы ма еді!»— дегені ғой деп түсінді де, басқа факультет іздеді.

Жаңа факультетте де артқы партада жаутаңдап жалғыз отыратын қалқан құлақ жігітке көпке дейін ешкім назар аудармады. Егер профессор Жантазин болмағанда сол тым-тырыс қалпы алыс ауданның құм арасындағы шалғай мектебінен бір-ақ шығуы ғажап емес еді. Қалғып отырып-ақ қалжыңымен езуіңді жиғызбайтын профессор студенттерді бет-әлпетіне қарап емес, даусына қарап танитын.

— Ә, сұңқылдақ Саурықов бәсе, сен айтшы!— дейтін бұлардың курсындағы ең үздік студентке.

Саурықов сұңқылдақ десе сұңқылдақ. Оқуға түспес бұрын жыл жарымдай сауданың төңірегінде істепті. Ылғи қатып киініп жүреді. Бисеновпен абитуриент кездерінде танысты.

Трамвай жолының бойында шыбыны құжынаған мүттәйім базар бар. Базардың желке тұсы кресі жалтыраған көне шіркеу де, өкпе тұсы — төрт қабат көк үй, қаладағы ең басты оқу орнының ең басты жатақханасы. Соның бірінші қабатының түп жақтағы қара көлеңке бөлмесі Бисеновтің әлі есінде. Есіктен құлағы қалқиып бұл аттағанда қақ ортадағы жайдақ столдың басында трусишең қара шайды сораптап отырған төрт гүжбан дауыс қосарлана гүр ете қалысты.

— Төрлет!

Табалдырықтан ұзай алмай ыбылжып тұрған Бисеновке төрт жанар бірдей сұқтанып, бас аяғын түгел сүзіп шықты. Сосын ортан белінен үш жерден шуда жіппен пәлен қайтара шандып тастаған қарағай сандыққа қадалысты.

—Дұрыс,— деді иегінде бармақтай қара меңі бар сақа жігіт.

—Оқушысың ғой.

—Иә.

—Ендеше, мамаң берген азғантай тиын-тебенге лимонад ішіп, алма алып жеп аулыңа қайта бер. Бұл түк түсінсе бұйырмасын. Соны аңғарғандай бет-аузын шиқан басып кеткен қызылсары:

— Мектепті биыл бітіргендерге түп-түгел беске тапсырмаса, оқудың қарасын көру жоқ. Одан да біз құсап екі жыл салпаңдап, алақаныңды ойып, арқаңды жауыртып кел. Ректор сонда алдыңнан құшағын жайып өзі шығады.

Манадан бері ақсия күліп отырған көзілдірікті сыптығыр қара әңгімеге енді араласты.

—Қорықпа, бауырым. Стажың жоғы, әрине, қиын екен. Әскерден босағандар мен өндірістен келгендерге жеңілдік көп. Үшке тапсырса түсіп жатыр. Анекдот айтсаң да, аузыңды қыбырлатсаң болды, сынақ қағазына шілмиген үштік қонжия кетеді. Тек жазбаша ғана қинайтын түрі бар. Оған қалай ең?

—Жаман емес.

—Ендеше, бауырым, ертең мына жаман ағаңа жең ұшынан жалғасып жібер. Жазбашадан тұяқты бір іліктірсе, жаман ағаң оқуға түсті дей бер. Түстім екен, ертең озаттар қатарынан бір-ақ шығам.

Ернінің ұшынан сөйлейтін көз әйнекті жылтыр қара орнынан тұрып қасына кеп арқасынан қағып, босағадағы бос кереуетке қарай жетеледі.

— Ал, жайғаса бер.

Жазбаша сынақта жылтыр қара айтқанындай-ақ бұның ту сыртына кеп отырды.

Бисенов бірінші есепті шығарып, таза қағазға көшіріп бола беруі-ақ мұң екен:

— Бауырым, — деп сыбыр ете қалғаны. Сүйреңдеген бес саусақ бұның аш бүйірінен бір сипап өтті.

Сөйтіп ол төрт есептің төртеуін де бұдан көшіріп алды. Сосын-ақ бұның қасынан шырқ үйіріліп шықпайтын болды.

Оқуға түскен соң да:

— Бауырым, жаман ағаң ол жақсылығыңды өле-өлгенше ұмытпайды,— деп әлденеше рет қолын сілкіп, әлденеше рет арқасынан қаққан.

Тыңға астық жинасуға барғанда бұрын соңды қол жұмысын істеп көрмеген бозөкпе бұны қасына алды. Анасы байғұс: «жалғызымның табанына қадалған шеңге маңдайыма қадалсын»,— деп ноқайлау өсірген Бисенов күрек ұстаса-ақ алақаны күлбіреп, қары салдырап шыға келеді. Бригадаластары: «Мұндай ақ саусақ бізге не керек, жолымыздан қалдырады»,— деп ежірейісіп еді, ретін келтіріп бригадир болып алған Саурықов олардың да аузын жаптырды: «Ағайын, мен тұрғанда наряд жағынан қам жемей-ақ қойыңыздар. Бисенов мектепті биыл бітірген бала. Көмектесуіміз, тәрбиелеуіміз керек емес пе?»— деді.

Бір ай жұмыс жасап, екі-үш ақ құйрық көк ала қағазды қалтаға басып қалаға қайтты.

Оқу басталарда староста боп Саурықов сайланды.

— Қылп етпе, бауырым. Стипендия мен жатақханаң менің мойнымда деп біле бер,— деп қойды ол жиналыстан шығып келе жатып.

Саурықов жиналыстан жиналыс, үйірмеден үйірме тастамайды. Оқу залына кешкі ондарда жұрт ұйқыға тарай бастағанда кеп кіреді. Содан түннің бір уағына дейін түп жақтағы акация гүлінің қасындағы оңаша столда кітапқа шұқшия тесіліп отырғаны. Бірге оқитындар: «Сабазыңның құйрығында тебен инесі бар шығар, орындыққа қадала қалғанын қарашы»,— деп бастарын шайқасады.

Семинарда екі бала қол көтерсе біреуі Саурықов та, біреуі қол кетерсе, ол — міндетті түрде Саурықов. «Айта ғой!»— десе сусылдап ала жөнеледі. Кейде жауабы жобаға соқпай, бетімен лағып кетеді, Ондайда оқытушы кідіртіп тастаса:

— Ағай, кешіріңіз, менің айтып тұрғаным қалайша қате болады?— деп ақ періште боп аңтарыла қалады.

Мұғалім оған қатесін түсіндірем деп тұрып, әлгі сұрағының жауабын өзі айтып береді. Сол-ақ екен, Саурықов:

— Есіме енді түсті. Шынында да солай екен!— деп мұғалімнің әлгі айтқанын қайталап тақылдай жөнеледі.

Сөйтіп жүріп-ақ ол озаттар қатарына ілікті. Сүйтіп жүріп-ақ оның шашын жылмита тарап, көзілдірік киіп түскен кербез суреті «Құрмет тақтасының» бетін бермейді. Қыр мұрынды, күлім көз, қараторының әдемісі Саурықов көзге түсетін жерді құр жібермейді. Студенттер атынан сөйленетін сөз ылғи сонікі. «Ау, ағайындар-ау, біздің курстан да біреу кіру керек қой»,— деп факультеттік ұйымға мүше боп алсын. «Ау, ағайындар-ау, біздің факульттен де біреу отырмаса, елдіктен қалғанымыз ғой!»— деп университеттік ұйымға сайлана қойсын. Абыройлы жерге қолы іліккен соң әлдекімдер құсап аспанға қарап, жұлдыз санап кетпейді. Көрген жерде: «Иә, бауырым, қандай шаруаң шығып қап еді? Ондайың болса, мына жаман ағаңа айтсайшы!»— деп шаужайдан ала кетеді. Сондықтан да жұрт сәл нәрсе болса: «Ойбай, мұны Саурықовқа айту керек», «Ойбай, мұны Саурықовтан басқа ешкім бітіре алмайды»,— деп жатқандары.

Сылтау айтып сырғақтап кететін Саурықов жоқ:

— Бірге оқитын курстасыңның сөзін жерге қайтып тастарсың,— деп жалмажан қойын дәптеріне түртіп алады.

Саурықов десе студенттер ғана емес, оқытушылар да ішкен асын жерге қояды. Оған сырт орай қарайтын тек профессор Жантазин ғана. Тақыр бас, құс мұрын, алақандай көзілдірігінің ар жағындағы қысыңқы шегір көзін ешкімге тіктемейтін мысқылшыл профессор ә дегеннен-ақ:

— Саурықов, сәл ентігіңді басшы. Оқулықтан басқа қандай әдебиет оқыдың?— деп мүдірткені.

Бірде ол бүкіл курстан жалғыз өзі қол көтеріп, жауап беріп тұрған Саурықовты бөгеп:

— Шынында да солай ма? Кәне, кім айтады?— деп сұрағаны.

Жымысқы профессор шаңырақтай көзілдірігінің тасасынан әзер-әзер қылтиятын шұнақ құлағын тігіп, індете қарап еді, ешкім қол көтере қоймады. Ол енді алдында жатқан журналға үңілді.

—Бисенов! Осы өзі тілі бар студент пе?— дегені. Бисенов орнынан көтерілді.

—Саурықовтың жауабы дұрыс емес!

Шаңырақтай көз әйнектің арғы жағындағы тарс жұмық шегір көз иненің жасуындай сәл жылтырады. Бүкіл аудитория бұған жалт қарады. Әншейінде кербез Саурықов мойнын ішіне тартып ала қойды.

Бұл сөйлеп кетті. Жұрт аң-таң.

Профессор қалғып отыр. Бір уақытта барып:

— Шырағым, білетін болғасын, бүрге қарап отырған кісіше бұқшиып кетпей, ара-тұра осылай тірлікте бар екеніңді де білдіріп тұрмайсың ба!— дегені. Жұрт ду күлді. Бұл құлағына дейін қызарып сала берді.

—Саурықов,— деді Жантазин.— Бейсеновты НСО-ның жұмысына белсене қатыстырып тұруды саған тапсырамын.

—Мақұл,— деді Саурықов.

Енді Ақбоз, Көкбоз екі жұлдыз дегендей Бисенов пен Саурықов ғылми конференция болса жарысып баяндама жасайды. Жұрт қалай сыпсыңдаса да, өздері тату-ақ. Сүйтіп жүріп ақырғы курс та бітті. Екеуі де профессор Жантазиннің жетекшілігімен диплом қорғады.

Сол тұста шалғай облыстардың бірінен Саурықовтың жамағайыны жаңадан ашылған үлкен трестке бастық боп келе қалды. Інісіне: «Бізге талантты мамандар қажет. Елімізде бұрын-соңды игерілмеген жаңа жобаларды жүзеге асырамыз. Соған өздеріңдегі ең таңдаулы жігіттерді үгітте. Жалақы мен пәтер өз мойнымда»,— депті. Саурықов Бисеновті әбден майын тамыза мақтаса керек. Диплом қорғауына трест бастығының өзі қатыссын. Деканға, ректорға жата кеп жабыссын.

Жұмысқа бөлу комиссиясының мәжілісі алдында оны Жантазин шақырды.

—Қалай, Бисенов, саған трестегілер қарғы бау тағып қойған ба?

—Иә. Сондай әңгіме бар.

—Өзің қалай қарайсың?

—Қайдам... Шақырып жатса...

Көз әйнектің түбіне шөккен шегір көз тағы бір жылт етіп, жок, болды.

— Біздің кафедраға аспирантура бір орын беріп отыр. Әкімдікке қандай ебің бар екенін білмеймін. Ғылым қусаң бірдеңе шығаруың мүмкін. Әрине қазіргі ғылымға кинода көрсететіндей өз атын өзі ұмытып қалатын әпенде ғалымдардың қажеті шамалы. Оған да бүгінде жақсы универмагтың сатушыларындай жүзіктің көзінен өтетін іскер, пысық кісілер керек. Ол жағынан сен мақұрымдаусың. Дегенмен тәуекел етсең... Әрине, қалауың өзіңде. Трест те шақырып қойыпты...

Профессор қолын тарақтап ап, бұған қарай бір сығырайды да, қайтадан қалғып кетті. Біраз мызғып алған соң барып:

— Жарайды, бара бер, — деп жымиды. Ұстазының жүзіне көзі түсіп кеткен Бисеновтің жүрегі дір ете қалды. Бар күлкісі көзінің алдында да, ауыздың маңы тістеніп отырған кісідей бедірейіп тұр екен.

Көп ұзамай диплом тапсырылды. Бисенов треске тартты. Саурықов кафедрада қалды.

Трест бастығы айтқанында тұрды. Анау-мынау күңкіл-сіңкілді құлағына ілместен бірден аға инженер қып тағайындады. Жарты жылдан соң бір бөлмелік оңаша пәтердің кілті қолына тиді. Саурықовты анда-санда бір көріп қояды. Жарқырап киініп, жылтырақ портфель ұстап жүреді. Бір-екі жылдан кейін көргенінде: «Қорғайын деп жүрмін»,— деді.

Бисенов те салған жерден трестегі ең абыройлы инженердің бірі боп шыға келді. Артына: «Осы жігіттің болашағы мықты»,— деген қаңқу ерді.

Жұмыс басты іскер маман тұрмыс құру мәселесін сәл созып алды. Онысы әуелі кейбір қызметтестерінің арқасына батты. Келе-келе олардың үйіндегі жеңгейлердің арқасына батты. Талай-талай жайнаған дастарқандардың басында әсем-әсем қарындастармен ойда жоқта дәмдес боп қалатынды шығарды. Көбі көрген түстей бір рет қана көзіне жылы ұшырап, көңілден шығып қала берді.

Бір жолы оныншыны бітірген баласын жетектеп келген бір жамағайыны мектепте бірге оқыған жолдастарының хабарын саудыратып айта жөнелгені. Құралай институтты бітірмей тұрып тұрмысқа шығыпты. Әуелі Бисенов: "Соншама неге асықты екен?"- деп іштей ренжіді. Сосын ар жақ, бер жағын жан-жақты салыстыра ойланып отырып, социологиялық тың тұжырымға келді: "Сұлу қыздың тағдыры да дүкендегі жақсы товардың тағдыры сияқты. Қадірін білетін кісі тап келген күні емес, қолы ұзын адам тап келген күні табан асты шешіледі". Өмірінде алғаш рет сол күні ғана өзіне көңілі қатты қалды. Сөйтсе, аза бойы қаза тұратын күншілдік деген нәрсе бұның бойында да бар боп шықты. Құралайды әлгі бір жолы болғыш жігіттен өлердей қызғанғаны. Ол кейін білді, баяғы өзінің парталасы Ертай Есенов екен. Құралай оқитын қалаға ол да барыпты. Дәрігерлік институтта оқитын Құралайдың қарасын көріп жүру үшін сол қаладағы мұғалімдік институтке түсіпті. Ақырғы курста екеуі көңіл қосыпты. Мектепте Есеновке шекесінен қарайтын Құралай неге бұлай етті. Бисенов әрі ойлады, бері ойлады. Тапқан қисыны: "Әрі ақылды, әрі сұлу, тәкаппар қыз алтын басын қор етіп өзі ешкімнің соңынан жүгіре алмайды. Сондықтан да күндердің күнінде өз соңынан жүгіріп жүргендердің біреуін, ең ұзақ жүгіргенінің қолқасын қабыл алуға мәжбүр болады. Сонда Құралай аспандағы айды алам десе, алмай тыным таппайтын Есеновке бұйырмағанда, кімге бұйырады!".

Бой таластыра өскен қалың теректердің ара-арасынан жұлдыздар жылтырай бастады. Тізесінде жатқан бұжыр-бұжыр күрең портфельді барабан қып қағып Бисенов әлі отыр. Баяғыда бала жетектеген жамағайынының хабарын естіген күні де осылай бет алды қаңғып кетіп еді. О да осындай жаздың жайма қоңыр түні-тін. Онда да осындай бір оңаша аллея-тын. Оны-мұны ойланып көргісі келіп еді, талай-талай қиын формуланы шекілдеуікше шағатын шақша басы тіпті "от алмай" қойғаны. Түн ортасы ауғанша отырды. Сосын ал-сал боп орнынан тұрды. Салдыраған трамвайдың артқы орындығында мойны қылқиып үйіне қайтты. Бойдақтардың айна тақыр кухнясының бір бұрышында қатар түзеп тұрған үйелменді-сүйелменді екі бөтелкені бірінен соң бірін қылқытып тұрып жұтсын-ай кеп. Сосын екеуін де қол жуғыштың астына құлаштап тұрып лақтырсын-ай кеп. Сосын танауының астына баттиып іліне қалған "Чаплин мұртты" қос білегіне кезек үйкеп сүртсін-ай кеп. Сосын қоңыраулы сағатты шіренте бұрап сықырлаған темір кереуетке күмп берсін-ай кеп. Ертеңіне шарылдаған оқыс дауыстан көзін ашты. Жастығының астындағы заржақ сағатты төбесінен бір нұқып тұншықтырды. Бірақ әлгі бір бажылдақ дауыс басылар емес. Бисеновтің терісіне симай ашуланғанда айтатын ең дөрекі балағаты: "Идиот!" — еді. Миын шағып бара жатқан түсініксіз бажылды жеті бабасынан бермен қарай түп-түгел нақұрыс қып, төсегінен тұрды. Сонда барып аңғарды — бажылдайтын есіктің қоңырауы екен. Сонда барып аңғарды - күн демалыс екен. Келіп тұрған — бөлім бастығы...

— Ау, ертегінің Ер Төстігі де тап сендей ұйықтамас. Түс болды ғой. Жеңгең күн ашық болғасын көлге барайық деп отырғызбады. Өзің де бірге бол. Мынау деген шашлық жасаймын. Әлгі біздің экспедитор Шахвердяндарың менің қасымда жіп есе алмайды.

Бойдақтардың булы қазанның буына елітіп қалатын белгілі ауруы бар ғой. Жұмырында жатардағы қос бөтелке қатық шылдырап тұрған Бисенов әлгіні естігенде көзі қарауытып кеткендей болды. Жаздың тек иін жасыратын желең лыпасын іле сап сыртқа шықты.

Ол кездің машиналары қазіргідей жылтырап, жарқырап, "мені көрдің бе" деп кеуде керіп тұратын керсылаң емес, өңшең бір тойған қозыдай томпиып тұратын кертомпақ еді ғой. Сондай бір кертомпақ машинаның артқы орындығында тымпиған-тымпиған екі әйел отыр. Бірінің аузынан бірі түсе қалғандай. Екеуі де орта бойлы. Екеуі де қара торы. Екеуі де "бөрік бас". Екеуі де бас изеп амандасты. Бисенов алдыңғы орынға, рульдегі бастығының қасына жайғасты.

Бұлар "ә дегенше-ақ" ақар-шақар шыңдардың арасындағы тегене көлге жетіп келді. Ығы-жығы жұрт. У-ду. Күнмен қабақ қағысып көл жымыңдайды. Көлмен ымдасып күн жымыңдайды. Екеуі де бір-біріне "ішің білсін" дегендей күлмің-күлмің етеді. Жайбарақат думаншы топқа бұлар да қосылды. Машинаны аялдамаға тастап, төртеуі көл жағалап, тыныш жер іздеді. О да табылды. Жасыл айдынға тау өзені кеп құятын қылта тамақта пышақтың жүзіндей жіңішке қайраң бар. Сонда жатып күнге қыздырынып, біраз бой сергіткен соң, бастық жұбайына:

— Райгүл, қозықұйрық теріп келейік. Шашлық пен қозықүйрық бұл заманда падишалардың да қолына түсе бермейтін таңсық тағам, — деп көзін қысқаны.

— Жастар, сендер, қайық мініп, көлге серуендеңдер. Анау арғы беттегі киіз үйлерді көрдіңдер ме. Солардың қасындағы домалақ төбенің бауырайы толған томарша. Содан бір қолтығын жинай қайтыңдар, — деп Райгүлдің де жымиғаны.

Бұлар қайыққа барып отырды. Ерлі-зайыпты екеу қол ұстасып тауға тартты. Томпиған қара торы бойжеткен бұдан да өткен үндемес екен. Қолын көл суына малып қойып монтия қалыпты. Бұл екеуі өзгелер сияқты ән де шырқасқан жоқ, бір-біріне су шашып жағаласқан да жоқ. Арғы жағаға қашан жетер екенбіз дегендей түтіндері будақтаған киіз үйлердің ту сыртындағы домалақ шоқыға телміріп келеді. Жағаға да жетті. Бисенов қызды қолынан демеп қайықтан түсірді. Сосын манадан бері бірін-бірі жатырқап отырған бейтаныс екеу сол үндеспеген қалпы, сол бір-біріне жуымаған қалпы, бірақ ауық-ауық жаутаңдасып қойып домалақ шоқыға қарай жүрді. Домалақ шоқының баурайында томарша шынында да көп екен. Екеуі әп-сәтте бір қолтық томарша жиып алды.

— Ойбай, ананы қара!

Қыздың даусы үрейлі шықты. Бисенов төменге сонда барып көз тастады. Әлгінде ғана айнадай жарқырап жатқан момақан айдын аспанға шапшып аласұрып жатыр. Жаңа ғана бұлар аттанып кеткен тар сағаға әлдене кептетіліп тұрып қалғандай. Қара барқын тау баурайын ырсита жалаңаштап келе жатқан жойқын дүлей көкпеңбек көлді бір пұшпағынан ұстап ап тұлақтай сілкіп тұр. Аяқтарының астындағы алапат қазан бұрқ-сарқ қайнайды. Дүрс-дүрс құлаған, гүрс-гүрс жарылған, ойбайлаған, шыңғырған әлемтапырық дауыстардан құлақ тұнады. Әлдеқайдан бір-екі вертолет жып етіп көтеріліп, тыныш көкжиекке қарай безе жөнелді. Аспан сол баяғы қалпы. Ап-ашық. Жер үсті, әсіресе, көл үсті алағай да былағай. Өңі қашқан бойжеткеннің жалаңаш омырауында шық мөлдірейді. Иегі иегіне тимей сақылдап барады. Бірақ, бұған бірдеңе деп тіл қатуға ұялады. Бисенов төңірегінде не болып жатқанына әлі түсіне қоймаса да, серігінің қатты қорқып тұрғанын аңғарып, жалма-жан қолынан ұстай алды. Дір-дір еткен қыз саусақтары жігіт қарына жабысты да қалды. Сол екі ортада о жақтан да, бұ жақтан да вертолеттер қаптай бастады. Шоқы-шоқылардың арасын, жағалауды жан ұшыра сүзіп жүр. Кей жерлерге арқан баспалдақтар тастап, қалт-қалт етіп тұрып алады. Бір-екеуі бұлардың да төбесінен шырқ үйіріліп шықпай қойды. Дір-дір еткен қыз бен жігіт жасыл бауырын төбелеріне төсеп тұрып алған вертолетке үнсіз телміреді. Кенет көктен қызыл жалау жылт еткендей болды. Батыс жаққа сермелеп белгі берді. Тырп еткен бұлар жоқ. Әлгі бір вертолет күдерін үзгендей әлдеқайда зулай жөнелді. Тағы біреуі тағы келді. Тағы да қызыл жалау жылт етті. Тағы да батыс жақты нұсқады. Сол-ақ екен домалақ шоқының бауырайындағы қалың жыныстың арасынан өңдері қашқан сұп-сұр адамдар қаптап шығып жатыр, шығып жатыр. Бәрі де әлгі вертолет нұсқаған бағытқа жөңкіле бастады. Жотаны бойлап келе жатқан ірметілген топ бір уақыттарда барып еңіске құлады. Ту-ту төменде көгеріп жатқан тас жол бойы ығы-жығы. Бұлардың тобы екі айырылды; бір қатары тас жолға бұрылды, бір қатары келе жатқан бағыттарымен жаяу-жалпылап ілгері тартты. Бұлар да сол тас жолға бұрылғандардың соңына ерді. Қайда бара жатқандарын, не істеп, не қоймақ екендерін өздері де білмеді. Әйтеуір, ілгері ентелеп келеді. Әйтеуір жұрттан қалып қоймасақ екен деп қорқып келеді. Қыздың қолы манағыдай дірілдемейді. Бірақ қарына тас боп жабысып қалған саусақтары енді қайтып ажырамайтындай. Тас жолға таянғанда жеңдеріне қызыл шүберек байлаған еркектер алдарынан шығып, есіктерін ашып қаз-қатар тізіліп тұрған автобустарға бастады.

Бисенов өз бастығының үйіне осылай тап болды. Өмірі есігін ашпаған үш бөлме пәтер. Кілем жапқан, пүліш жапқан қара күрең ағаштар. Шалқайма диванда екеуден екеу. Үй-іші қара көлеңке. Кухня жақтан оқтын-оқтын су қорқырайды. Бейтаныс бойжеткен бұның білегінен үйге келген соң да айырылатын емес. Кенет есік ашылды. Екі-үш ақ халаттылардың соңынан бастығы көрінді. Аяғын ілбіп басып әйелі аттады. Бейтаныс қыз сонда барып қолын ажыратты.

Бисенов сол күні орталықтағы еңселі сары үйдің екінші қабатындағы осы бір қара көлеңке үш бөлме пәтердің күндердің күнінде өзіне басыбайлы бұйыратынын білген жоқты.

Үндемейтін бойжеткен бастығының туған балдызы боп шықты. Ол — осы күнгі Райхан еді. Ел құлағын шулатқан аламан-асыр апатта баяғы кертомпақ машина суға кетті. Қозықұйрық тереміз деп тауға өрмелеп кеткен ерлі-зайыпты екеуді вертолетшілер құтқарып апты. Ал, Райхан мен Бисенов сол күні не болып, не қойғанын кейін газеттен оқып түсінді.

Содан бері бірге тұрып жатыр. Райхан аспирантурасын бітіріп, диссертация қорғады. Жезделері қызметі жоғарылап басқа қалаға ауысты. Үйлері жас ғалым мен болашағы мықты талантты инженер — бұларға тиді.

Оп-оңай орайласып кеткен бұл тіршілік екеуінің жанын еш қинаған жоқ. Балалары өсіп келеді. Қызметтері өрге баспаса, кері кеткен емес. Көрген жұрт сүйсінетін саусақпен санарлық өнегелі семьялардың бірі. "Баяғыда не ойлағаның бар еді?" — деп Райхан сұрамады. "Өзіңнің не ойлағаның бар еді?" — деп бұл сұрамады. Сөйтіп, өткен өмірдің еміс-еміс елестері сандық түбіне түскен бала күнгі сыймай қалған киімдердей көзден де, көңілден де қалтарыс қала берді. Оқығаны мен естігенін бұлжытпай қағып алатын зерек Бисенов бала күнгі ескі жейде мен көне малақайың күндердің күнінде әлдеқашан ұмыт болған адыра армандарды ойда жоқта еске түсіре алатынын мүлде ескермепті. Арман деген орындалмас, бірақ ешқашан ұмытылмайды екен. Әлгі бір маңдайындағы балапан шашы жалбыраған бала қыз, енді міне, осы кезге дейін тұнығы шайқалмай келген тыныш өмірін баяғы бір тапа-тал түсте кемерінен асып төгіліп, көзді ашып-жұмғанша сап болған бұрқ-сарқ тау көліндей астан-кестен қып кеткені. Қай-қайдағыны есіне түсіргені.

Құралай сонда әлгі бір қапырық автобустан қалай шығып кетті екен? Ойнақшыған нұрлы көзін бұл жаққа сан төңкеріп қарамады дейсің бе? Бірақ, бұның қылп етпегенін көріп күдерін біржолата үзген шығар. Есіктен шығарда, ақырғы рет артына көз тастағанда езуінде баяғы бір жымысқы күлкі тұрды ма екен? Оны сонда бүкіл автобус кергенде бұл көрмегені-ау. Былайғы жұрт не деп ойлайды? Мына біреу неткен сорлы еді дейді ғой әрине.

Иә, иә, өмірбақи тайсақтап келген сол бір жымысқы күлкінің шын мағынасына енді түсінді. Ол — өшпенділікте, қызғаныш та, кек те, ыза да емес, мүсіркеушілік. Адам байғұстың айтпағаныңды біліп, қымтағаныңды керіп тұратын сұңғыла түйсігі бұл секілділерді бір көргенде-ақ жете танып, жымысқы еріндер өз-өзінен жыбырлап қоя береді. Мүсіркеушілік секілді күмілжі сезімнің ашық ыза, өшпенділіктен несі өзге?

Инженер Бисеновтың мығым логикасы ойына қапияда оралған осы бір жады сауалдың соңына аш тазыдай сүмеңдеп түсіп алғаны. Сөйтсе, жұрт тек сүйсінуге де, жек көруге де тұрмайтын бейшара адамдарды ғана мүсіркейді екен. Сорлылығын күстаналай отырып мүсіркейді екен. Сонда-сонда еліктің лағындай ойнақшыған Құралайға бұл соншама не жазыпты? Не үшін жазғырады? Не үшін жазалайды. Әлде өзінен басқаға аспандай қарайтын өр көкірек сұлудың орынсыз қазымырлығы ма? Жоқ. Бисенов ондай оңай сылтауға бас шұлғи қоймайды. Ондай адам Бисенов емес. Оның саққұлақ сезімі қыз миығындағы жымысқы күлкіде бір әділдік барын біледі. Құралай түгілі әлгі жалқынсары вахтердің де, кез-келген қызметтесінің де миығындағы мысқылда бір әділдік бар. Бірақ соны ақыл-ойын сарқа сарапқа салуға осы кезге дейін жегі құрттай жеп, құртып келе жатқан да сол батылсыздық. Иә, сол... Оны маңдайы тасқа тимеген ерке қыз бірден ұқты. Сондықтан да кешіре алмады. Ал қалған жұрт біреуі ілгері, біреуі кейін жүре келе түсінді. Өзінен басқа өзгеге ешқандай зияны жоқ әлгіндей әлсіздігін кешірген болды. Өзіміз де жұмыр басты пендеміз ғой, өзіміз де қай бір төрт аяғымыздан тең басып тұрмыз деп кешірді. Қолдарынан содан басқа ештеңе келмейтін болған соң кешірді. Бірақ, олар содан қайтып оған бұрынғыдай үлкен үміт артып, бұрынғыдай үлкен сенім көрсете алмады. Аяу мен мысқылдың жиренішті қосындысынан тұратын осы бір жексұрын күлкінің аты — мүсіркеушілік.

Осы бір жымысқы күлкі, инженер Бисеновтың оқымысты тілімен айтқанда, беттегі бұлшық еттердің жағымсыз эмоциялар дүмпуінен болатын еріксіз қозғалысы, шындап келгенде, үзілген үміт, орындалмаған армандарға үнсіз оқылатын дұға екен. Бұл дүниеде өмірлік мақсатқа айнала алмай, белді бекем буып кірісетін тәуекел таба алмай шәйіт кеткен ізгі үміт, жақсы армандардан обал не бар тәйірі! Орындалмаған армандар ұмытылмақ емес көрінеді, асыл армандарды жер қылған жігерсіздік кешірілмек емес көрінеді. Өйткені, дүниедегі ең қара бет опасыздық көкірегі уыз боп ұйыған ізгі арманның алдындағы опасыздық көрінеді. Сондықтан да, жұрттың миығынан оқтын-оқтын қылаң беріп қалатын әлгі бір сұмпайы күлкіде аяушылықтан гөрі жиреніш басым. Сондықтан да жұрт осы бір оқыста ойнақшып шыға келетін қатыгез сезімін аңдатпауға тырысады. Ерке Құралай ол айланы қайдан білсін, өз қатыгездігін жасыра алмады. Тауы шағылып, талабы қайтып көрмеген бала қыз ә дегенде-ақ көзіне ыстық көрінген аяулы жанның қайдағы бір данғай мақтаншаққа оңай қол жаулық боп кеткенін кешіре алмады. Демек, ол мұны өліп-өшіп жақсы көрген. Қалтқысыз жақсы көрген. Қалтқысыз сезімге су құйған пендеге көкірек қайтып жылитын еді. Сондықтан да Құралай баяғыда бұның алдындағы орнынан артқы партаға әдейі көшіп кетті. Сондықтан да ол баяғыда мектеп бітіретін кеште мұны көрер көзге әдейі тәлкек етті. Сондықтан да ол мана мұны танып отырып, өзі қайтер екен, деп әдейі тіл қатпады.

Аңғал да албырт Құралай өз үкімін өте шолақ, өте қатал кесті. Ал талайды алдынан өткізген жырынды Жантазин бұның жасық екендігін бірден сезді. Сосын ол пікірінің дұрыс-бұрысын ұзақ тексерді. Талай жерде сыр тартып сынап көрді. Кафедраға аспирантураға қал деп ашық айтпай, әңгіменің тек ұштығын шығарып қойды. Егер ғылымды анда-санда оңашада ойша қиялдап қоятын көп арманның бірі емес, өз өмірінің мақсаты деп санайтын болса, Бисенов сол арада жата қалып жабысар еді. Өйтпеді. Үйреншікті тәрбие мен тәртіптің бұғауынан шыға алмады. Әдептілік, кішіпейілділік жайлы әркім-ақ айта салатын жаттанды ұғымдарға құл болып, қапелімде ештеңе дей алмады да. Көңіліндегі арман бауыры жарқыраған алтын балық боп алдынан бір көлбеп өткенде шап беріп шаужайдан алудың орнына қармағын артына ұстап тұрып қалды. Ондай ашық ауыз балықшының өз обалы өзіне. Алтын балық құйрығын бір бұлғаң еткізеді де, көз кермеске ғайып болады. Алтын балық көп пендеден бұлар бастауыш класта оқыған ертегідегідей ындыны тоймайтын қанағатсыздығы үшін емес, ынт-шынтын салмайтын жігерсіздігі үшін безіп кеткен. Сондықтан да көп пақыр балығы қайтқан бедеу дарияның шырп-шырп жарға ұрған тұл толқындарына бостан босқа телміріп, бекер арам тер болып жүр. Жырынды Жантазиннің бұның аузына сығалай ұзақ қарағаны тегіннен тегін емес-ті. Ә дегенде аузына сөз түспеген Бисенов, артынан ойына оралған тұжырымды жауапты айтуға жүрегі дауаламады. Соны сезіп қалған кәнігі профессор үкімін бір-ақ айтты. "Бара бер!". Онысы: "Сенен енді үмітім үзілді",— дегені еді. "Енді саған сене алмаймын"— дегені еді. Әншейінде "сұңқылдақ", "сусылдақ" деп жақтырмайтын Саурықовты аспирантураға қалдырды. Саурықов бұндай алғыр болмаса да, жігерлі, бірдененің соңына түссе, мықтап түсетін табанды. Ғылымға алғыр да білгір жасық дарындардан гөрі өз мақсаты жолында жанын пидаға шалуға бар тұғжымдар көбірек пайда тигізеді. Өйткені, ендігі тіршіліктің қай саласында да сал бөксе, салпы ауыз "данышпандар" емес, көздегеніне жетпей тынбайтын тас түйін жігерлілер ғана жеңіске ие бола алады. Сондықтан да Жантазин жер ортасына келгенде соңына түсіп отырған жаңа тәуекелін бұған емес, Саурықовқа сеніп тапсырды. Саурықов оны бұл құсап аспаннан аяғын салбырап түсе қалған оңай "бестік" көрмей, тісіңмен тістеп, өліспей беріспейтін үлкен жауапкершілік деп түсінді. Оны профессор түгілі он екіде бір гүлі ашылмаған Құралайдың өзі де тез аңғарыпты. Оған тіпті босаға баққан вахтердің көзі де баяғыда жетіпті. "Елден ала бөтен тұқшыңдағанда жақсысың, елден ала бөтен бітіріп жатқан нең бар осы!"- дегендей әрі өткен, бері өткенінде бір жымиып күліп қалады.

Соны ойлағанда Бисенов өзінен өзі жиренгендей болды. Тұла бойы тітіркеніп түрегеліп кетті. Аллеяны бойлап жүріп келеді. Қаланың орталығына әлі көп бар. Ол мынау өзі келе жатқан аллеяны да тани алмай-ақ қойды. Мына бір самсаған сәнді үйлер де бұрын көзіне түспепті. Осының бәрі ол ұйықтап жатқанда бір түнде орнай қалғандай.

Бисенов бұның бәрін қайдан көреді. Белгілі бір маршрутпен қызметіне барады. Белгілі бір маршрутпен үйіне қайтады. Футболға бару керек пе — қалай барып, қалай келетіні алдын ала белгілі. Дүкенге барып жазылған кітабын алу керек пе — ол да алақанындағы нәрседей сайрап тұр. Қонаққа баратын үйлері, демалатын курорттары — бәрі-бәрі әлдеқашаннан-ақ мәлім. Ол осы ғұмырын баяғыдан белгілі нәрселерге сарп еткендей. Оның пәлен уақыт сарғайып отырып жасаған жоспары бәрін қамтығанмен, өмірдің өзін қамти алмай сырт қалдырғандай. Ол Құралайдың желкілдеген бұйра шашымен, профессор Жантазиннің езуіндегі жымысқы күлкімен, стадиондағы ақ шұнақ шалдың ашуымен бірге бұған соқпай, кешкі жарықта ерекше жалтырап-жарқырап көрінетін анау көше бойындағы зуылдақ сылаң машиналардай жанынан бір жалт етіп сынаптай сырғып өтіп жатқандай. Бисенов осы өмірінде берілген есепті шығарыпты, айтылған тапсырманы орындапты, тіпті ішіп-жейтін тамағына дейін дәрігерлер ұсынған менюдің аясымен шектепті. Күллі ғұмырын жұрт ойлап тапқан ережелерді қалтқысыз қадағалауға тәрк қылыпты. Бірақ, соның бәрі манағы бір бұл атын біліп те үлгере алмай қалған бейтаныс бойжеткеннің езуіндегі ойнақы ұшқыннан күлге айналып құнсызданып шыға келді. Мұның көңілі қойын дәптеріне тәптіштеп жазып қойған үйреншікті тәртіптен сәл ауытқыса болды, осылай құлазып қоя беретіні несі? Неге, неге, неге...

Жылдан-жылға күйе жалаған терідей тақырланып келе жатқан жалтыр басындағы сирек шашы түгілі, сонау жазғы аспанның төріндегі жапырласқан жұлдыздардан да мол құжынаған көп "неге"...

Кісіге мынау қара жерді қалтырамай нық бастыратын ойыңа алған мақсат жолында белді бекем буған нар тәуекел мен орындалған арман ғана екен ғой. Одан басқа жол-жөнекей қанағат құрдым көңілге бәрібір кенеу болып жарымайтын тәрізді. Ол жоқ жерде бәрібір көзің ешнәрсеге тұрақтай алмай, көңілің желдеген киіктей сырғақтай береді ме қалай?! Ол жоқ жерде қарсы кездескеннің қай-қайсысының да езуінен әлгі бір бәрін көріп-біліп тұрған жымысқы күлкі кетпейді ме қалай...

Бисенов өз үйінен басқа жердің бәрінде де сол бір жұрттың езуіне желімше жабысып алған жымысқы күлкіден қорғалақтап бағады. Одан тек өз пәтерінің мөлт қара дерматинмен қапталған есігінің жылтыр сары жез тұтқасынан ұстағанда ғана құтылғандай болады.

Бисенов бүгін, міне, соған да сенбей келеді. Кім біліпті, бұл әйеліне, балаларына дұрыстап көз салмайтын да шығар. Кім біліпті, олар да мұның күлмеген кісінін аузы қисайып кететіндей құбыжық жүзін көргенде жұрт құсап езулеріне ие бола алмай қалатын шығар. Шынында да, Райхан осы мұның ішінде нендей жегінің жатқанын неге сұрамайды. Оны көрген жерде қалпақтарын алып, құшақтарын жайып тұра ұмтылатын көршілері неге сұрамайды? Кеңсесіне сызылып кіріп, сыздыя шығып жататын бағыныштылары неге сұрамайды? Алдынан шығып қолын қысып, арқасынан қағып шығарып салып жататын бастықтары неге сұрамайды? "Ау, Бисенов, анадағы тапсырма есіңде ме?" — деп жататын таныс-бейтаныс, алыс-жақын көп қауым бір уақыт "Бисенов, сен осы өміріңде қиялданып көрдің бе? Арманыңның қайсысына жетіп, қайсысына жетпедің?"— деп неге сұрамайды. Басқаны былай қойғанда бауырындағы жары Райхан неге қаузамайды? Жұмыстан шаршап келгенде кісінің мазасын алмау керек екендігін біледі. Жұмысқа бара жатқанда кісінің көңілін бұзбау керек екендігін біледі. Етті көп жегеннен гөрі овощты көп жегеннің, арақ ішкеннен гөрі сүт ішкеннің, машинамен жүргеннен гөрі жаяу жүргеннің, тойып ап жата қалғаннан гөрі ұйқы алдында серуендеп алудың пайдалы екенін құлаққа құя бергенді біледі. Ал ең болмаса бір рет: "Осы сылдыр-сұйық уақыттың иегінің астында жүре бермей, бірауық басымызды көтеріп, жан-жағымызға дұрыстап бір қарап алайықшы!"— деп айтуды неге білмейді. Неге...

Бәлкім, ол да былайғы жұрт құсап мұның ішіндегіні айтпай біліп, миығынан күлетін шығар. Жоқ, әлде ондай-ондай болмашы нәрсеге бола қызыл кеңірдек боп дауласып жатсақ оқыған-тоқыған зиялы жандардың өнегелі семьяның, азғантай ғұмырда біраз нәрсеге қолдары жеткен бақыттылардың санатынан шығып қаламыз деп қорқады ма екен...

"Ақымақсың, Вася! Неткен ақымақ ең!— дейді бір әйел үздіге сыбырлап. Қапталындағы қалың бұтанын арасынан ап-анық естілген әлгі бір тосын дауыс оны ұйқыдан оятып жібергендей. Түннің де бір уағы болып қалғанын енді аңғарды. Мынау қалың бұта ұйлыға өскен оқшау алаңқайдан тезірек өтіп кеткісі келді. Әлгінде ғана күйзеле тіл қатқан әйел даусы арада бірер минут өтпей жатып сылқылдап тұрып күлсін-ай кеп. Ішегі қатып сықылықтасын-ай кеп...

Бисенов қаттырақ аяңдап, анадайда оттары жылтылдап машиналар жиі жөңкіліп жатқан ұлы көшеге жетіп алды.

Автобустың артқы орындығында келе жатып: "Қазір үйге барғанда Райханның да миығынан әлгі бір жымысқы күлкіні көрсем, не істер едім?"— деп ойлады.

Өз подъезіне жүрексіне аттады. Шіби дауысты қоңырауға жүрексіне қол апарды. Сосын есіктің ашылуын күтіп аңтарылып тұрып қалды.

Әдеттегідей дөңес айна қондырылған көзгелдек саңылаудан біреу сығалады. Әдеттегідей артынша-ақ құлып сылдырлады. Ар жақтан әдеттегісінше аймақы қызыл халат киген Райхан. Бұл оған тесіле қарап тұрып қалды. Әйелінің жүзінде ешқандай әжуа да, ашу да жоқ секілді. Сұлқ жатқан керме қастары бірте-бірте көтеріліп барады. Өйткені, күйеуі бүгін күндегідей жетіде емес, сағат кешкі онда, телевизиялық жаңалықтарды көрсетіп жатқанда келіп тұр.

Бисенов табалдырықтан теңселе басып аттады да, босағадағы жылтыр орындыққа барып отырды. Әйелінің жүзін тағы да бір асықпай шолып өтті. Сол баяғы ештеңеге түсінбеген аң-таң қалпы.

Кухня жақтан плиткаға тасып төгілген борщтың күңірсік исі келді.

Бисенов туфлиін шешіп орындықтан көтерілді. Езуінде әлгі бір өзі жақтырмайтын жымысқы күлкі тұрды.

Қонақжайдан диктор еркектің күмбірлеи шығатын қоңыр үні ертең де күннің кешегідей ашық болатынын айтып жатты.





