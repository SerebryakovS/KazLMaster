	Сəбетқазы Ақатай

	Күн мен көлеңке





	Ғылыми-танымдық аңсар; Тарихи материалдар





	Құрастырушы:

	Шекербану Рахметолдақызы Жақыпова





	Жинаққа ғалымның ғылыми зерттеулері, ізденістері, тұжырымды ойлары, құнды пікірлері, көзқарастары, ұсыныстары философиялық болжамдары мен “Күн мен көлеңке” атты ғылыми танымдық кітабы кірді. Сонымен қатар тарихи жəне əлеуметтік мəселелер туралы мақалаларды енгіздік.

	Бұл кітапта адамзаттың балаң танымынан бүгін материалистік танымға шейінгі кезеңі қызғылықты деректермен тартымды баяндалады.





	Сәбетқазы Ақатайдың бұл жинағы

	өзі шаңырағын көтерісіп, уығын

	шанышқан Тәуелсіз мемлекетіміздің

	жиырма жылдығына тарту болмақ





	Ұлтым деп ғұмыр кешкен,

	азаттық күресте терін төккен əкемнің

	еңбегі моншақтай шашылмай жіпке тізіліп,

	келер ұрпаққа мұра қалсын деген ниетпен...

	Қызы Күнікей





Алғысөз орнына




	Ұлы жолаушы



	Мұрат ƏУЕЗОВ, мəдениеттанушы,

	Қазақстан Республикасының

	Ұлттық кітапханасының бас директоры

	Алаш үні. 28 қыркүйек 2004 ж. №18



	Қазақтың қайсар да қадірлі, халқының қамын жеп, жоғын жоқтаған бүкіл ғұмыры мен білім-білігін осы жолға жұмсаған біртуар, заңғар ұлдарының бірі Сəбетқазы Ақатайдың да өмірден өткеніне бір жыл болып қалды.

	“Алаш үні” оқта-текте болса да, абзал ағаның асыл сөздерін, мазмұны терең, тебіреністі мақалаларын жариялап отырды.

	Бүгін де алаш арысының өмірден озғанына бір жыл толуына орай онымен пікірлес, қызметтес болған елімізге белгілі азаматтар естеліктерін ұсынып отырмыз.

	Сəбеңмен біз студенттік кезде, Мəскеуде жүріп танысқанбыз. Жəне де бұл жəй таныстық емес еді, “Жас тұлпар” деген бүгіндері көпшілікке белгілі ұйым құрып, соның құрамында бірге жұмыс істегенбіз.

	Мен ол кезде МГУ-дің шығыстану факультетінде оқып жүргенмін. Мен үшінші курста оқып жүргенде Сəбең бірінші курсқа оқуға келіп түскен. Сондықтан, “Жас тұлпар” құрамында болған соң, бір университетте оқыған соң жиі кездесіп, жақын жүрдік.

	Оқу жағынан курсы төмен болғанмен бізден жасы үлкендеу, бізге қарағанда өмір тəжірибесі мол еді. МГУ-ге түсер алдында біраз жылдар Қарағандыда шахтер болып, Шығыс Қазақстанда балықшы болған, жұмыс істеген. Біздің ортамызда Сəбең орны бөлек, өмірдің ащы-тұщысын, ыстық-суығын біздей емес, сезініп қалған азамат. Күршімнен шыққан жігіт қазақтың өмірі, тұрмыс-салтын етене біледі. Əдет-ғұрпына терең мағына беріп, таратып түсіндіреді. Ұлтының ақылгөйлігін əйгілейді. Сөздік қоры бай, мақал-мəтелге жетік, оның үстіне домбыра шертіп, қоңыр дауыспен Естайдың əндерін салады. Ұлтымыздың өркендеуін аңсаған бізге Сəбең аса құрметті адам болды. Одан ел туралы əңгімеге қанықтық. Жас жағынан 3–4 жас үлкендігі бар болғанмен “Жас тұлпарда” үзеңгілес болғандықтан – доспыз. Бұл сыйластықты “аға дос” деп атауға болар еді. Өйткені, ол сол ең басынан бастап-ақ бізге ақыл-кеңесін айтып жүретін.

	Сəбең келгеннен бастап “Жас тұлпардың” жұмысына қызу араласты. Ол кезде “Жас тұлпардың” атқарған жұмыстары бірнеше салаға бөлінетін. Мəселен, студенттердің сабақ үлгерімінің қамы үшін бір-біріне қол ұшын беріп көмектесу, жазғы жəне қысқы каникулдары кездерінде Қазақстанға, ауылдық жерлерге барып, лекциялар оқып, əр түрлі деректер, мəліметтер жинап қазақтың, қазақ жастарының хал-күйі, жағдайы туралы шынайы ақпараттар жинау, тағы басқа мəселелер. Енді бір сала теоретикалық семинарлар өткізу. Сəбеңнің жұлдызының жанар шағы да осы тұс. Біріншіден, Сəбеңнің табиғатынан ой-өрісі өте кең, көтерген тақырыбын тереңнен толғап, түсіне білетін, саралай, сараптай білетін қасиеті бар-тын. Оның үстіне өзінің өмір жолы да соған үйреткендей. Кеншілердің арасында көп жыл қызмет істеп, олардың ауыр тұрмысымен жыға танысып келген ол еліміздің өндіріс, шаруашылық жағдайларын, жұмысшы-колхозшылардың жоқ-жітік, ой-өрістерін де жетік білетін. Оның үстіне өзінің оқып жатқан факультеті де осал емес, МГУ-дің философия факультеті. 1963–1964–1965-ші жылдар, бұл “хрущевская оттепель” деп аталған кезең ғой. Сондықтан, ол кезде бұрынғы Совет одағында демократияның бас көтерген кезеңі, соған ұйытқы болған, негіз қалаған, ой, ойлау кеңістігі жөнінде жаңа демократиялық процестерді бастауға ерекше үлес қосқан сол МГУ, соның ішінде осы философия факультеті болатын. Сондықтан, осындай тарихи кезеңде Сабең өз орнын дəл тапты деп білемін, оның философия факультетіне келіп түскендігі туралы айтып отырмын. Жəне Сəбең өте жақсы оқиды. Ол кездегі МГУ-дің философия факультетінде үздік оқу деген екі кісінің бірінің қолынан келе бермейтін, өте қиын іс еді. Өйткені, ол факультетте сонау көне заман, гректердің философиясынан бастап əлем ойшылдарын, олардың терең қазынасын түптеп оқытатын. Ондай терең сабақтарды игеру үшін адамға өмірлік тəжірибенің сүйеніш болары да сөзсіз. Өзінің табиғаты философия ғылымына бейім, зерек, оның үстіне өмірден көрген қиыншылық, тəжірибесі бар Сəбең осы факультетті үздік оқып жүрген азаматтардың бірі болды.

	Ал біздер үшін, “Жас тұлпар” үшін, оның осы білімділігі өте қажет еді. Мысалы, біз теоретикалық семинарда бір жолы сол кездегі Қазақстан Компартиясы Орталық Комитетінің идеология жағын басқарған Оралбек Жангелдиннің бір кітабын талқыладық. Ол кісі де қазір дүние салған. Оралбек Жангелдин де сол кезгі біраз адамдар сияқты Хрущевтің идеологиялық саясатына қатты берілген ірі ғалымдардың бірі еді. Олар “Советтік бір қалып болсын” (Единый Советский народ) деген ұғымды шығарған. Осы бағытты қуаттаған Жангелдин əлгі кітабында қазақтың ішкен тамағы, киген киімі, дəстүрі, тілі, қысқасы, бəрі-бəрі қажеті жоқ, өйткені, біз коммунизм құрып жатырмыз дегенді айтады. Ол кезде Хрущевтың жиырма жылдан кейін коммунизмге жетеміз, сонда бəріміз коммунизмнің кезінде бір халық боламыз деген уақыты еді.

	Міне, “Жас тұлпар” өз семинарында мұндай көзқарастарды қатты сынап, соққы беретін. Осындай іргелі, ілгерішіл идеяларды айтатын да, сол кезгі идеологияның олқы тұстарын ойсырата сынайтын да негізгі баяндамашы Сəбең болатын. Оны ешуақытта естен шығармауымыз керек. Өйткені, ол кезде отаршылдыққа қарсы жəне де империялық тоталитаризмге қарсы “Жас тұлпардың” теория жағынан дайындалған кезеңін естен шығаруға болмайды. Ал мұндай мəселелерге теориялық биік деңгеймен қарағандардың бірі осы Сəбең еді.

	Содан кейін біздің Мəскеулік кезеңіміз өтті, біз 1968– 1969 жылдары Алматыға орала бастадық. Мен Мəскеудегі дүниежүзілік əдебиет институты аспирантурасын бітіріп, кандидаттығымды қорғап келдім. Дегенмен, “Жас тұлпардың” құрамында болуыма байланысты біраз тосқауылдарға жолықтым. Мұндай жағдай менің ғана басымда болған жоқ. Бізді “ұлтшылдар” деп, қалаған жұмыстарымызға орналастырмады. Маған да оқу-ағарту министрлігіне барғанымда “сізге студенттермен жұмыс жасауға рұқсат жоқ” деген ескертулер айтылды.

	Сəбең де негізінен осындай жағдайда жүрді. Осы кезде əкейдің досы, əйгілі ғалым Əлкей Марғұлан біздің ұлтшылдар деген атағымызға қарамастан үлкен қамқорлық жасады. Досының баласы ретінде мені жақын тартып, үйіне шақырып дастарқан жайып қонағасы берді. Сондай жаймашуақ отырыс үстінде сөз арасында ұлы ғалым, тарихшы, археолог, этнограф ағамыз маған бір сауал қойды. Ол кезде Əлекең тарихтан да, филологиядан да докторлық диссертациялар қорғаған кемел шағында еді. Сонда ол маған: “Сендердің орталарыңда жүрген жігіттердің қайсысы маған шəкірт бола алады? Білімдар, зерек жас бар ма?” – деген тұрғыда сұрақ қойған. Ойы өзінің білгенін зерделі шəкіртке үйретпек, жөн сілтемек. Сонда өзім тұрғылас жастарды көз алдыма елестеткенде есіме бірінші түскені, əрине, Сəбетқазы Ақатай болды. Кесімді ойымды Əлекеңе айттым. Арамызда осындай жігітіміз бар. Алыста оқыса да қазақылық қалыптан ауытқымаған, əрі үлкен білімдар жігіт.

	Тарихпен, философиямен терең шұғылданған деп таныстырдым, сырттай.

	Содан кейін бұл əңгімені Сəбеңе айтып, ол Əлекеңмен хабарласып, екеуі танысып, табысып кетті. Сəбең біраз жылдар Əлекеңнің жанында жүріп, оның экспедицияларына бірге шығып, кейін оның аспиранты да болды. Сəбең диссертациясын жазғанда оның орысша нұсқасын редакциялағаным бар. Кейін де оның орысша жазғандарын қарап беріп жүрдім. Екеу-ара осындай да қарым-қатынас, достық көмек болатын арамызда. Менің қазақша жазғандарымды ол кісі шолып беретін.

	Сол жолы мен Сəбеңнің диссертациясына ресми оппонент болдым. Сондықтан оның жазған диссертациясын өте жақсы, толық білемін деуге қақым бар. Жалпы Сəбең өте терең, энциклопедиялық білімі бар ғалым еді. Сол диссертациясы бүгінгі өлшеммен алғанда докторлыққа татитын диссертация еді. Сондықтан өзімнің қорытынды сөзімді айтқанда бұл диссертацияны ең болмағанда кітап қылып шығару керек. Өйткені, бұл еңбекте мол этнографиялық деректер жəне теориялық тамаша тұжырымдар бар деген пікірді алға тарттым. Ол еңбек тек қана тарихи ғана емес, идеологиялық мəселені де көтерген сүбелі дүние еді. Сол кезеңде Қазақстан ғалымдары орта ғасырлар немесе көне дəуір тарихына бармаушы еді. Себебі, сол кездегі идеология оған қарсы болатын. Ал Сəбең зерттеуді тереңнен бастаған. Жəне одан кейінгі еңбектерінде сол бағытынан адасқан да, жаңылған да жоқ. Сəбең көптеген еңбектер, жүздеген мақалалар жазған болу керек. Бір кезде төкпелетіп көп жазды. Ол мақалалары əрі көлемді, əрі мазмұнды болатын. Солардың бəрі бірдей кітаптарына енбеген-ақ шығар. Сондай кітапқа жарияланбаған мақалаларын тауып, жинақтап бастырып шығару керек. Ол біз үшін, оқырман қауым үшін үлкен рухани қазына, оған ерекше мəн беруіміз керек.

	Жалпы, өзінің табиғи болмысы сондай еді. Оның үстіне “Жас тұлпар” қатарында ширығып, жастай жігерленіп, жетілгені бар – Сəбең халқы үшін мағыналы да терең қызмет істеуге ұмтылған жан. Мəскеуде оқып жүргенінде көне Эзоптың мысалдарын қазақшаға аударған. Сондағы ойы Эзоптың тілі бізге, тоталитарлық режим-қысымда жүрген адамдарға керек екен ой, идеяны əшкерелеуге, жеткізуге. Соны Сəбең өте жақсы біліп, қолданып отыр ғой. Ол қандай іске, жұмысқа кіріссе де оны үлкен азаматтық дүниетаныммен атқаратын. Қандай тақырып алса да оны жеріне жеткізіп жоғары деңгейде қозғайтын. Сондықтан да ол əрі ғалым, əрі əдебиетші, əрі əдебиеттанушы, əрі саясаткер болды. Оны сегіз қырлы, бір сырлы азамат деп толық айтуға болады. Ол тарихшы да, этнограф та, философ та, əдебиетші-сыншы да бола білді. Кезінде бір өте жақсы, өте сəтті киносценарий де жазған. Өкінішке орай, ол киносценарий бойынша кино түсірілмеген. Ал бірақ, “Күн астындағы Күнікей” деген осы көлемді сценарийді ұмытпау керек. Жалпы Сəбеңнің қай-қай еңбегін, артына қалдырған мұрасын да уақыт оздырмай, шашау шығармай жинақтау, зерттеу керек.

	Желтоқсан оқиғасы туралы да мен Сəбеңнен естідім. Ол маған сағат он кезінде телефон шалып, жағдайды түсіндірді. Мен үйде бір қолжазбаның үстінде отыр едім. Содан кейін 17–18-і болған оқиғаны өз көзіммен көрдім. Ал енді Сəбеңнің ол бір құпиясы болу керек, оны да зерттеу керек, сол күндері түнде кездесіп бір құпия тізімдерді көрсеткен-ді. Ол тізім сол оқиғада құрбан болғандар, жапа шеккендер тізімі ме екен?!. Соны халықаралық ақпарат құралдарына қалай жеткіземіз деген мəселені ақылдасқан. Мүмкін, бұл тізім өзінің жеке архивінде қалған шығар, зерттеу керек. 18-і күні түнде де кездесіп, құпия бір əңгіме болған.

	Сəбең кезінде “Жас тұлпар” сапында болғандармен қарым-қатынасын еш уақытта үзген жоқ. Алматыға оралған соң оның достарының қатары Асқар Сүлейменов, Төлеген Тоқбергенов, Салихидден Айтбаев, Құлкен Саймиддинов сияқты азаматтармен толықты. Алан Медоев дейтін қаны осетин болса да жаны, санасы қазақ ірі тарихшы, ғалым болған. Осындай адамдармен қарым-қатынаста болды.

	Қазақстанымызды тереңірек, жақсырақ білейік деген ниетпен алыс жолдарға да жиі-жиі бірге шығатынбыз. Мысалы, бір жолы Балқаштың жағасындағы Лепсіге барғанбыз. Сақ дəуірінің қорғандарының орындарын іздедік. Ауыл адамдарымен əңгімелестік. Жол жүру, сапарға шығу, оны бай мазмұнға толтыру тұрғысынан алғанда Сəбеңді ұлы жолаушы деп айтуға толық қақым бар. Өз көзіммен көрдім. Біріншіден, ол жол жүрісті бір жерден екінші жерге бару деп түсінбейтін, жолдың ұлылығын жақсы сезінетін, жақсы білетін. Жолшыбай кіммен қалай сөйлесу керек, қай жерге ат шалдырып қай жерде ой түю керек, қай жерді көзбен көріп, қай жерге күрекпен кірісу керек дегенді жетік меңгерген жан еді. Мүмкін, бұл оның ұлы ғалым Əлкей Марғұланның экспедициясында болғандығының жемісі де шығар. Оның қолында жолсапардың алтын кілті бардай еді. Сол Алматыдан Лепсіге жеткенше қаншама жаңа мəлімет, дерек жинап, тарихымызға, салт-дəстүрімізге, мəдениетімізге байланысты жергілікті тұрғындармен нешелеген терең əңгімелер болды. Адам сүйсінерлік қаншама ілтипатты, ізетті, ыстық кездесулер болды.

	Тағы бір сапарымыз Қызыл-орданың Жалағаш дейтін жеріне болды. Жол ұзақ, жол бойы тарихи орындар көп еді... Əргі-бергі тарихты біраз қопардық, еске алдық, салыстырдық, сараладық. Жалпы жол үстіндегі əңгіме деген ерекше бір жанр. Жол үстінде əңгімелесу – бұл бір бөлек дүние. Тар жерде, қалада, үйде, бөлмеде əңгімелескен бір басқа да, жол үстіндегі əңгіме бір басқа. Жолдың өзі көп ой қозғайды, адам шешіледі, ойы тереңдей түсетіндей. Ал, Сəбең осы жол үстіндегі əңгіменің хас шебері еді.

	Сəбеңнің тағы бір қыры, оның саясаткерлігі. “Азат” қозғалысы, “Алаш” партиясын ұйымдастырудағы қайраткерлігі, саяси жолын да мұқият қарап, зерттеп шығу керек. Бұл үлкен азамат, үлкен білім иесі, жүрегі елім деп соққан ерекше азамат. Оның жолы ұрпаққа өнеге бола алады.

	Дос, жолдас болдық. Сондықтан да пікір таластырған, айтысқан-таласқан тұстарымыз да болды. Оның көбі баспасөз беттерінде жарияланды. Сəбең маған сын айтса, көбіне ағаның ініні сынағаны тұрғысында, ағалық сын айтатын. Жақсы ниет, жақсы пиғылмен сынайтын. Біз күрес үстінде өскен азаматтармыз. Сондықтан, пікірлерімізді ашық айтып, қателіктерді дер кезінде түзетіп отыруға дағдыланғанбыз. Менің сынымды Сəбең де лайықты қабылдайтын.

	Енді, міне, осындай абзал аға, ардақты доспен қоштасқалы бір жыл өтті. Қалғаны – оның мұраларын қастерлеп, жиып зерттеу, жаңғырту, ұмытпау, жас ұрпаққа ұсыну. Қош бол, ұлы жолаушы, ардақты азамат!





Аға туралы естелік




	Рахметолдақызы Шекербану,

	ақын



	Осы жинақты құрастырмастан бұрын Сəбетқазы ағаның жұбайы Римма Кəрімқызы жəне қызы Күнікей маған жолығып үлкен, əрі жауапты жұмыс тапсырды. Сəбетқазы Ақатайдың елім-жұртым, халқым деп соққан жүрегі тоқтағанша жазған, басылым беттерінде, журналдарда жарық көрген құнды, құнарлы, сыншыл, шыншыл, зеректі зерттеулерін, ой толғаныстарын, пікірлерін, ұсыныстарын, көзқарастарын т. б. басылымдар бетіне түсірілген қағаз қиындыларын əкелді. “Осының барлығы саған аманат, Сəбетқазыны сенен артық ешкім білмейді, бірге өстіңдер, барлық шығармаларымен тікелей танысып, Шығыс Қазақстанда жатып, алға қойған мақсатына жетуіне қол-қабыс жасадың, саған сенеміз”, – деген Римма Кəрімқызы мен

	Күнікейдің үмітін жығуға шамам келмеді.

	Қиын да ауыр жүкті арқалауға мойын ұсынып, екі бума газет, журнал қиындыларын құшағыма алдым.

	Мұндай жауапкершілікті арқалауға Сəбетқазы Ақатайдың, менің алғашқы “Туған жер тарихынан үзік сыр” атты кітабым шыққанда жазған алғы сөзіндегі мына сөйлемдер үлкен күш берді: “Қол жазбаның авторымен ауылдаспыз, соғыстан кейінгі ауыл мектебінде менен 5 сынып төмен оқыды. Екеуміздің мұғаліміміз ортақ – ел іші “Қара дүсін” деп атайтын алғыр жəне кеуделі күрең жүз адам. Жұпыны да, шағын ауылдың журналисі, оған қоса адвокаты да осы қара Дүсін еді.

	Бала ата-анасына тартады əрине, алайда тұлымшағы желбіреген қаракөз қыздың зейіні мен болжамдылығын мұғаліміне тартқандығына енді мына қолжазбаны оқып шыққаннан кейін тап болып отырмын. Қудды мұғаліміміз Дүсін болған да қойған. Ол кісінің болжағыштығына, сыншылдығына, қазақтың “Қара сөзге дес бермейтіндігіне” таң қалатынбыз” – деп мені сынап үлкен баға берді. Шынында да екеуміз ағалы-қарындас болып бір ауылда өстік. Кездесе қалсақ əр тақырыпта əңгіме құрып, талас тудырып жататынбыз. Сəкең менің жұбайым Нұрсайын Айдарханұлымен мектепте бірге өскен досы, ол кісінің мамандығы тарих мұғалімі, білері де көп, шежіреші еді, кездескенде Сəбең аға екеуі таңға дейін əңгіме-дүкен құратын.

	1990 жылдардан бері біздің жұбымыз жазылмады.

	Жанұяларымызбен араласып жүріп, саяси идеямыз да араласып кеткендей болды. Екеуі де пəниден өтті. Тағдыр мені аға еңбектерінің жарық көруіне куəгер болсын деп қалдырған шығар. Менің екінші кітабым шыққанда жазған, алғы сөзінде: “Отаныңа деген ыстық жалының суынбасын, назды жырларың сарқылмасын, мен сенен əлі үлкен үміт күтемін” деп жазған. Сонда маған, кейін менің еңбектерімнің жарық көруіне қол ұшын берер деп, үміт артты ма, екен кім білсін?! Сол бір үкілі үмітті үзбеуге тырыстым.

	“Ғалымның хаты – өлмейді, жақсының аты өлмейді” деген дана халқымыз. Қандай тауып айтылған сөз. Өмірдің өзі дəлелдеген ақиқат екені анық. Десек те “Көзден кетсе, көңілден болады ұмыт” демекші, Шығыста қоңыраулы Нұрзайсан суына шомылып, құмына қызып өскен, мақтан ететін, тарихымызда өшпестей із қалдырған, халықтың құрметіне бөленген, талай ізгі жақсыларымыз өтті. Солардың бірі, ғұмырын елім, жерім, халқым деп, еліміздің егемендігі, жеріміздің бостандығы үшін күрескен, сол арманына жеткен, қазіргі заман тарихынан ортасын ойып орын алған азамат Сəбетқазы Ақатай еді.

	Ол Зайсан өңірі, қоңыраулы Зайсан көлінің жағасында 1938 жылы дүниеге келді. Сəбетқазының əкесі Ақатай туралы ел аузында қалған: “Ақатай жігіт екен салдырлаған, көңілін еш адамның қалдырмаған” деген екі ауыз сөзден басқа, торсықтай-торсықтай Сəбетқазы, Алтынғазы атты екі ұлын қалдырып 1943 жылы соғысқа, ешқандай дайындығы жоқ, ауыл қазағының бірі болып, қазақ əскерлерінің қатарында, үлкен əріппенен айтылатын Отан соғысына аттанды. Сталинград шайқасында, осы қаланы қорғауда қайтыс болды.

	Сəбең өткір тілін “Русская община” ұйымының жетекшісі Ю. З. Бунаковқа қадап, “менің əкем Ақатай Ресей жерін қорғап өлді, ал сен өз Отаның Қазақстан үшін жаныңды қиғанның орнына, бөлшектегің келеді” деп, мақалаларының бірінде мысқылдайтын еді.

	Жасынан əкеден айрылған жетімек, ауыр тұрмыс нəубетінің тұзы мен сорын ерте татты. Кейде ағайындарын, кейде балалар үйіне, кейде мектеп-интернатта болды. Сондай интернатта болған, оқып жүрген кезін еске алған досы Айдарқанұлы Нұрсайын:

	– Сəбетқазы оқуды жақсы оқыды, ашығып жүрсе де, томпиып, сабырлы, жайраңдап күліп жүретін, өзінен кіші балаларға солар жесін деп, кей кезде тамағын да бере салады. Өзіңнің қарның ашпай ма, дегенде – өзім шыдаймын ғой дейтін, үлкен сабырлықпен.

	Сөйтіп жүріп жоғарғы сыныптарды Өскемендегі Жамбыл атындағы жалғыз қазақ орта мектеп-пансионатын бітірді. Бітірісімен оқуын ары жалғастыруға, қаржы мəселесін шешуге Зауыт-фабрикаларда қара жұмысшы болып істеді. Қарағанды шахтасында еңбек етті. Өмірдің өзі оны есейте түсті. Шахталардағы жұмысшы жағдайы, еңбек өрісіндегі теңсіздік, оның жанына қадалатын шаншудың бірі болды. Өзінің талпыныс, өжеттігінің арқасында Мəскеудегі Ломоносов атындағы университеттің философия мамандығына түсті. Сол университетті бітіріп шықты. Сəбетқазы Ақатай сол жылдары Мəскеуде оқитын қазақ студенттерінің “Жас тұлпар” ұйымына белсене қатысты, оның студенттер кеңесіне басшылық етті. Сол үшін “ұлтшыл” айдарымен оқудан қуылды. Бірақ, Д. Қонаев Сəбетқазы Ақатайдың кеудесіндегі ұлтшылдық отын өшірмей, ара түсіп, оқуын бітіруге мүмкіндік жасады. Оқу бітіріп Алматыға келіп, ұзақ мезгіл жоғары оқу орындарында дəріс оқыды. Ұлттық дəуірлеуімізбен қайта жаңғыруымыздың тарихи, теориялық жəне əдістану бағдарламаларымен қамтамасыз етуге қажетті тақырыптарды зерттеді, шешімін айтты.

	С. Ақатай – əйгілі тарихшы, ойшыл, этнограф, археолог, қазақ өнертану ғылымының атасы Əлкей Марғұланның шəкірті болды. С. Ақатай философия ғылымдарының докторы, профессор, жазушылар одағының мүшесі 15-ке тарта ғылыми монографиялары мен жинақтардың, 400-ден астам ғылыми публицистикалық, саяси, əлеуметтік, əдеби сын мақалалардың авторы. Мұғдарлауға алған мəселелері толғақты, көпшілік ойынан шығатын, əлеуметтік пікір туғызатын дүниелер еді. 40 жылға созылған шығармашылық дəуірінде Сəбетқазы Ақатайдың қалам тартқан мəселелері тобынан қалам тартпағандарын санап шығу оңайырақ болар. Оны кітаптары мен жинақтау атауларынан-ақ білуге болады: “Эзоп мысалдары”, қазақтың музыкалық фольклорлы, “Арал тағдыры”, “Күн мен көлеңке”, “Эстетикалық категориялар”, “Тышқан жылғы қырғын”, “Көшпенділер эстетикасы”, “Дүниеге қазақы көзқарас“, “Інжу-Маржан секілді”, “Мəдениет айдынындағы Қазақстан”, “XXI ғасыр қарсаңындағы Қазақстан философиясы” т. б.

	1991 жылы С. Ақатай Олжас Сүлейменовтың аты шулы “АЗиЯ” кітабын қазақшаға аударды. Сонымен қатар оның еңбектері əлем ғалымдарына да жақсы таныс-танымал. Ол халықаралық ғылыми конференцияларға қатысып, біраз шетелдерде Қазақстан ғылымына өкілеттік танытты. АҚШ-тың, Вашингтонның, Чикаго, Огайо, Грецияның, Түркияның университеттерінде өткен мəжілістерінде Қазақстанның тарихы, саяси, мəдени оқулары жайында баяндамалар жасады. 1986 жылы Желтоқсан оқиғасының себеп-салдарын ашып берді.

	Өйткені 1986 жылы қалада өтіп жатқан жайды өз көзімен көріп, арасында жазаланып отырған Сəбетқазы Ақатай, ой елегінен болған істі өткізіп, Жағда Бабалық екеуі туған туыстарынан, дос-жарандарынан жасырын жағдайда қалам алып дүние-жүзілік қауымдастық ұлттары мен мемлекеттерінің назарына хат дайындауға кірісті. Хат фотоға түсіріліп, тырнақтай негатив кадры көбейтіліп, келімді-кетімділер арқылы шет елге таратты. Шайдың, қолшатырдың, тіпті балтаның қалың жеріне салып қайта пісіріліп, қайта жонылған кездері болды. Əйтеуір хат шет елге, Біріккен Ұлттар Ұйымына “Интернешнл Емнисти”, Чехословакияның “Хартия–68” ұйымдарына Будапешт университетінің профессоры Қоңыр Мондоки мырза арқылы да хат жолдады. Польшадан келген беймəлім юрист Чехословакияға “Хартия-68” ұйымының қолына тигенін айтты. Қ. Рысқұлбеков пен оның достары ату жазасына кесілгеннен кейін “Азаттық” радиосынан 78 адам қол қойған поляк жазушылары, ғалымдары М. Горбачевке жолдаған хат жарияланды. Ішінде сол кезде “Солидарность” төрағасы, қазір де Польшаның президенті, Лех Валенсаның да қолы болды.

	1987 жылы май айында Г. Колбин Қ. Рысқұлбеков пен оның достары ату жазасын 20 жылмен алмастырғанын айтты, бірақ ол əлемдегі қауымдастықтың жеңісі демей, “КПСС-тің аталық қамқорлығы” деді. Бұл да Сəбетқазы Ақатайдың ұлты үшін жасалған ерлігінің бірі еді. Бірақ Сəбеңнің коммунистік идеологияға жат деп “Көшпенділер эстетикасы” – деген монографиялық тиражы түгелдей тұтқындалды. Басқа еңбектері де, жарық көруге тосқауыл көрді. Ол кісінің саяси-əлеуметтік қимыл əрекеттері, оның ғылыми ізденістерімен тығыз байланыста екені анық.

	Сəбетқазы Ақатай Саяси əлеуметтік көзқарасы жағынан тұлғалы азамат. Оның көздеген негізгі мақсаты: ұлт тағдыры, тəуелсіздік, мемлекеттілік, түрік тілдес халықтардың өзара ынтымақтығы. “Орта Азиялық Одақтың”, “Үлкен Түркістанға”, “Ұлы Тұран” идеясына сабақтасу жолдары еді. Отаршылдыққа қаны қарсы болды. Саясатшыл ғалым Сəбетқазы Ақатай: “Əлем түріктен қорықпасын” – деген құрылтайда жасаған баяндамасында: “Қазақстанның бүкіл əлемде алар өз орны бар, Қазақ халқы иісі түрік жұртының ежелгі ата қонысында жасап жатыр. Қазақ халқы түрік əлемінің ең кіндігінде тіршілік етеді, тілінің ең көне нұсқасында сөйлейді. Оның кəсібі, өмір сүру тəсілі, тіпті физикалық нəсілі жағынан да өзгеріске аз ұшыраған. Мəселен осы залда көне түрік ханы Күлтегін маған, мені Күлтегінге ұқсамайды деп кім айтады? Сондықтан шығар-ау, Қазақстанның болашақ тағдырына Азияның аз санды түрік ұлыстары үлкен үмітпен қарайды” – деген.

	Сəбетқазы Ақатай 60 жылдары Мəскеуде оқитын, қазақ жастарының ортасында құрылған “Жас Тұлпар” ұйымын жетелей отырып СОКП тарар тұста “Азат” қозғалысына жалғастырып, соның негізінде “Азат” партиясы құрылды.

	1990 жылдары Қазақстанның азаматтық “Азат” қозғалысына Шығыс Қазақстан, Күршім ауданында “Қазақ тілі” қоғамында істеп жүріп мен де, мүшесі болып кірдім. Өйткені “Азат” қозғалысының, қысқаша айтсақ, барлық бағдар-бағыты жас болашақ мемлекетіміздің негізгі мүддесін көздеу еді.

	1991 жылы Шығыс Қазақстаннан 12 адам делегат болып “Азат” қозғалысының 1-ші съезіне қатыстық. Облыста “Азат” қозғалысының орталығы Өскеменде болды. Бұл “Азатқа” мүшелікке өткендердің көбі “Қазақ тілі” қоғамының басшылары жəне мүшелері еді. “Азаттың” жиындарын əкімшілік қатаң бақылауға алды. Ал ол қозғалыстың саяси мақсаты – қазақ тілінің мемлекеттік дəреже алуы, еліміздің егемендігі, халқымыздың əлеуметтік жағдайы болды емес пе? “Азат” қозғалысының 1-съезі жазушылар одағы үйінде өтті. “Азат” болашаққа үміт артқан халық қозғалысы. Мақсаты да түсінікті – ұлтымыздың толық тəуелсіздігі. Шындығында “Азат” – қазақ ұлтының саяси жəне əлеуметтік қорғаны бола білді.

	Көптеген қиын-қыстау арандатушылық жағдайда, “Азат” қозғалысы Қазақстанның барлық азаматтарын салқын қандылық пен ұстамдылық танытуға кез келген арандатушылыққа жол бермеуге шақырды жəне өзі де соны істеді.

	Мысалға 1991 жылы қыркүйек айында тарихта қалатын Орал оқиғасы болды. Сонда еліміздің егемендігіне, тəуелсіздігімізге, қол сұғып ар-намысымызды аяқ асты таптамақ болған, жасанды мұрт жапсырып келген орыс казактарының меселдесін қайтарған да, осы “Азат” қозғалысының азаматтары еді. Сəбетқазы Ақатай оған тікелей жетекшілік етті. 1991 жылғы қазан айының 5–6 да өткен “Азат” қозғалысының 1-съезіне қатысып халықаралық “Азат” қозғалысы болып құрылғанының айғағы болдым. Осы қозғалыстың бағдарламасының негізінде Қазақстанның Республикалық партиясы болып құрылуға дауыс беріп, сол партияның мүшелігіне кірдім. Сəбетқазы Ақатай төрағасы болып сайланды. Қазақстан Республикалық партиясы егеменді елдің маңызды бағдарламасын ұсынды. Бағдарлама тəуелсіз мемлекетіміздің болашақ мүддесімен қауышты.

	Сəбетқазы Ақатай – бақытты жан. Өйткені ол көп жылдар əрекеттенген төл саяси-əлеуметтік идеялары қазір де іске асуда. Сəбетқазы Ақатай қазақ халқының көк туының астында тəуелсіз мемлекеттің ірге тасын қаласып, көгілдір күмбезін көтерісті.

	Сəбетқазы Ақатай – туған жері Күршім ауданына келсе, аудандық “Қазақ тілі” қоғамына басын сұқпай кетпейтін. Тіл мəселесіне көңіл бөлетін. Бір əңгімесінде: – Ана тілімнен жастайымнан айрылып қалдым. Балалар үйлерімен үкімет мекемелерінде ер жетіп, ес жиып, етек жапқан тұста қайта табысқан соғыс жетімдерінің бірі менмін. Ұлы орыс тілін жетік білетін үш миллион қазақ азаматтарының ішінде мен де бармын. Алақаныма салып əлдилеген ұл-қыздарым да бар. Орыс тілі қызметімнің тілі, ақбас ұстаздарым мен балғын шəкірттеріміздің тілі. Бұл тіл арқылы мен əлеммен, азаматтармен таныстым. Біреудің ақылын тыңдаймын, біреуге ақыл айтамын. Қазақ баласы үшін орыс тілін үйретуде мүдіріс болмауын ұлы Абай аманат еткен.

	Ал ана тілім жатқан жері торқа болғыр асыл анам Күлбағиланың, сүйегі Сталинград түбінде шашылып қалған Ақатайдай есіл ердің маған тапсырған қазынасы, сарқылмас ырыздығы еді. Бала-шағамның менен алар басты дəулеті, еншілеп бөліп берген мал-жанымның ішіндегі құтты тұяғы – ана тілім деп ойлаймын. Сол дəулетті кеңсеқұмарлар мен ұлт нигилисттерінің құрбандығына қиғым келмейді. Тіл туралы заңның жобасын толық қуаттап, қуанатыным да сондықтан деп ауыр күрсінген еді. Сөз соңында сен – Шекербану “Қазақ тілі” қоғамын дұрыс қолыңа алдың. Бұл орыс ауданы, саған жұмыс істеу қиын да болар, бірақ орыстарды қума, шамың өшіп қалса кім жағады, ол шамды жағам деп қазақ ағаң тоққа түсіп қалмасын” – деп сəл жымиды.

	1995 жылы Күршім аудандық “Қазақ тілі” қоғамынан Сəбетқазы Ақатайды мəжіліс депутаттығына кандидаттыққа ұсындық. Көптен көкейде жүрген, шешуін таппай шиеленіскен мəселелерді Сəбеңнің мойнына артып, парламентке кірсе, босағада тұрған тіліміз бір қадам төрге жылжи ма деген үміт еді. Сонымен қатар жас мемлекетіміздің əлі өңделіп бітпеген заңдар жүйесін, азаматтық саяси-əлеуметтік қарым-қатынас нұсқаларын жасау кезінде осындай білімді, ғылыми саяси мəселелерді дұрыс шешетін тəжірибесі бар азаматтың парламент мүшесі болуы дұрыс-ақ қой.

	Күршім ауданы – шикізаттың ашылмаған көзі екенін ол кісі жақсы біледі. Ол кенді аймақтың байлығын алудың басы – темір жол салу, Октябрь темір жолын жағамен Аягөз темір жолына қосу арманы еді. С. Ақатаевтың осы арман-бағдарламасы арқылы ауылдағы жұмыссыздықты жойып, шетел қаржысын пайдалану бағдарлама негізі болды. Оған шетел инвесторларын ертіп келіп көрсеткені де бар.

	Мен Сəбетқазы Ақатайдың сенімді өкілі болып екі ай бойы Күршімге көршілес төрт ауданды аралатып, халықпен кездесулер өткіздім. Барлық бағдарламасын бабына келтіріп, темір жол мəселесін көтергенде тыңдаушылардың құлағын елең еткізіп, шіркін деп тамсандырып қоятынмын. Кездесуден шығып, жолда келе жатқанда, қарындасым, қалай поездің қоңырауы естіле ме деп күлетін, Сəбең. – Иə, дейтінмін. Шынымен менің құлағыма алыстан əуелеткен поездің қоңырауы естілгендей болады. Осы арманға жетсек қой, мына қалжырап отырған жұртыма қан жүгірер еді ғой деп, құлшынып алып, ауыр күрсінетін. Сайлау науқаны бітті, бірақ Сəбең депутаттыққа өтпеді. Сенің бе, əлде менің бе бір дауыс жетпеді, иə, бір дауыс жетпеді. Өкінішті... Құлағымда поезд қоңырауының үні əлі өшер емес, осы асыл арманның болашақта боларына үкілі үміт сендіреді.

	Сəбетқазы Ақатайдың 60-қа жеткенін тойлауға жазушылар одағына барып, мерейтойын атап өту керек деген жолдама алып, ауданда дүрілдетіп той өткіздік. Ғылыми конференция дайындап, той сценарийін жазып, туған жер топырағына аунатып, ел-жұртымен кездестірдік. Той өзі айтпақшы “Қоңыраулы зайсан” көлі, Ақсуат ауылында өтті. Той өткен күні – күн ашық, жайшылықта құм ұшырып, көз аштырмайтын қара жел болған жоқ. Қазан айының жайма-шуақ жып-жылы мерейлі кешінде мереке көңілді өтті. Алпыс жасты арқалаған ғалым, қайраткер ағамыз Күршім ауданының “Құрметті азаматы” деген алқа тағып, сол кездегі астанамыз Алматыға қайтқан еді.

	1998 жылы қазанның қара дауылында дүниеге əкелген қазақтың ұлын, бір Алла 2003 жылы осы қазан айында құм суырған қара дауылында қайта əкетіп қалды. Жатқан жерің жайлы, топырағың торқа болсын жан аға. Елім деп еңіреген халқыңның бір туар ұлы едің, өміріңнің өзі де өмірдегі дауылдарға қарсы күресумен өтті.

	Елім деп еңіреген, жұртым халқым деген қайраткер азаматтың артында қалған үзеңгілес əріптестері, бірге елім деп маңдай терлерін төккен достары “Қош! Алаштың асқар тауы, алға ұстар арысы!” – деп күңіренді. Сəбетқазы Ақатайдың еңбектерін жоғары бағалаған өздерінің қалтқысыз ашық ойларын басылым беттеріне жариялады. Олар өзінің сонау Мəскеу төрінде “Жас тұлпар” ұйымын құрып, халықтың бостандығын, егемендік елді аңсаған Сəбетқазы Ақатайдың достары советтік қатал заңдылықтарға маңдайын төсегендер: Мұрат Əуезов, Болатқан Тайжанов, Мақаш Тəтімовтар т. б. еді. Сəкеңнің бұл пəниден аттануы олардың қабырғасын қайыстырып кеткендей, орны толмас досын үлкен құрметпен еске алып, естеліктер жазды. Саяси сапардағы үзеңгілес, дос бауыр, пікірлес жалынды “Алаш” партиясының қолдаушылары Сəбетқазы Ақатай жаққан саясат шамы өшпейтініне үлкен сенім арқалайтын өз ойларын ортаға салып, мұндай алаштың асыл ұлын алашы ұмытар ма?! – деп күйзелді. Олар: Жанат Қасым, Жұмаш Кенебай, Ақтөре Бұхарқан т. б. Осындай достары, қорғаушы, жақтаушылары, еңбегін бағалайтын елі, жазғандарын сүйіп оқитын жастар, оқушылары бар Сəбетқазы Ақатай бізбен бірге келесі ғасырдағы ұрпаққа жол көрсетіп, олардың қатарында боларына күмəн келтіру артықшылық. Сəбетқазы Ақатай өлген жоқ, ғасырдан ғасырға созылатын із қалдырды. “Жалғыз ағаш орман емес, жалғыз кірпіш қорған емес”. Сəбетқазы Ақатайдың қорғаны – достары, қолдаушылары. Орманы – жастар, іздерін алға жетелеушілер. Оларды бір бірінен айыру мүмкін емес.

	Осы Сəбетқазы Ақатайдың еңбектерін, мақалаларын жинақтап, қайта жарыққа шығаруға қол ұшымды бергенімде, өзімді үлкен жауапкершілік арқалағанымды сезінемін. “Біткен іске мінші көп, піскен асқа жеуші көп” болары ықтимал. Десек те, Сəбетқазы Ақатайдың ойы, идеясы, ұсынысы, пікірі, көзқарасы, зерттеулері жазылған парақтардың шашылмай топтасқанына қуанамын.

	Ғалым, сыншы, саясаткер, қайраткер Сəбетқазы Ақатай еңбектері үлкен зерттеуді керек етеді. Зерттеліп əлі талай ғылыми еңбектердің арқауы боларына күмəнім жоқ.

	Сөз соңында осы жинақтың, С. Ақатай еңбектерінің дүниеге келуіне маңдай терлерін төккен əрбір Сəбетқазы Ақатай деген жазуы бар парақты көзінің қарашығындай сақтап жиыстырған жан жары, көтерілген күмбезді шаңырағының алтын діңгегі Римма Кəрімқызы болса, жар құлағы жастыққа тимей мұрағаттардан басылым беттерінен жинастырған асыл да, ардақты Күнікей мен Меруерт атты қыздары болды. Əкесінің хаты мен атын өшірмеуге жандарын салып 6 жыл бойы əрбір парақты жинастырды. Бұл күнде кітаптың жарық көру көрмеуі қаржыға келіп тірелері анық. Мəселені дереу шешіп, қол ұшын беріп, демеуші болған балалары мен туыстары. “Өлі разы болмай, тірі байымас”. Құнды сөздің төркінін таныған ұл-қыздарымызға ризашылығымыз шексіз. Мақаларды жинастыру кезінде үлкен көмек көрсеткен мұрағат қызметкерлеріне шын көңілден рахмет айтамыз. Материалдарды баспаға дайындау жұмыстарын атқарған Нұрланқызы Аидаға да алғыс білдіреміз. Ағамыз бір аунап түсіп ұл-қыздарына риза болары анық.

	Сəбетқазы Ақатай еңбектері өзі аңсаған, өзі іргетасын қаласқан егеменді тəуелсіз мемлекетіміздің 20 жылдығында жарық көреді. Астанам деп ардақтаған қаласы Алматыда бір көше Сəбетқазы Ақатайдың есімімен аталды.

	Ғалым, профессор, доктор, қайраткер Сəбетқазы Ақатай да елінің, халқының, замандас, қаламдас достарымен бірге жүр деген сөз.

	Асыл аға, есіміңізді мақтан еттім, мақалаларыңызды оқып, рух, елім, халқым, жерім деген үлкен қуатты күшке ие болдым. Қазір еліміз – еркіндікте, жеріміз – бостандықта. Армандаған, сол арманға жету үшін күрескен еңбектеріңіз өз жемісін беруде. Сіз де тарихымыздың алтын тақтасынан орныңызды аласыз. Ұрпақтарымыз есіміңізді есте сақтап, ардақ тұтады. Алаштың бір туар ұлы, қош бол, Аға!





	Сəбетқазы Ақатай

	КҮН МЕН КӨЛЕҢКЕ



	Ғылыми-танымдық аңсар





	Пікір жазған – Құлмат Өмірəлиев



	Жас дос, сен адам баласының танымы барлық уақытта нақ қазіргідей болмағанын жақсы білесің. Мəселен, алғашқы қауымдық құрылыста адамдар өзін қоршаған табиғаттың сырын білмеген. Соның салдарынан оларда қате, жансақ сенім-нанымдар қалыптасқан. Ал дін сол алғашқы сенім-нанымдарды өз мақсатына пайдаланған.

	Бүгінде халқымыз маркстік-лениндік дүниетанымды ұстанады. Белгілі ғалым, тарих ғылымының кандидаты, доцент Ақатаев Сəбетқазы ағаларыңның бұл кітабында адамзаттың балаң танымынан бүгінгі материалистік танымға шейінгі кезеңі қызғылықты деректермен тартымды баяндалады.





Кіріспе




	Адамзат өзінің көп ғасырларға созылған тарихында əр алуан сенім-наным туғызған. Алайда олардың бəрі бірдей бізге келіп жетпеген. Қазіргі атеистік əдебиетте дүние жүзінде 500 мыңдай сенім-наным бар екені айтылады. Тек христиан дінінде ғана 3 мыңдай ағымдар мен тараулар бар көрінеді. Ондай ала-құлалық ислам дініне де тəн екенін білеміз. Қазіргі таңда жер шары халқының 2 миллиардтайы ешбір дінге сенбейді.

	Адамзат тарихында атеизмге жаппай бет бұрған тұңғыш ел – Совет елі. Біздің советтік заманда халқымыздың басым көпшілігі діннің қара түнегін мəңгілікке серпіп тастады. Рас, батпандап кірген дерттің мысқалдап шығатыны сияқты, жұрттың бəрінің дін шырмауынан шығып кетуі оңай шаруа емес. Арамызда əлі де болса дінге сенушілер бар.

	КПСС-тің XXVII съезінде идеологиялық жұмыстың құрамдас бір бөлігі ретінде атеистік тəрбиеге айрықша мəн берілгені мəлім. КПСС Программасының жаңа редакциясының бесінші тарауына атеистік тəрбие жеке тармақ болып енген. Онда былай делінген: “Партия дүниені ғылыми-материалистік тұрғыдан түсінуді кеңінен тарату үшін дінге сенушілердің сезімін қорлауға жол бермей, діни соқыр сенімдерді жою үшін идеялық ықпал ету құралдарын пайдаланады. Ар-ождан бостандығының конституциялық кепілдіктерін бұлжытпай сақталуын жақтай отырып, партия дінді қоғам мен жеке адамның мүдделеріне нұқсан келтіріп пайдалану əрекеттерін айыптайды” (9. 7)1. Сонымен, діни соқыр сенімдерді жою социалистік қоғамымыздың түбегейлі программалық талабы болып табылады.

	Өкінішке орай, соңғы жылдары ғылыми атеистік тəрбие жұмыстарында бейтараптылық кеңінен орын алды. Мұның өзі кейбір жерлерде социалистік өмір салтына жат дəстүрлер мен əдет-ғұрыптардың қайта жандануына ықпал етті. Бұл келеңсіз жайттарға Қазақстан коммунистік партиясының XVI съезінде лайықты баға берілгені мəлім. Республикамыздың шалғай жерлерінде атеистік насихаттың нашар жүргізілуінің өзіндік себептері де жоқ емес. Ал мəдениет пен білім ордасы саналатын астанамыз Алматыда 18 діни ұйымның өз жұмысын баяулатпай жандандырып отырғанын немен түсіндіруге болады? Қазақ ССР Конституциясының 50 статьясында азаматтардың ар-ождан бостандығы қамтамасыз етілетіні, дінге сенушілердің еркі қорғалатыны айтылған. Сондай-ақ онда дінді насихаттауға тыйым салынатындығы да жазылған. Соған қарамастан дін өкілдерінің астыртын насихатының салдарынан қаламыздағы дінге мінажат етушілердің саны көбейе түспесе кемімей отыр. Діни мейрамдар кезінде Никольский шіркеуі мен мұсылман мешітінде өтетін құдайға құлшылық ету рəсіміне мектеп оқушыларының қатысу фактілері де кездеседі. Ол ол ма, қаладағы № 114 орта мектептің оқушысы Арыслан Гишларқаев ораза айт кезінде ислам дінінің жасыл жалауын көтеріп, бір топ жолдасымен көшеге шыққан.

	Астанамызда белең алып отырған ахуалдың беті мұндай болғанда, шалғай елді мекендердегі атеистік тəрбие жұмысының жайын көз алдымызға келтіру бəлендей қиын болмаса керек.

	“Білім – зор күш”, – деген екен ағылшын философы Фрэнсис Бэкон. Дін – соқыр сезімді қоздырушы апиын. Осы соқыр сезім тудыратын рухани келеңсіздіктердің түп-тамырын танып білмей жатып, олардың қоғамдық жағымсыз бет-пердесін ашу, керітартпа ықпалына қарсы күрес жүргізу мүмкін емес. Бұл күрестің көп ұлттар өкілдері мекендеген республикамыз үшін маңызы ерекше. Алайда, соқыр сезімдер тудырған наным-сенімдерге қарсы күресу үшін сол құбылыстардың өзі не, болмысы мен бітімі қандай, қай кезде жəне қалайша шыққанын білу шарт. Көне заманда пайда болып, бүгінге жеткен діни наным-сенімдер халықтың тарихи тағдырына қандай тұрғыда əсер еткен еді? Адамзаттың балаң шағында пайда болған діни наным-сенімдердің əлі күнге дейін құрымай жаны сірі болуының себебі не? Дүниежүзілік яки таптық діндер мен халықтың дəстүрлі сенім-нанымдары арасында қандай айырмашылық бар? Бұл сұрақтарға дəйекті жауап алмай жатып, атеистік насихатты жолға қою қиын.

	Бізде əдетте атеистік насихат ел арасында əлі де кездесетін мұсылман дінінің сарқыншақтарына қарсы жүргізіледі. Бұл орайда көне сенім-нанымдардан туған салт-сана қалтарыста қағажу қалып қояды. Өйткені бұлар көбіне ұлттық дəстүр деп саналады. Ал сол ұлттық дəстүрлерге негіз болған жергілікті сенім-нанымдардың пайда болуын, тегін, құрылымын, тарихи тұрпаты мен əлеуметтік-психологиялық бітімін, жасыратыны жоқ, атеистердің көпшілігі өздері де жөнді біле бермейді. Неге десеңіз, жергілікті сенім-нанымдар əлі де ғылыми жүйеге келтірілмеген.

	Ұлы ғалымымыз Шоқан Уəлиханов қазақты “қос дінді” халық деп атап жазғанына қарамастан зерттеушілер Қазақстанды мұсылман діні кең тараған аймаққа жатқызып, жарамсыз жергілікті сенім нанымдарға қарсы дəйекті күрес жүргізуді атеистік насихаттың міндеті деп қарамайды.

	Қазақтың сенім-нанымдары дін зерттеуші ғалымдарымыз үшін беймəлім құбылыс. Олардың мəн-жайын, идеялық тегі мен тарихи тұрпатын танып білмей тұрып, атеистік насихатты дұрыс жолға қою қиын.

	Тегінде, діни идеялардың қоғамдық прогреске сай келмейтіні өз-өзінен түсінікті. Сырттай қарағанда кез келген діннің болмысы ессіздікпен еншілес. Ал сол ессіздіктің өзін танып-білу үшін кемел зерде қажет. Біздің мақсатымыз халқымыздың дəстүрлі рухани жөн-жорасын суреттеп беру емес, керісінше, оның əлеуметтік мəніне ғылыми талдау жасап, оның жарамды, жарамсыз жақтарын ашып беру болып табылады.

	В. И. Ленин “Жұмысшы партиясының дінге көзқарасы туралы” деген мақаласында былай деп жазды: “Марксизм дегеніміз материализм. Біз дінмен күресуге тиістіміз. Бұл – бүкіл материализмнің, демек, марксизмнің əліппесі. Бірақ марксизм одан əрі барады. – Ол: дінмен күресе білу керек, ал ол үшін бұқарадағы бұл нанымның жəне діннің қалай пайда болғанын материалистік тұрғыдан түсіндіру керек дейді” (8, 456–457). Салт-сана, наным-сенімнің пайда болу себебін анықтау мейлінше керек, себебі, діннің нағыз бет-бейнесін білу арқылы ғана оның дəрменсіздігін көрсетуге болады. Біздің қоғамымыз дінді идеологиялық таптық құрал ретінде пайдаланбайды. Сондай-ақ оны таратуға жол бермейді. Совет адамдары дінді “алдымен адамның сыртқы табиғаттан да, таптық езгіден де топастанып жаншылуынан туған идеялардың, осы жаншылуды нығайта түсетін, таптық күресті бəсеңдететін идеялардың комплексі” деп таниды (7. 259).





I тарау.


	КӨНЕ САЛТ-САНА



	Адам дінді туғызады, ал дін адамды туғыза алмайды. Дəлірек айтсақ, дін əлі өзіне-өзі ие бола алмаған, əлде ие болып барып, қайта жоғалтып алған адамның сана-сезімі мен түсінігі.

	К. Маркс





“Қос Сенім”




	Дін – сенім-нанымдармен төркіндес. Ал сенім-нанымдардың тамыры сонау көне тарих қойнауында жатыр. Ежелгі заманнан бізге там-тұмдап жеткен тарихи мұрағаттар (ескерткіштер) жаңа тас пен қола дəуірлері кезеңінде даламызда анимистік (өлі заттар мен процестерді жанды деп пайымдау) жəне дуалаушылық (магиялық) түсініктердің болғанын дəлелдейді. Адамдар өздерін қоршаған табиғат құбылыстарының сырын білмегендіктен олардың тəңірі, иесі бар-мыс, демек, тəңір – иеге мінажат ете отырып, осы құбылыстарды өз дегенімізге көндіруімізге болады-мыс деп есептеген. Əйтсе де олар тəңір туралы теріс түсініктердің мəнін білмеген. Сондықтан да табиғаттың тылсым күштерін жанды деп түсіну, оларға адам қасиетін, белгісін телу дəстүрлері келіп шыққан.

	Алматы маңында табылған Тамғалы бұйратындағы тасқа қашалған құдай тұлғалары күн дидарлы, адам пішінді болып келетіндігі сондықтан. Қола дəуірінің соңғы кезеңінде бұл діни түсініктер одан əрі дамығанын көреміз. Мұнда, енді затты пір тұту, затты киелеу (фетишизм), бірте-бірте сол затты құдірет күш иесі деп тануға келіп ұласады. Өлікті күнделікті тұтынатын əшекей зат бұйымдарымен, қару-жарағымен қоса жерлеудің бір сыры осында жатса керек. Мұндай түсінік-ұғымдар көп ғасырлар бойы жасағаны белгілі. Тек XVIII ғасырдан бастап қазақтар өлген кісімен бірге қару-жарағы мен күнделікті тұрмыстық бұйымдарын көмуді доғарады. Рас, XVIIІ–XIX ғасырларда да байырғы түсініктің жоралғысын жасау нышандары байқалады. Маңғыстауда, Сырдарияның төменгі ағысында ұшырайтын бейіттердің қабырғасына салынған қару-жарақ пен тұрмыс заттарының суреттері ертеде пайда болған наным-сенімдердің тарих көшінен өздігінен қалып қоймайтындығының дəлеліндей. Осы арада айта кететін жайт, бағзы замандардағы сенім-нанымдарда бабалар мен көсемдерді, табиғат құбылыстарын пір тұтушылық байқалады. Қазақстанның барлық өңірлерінде көптеп кездесетін пірлерге, əулие-əнбиелерге арнап салынған қорымдар осының айғағы. Төрт түлік малдың иелеріне деген мадақ-сенімнің белең алған тұсы да осы кез. Қазіргі атеизм ғылымында ежелгі замандардың осы сенім-нанымдары дін деп аталады.

	Орға ғасырларда Қазақ даласын мекен еткен халықтар мен тайпалардың таптық діндердің шырмауына түскен тұстары да аз болмаған. Тарихи деректерге қарағанда, бізде зороастризм, буддизм жəне христиан діндері болған. Əйтсе бұл дерек Ұлы Октябрь социалистік революциясына дейін Қазақстан жерінде ислам дінінің ықпалы күшті болғанын жоққа шығара алмайды. Ислам діні біздің жерімізді мекендеген халықтардың байырғы наным-сенімдерін алғашқыда қудалап, олардың өкілдеріне қысым көрсетеді. Сөйте тұра оларды өз идеяларын орнықтыру үшін шеберлікпен пайдаланады. Соның нəтижесінде байырғы сенім-нанымдардың біразы мұсылмандықтың тонын жамылып, исламның сойылын соғады.

	Орта ғасырлар тарихшыларының еңбектерінде, ру-тайпа шежірелерінде, жылнамаларда, жиһан-кездердің жазбаларында, əдеби шығармаларда, фольклорлық мұраларда жергілікті діндер жөнінде мол деректер кезігеді. Ал XVIII ғасырдан бастап қазақтың дəстүрлі рухани болмысы жайлы мағлұматтарды орыс зерттеушілерінің еңбектерінен де ұшырата аламыз.

	Əйгілі ғалым Ш. Уəлихановтың шығармаларында аталмыш мəселелер тұңғыш рет жан-жақты қарастырылады. Бұл ретте оның ғылыми еңбектерінің алғашқы кезеңіне жататын “Тəңірі” атты мақаласы айрықша атап етуге тұрарлық. Ұлы ғалым қазақтардың əдет-ғұрып, сенім-нанымына ғылыми баға бере келіп, себеп-салдарына, түп-төркініне де тоқталады (151. 112–120). Кейінірек жазған “Қырғыздардағы (Қазақтардағы. – С. А.) шамандықтың нышаны” атты мақаласында Шоқан осы тақырыпқа қайта айналып соғады. “Аруақтар немесе дүние салған бабалардың рухы?” деп аталатын мақаласында ғалым қазақтардың табиғатқа, аспанға, аспан денелеріне жəне бабалардың рухына мінажат етуге байланысты наным-сенімдерінің əлеуметтік сыр-сипатын мейлінше дəл көрсетіп, жаңсақ ұғымдардың төркінін білгірлікпен ашады. Сөйтіп ғұлама ғалым сенім-нанымның түп-төркінін анықтай отырып, діни идеяларды адамдардың əлеуметтік қарым-қатынасымен сабақтастыра қарастырады. Сондай-ақ ол ислам дініне дейінгі наным-сенім мен салт-сананы халықтың ауыр тіршілігімен байланыстырады. Бұл материалистік танымды тұғыр еткен ғалымның елеулі ғылыми табысы еді деуге əбден болады.

	Совет ғалымдары қазақ халқының көне сенім-наным мен салт-санасын арнайы зерттеген емес. Өйткені көптеген ғалымдар Қазақстанды ислам діні кең тараған өлке деп есептеп, байырғы діни сенімдердің сарқыншақтарына жөнді мəн бермей келеді. Мұндай көзқарасты белгілі тарихшы С. П. Толстовтың 1931 жылы басылып шыққан “Аруақ – бабалардың рухы” атты мақаласынан айқын көруге болады (91. 1. 268–278). Ал басқа зерттеулер біз қозғап отырған проблеманы ислам дінінің қалдығы ретінде қарастырады (45. 96. 86).

	1959 жылы жарияланған мақаласында В. В. Востров қазақтардың өлген бабаларын пір тұтуы мен жерлеу салтына қатысты əңгіме өрбітеді. Зерттеуші ғалым біздегі салт-жоралардың сабақтастығына зер сала отырып, ислам діні тарағаннан кейінгі олардың көріністеріне тоқталады (27). Философия ғылымының докторы, профессор К. Шүлембаев өзінің “Құдайлар, абыздар жəне шындық” атты кітабында қазақ халқының сенім-нанымына тəн діни дəстүрлердің бет пердесін ашып көрсетеді (100, 101). Автор көне сенім-нанымдардың тіршілік аясын тану мақсатымен республикамыздың бірқатар өңірлерінде этнографиялық зерттеулер жүргізеді.

	Бүгінгі таңда байырғы наным-сенімдер мен олардың сарқыншақтарын негізінен алыстағы ауылдардан кездестіруге болады. Бұл кездейсоқ емес. Мұның өзі біріншіден, көне халық дəстүрі деген желеумен күнделікті тұрмыста салт-сана, ырым, жол-жоралғыны жасау үстінде көрініс беруде. Екіншіден, атеистік насихат исламға қарсы бағытталып, оған қатысы жоқ ырым-жырымдар атеист назарынан мүлде қағажу қалып келеді. Үшіншіден, бізде алыстағы ауылдар облыс, аудан орталықтарынан шалғайда тұратындығына байланысты олардың арасында атеистік жұмыстар жүргізу елеулі қиыншылықтар туғызып отыр. Адамдардың материалдық əл-ауқаты олардың ұдайы өсіп отырған рухани шыңдалумен үзеңгі қағысып тұрмаса көптеген зəру мəселелер туады. Мəдени қызмет көрсету мен идеялық-тəрбие жұмыстары ойдағыдай жолға қойылмаған жерде жағымсыз ырым-жырым дереу бас көтереді.

	Қазақстан Коммунистік партиясының XVI съезінде Қызыл-орда облысының кейбір аудандарында осындай келеңсіздіктер орын алып отырғандығы қатты сыналды. “Наука и религия” журналы да Ақтөбе облысының жекелеген елді мекендерінде “халықтық дəстүр”, “бабалардың жөн-жоралғысы” деген желеуді бетке ұстап, шілдехана, үйлену тойы, өлікті жөнелту кезінде аста-төк дарақылыққа жол берілетінін жазған еді. Мұның өзі ауыл адамдарының арасында бəсеке-бақастықты қоздырып, біреулердің қалтасын қағуына, ал керісінше баз біреулердің оңай олжаға кенелуіне себепші болатыны хақ. Мұның өзі, əрине, халқымыздың ғасырлар бойы қастерлеп келген жақсы əдет-ғұрпының өзіне көлеңке түсіреді. Əлбетте мұндай келеңсіз құбылыстарға жол беруге болмайды.

	1987 жылдың тамыз айында Жамбыл облысы, Қордай ауданының орталығы Георгиевка селосында бір өліктің қалай жөнелтілгенін көргеніміз бар. Дүние салған аяулы ананы ақтық сапарға шығарып салу үшін 10 мың сом ақша шашып, оның 6 мыңына алыстан келген жалдамалы құрылысшыларға ала-бажақ бейіт соқтырған азалы семья адамдарын көргенімізде еріксіз қынжылдық. Əрине жұмсалған шығынды айыптау, – өз алдына бір мəселе. Ал соғылған бейіт қазақ даласындағы бұрын-соңды мола тұрғызу дəстүріне он екіде бір нұсқасы келмейді екен. Темір мен бетонның, қызыл кірпіш пен мəр-мəрдің талғамсыздықпен əлеміштенуі өлген адамға құрметтен гөрі, артында қалғандардың құр босқа тыраштығын əйгілеп тұрғандай еді. Өлген адамның киімі мен мүлкін үлестіретін байырғы дəстүрдің бұл күнде уыстап ақша шашуға ұласқаны да кісіні еріксіз қынжылтпай қоймайды. Əсіресе келін түсіру тойында осындай тыраштық көп ұшырасып қалып жүргенін жасыра алмаймыз. Əрине, мұның қай-қайсысы да ең алдымен кісілікке, тілеулестікке, ақ жүрек, адал ниетті сезімге қаяу түсіретін зиянды құбылыстар болып табылады.

	Көне сенім-нанымдардың идеялық мəні мен тегі аса күрделі.

	Олардың түп-тамырын тарихи-этникалық кең аяда ғана танып түсіндіруге болады. Автор қазақтардың ислам дініне дейінгі наным-сенімдерінің жай-жапсары мен даму жолын бажайлау үшін Евразияны мекендеген тайпалар мен ұлыстардың сеніміне қатысты көне этнографиялық материалдарына жиі-жиі жүгініп отырды. Өйткені ислам діні алтай, тува, якут, бурят, монғол сияқты халықтардың рухани өмірлеріне ықпалын тигізбеген. Сондықтан да бұл халықтарда байырғы сенімнің жұқанасы айқын сақталған еді, Бұл орайда біз Энгельстің: “Дін əрқашанда өткен замандардан мұра болып қалған түсініктер қорын сақтап отырады” (4. 4414) деген пікірін басшылыққа алдық.

	Бұл еңбекте шаманизм оқшау діни жүйе ретінде қарастырылмайды. Əйтсе де автор Қазақстанда ислам тарағанға дейінгі кең тараған жалғыз дін – шаманизм деген кейбір зерттеушілердің сыңар жоқ пікірлерімен келісе алмайды. Бұл мүлдем олай емес. Шоқан Уəлиханов қазақтарға қатысты шаманизм ұғымын тура мағынасында емес, ислам емес, діни ұғымдардың жиынтығы ретінде қолданған. Шаманизм – кез келген діннің дуалау құралы, кейде идеалистік философиямен де астасып жатады (мысалы, спиритуализм). Шаманизм Сібір халықтарындағы сияқты өмірде де кəнігілік сипат алмаған, сондықтан оның сарқыншақтары жайлы да сөз болмайды. Өйткені ислам белгілі дəрежеде жақсы зерттелген. Бұл дінге қарсы күрестің түрлері де айқындалған. Сөйте тұра ел ішіне кең жайылған ескі дүние “шылықтарын” елеп-ескермейтініміз жəне бар. Сондықтан да бұл аталмыш еңбегімізде қазақ халқының дəстүрлі сенім-нанымдарының идеялық мəні мен əлеуметтік тегін маркстік-лениндік ілім тұрғысынан шама-шарқымыз келгенше айқындап, одан туындайтын ғылыми-атеистік тұжырымдарымызды қалың оқырман қауымның талқысына салмақпыз. Бұған қоса жаңа социалистік заман туғызған өмір салтының орнығу жолдарын да тиісінше сөз етеміз.





“Əр елдің салты басқа...”




	Салт-сана мен дəстүр-тіршіліктің жазылмаған заңы. Оның озығы мен тозығы араласып жатады. Ал дəстүрдің озығын тозығынан ажырата білу – уақыт талабы. Дəстүрдің озығын күнделікті кəдемізге жарата білу – игілік болса, тозығынан бойымызды аулақ ұстау – мəдениеттілік пен кісілік белгісі.

	Дəстүр адамның дүниетанымымен астарлас, өйткені дəстүр мен таным үнемі бірлікте болады. Ғасырлар қатпарынан бізге жеткен ежелгі рухани мұрағаттар қатарына жататын салт пен дəстүр əлеуметтік психологияның негізгі саласы. Əдетте, бұл мұрағаттардан дін мен білімді, талғам мен танымды, идеалистік жəне материалистік пайымды, əлем заңдылықтарын игеру жолындағы жеңіс пен жеңілісті, қиял мен шындықты, жарық жалғанның болмысы мен бопсасын, күйкілігі мен құдіреттілігін таба аламыз. Ал тегінде халықтың салт-санасы мен əдет-ғұрпынан балаңдық пен терең зердені, диалектикалық əмбебап бастау мен метафизикалық өлекселікті, агностикалық сыңар өзулікті қатар көруге болады. Адам баласы қашаннан-ақ дүниені ақиқат қалпында қабылдауға құштар. Адамдар диалектиканы ғылыми таным ретінде білмей жатып-ақ, қара дүрсін диалектикалық əдіспен ойлайтын болған (3. 20. 146). Халықтың зердесі философиялық ақыл-ойға дейінгі білім мен біліктіліктің бірлігі, халықтың рухани болмысының өзегі. Сондықтан халықтың кəдуілгі дүниетанымында діни (əдет-ғұрып пен наным-сенім), діни емес (фольклор, музыка, сəулет өнері) жəне дінге қарсы (заттар мен құбылыстарға қатысты өмірлік тəжірибе жиынтығы орнықтырған білім) түсінік-ұғымдар көрініс беріп отырады.

	Демек, “дəстүрлі сенім” деп отырғанымыз шартты ұғым. Ол, Ф. Энгельстің сөзімен айтқанда, “күнделікті өмір тіршілікте орын алған сыртқы күштердің адам бойында қайта қияли бейнеленуінің, сол қияли бейнеленген күштердің фанилық, бақилық сипат алуының нəтижесі” (3. 20. 328–329).

	Əдетте дін атаулы наным-сенімдерге сүйенеді. Өмірде діннің негізгі қағидасы мен наным-сенімдердің идеялық өзегі үйлесім таппайтын жағдайда болады. Өйткені дін-таптық идеологиялық құбылыс та, ал наным-сенімді арқау ететін салт-сана, жол-жоралғы, ырым жəне тағы осы іспеттес халықтық дəстүр ғылым тілімен айтқанда, əлеуметтік психологияның құрамдас бөлігіне жататын əдет-ғұрыптардың жиынтығынан тұрады. Дін мен наным-сенімдердің шығу тегі мен əлеуметтік мəнінің ортақтығына қарамастан, олардың қоғамдық санада алатын орындары əр түрлі. Дүниежүзілік діндер (буддизм, христиан, ислам, бір құдайға құлшылық етуді басты мақсат етеді, ал сенім-нанымға берілген адам құдайға құлшылық етудің орнына тау мен тасқа, бұлақ пен бастауға сыйынады, күн мен айға жалбарынады, ескі мола мен мазарға зиянат қылады, ата-баба рухына мінажат етеді, қысқаша айтқанда, əр түрлі тəңір иелеріне сыйынады. Мəселен, шариғатта айтылатын мұсылмандықтың бес шарты бар да, шариғатпен үш қайнаса сорпасы қосылмайтын ежелден келе жатқан, халықтың “меншік” жора-жоралғысы тағы бар. “Əр елдің салты басқа” деген тіркес осыдан шықса керек. Ал осы жора-жоралғы мен салт-сана қалай пайда болды? Бұл сұраққа қазақ халқының ежелгі сенім-нанымдарының идеялық астарын айқындау барысында жауап беруге болатын сияқты.

	Халық сенімінде де дамудан тыс тұрған нəрсе жоқ, көшпелі өмір салтымен қойындасқан, онымен үйлесім тапқан салт-сананың, ырым мен жораның, əдет-ғұрыптың, талғам мен түйсіктің, наным мен танымның айқын сипатты белгілері ерте сараланған.

	“Əділеттілік пен ізгілік туралы заң болмағанмен, олар жақсы мен жаманды, ізгілік пен дөрекілікті тамаша ажыратады. Отқа пышақ тигізу, етті қазаннан пышақтың ұшымен алу, жанып жатқан оттың маңында балтамен ағаш шабу күнə болып саналады. Өйткені олардың түсінігінше, отқа қару тисе, оттың басына жарақат түсуі мүмкін. Осындай ұғым бойынша, мал айдайтын таяққа, қамшыға сүйенуге тыйым салынады. Қамшы сабын садақтың жебесіне тигізу де үлкен күнə болып саналады. Құсты жəне оның балапандарын өлтіру, атты ауыздығымен соғу, сүйекті сүйекпен шағу, сүтті əлде басқа тағамды жерге төгу, үйде дəрет сындыру – кешірілмес күнə. Ал егер кімде-кім осы шарттарды орындамаса, ондай адамды не өлім жазасына кеседі, не ол адам көп ақы төлеп барып, бақсыға күнəсін аластатуы тиіс”, – деп жазады XIII ғасырда Қазақстанды аралаған Европа саяхатшысы Плано Карпини (79. 32). Жасыратыны жоқ, шетелдік саяхатшы жазған жол-жоралғылар ел ішінде əлі де сақталып отыр. Алайда Карпини жазып отырған кезеңде өлкемізде ислам дінінің қанат жайып, жергілікті сенім-нанымдардың құлдырай бастаған тұсы еді. Дəстүрлі сенім табиғилықтан бастау алып, заттар мен өмір құбылыстарының тіршілік талабымен үйлесе сұрыпталуынан туындап жатады. Оның, əлбетте канонды кітаптары болмаған. Ондай сенімнің өмірдегі көрінісі де мейлінше қарапайым: ғибадатханасы да, оған өмірін сарп етіп отырған қызметшісі де жоқ. Сенім-наным, əдет-ғұрып, ырым, жөн-жора, салт-сана, тыйым салу, тасаттық беру, садақа беру, құрбандық шалу тұрғысында көрініс тауып, магиялық іс-əрекетпен астасып кетеді.





“Қазақ ырым етеді...”




	Ел ішінде айтылатын “ырымшыл қазақ” деген тіркестің астарында сол байырғы жөн-жоралғылар жатса керек. Əдетте белгілі бір ырым арқылы сол ортаның əлеуметтік талғам-түсінігін ажыратуға болады. Тегінде ел іші ырымға қалтқысыз ден қойып отырған. Жеке адамның парасат-болмысынан бастап ел қамы, халық тағдырына дейінгі жағдайдың бəріне ырымдық жорудан жауап тапқан. Ырым деп белгілі бір өмір құбылысына ықпал ету ниетіне орай жасалатын іс-əрекетті айтамыз.

	Ырым қалай пайда болған? Көп ретте оның түп-төркінінде дінге қатысты ешқандай нышан байқалмайды. Мұның өзі о баста ырымда байырғы таным мен халықтың рухани бітімі жатқанын аңғартады. Кейбір көңілге қонбайтын істерден мынаны түюге болады. Мəселен, бізде атқа сол жағынан міну əдеті бар. Бұл жақсылық пен жамандықты адам иығында отырып тіркей беретін ислам дініндегі қос періштеге үш қайнаса сорпасы қосылмайтын түсінік. Археологтар ХІ–ХІІ ғасырлардағы көшпелі қыпшақ қорғандарынан өлікті жерлеген кезде мінген аты оның сол жағына қойылғанын тауып жүр. Бұл жөн-жораның сырын түсіну қиын емес. Өйткені қолайлы болу үшін бес қаруын оң жағына асынған жауынгер аттың сол жағынан мінген. Қылыш пен садақ ұмыт болғалы қашан, бірақ дəстүр жоғалмай келеді. Көшпелі қазақ оң мен солды тек адамға қатысты белгілеп отырған. Қарсы алдындағы аттың сол қапталы адамның оң қолымен тұстас. Сондықтан аттың сол жағынан мінуі “оң міну”, “оң жағынан міну” деп аталған. Теріс жағынан мінсе не болмақ? Бұған бір ауыз сөзбен: “жаман болады!” деп жауап береді. Əрине, жамандық айтып келмейді. Бəлкім, атқа оң жағынан мінемін деп садағыңның жебесін сындырып аларсың, немесе сол жебе қарныңа кіріп, мерт боларсың. Қайсысы болғанда да жаман. Тəптіштеп жатуды ұнатпайтын көшпелілер “жаман болады” деп айтқан. Байырғы əдет-ғұрыптың қалыптасуының, саралана орнығуының бір жолы осылай болған.

	Дəстүрлі əдет-ғұрыптың негізгі бір ерекшелігі – өмірдің сан құбылыстарына қолдануға келе бермейтіндігі. Мəселен, құрбандық шалуды алып көрелік. Мұның “ақсарбас”, “тасаттық”, “қалжа”, “көшіру”, “ас беру”, “ақжолтай” сияқты түрлері бар. Бұлар белгілі бір құбылысты өз қалауымызға көндіруге, дуалауға болады деген ниеттен келіп шыққан. Əдет-ғұрыптың белгілі бір сенімнің көрінісі ретінде басқа да жөн-жорамен үйлесім тауып жататын кезі де болады. Мəселен, шамандық рəсім дүние көзге көрінбес рухқа толы деп пайымдайды. Сондықтан да көп құдайлы əзəзіл күштің алдында дəрменсіз болған ислам өкілдері жергілікті дін абыздарын өз мақсатына пайдаланып отырды. Əйтсе де дүние-тіршіліктің тұтқасы Күн тəңірі, Ай тəңірі, Көк тəңірінің қолында деп сеніп келген халық кейін алланы ауызға ала отырып, “өз” тəңірлерін ұмытпаған. Тіпті олар көп жағдайда тəңірге табыну мен ислам идеясының арасында айырмашылық бар деп те ойламаған. Рас, қос сенім бірден бұлай ауыз жаласып кетті деп айта алмаймыз. XX ғасырдың бас кезіне шейін қожа-молдалардың бақсы-балгерді шеттеуі, бақсының басты құралы – қобыздың соңынан өсек ілестіруі (“Қобыздың тілеуі жаман: “мені ұстаған адамның менен басқа құшақтап зарлайтын ешкімі болмасын”; “Қараша үйден құлағым шығып тұрса екен” т. б.) тегін емес. Бұл біздіңше қос сенім арасындағы ала көзділіктің көрінісі. Солай десек те, иісі қазақтың сенім-нанымдарында “тəңірі – алла – құдай – аруақ” тұтас бір тізбек құрап, бір ғана құдірет иесі ретінде санаға орныққан. Мұның дəлелі ретінде XVI–XIX ғасырларда кеңінен жырланған қисса-дастандарымызда тəңірі – алла – құдай – аруақ атауларының бір тұлғада қосамжарлана айтылғанын келтіруге болады.

	Осы арада бір шындықтың басы ашық: тарихи қалыптасып, дəстүрлі əрекетке түскен жөн-жора, əдет-ғұрыптың дуалаушылық астары болғандықтан да, өзекті арнасы дінмен астаспай қоймайды. Əдет-ғұрыптың сан-сала молдығына қарамастан, солардың бəрі де қазақ арасында ішкі үйлесіммен сараланған.

	Көшпелілердің ұғымында күллі құдірет күштің түп қазығы тəңірі болса, ол да кейін даламызға ислам дінінің тарауына орай мұсылмандық алла идеясымен астасып кетті.

	Тəңірі – күрделі ұғым. Ол бірде дүние-тіршіліктің əрі өзі, əрі сөзі, əрі көзі сияқты болса (“Бір тəңірі!”), енді бірде бақ пен сордың (“тəңірі жарылқасын!”, “тəңірберген”, “көк соққыр!”) иесі болып көрінеді. Əдетте қазақ “Бір алла!” ұғымы мен “Бір тəңірі!” ұғымын қатар қолдана береді. Бүкіл дүние-тіршілік тəңірінің еркінде-міс. Бұл, əрине, мистика, қисынсыз сандырақ. Алайда, осынау сандырақ революциядан бұрын халқымыздың дүние-танымының негізі болғаны, əсіресе, орта ғасырларда жұбанышы болғаны айдан анық.

	Көне наным-сенімдерге жүгінсек, дүниеде тəңірінің “құдіреті” жүрмейтін жанды, я жансыз зат жоқ. Ай, күн, жұлдыз, тау, тас, өзен, суға тəңірінің киесі, рухы дарыған. “Иттің иесі болса, бөрінің тəңірісі бар” дейді қазақ. Тəңірі – бүкіл өмірдің алтын арқауы, болмыс жаратылысы. Демек, қазақтың дəстүрлі таным-түсінігі, рухани əлемі қолдан жасалған киелі орталықтарға табынуды қажет етпеген. Сондықтан да үстем таптың сойылын соққан ислам діні байырғы салт-дəстүрлерді аяққа басып, төл тума мəдени нышандарды тұншықтырып отырған. Мұның өзі дəстүрлі жөн-жоралардың от басы, ошақ қасында, күнделікті тұрмыста ғана көрінуіне себепші болады. Біз бұл еңбегімізде мұндай жөн-жораларды қисын-қызметіне қарай табиғат, адам жəне рух туралы түсінік деп саралай қарастырғанды жөн көрдік. Қазақ ұғымында дүние-жаратылыс үш қат болып келеді: жоғарғы қабат, яғни, “жеті қат көк”, басқаша айтқанда, арсы, тəңірінің тұрағы, рух пен иенің мекені: орта қат – сезім, саналы тіршілік дүниесі; төменгі қабат, яғни, “жеті қат жер асты”– өлілердің барар орыны-мыс. Қазақ арасында о дүниелік, бақилық ұғымның жетекші мəнге ие болып келетіні де сондықтан. Бұл ұғым бойынша, өлім – бір халден (күйден) екінші халге (күйге) түсудің, бір жағдайдан екінші жағдайға өтудің себепшісі ғана. Адам өлген соң жер астына сапар шекпек, ондағы екінші ғұмырын бастамақ-мыс. Яғни, жер бетіндегі жалған өткінші тіршілігін бітіріп, жер астындағы мəңгі тұрақ мекеніне бармақпыс. Қазақтың елікті жөнелтудегі жөн-жорасының мейлінше молдығына қоса, марқұмды бақилық қайтпас сапарға аттандыруында сана-сезімге əсер етерліктей болатыны да сондықтан. Қазірде де халқымыздың арасында кездесетін əдет-ғұрыптардан ерте дəуірлерде қалыптасқан алғашқы діндердің нышандары байқалады. Демек, дəстүрлі жол-жоралғының идеялық өзегі тарих қойнауында пайда болады.





II тарау.


	ДҮНИЕТАНЫМДЫҚ ТОҒЫС



	Адамды жаратқан құдай емес, дегенмен, өзінің бейнесі мен кейпіне ұқсата құдай жасап жүрген адамның өзі.

	Фейербах





Тарихи-əлеуметтік орта жəне дəстүрлі сенім-наным




	Ұлы Октябрь социалистік революциясының арқасында қазақ халқы қоғамдық прогрестің даңғыл жолына түсті.

	Дамудың капиталистік формациясын аттап өтіп, социалистік ұлт болып қалыптасу мейлінше қиын да күрделі процесс болатын.

	XV–XVI ғасырларда Алтын Орда толық күйреген соң, Евразияның апай төсінде мал бағып көшіп жүрген ел-жұрт “қазақ” деген атпен тарих сахнасына шыққаны белгілі. XV ғасырда-ақ Дешті-қыпшақтың тұрғындарының бұрынғы тарихи атауы өзгеріп, енді олар қазақтар атала бастады. Біздің халқымыздың мекен-тұрағы Тұран, Систан (Сакистан) Скифия, Батыс өлке, Батыс Түркі қағанаты, Дешті-қыпшақ немесе Алтын Орда, “қырғыз-қайсақ”, “қырғыз-қазақ”, “қырғыз ордасы мен даласы” деп əртүрлі дəуірлерде əртүрлі өзгеріп келіп, ақырында қазақ елі деген мағынада Қазақстан деп атанды. Сөйтіп, халық пен оның мекен-жайының арасындағы тарихи сəйкессіздік жойылды. Қазақтардың халық ретінде қалыптасып, тұтасу процесі оны өзіне дейінгі туған əлеуметтік-тарихи тəжірибені бойына сіңірген этнос ретінде қарауымызға мүмкіндік береді. Сондықтан да халқымыздың рухани мəдениетінің тағдырын “қазақ” атауының хатқа түскен кезеңінен бастау жеткіліксіз. Оған дейін, ежелгі қазақ даласында байырғы малшылар тайпаларының ортасында болашақ қазақ қоғамының, оның материалдық жəне рухани мəдениетінің іргетасы қалана бастаған. Орта ғасырларда көшпелі тайпалардың жаңа атаумен бас құрауы соған дейінгі тарих толғағының əлеуметтік-саяси шешім табуының, жаңа сапаға құлаш ұруының бел-белесі еді. Осынау біртұтас даму процесін басқаша бажайлау тарихи таным диалектикасы мен маркстік социологияның методологиясына қайшы келмек.

	Əдетте зерттеушілер евразиялық көшпелілер əлемінің өткенін зерделеу үшін қазақтардың дəстүрлі материалдық жəне рухани мəдениетіне жиі-жиі жүгініп отырады. Қазақтарды танып білу деректері ұдайы толығып, нақтыланып, салғастырылып келеді. Оның бірден-бір мол қоры археологиялық жəне этнографиялық мəдениетімізде жатыр. В. В. Радлов, В. В. Бартольд, С. П. Толстов, С. И. Руденко, Ə. Марғұлан сияқты əйгілі ғалымдардың еңбектері нəтижесінде бір кездері ұмыт бола жаздаған рухани айғақтарымыз халқымыздың тарихи игілігіне қайта айналды.

	Революцияға шейінгі қазақтардың өмірі орта ғасырлардағы жəне көне көшпелілер əлеміндегі деректермен сабақтастырыла түсіндіріліп келді. Ал қазақ қоғамы бұрынғы Орта жəне Орталық Азия жəне Шығыс Европадағы кешпелілерден шаруашылықтың қырын, өмір салтын, қоғамдық жəне идеологиялық институттарын мұра ете білгендігі анықталып отыр. Дамыған көшпеліліктің пайда болуы шаруашылықта темірден жасалған құралдарды қолданумен тұспа-тұс келеді. Алайла көшпелілердің əлеуметтік-экономикалық жəне рухани қалыптасуының алғы шарттары қола дəуірінің соңғы кезеңіне жетелейді.

	Ежелгі Қазақстан цивилизациясының қалыптасуы үшін қола дəуірінің ықпалы айрықша болды. Бұл мəселе жөнінде əр түрлі қарама-қайшы пікірлердің бар екеніне қарамастан, көне мəдениетіміздің іргетасы нақ осы дəуірде қаланғаны ешбір дау туғызбайды. Орталық Қазақстанның байырғы кенішінен рудалар өндіріліп, солардан еңбек құралдары жасалғаны дəлелденіп отыр. Ғалымдардың есебі бойынша, ерте заманда-ақ (біздің эрамызға дейінгі V–ІV ғасырларда) қазіргі Жезқазған төңірегінен миллион тоннадан астам қазба байлықтар алынып, олардан жасалған мүліктер көне заман қоғамының материалдық-техникалық негізіне айналған. Сондықтан Қазақстан археологиясы алғашқы қола мəдениетінің ошағы Орталық Қазақстанның мысты аймағы болған деген пікірге тоқталып отыр. Осы дəуірді зерттеушілердің білгірі академик Ə. Марғұлан Қазақстандағы қола мəдениеті жүздеген жылдар бойы бірте-бірте дамып, ұдайы жетілу процесінде болды деген тұжырым жасады.

	Біздің дəуірімізге дейінгі үш мың жылдықтан басталған қола мəдениеті екінші мыңжылдықтың аяғы мен бірінші мыңжылдықтың бас кезінде шырқау биікке көтерілген. Дəл осы кезеңде көптеген материалдық жəне мəдениет нұсқалары сапалық жаңа қалыпқа түсіп, көптеген еңбек құралдары мен қару-жарақтар (жебе, найза, ақмойнақ-қанжар, орақ, айбалта, қылыш, семсер, сүмбі, жұтқын, шанышқы, айыр, қақпан т. б.) белгілі дəрежеде жетілдірілген. Сонымен бірге зергерлік, іскерліктің нəтижесінде желеп-жебейтін суреттермен безендірілген қыстырма, бойтұмар сияқты əшекей заттары да жасала бастады. Осы дəуірден бастау алған наным-сенімдер, əсіресе өлік жəне оны арулап қою рəсімі де дами түседі.

	Əлеуметтік-экономикалық тəжірибеде жылт еткен жаңалық атаулы қашанда адам санасында көрініс тауыпотырады. Өмірдегі күш пен құбылыстың жандануы рухани əлемге көшіріліп, өз алдына отау тігеді. Сөйтіп, болмыстың барша сұрағына балаң жауабын көлденең тартатын мифологиялық түсініктер мен əфсаналар дүниеге келеді. Мұны теорияға дейінгі, философияға дейінгі дүниетанымның бір үлгісі деп атаймыз. Бұл кездегі өнердің өн бойындағы жан-жануарлар белгісі дүние дидарын толтырған рухтың, даналардың, желеп-жебеушілердің, əулие-əнбиелердің, тəңірлердің бейнесін айғақтайды. Қола дəуірдің аяқ шеніндегі, Беғазы-Дəндібай кезеңінде, байырғы Қазақстанның діни қорымдарында (пантеонда) табиғатты пір тұтушылықпен қоса, енді табиғатты одан əрі саралап, əлеуметтендіру процесінде адам пішіндес құдайға бойсұнушылық (антропоморфизм) байқала бастайды.

	Металдан жасалған еңбек құралдары мен қару-жарақтың жетілдірілуі рулық қауымның өндіріс күштерін айтарлықтай дамытты. Құрал-жабдықтар мақсатқа сай сапалы өндірілетін болды. Мəселен, садақ жебесі аңшылыққа, соғысу мақсатына сəйкес (аламан оқ, тіз оқ, кез оқ, тұқыл оқ, көбе-бұзар оқ, əндіген оқ, қозы жауырын оқ, аймандай оқ, томар оқ, доғал оқ) жасалды. Бұдан біз өндірістің белгілі мақсатқа сай өркендеу жолына түскенін байқаймыз. Əр түрлі садақ жебесінің болуы əр алуан қажеттілікті айғақтап қана қоймайды, сонымен бірге əрбір адамның өз бойына шақ қабілет-қарымының болғанын да көрсетеді. Ал жеке адамның тұлғалануы мифтік сарындардағы жеке кейіпкер өмірбаянымен астасып кетеді. Сөйтіп, ру мен тайпа бабалары кейіптеле келіп, тұлғалы бейнеге, жинақталған ұғымға айналады. Міне, адам бейнесіндегі сын тас, балбал тас сияқты қасиет-кейіпке айналған мəдениет белгілері осылайша пайда болған.

	Демек біздің дүниетанымымыз ондаған мың жылға созылған алғашқы қауымдық құрылыс аясында пайда болған. Əрине, ол кездегі рухани өрістердің бəрі бірдей соқыр сенім шылауында болған жоқ. Байырғы дүниетаным аясында шындық пен өтірік, ақиқат пен адасушылық жатқан дедік. Бұл жағдай даму барысында күрделене түсіп, əлеуметтік жетілу үстінде өз тұлғасын саралап отырған. Қазақстанның құл иеленушілік қоғамды бастан кешпегені баршаға мəлім. Даламызда ұзақ уақыт бойы рулық-қауымдық құрылыстың үстемдік құруы жəне оның патриархалдық-феодалдық қоғамға ұласуы ғасырлар бойы желбауыз діни сенім-нанымдардың белең алуына себепші болды.

	Белгілі совет тарихшысы С. В. Киселевтің пікірінше, қола дəуірінің өзінде-ақ біздің елімізді мекендеген барша халықтардың тарихи-мəдени дамуындағы жаңа кезеңнің іргетасы қалана бастаған. Бұл жаңа кезеңнің аяқталуы біздің дəуірімізге дейінгі ХІ–VІІІ ғасырларға тұспа-тұс келеді.

	Қазақ даласы – көшпелі малшаруашылығының “евразиялық” деп аталатын классикалық үлгісі қалыптасқан кіндік мекен. Мұндай көшпелі шаруашылықтың қалыптасуына жылқыны қолға үйретіп, салт міну айрықша ықпал етті, Евразияның апай төсін алып жатқан қазақ даласы жылқы түлегінің отаны болатын. Қазақтар XIX ғасырдың өзінде қазіргі жылқының арғы тегі деп есептелетін тарпаңдарды үйретіп міну дəстүрін ұмыта қоймаған. Ал көшпенділіктің басқа аймақтарында (Африка, Алдыңғы Азия, Тибет, Солтүстік Азияда) жылқы түлігі күш ретінде əлі де пайдаланыла қоймаған еді.

	Сөйтіп, бір кездегі жаяу малшы болат тұяқ пырақтың арқасында қаһарлы жауынгер болып шыға келді, Ат – əбзелі сайланып, темір үзеңгіге аяқ салған далалықтар енді астындағы пырағының тізгінін ғана емес, тұяқ жетер жердің де тізгінін қолына алды. Əсіресе үзеңгі, ер-тұрман, тағаның пайда болуы, көшпелі шаруашылықты жаңа сапаға көтерді. “Халықтардың ұлы босқыны” деп аталып жүрген тарихи кезеңдерге көшпелілердің əрбір қоныс аударуының тұспа-тұс келіп отыратыны тегін болмаса керек. Бұл ретте жылқы малы айшылық жердің апшысын қуырар күш көлік ретінде ғана емес, сонымен бірге өндіріс күшінің дамуына ықпал етіп, еңбектің ұйтқысы болды. Бұрын адам аяғы жете бермейтін шалғай шөлдер, қиян белдер, қу мекен далалар жылқы малының арқасында игеріле бастады. Əсіресе жыл құсымен жарыса кешіп, жыл маусымына орай шалғай өңірлердің сонысын пайдалану тек қана жылқы мен түйе түлігіне байланысты жүзеге асты. Жұмыр жердің байтақ бір өңірін алып жатқан шөл-шөлейт далаларды игеру көшпелілердің адамзат прогресіне қосқан елеулі үлесі еді.

	Ежелгі заман тарихшылары Евразия көшпелілерін үйір-үйір жылқысыз көз алдарына елестете алмаған. Аристей, Гекатей, Гиппократтардың көшпелілерді “гиппомологтар” деп атауы “бие сауып, қымыз ішетіндер” деген ұғымды білдірген. Жел аяқ жылқы жануар бертін келе ерге серік əскери күшке айналды.

	Соғыс жайылымды кеңейту мақсатымен жүйелі жүргізілетін болды. Жеңіс жалауының желбіреуі əлеуметтік тұтастық пен ұйымшылдықтың айғағындай əсер берді. Осылайша соғыс байлықтың кепілі болуға айналды.

	Өндіріс күштері жаулап алынған халықтар есебінен ұлғая түсті. Көшпелілердің тегеурінді шабуылына төтеп бере алмаған талай цивилизация күйреп жатты. Далалықтар дəуірлеген кезеңде мал басы жойдасыз өсіп, ішкі қажеттіліктер сыртқы олжаның есебімен толықтырылып отырды. Қыпшақтардың малындай көп мал “байтақ дүние дидарында жоқ” деп жазды XIII ғасырда өмір сүрген Европа саяхатшылары. Көзбен көрген жандардың бұл сөзі көшпелілердің болып-толған кезеңі еді.

	Осы тұста əлемнің айтулы елдері далалықтарға көңіл аудара бастайды. Əр түрлі діндер мен секталардың өкілдері, миссионерлер далалықтарды өз діндеріне тартпақ болады. Осындай əрекеттердің салдарынан көшпелілер өмірінде жаңа құдайлар белгі бере бастайды. “Ежелгі мемлекеттердің құруымен бірге олардың дінінің де құритыны” (Маркс) сияқты көшпелілер ұлысының құлауымен бірге олардың қорымдары да құлазыды, бірақ олардан қалған іздер мүлде жоғалып кеткен жоқ. Əлемдік діндердің құдайлары мен діни танымдары жергілікті тайпалардың наным-сенімдерімен ұласып, VI–VІІІ ғасырларда тəңірге табыну дараланып, бел алып шықты. Сөйтіп, сырттан келген сенім-нанымдар жергілікті сенім-наныммен астасып кетті. Мұның өзі эллинизм дəуірінде гректердің құдайлары мен шығыс құдайлары араласып кетіп, жаңадан пайда болған құдайды гректің де, парсының да танымай қалғаны сияқты болды.

	Ежелгі көшпелілер тəңіріні көз алдына елестете де алатын.

	Ол бірде Көк, бірде Күн, бірде Ай тұлғасында көрінетін. Орта ғасырларда тəңірі басқа бейнеге көше бастайды. Көшпелілер қауымының тапқа жіктелуі мен əлеуметтік қайшылықтардың айқындалуына байланысты тəңірі туралы ұғым да өзгеріп, енді ол діни кітаптарда айтылатын таптық “құдайға” жуықтайды.

	Тегінде, көшпелілердің тағдыры баянсыз. Бұл олардың маңдайына жазылған. Көшпелі малшы табиғатпен кіндіктес, сондықтан да шаруашылық-экономикалық өмірі сол табиғатпен үндес. Демек, ол табиғаттың бергенін қажетіне жаратып қана отыра береді. Алайда бұдан көшпелілер табиғатқа ықпал етпейді, оны түлетпейді деген ұғым тумаса керек. Əйтсе де көшпелі малшаруашылығындағы дүниенің түлеуі мен оған жасалар ықпал біз байқап жүрген егіншіліктегідей немесе қол өнері кəсібіндегідей еңбек құралдары мен өндіріс жабдықтары арқылы емес, тікелей табиғатпен араласу арқылы жүзеге асады. Көшпелілердің еңбек құралы – алдындағы айдаған малы, сол малының жайын ойлап үнемі көшіп-қонып жүреді. Соған қарамастан олар табиғаттың алдында дəрменсіз. Жылдап жинаған дəулетті бір жұт жалмап қояды. “Батыр бір оқтық, бай бір жұттық” деген мəтел осындай табиғат қатыгездігінен қалған. Көп ғасырлар бойғы көшпелі шаруашылықтың бір қалыпта өзгеріссіз қалуының сыры да, бертіндегі қазақтардың көшпелі шаруашылық жүйесі мен ежелгі шаруашылық жүйесінде ұқсастық болатыны да сондықтан. Үнемі жайылым іздеп, көшіп-қонуға негізделген малшаруашылығының тəжірибесі бұған шейінгі жинақталған тəсіл-тəрбиеге сөзсіз сүйенеді. Ал өткеннің тағылымынан жаза басу барша өндіріс ырғағын бұзып, мал басынан айрылып, аштық пен азапқа ұрындырған болар еді. Демек, ілгеріде сыннан өткен тағылым кейінгі буын өкілдеріне міндетті түрде беріліп отыруы керек болған. Осынау тіршілік тірегі сияқты талғам-тəсілдер көшпелілердің ғасырлар бойғы салт-дəстүрлерімен қабысып, уақыт өте келе “өмір тəртібіне” айналған. Сондықтан да көшпелілердің рухани өмірі мен дүниетанымы кездейсоқ ұғымдардың тізгін бермес жүйесіз сапырылысқан жиынтығы емес, керісінше, ғылым тілінде көшпелілік деп орныққан біртұтас қондырғылық идеялық процесс ретіндегі мəдени құбылыс.

	Капитализмнің қазақ даласына да енуі көшпелілердің баянсыз тіршіліктен баз кешіп, отырықшылыққа бірте-бірте көшуіне ықпал етті. Бұл классикалық көшпеліліктің жартылай отырықшылыққа бірте-бірте ауысуы еді.

	Материалдық-экономикалық негіздің шайқалуы көшпелілер əлемінің дəстүрлі мұрасын тұқыртып кетті. Дүниеге байырғы көзқарас енді басқа түскен жағдайдың жетегіне еріп, айдауына көніп, буржуазиялық қоғамдық даму тенденцияларының шашбауын көтере бастады. Осы тұста патшалық Россияның отарлау саясатына жалпақтай қызмет еткен ислам өкілдерінің мейманасы тасыды. Мұнымен қоса қазақтарды христиандандыру талабы да бой көрсетіп жатты. Əйтсе де, XIX ғасырдың аяғы мен XX ғасырдың бас кезінде діни қозғалыс ара-дара хал кешті. Қазақ даласының дін орталықтарынан шалғайлығы, көшпелі өмір-тіршілігінің жалғасуы ежелгі наным-сенімдердің сақталуы ел ішіне, діндердің тарауына қиындық жасады.

	Сонымен көшпелілік өзінің өмір сүруін тоқтатты. Бірақ адамзаттың балаң дəуірінен жеткен мұра жалғасын табуда. Ол біздің бүгінгі өмірімізге тіл, дəстүр, салт-сана, əдет түрінде ілесіп келеді.

	Иə, халықтық салт-дəстүрді ешкім де жатсынбаса керек. Мұндай салт-дəстүр халықтың дүниетанымы, өмір салты, эстетикалық жəне этикалық танымы, ұлт мəдениетінің асыл нұсқалары негізінде шыңдалып қалыптасты. Құдіретті эпикалық ескерткіштеріміз, əсем сазды музыкамыз, сəулетті архитектурамыз, өнерпаздықтың басқа да түрлері соның айғағы. Бұлардың көмегінсіз біздің рухани əлемімізді, моральдық жаратылысымызды, бүгінгі жəне ертеңгі парасат болмысымызды көз алдымызға елестетуіміз мүмкін емес.

	Алайда өткенімізге маркстік-лениндік көзқарас тұрғысынан мұқият қарауымыз керек. Кемелдік пен жарқын болашақты нысана еткен əрбір қадамымызға кедергі болғанның бəрін де тарих керуенінен қиналмай-ақ сыпырып тастап отыруға тиістіміз. Мұндай кедергілердің санатына жарамсыз ырым-жырым, наным-сенімімен қоса дін атаулыны жатқызуға болады. Тегінде, шындықты тану жəне оны игеру дегеніміз құрғақ жаттап алу емес, бұл түптеп келгенде, белгілі бір құбылыстың мəніне үңілу арқылы туатын күрделі процесс. Таным процесінде белгілі бір құбылыстың мəні жəне оған қатысты оқиғаның себеп-салдары жаңсақ қабылдануы ықтимал. Соның нəтижесінде санамызға жаңсақ ұғымдар орнығады. Мəселен, Қазақстанның неолит дəуіріне жататын археологиялық ескерткіштерінің арасынан жер бетіндегі тіршіліктің көшірмесі сияқты о дүниелік ұғымдардың белгісін көруге болады. Осыдан ұғымның тамырын қиятын, қиялды шындай көру арқылы идеядан шындықты алшақтататын, қарапайым құбылысты құдіретке балататын, зат пен мүлікті сезім-түйсігі бар киелі деп танытатын абстрактілі-логикалық ой-жүйесінің бір көрінісі келіп шығады. В. И. Ленин: “Адам танымы мен идеализм (діннің) мүмкіндігінің екідай болуы ең алғашқы, қарапайым абстракциядан дарыған”, – деп жазған. Осынау екідай болудың салдарынан ұғым мен идеяға бақилық қосақталады, көзбен көріп, қолмен ұстап жүрген дүние заты абсолюттендіріледі. Сондықтан да рухани айғақтарымыздың шыққан тегін тектемей жатып бажайлап тану мүмкін емес.

	Қазақтардың меншік игілігіне айналғанға дейін бұл наным-сенімдер ежелгі дəуірлерде көктеп, бүршік жарып, түйін салып үлгерген еді. Бəлкім, біздің дəуірімізге дейінгі III ғасырда өмір сүрген ғұн шаньюйінің (ханы), біздің заманымыздың VII ғасырында өмір сүрген Бұмын қағанның жəне қазақтың ұлы ақыны Абайдың ең жоғарғы құдайды “тəңірі” деп атауы тегін болмаса керек. Алайда, ғұн шаньюйінің тəңірі дегені аспан əлемінің тұлғаланған құдайы мен шығып келе жатқан күн еді де, көне түркі қағаны үшін əлемнің жалғыз құдайы – көк тəңірісі, ал Абай үшін – ислам дініндегі алла еді. Соған қарамастан үшеуінің де жүгінері бір тəңірі еді. Ол – көшпелілер əлеміне кең тараған байырғы атау, көне құдай ұғымы болатын.

	Сонымен, қазақ даласындағы діни наным-сенімдерді халқымыздың рухани даму кезеңдерінен бөліп алып қарауға болмайды.

	Мұнымен қатар бұл наным-сенімдер орта ғасырлар кезінде өзге халықтардың діндерімен жəне əлемдік діндермен аралас-құралас болғанын да назарда ұстауымыз керек.

	Ежелгі қазақ даласында пайда болған рухани құбылыстар қазақ халқының дүниеге халықтық көзқарасының болғанын көрсетеді. Мұның өзі халқымыздың шығу тегінің ертедегі көшпелілермен этногенетикалық тұтастықта болғандығын да дəлелдей түседі.





Қазақ даласына тараған дін уағыздары




	Ежелгі замандарда Батыс пен Шығысты жалғастырған керуен жолдары қазақтың жазира даласы арқылы өткені мəлім. Солардан біздің білетініміз – “Ұлы жібек жолы”. Керуен жолдары бойына орналасқан ірі қалалардың сауда алаңдары мен базарларында мүлік пен мүлік айырбасқа түсіп қана қоймай, əлемнің əр түрлі қиырларындағы идеялар мен түсініктер, ұғымдар мен сенім-нанымдар да тоғысқан. Шығыста туған ұғымдар жүйесін керуендер Батысқа, ал батыс елдерінің идеяларын шығыс халықтарына жеткізген. Көпестердің мүліктерінің арасынан “киелі” кітаптар мен діни трактаттар да табылып қалатын. Əрине, олардың ішінде таурат пен құранның бірнеше басылымдары мен қолжазба нұсқалары да болғаны хақ. Саудагерлер тауарларымен бірге “киелі” кітаптарын насихаттап, олардың қағидаларына түсініктеме беріп отырды. Шеттен келген “жаңа” діни уағызға қарсы тұрарлық жергілікті сенімнанымдар жүйесі болмайды. Уағыздық принципке негізделген діндерге көшпелілердің “табиғи” діні – тəңірге табыну төтеп бере алмады. Сөйтсе де дала тұрғындары жаңадан енген дін қағидаларына салқын қараған, құлықты болмаған. Алайда шет жұрттық дін қызметшілері өз дегендерін істеуден жалықпады. Даламыздың жер-жерінде бұлардың ықпалы барған сайын күшейе түсті.

	Дүниежүзілік діндердің Қазақстанға тарау процесі күрделі əлеуметтік-саяси жəне идеологиялық жағдайда өтті. Көшпелілердің дінге деген селқостығына қарамай, кейбір діни идеялар біршама тез орныға бастады. Мұның себептері де жоқ емес еді. Əр тайпа мен ұлыстардан, хандықтардан құрылған даламыздың феодалдық саяси құрылымы халықтың рухани өмірінің бір тұтастығын қамтамасыз ете алмады.

	Қазіргі қазақ жеріне ерте кезде тараған діндердің бірі – зороастризм діні. Зороастризм – қайырымдылық пен зұлымдықтың үнемі күресі туралы ілім. Қазақстанның оңтүстігіне орналасқан ежелгі қалаларды (Тараз, Ақтөбе) археологиялық қазу жұмыстары кезінде зороастризмге табыну белгілері ұшырасып қалып отырады. Зороастризмнің шығу тегі даламызды мекен еткен халықтардың өмір тіршілігімен, этнографиялық ерекшеліктерімен байланысты. Ол туралы осы кітаптың VI тарауында арнайы сөз қозғамақпыз.

	Даламызда ғұн əулеті үстемдік еткен заманаларда христиан діни қағидалары белең алғаны тарихи жазба деректерден мəлім. VI ғасырда өмір сүрген Сирия жылнамашысы Захарий Ритор: “Бұдан 20 жылдай бұрын ғұн елінде өз тілінде жасаған хактың (Иисус Христостың. – С. А.) дүниені жаратуы туралы кітабы шықты”, – деп жазады (76, 166). Дегенмен ертедегі дəуірдегі көшпелілердің рухани тіршілігі туралы жазба деректер мүлде аз, қолдағы бар деректер сол кездің рухани болмысын толық бейнелеп бере алмайды. Көшпелілер əлемін билеп-төстеушілердің сұраныстарына орайлас өлкеміздің кейбір қиырларында христиан қауымдары орын тепкені жайында дерек бар.

	ІХ–Х ғасырларда “əулие” Нестор негізін қалаған христиан дінінің сектасы түркі халықтарын христиандандыру ісіне ат салысқан. Осы тұста Орта Азияның кейбір қалаларында христиан дінінің орталықтары мен ғибадатханаларының іргетасы қалана бастайды. Жетісу қалаларында христиан шіркеулері салынады. Академик В. В. Бартольд Пішпек, Тоқмақ жəне басқа да Жетісу қалаларында ұшырасып қалатын христиан молаларын осы кезеңге жатқызады. Жазба деректерде XI ғасырдың басында христиан діні оғыздар, керейлер жəне наймандар арасында кеңінен уағыздалғаны айтылады. Осы кезеңде Дешті-Қыпшақтың сауда-саттықпен көбірек айналысқан аймақтарына да христиан діни тарай бастағанын аңғарамыз. Сол кездегі араб саяхатшылары “қыпшақтар христиан дінінің мінажатын орындайды” деп жазады (90, 279). Христиан діні Дешті-Қыпшақ жеріне батыстан – Византия, Италия, Венгриядан келеді де, дін насихатшыларына көмекші құрал ретінде қыпшақ тілінің сөздігі – “Кодекс куманикус” жасалады. Осы кезден бастап христиан дініне енген орта жүздің найман тайпасы осы діннің мінажатын кейінгі кезеңге дейін ұстап келді. XI ғасырда христиандықты қабылдаған керейлер бұл діннің шарттарын XIV ғасырға дейін сақтады. Керей руының таңбасы “х” (“ашамай таңба”, “ашамайлы керей”) христиан дінінің белгісі дегенді ғалымдар дəлелді болжамдар қатарына жатқызады.

	Орта ғасырдағы белгілі саяхатшы В. Рубрук даламыздың шығыс өңірлерін мекендейтін тайпалардың христиан дінін ұстайтынын жазады. Ол өз жазбаларында осы “Иоанның (найманның Инанч-Білге Бұқа ханы. – С. А.) Оңхан (керейдің ханы. – С. А.) деген мəртебелі інісі бар екен. Ол Қара қытай тауларынан жиырма күндік жердегі Қара-қорымда тұрады. Оның қарамағында христиан дінінің несториан бөлігінің қағидаларын орындайтын кереит жəне меркит деген халқы бар. Бұлардың падишасы Христосқа табынудан жалтарып, өздерінің бұттарына бас иіп, абыздарын қошаметтеу рəсімін қайтадан жаңғыртыпты” (79/ 166). Сонымен, Рубруктың жазбаларына қарағанда, найман ханының христиан дініне деген ілтипатының онша болмағанын аңғарамыз. Саяхатшы өз жолжазбаларының тағы бір жерінде христиан дінін қабылдаған көшпелі шаруаның жергілікті салтпен жерленгенін айтады. Рубруктың пайымдауынша, христиан діні дала тұрғындарының қанына сіңе қоймаған.

	Керей мен найман тайпаларының көмегімен христиан діні монғол хандарының ордаларына да жетеді. “Хулагу ханның бəйбішесі Тоғыз қатын (Керейдің Оң ханының немересі. – С. А.) христиан дініне табынады екен, – деп жазады Рашид-ад-дин – Бұл əйелдің əмірін орда маңындағылар бұлжытпай орындайды. Сол себепті елдегі керей біткеннің мəртебесі үстем болды. Хулагу-хан бəйбішесінің айтқанын екі еткізбей, ұлысының барлық аймақтарына христиан шіркеулерін салдырды. Тоғыз қатынның ордасының жанынан жылжымалы шіркеу орнатты” (81, 1, 18).

	Көшпелі халықтардың арасына Яғуда дінінің де тарағаны белгілі. Орыс жылнамашылары “қыпшақтардың кейбір бөлігінің Яғуда дінін хазарлардан үйренгенін” атап көрсетеді (41, 382). Бесенелердің ақсүйектері мен бекзадалары да Андалуздың яғудалық қауымдары дін қағидалары жөнінде хат алысып тұрған.

	Көне дəуірде бізге тараған діндердің қатарына буддизмді де жатқызуға болады. Ол VIІ–VІІІ ғасырларда қазақ даласына енген. Тарихи жазбаларда Қазақстанның оңтүстік аудандарында буддистік ғибадатханалар салу ісі сөз болады (46, 87–89). Алайда буддизмнің принциптері көшпелікпен əсте үйлеспейтін еді. Сондықтан да бұл дін өлкемізде кең қанат жая алмады. Дегенмен, буддизмнің XVII–XVIII ғасырларда көшпелі тұрмысқа лайықты ламаистік түрі бізге қайта тарай бастады. Бұл Жоңғар шапқыншылығына байланысты еді. Жоңғарлар өздері жаулап алған жерлерге ламаистік ғибадатханалар сала бастады. Олардың қалдықтары бүгінгі күнге шейін кездеседі. Олар – Орталық Қазақстандағы Қызылкент сарайы, Семей қаласынан 16 км. жердегі “Жеті шатыр”, Өскемен маңындағы Аблайкетті ғибадатханасының жұрнағы жəне тағы басқалар. Жоңғарлардан қалған тас ғибадатханалардың қалдықтары əлі күнге дейін тау асуларында жиі кездеседі. Оны жергілікті қазақтар “мықтың үйі” деп атайды. Қапшағай қаласынан 40 шақырым жерде Іле өзенінің төменгі сағасындағы қойтастарға ойдырып салынған буддалардың суреттері бар. Суреттер алыстан көз тартады. Бұлар қалмақ қонтайшаларының жарлығы бойынша салынған. Жоңғарлар даламыздан тау шатқалдарын ашық аспан астындағы ламаистардың ғибадатханасына айналдырғысы келгенге ұқсайды. Бірақ күндердің күнінде басына қара бұлт төніп, алды-артына қарамай тырақайлап қашқанда, ғибадатханасын да, “киелі” суреттерін де қалдырып кеткен сияқты.

	Тегінде, біздің өлкемізде дін уағыздаушылар бəлендей табысқа жете алмаған. Өйткені көшпелілер оларға селқостық байқатқан. Оның негізгі себебі діни мінажаттың көшпелі тұрмысқа сай келмейтіндігі еді. Бұл тарихта сан рет дəлелденген жай. Мəселен, Құшан империясына, Түркі, Қырғыз, Ұйғыр жəне қыпшақ қағанаттарына дін таратушылардың еңбектері еш болып отырғаны тарихтан мəлім. Бұл көшпелі халықтардың өмір тіршілігі мен дүние болмысының діни қағидаға, идеялық схоластикаға сай келмегендігінің айғағы боларлық жайт.

	Дін таратушылардың рухани іс-əрекетінің астарында нақтылы бір саяси мүдде астасып жататынын ескерсек, көшпелі халықтардың идеялық жəне мистикалық схоластикадан бойын аулақ алғандығын білу қиын емес.





Мұсылмандық діни қойыртпақ




	Даламызды мекендеген халықтардың арасына бірден-бір кең тараған дін – ислам. Бізге ол VIII ғасырдан бастап тарай бастады. Алайда мұсылман діні көшпелі малшаруашылығымен айналысқан халық арасында бірден байырқалай алмады. X ғасырдағы араб жиһанкезі Ибн Хаукал “Тараздан ары қарай бірде-бір мұсылманды көрмегенін” жазады. Шынында да қазақ тайпалары исламға салғырт қарады. Тіпті кейбір тайпалар исламға ашықтан-ашық қарсы шықты. Əсіресе Жетісу өңірін мекендеген қарлықтар ислам сағадатын қабылдап, мұсылман болғандарды қуғын-сүргінге ұшыратып отырды. Қарлықтардың бұл наразылықтары екі ғасырға созылды. В. В. Бартольд өзінің “Түркістанның мəдени тіршілігінің тарихы” деген еңбегінде Тараз қағанының ислам дінін осы өңірде тарату жөнінде араб халифының сауалына берген жауабын келтіреді: “Түркі көшпелілерінің арасында не шаштараз, не етікші, не тігінші жоқ, ислам дінінің шарттарын бұлжытпай орындап отырсақ не күн көреміз?” – дейді қаған (18, 71–72). Қағанның жауабы қазақ даласында ислам дініне тосқауыл болған негізгі əлеуметтік-экономикалық жағдайлардың мəнін дəлелдейді.

	Алайда үстемтап өкілдері жаңа дінді өз мүдделерін қорғайтын құрал деп білді. Сондықтан да даладағы қаһарлы əулеттер – селжүктер мен қарахандар дінге ілтипатпен қарады. Мұсылман дінін таратушы қожа-молдалар орда маңын төңіректеп, дала феодалдарының қошаметіне бөленіп отырды. Жергілікті ақсүйектер олардың айтқандарын екі етпеді. Шариғаттың ыңғайына бейімделген олар бұрынғы “Кертбұқа”, “Бұқа”, “Бұғы”, “Кер-марал”, “Теке”, “Қошқар” деген тотемдік атақтары мен айдарларын ысырып тастап, исламның “діңгегі”, “діннің қорғанышы”, “исламның үміті” іспеттес мұсылмандық лауазымдарды ала бастайды. Қарахандар даламызда мұсылмандық діни орындарын салу жұмысын жеделдетіп жіберді. Қожа Ахмед Яссауидің көне мазары, Айша бибі, Қарахан мавзолейлері – қараханидтер заманының ескерткіштері екені баршаға мəлім.

	ХІV–ХV ғасырларда ислам дінін таратушылар Алтын Орда хандарының сарай маңын төңіректеді. Монғол хандарының елшілері Мысырда болып, мұсылман дінін Дешті-Қыпшақ даласының қиыр-қиырларына тарату жөнінде келіссөздер жүргізеді. Алтын Орда билеп-төстеушілері дінді өз мақсаттарына жетудің құралы деп санады. Сөйтіп, олар халықты шариғат шарттарымен бұғауламақ болды. Дешті-Қыпшақ даласында мұсылман дінінің орнығуы қанаудың күшеюімен ұштасты. Осыған қарамастан қалың бұқара халық үшін діни қағидалар бос сөз болып қала берді. “Қыпшақтар ислам дініне бас иіп, шариғаттың екі шартын меңгергеніне қарамастан, олар дін ережесіне өте олақ”, – деп жазады сол заманның тарихшысы (90, 234). Əйтсе де ислам дəстүрі, салт-санасы қыпшақтың көшпелі далаларына ойыса берді. Даланың шынжыр балақ шұбар төстері “Дүниені билеп тұрған – бір алла, ал сұлтан болса, сол алланың көлеңкесі” деген сөзді тірісінде мəтелге айналдырып, өлгенде қабірлерінің маңдайшасына ойдырып жаздырып қойды. Бірақ мұсылман діні сарай маңынан ұзап шыға алмады. Даламыз ислам əлемінің қиыр шеті болып қала берді. Көшпелі халық өздерінің ежелгі сенім-нанымдарынан, жол-жоралғысынан жаңылмады.

	“Мұсылман діні əлі біздің денеміз бен қанымызға сіңе қойған жоқ. Алайда, алда, болашақта халқымыздың түбіне жете ме деген қауіп бар, – деп жазды кезінде Шоқан Уəлиханов.

	– Өлкемізде қазір қос дін үстемдік етіп отыр. Қазақ арасында Мұхамедтің атын білмейтіндер толып жатыр, бақсыларымыз даламыздың түкпір-түпкірлерінде өз қызметін доғара қойған жоқ” (25, 1, 524).

	Қазақстанда ислам дінінің тарауы халықтың дəстүрлі санасын түбегейлі өзгерте алмады. Жергілікті діни түсініктер мен ислам қағидалары шырмала келе не таза шариғат емес, не шаманизм емес, тек Қазақстанға ғана тəн діни синкретизм пайда болды. Ислам діні етек ала бастауына орай көне тəңір ұғымы мұсылманның алласының синониміне айналып кетті.

	Көшпелі қазақ “Бір алла!” деген исламның басты тұжырымын əдетінше “Бір Тəңірі!” деп қайырып, тілінде болғанмен ділінде сақтамады. Жат тілдегі құран аяттары беймəлім қалпында қалып, оның сарынына ғана құлақ қойды. Əйтсе де олар өзінің ежелден келе жатқан жора-жоралғысын жалғастыра берді. Көне əдет-ғұрыпқа мұсылмандық нобай ғана берілді. Даламыздағы исламның басқа өңірлеріндегі көрінісінен өзгеше болуы осыдан. Біздегі исламның салт-санасы қазақтың дəстүрлі ұлттық əдет-ғұрпына көбірек ұқсайды. Даламызда ислам жергілікті белгілеріне ие болды, оның мінажаты көшпелі тұрмысқа сай ықшамдалды, дəстүрлі тұрмыстан туындаған салт-санамен толықтырылды.

	Мұның өзі ислам орталықтарында дін жайын бағдарлап отырған дін басыларының көңілінен шықпады. Олар қазақ халқының мұсылман діни қағидаларына деген сүлесоқтығын бетке ұстап, ғазауат соғыстар жариялауға дейін барғаны аян. Сол соғыстардың бірі XVI ғасырда болған екен. Сыбанханның (Шейбан) қабырғасы əлі қатая қоймаған Қазақ хандығына қарсы сансыз соғыстарына қатынасқан Орта Азиялық тарихшы Рузбехан “Бұхара мейманының жазбалары” атты шығармасында көзімен көргендерін төмендегідей баяндайды: “Сыбанхан мұсылман үлемдеріне (дін таратушылар. – С. А.) қазақтарға қарсы соғыстың шариғат ережелеріне сəйкес екенін тұжырымдап, бата беруін сұрады. Үлемдер соғыстың шариғатқа ешбір қарсы келмейтіні туралы мəмлеге келді. Мен де қазақтардың бұтқа табынуы турасында пікір айттым. Өйткені қазақтар əлі күнге дейін бұтқа табынады ғой. Олардың сағадат қайталағаны түкке тұрғысыз. Сондықтан намаз оқығанына қарамай, қазақтарды кəпірлер деп атаған жөн. Олар Күнге табынады... Өздерінің жерінен өткен мұсылмандарды мазақ қылады...” (80, 103–104).

	Қазақтар XIX ғасырдың екінші жартысында да дінге бой ұсынбаған. Қазақ даласында патша өкіметі өз үстемдігін орнату үшін ислам дінін орнықтыру ісіне ат салысқаны аян. Жергілікті байлар мен молдалар езілген бұқараның дін бұғауында бола бергенін қалады, олар керек кезінде мемлекет тарапынан көмек алып отырды. “Қарапайым қазақтарды мешітке қамшының күшімен айдау жиі болмаса да, кездесіп қалады, – деп жазды Л. Мейер деген əскери адам. – Жəне дін ісіндегі бұл əпербақандық өте пайдалы деп уағыздалып отыр” (67, 229). Қалың бұқара мешітке де, оның еңбекшінің мойнына салған алым-салығына да ашықтан-ашық наразылық білдіреді. “Басына бишік үйірмесе ғибадатханаға кірмейтін халықты діңкөс деп атауға бола ма? – деп жазды кезінде Мəскеу университетінің профессоры А. Харузин. – Қазақ шаруасын шартты мұсылман деуге ғана ауыз барады” (95, 96).

	Қарапайым халық белгілі бір құбылыстың түрін, түсін, əлде үнін қайталау арқылы сол құбылысты дүниеге келтіруге болады-мыс деп санаған. Гуілдеу, əлде ысқыру арқылы, мəселен, жел мен боран соқтыртуға болады-мыс. Қараңғы қазақ құран оқыған молданың сарынынан қар борап, боран соғады-мыс деп ойлаған. Өткен ғасырда шыққан басылымнан мынадай бір хабар оқығанымыз бар. Онда былай деп жазылған: “Бір күні қыста өлген адамға ызыңдап құран аударып жатқан молданы да, оның қолына ұстаған құранын да қазақтар отқа жақпақ болыпты” (44, 103). Мұсылмандар киелі деп санайтын құранды қазақ онша қадір тұта бермегені туралы деректерді XIX ғасырдың екінші жартысында шыққан басылымдардан да ұшыратуға болады. Құранды ұстап, ант-су ішудің орнына кітапты молданың басына бір қойып, барша-баршасын шығарған оқиғаны көне этнографиялық деректерден табуға болады. Ислам дін өкілдері жат жұрттық еді, сондықтан ауыл адамдары жергілікті халықтың əдет-ғұрпы, тегі мен мəдениетінен бейхабар молдаларды жек көріп отырды.

	Əйтсе де ислам ел ішіне уытын барған сайын жая түсті.

	Ендігі жерде жергілікті ұлттық дін қызметшілерін даярлау күн тəртібіне қойылды. Қазақ байлары мен шонжарлары, дін иелері балаларын Самарқанның, Бұқара мен Түркістанның діни оқу орындарына жіберіп отырды. Қазақ даласында дін ісі едəуір алға басты. Бірте-бірте қазақ бес уақыт намаз оқуды əдетке айналдырды. Бітір, зекет пен садаққа беру, сүндетке отырғызу, ораза тұту, айт мейрамдарында құрбандық шалу дəстүрге енді.

	Қазақтың сырт көрінісі, киімі, пішіні жалпы мұсылмандық этнографиялық сипат алды: басына сəлде орап, үстіне шапан, аяғына мəсі киіп, қолына таспих ұстады. Меккеге, қажыға барушылар көбейді. Түркістан қаласындағы Қожа Ахмет Яссауидің мавзолейі ислам əлемінің “екінші ошағы” деп танылды. Мавзолейге үш мəртебе зиянат жасау Меккеге бір рет барғанмен бара-бар саналды. Түркістан шаһары “30. 000 Түркістан əулиелерінің мекен-тұрағы” деп дəріптелді. Мавзолейдің маңы киелі қорымға айналды. Қазақстанның басқа қиырларында дүние салған қолбасшылар, билер, ірі феодалдар, ру басылары осы қорымға əкеліп жерленді. Басқаша айтқанда, мұсылман діні мен шариғат нормалары қазақ халқының этнографиялық бітіміне едəуір ықпалын тигізді.

	Өлкемізде патша өкіметінің отарлау саясаты күшейген сайын мұсылман дінінің қазақтар арасында орнығуы да байырқалана түсті. Бұл процесс патша өкіметі мен оның отарлау саясатын жүргізушілердің кез алдында болып жатты. Патшалық əкімдер бұл мəселе төңірегінде екі ұшты пікір ұстады. Мұсылман халықтарының діни сезімімен ойнай отырып, мұсылмандыққа кеңшілік жасады. Сөйтіп сол арқылы орыс капиталының Орта Азия мен Шығыс Түркістанға кең көлемде енуін қадағалады.

	1788 жылы Екатерина II арнайы қарар қабылдады. Сол қарар бойынша “Орынборда мұсылмандардың діни жиналысы” деген ұйым ашылды. Ұйымның басты міндеті ислам дінін насихаттау болды да, Семей мұсылмандықтың тағы да бір үлкен ошағына айналды. Қазақстандағы діни мекемелер – мешіттер мен медреселер саны молая түсті де, олар ірі мəдени жəне сауда орталықтарына шоғырланды. Қазақстанның дəстүрлі мұсылман ошақтары – Түркістан, Созақ, Ақ Мешіт, Əулие Ата дінді уағыздауды күшейте түсті. XIX ғасырдың аяғына таман мұсылман ілімі даламызға үш бағыттан: ішкі Россиядан (Уфа, Қазан, Астрахан), Орта Азиядан (Ташкент, Бұхара, Хиуа) жəне үшінші – Шығыс Түркістаннан (Қашқар, Жаркент) ентеледі. Осы тұста қазақ байлары мен дінбасылары шариғат қағидаларының Қазақстанда таралып, нығаюына ғана емес, оның дүниежүзілік діни ілім ретінде күшеюіне де ат салысты. ХVІ–ХVІІ ғасырларда Самарқанға иелік еткен алшыннан шыққан Жалаңтөс батырдың бұйрығымен Орта Азиядағы ірі діни оқу орындары болып саналатын “Тилля Кари” мен “Шери Дор” медреселері салынды. Орталық Қазақстанның ірі феодалы Құнанбай мұсылман əлемінің орталығы Меккеге, қажылыққа барған қазақтарға арнап “Тақия” мешіті мен мейманхана салдырды. Қазақ даласында да діни мекемелер салу ісі кең етек алды. Бұған Құнанбай салдырған Қарқаралы қаласындағы мешіт, Сырдарияның оң жақ жағалауындағы Қалжан ақын негізін қалаған медресе-пансионат, Семей, Шымкент, Шаян, Созақ, Əулие ата, Жаркент жəне тағы басқа да елді мекендердегі діни орындар мен орталықтар жатады, Өлген адамдарға ірі сағаналар, мазарлар, күмбездер соғу, ас беру, шүлен тарату ісі өрлей түсті. Қазақ интеллигенциясының үлкен бір тобы (Шортанбай, Дулат, Мұрат, Əубəкір, Ақан сері, Əсет, Машһүр Жүсіп) діни сарындарды арқау еткен шығармашылыққа бой ұрды. Құран қағидалары жергілікті мағынамын “байытылып”, қазақ халқының көкейтесті əлеуметтік-саяси мəселелері, мүдделері мен мақсаттары шариғат аясында түсіндірілді.

	Сонымен XIX ғасырдың аяғы мен XX ғасырдың бас кезінде Россияда таптық қатынастардың ұшыға түсуіне байланысты ислам саяси идеология ролін атқарды. Мұсылман дін басылары мен оларды төңіректеген керітартпашыл қазақ интеллигенциясы патша өкіметі мен оның отарлау саясатына қарсы бағытталған тап күресіне үн қоспады. Осы себепті отарлау саясатына қарсы күрес баянды болмай, кей-кейде керітартпа идеялардың жетегінде кетіп отырды. Бұл кездегі қазақ қоғамының рухани болмысы ислам дінімен ашық, əлде астыртын түрде байланыста болды.

	Өлкемізде жаңадан тамыр алып, тарай бастаған марксизм ілімі ғана дерттен сау еді. Қазақстанның алғашқы марксистері дінмен уланған сананың қандай да болмасын көрінісін жоққа шығарып, оған қарсы ашықтан-ашық күрес жариялап, оның азаттық жолындағы қозғалысқа тигізер залалын еңбекші бұқараға түсіндіріп отырды. Өлкені мұсылмандық идеологиямен құрсаулай түсу Қазақстанда болып жатқан əлеуметтік өзгерістермен, отарлаудың күшеюімен, Россияның империализмге аяқ басуымен тұспа-тұс келді. Россияда болып жатқан барлық əлеуметтік өзгерістердің, саяси оқиғалардың жаңғырығы қазақ даласына да жетіп жатты.

	Сонымен қатар империяның əр қиырында тұратын бұратана ұлттар мен халықтарды христиан діні негізінде орыстандыру саясаты іс жүзінде белең алды. Бұл патша өкіметінің ежелден көксеген арманы еді, оны жүзеге асырудың орайы енді келгендей болды. Мұндай ірі саяси науқаннан қазақ байлары да қалыс қалмады. Өлкемізде христиандандыру (“шоқындыру”) ісі жүргізіле бастады. Бұл дінді таратудың орталығы Қазан қаласы болды. Мұнда христиандандыру ісін жүргізу үшін арнайы “Əулие Гурийдің бауырластар қауымы” құрылды. Қауымның негізгі қызметі Россияны мекендеген христиан емес халықтар мен аз ұлттар тілдерінде діни кітаптар аударып бастыру болды. Қазақша əдебиеттер шығаратын аударма редакциясы ашылды. Қысқа мерзім ішінде Қазақ редакциясы “Құдай үшін көп азап тартқан Евстафия Плакиданың, оның қосағының, екі ұлының өмірі”, “Құдіреттер қылушы ізгі Николай” жəне т. б. кітаптар шығарды. XX ғасырдың басында Семейде қазақ балаларына арналған 3 миссионерлер мектебі жұмыс істеді.

	Еңбекші халық миссионерлердің түпкі таптық саяси-мақсатын дұрыс түсініп, іштей наразылық білдірді. “Қазақ балалары христианның оқуына қабілетсіз. Мəселен, 1900 жылы 58 адам православие дінін қабылдады, оған кеткен шығын 27 260 сом болды. 1903 жылы Семей облысының 3 миссионер мектебінде небəрі 62 адам оқыды. Орыс миссионерлері тек аштық жылдары ғана мақсаттарына жеткендей болып отырды” (19, 60).

	Өлкемізді христиандандыру шаралары іске аспай қалғаны мəлім. Мұның негізгі себебі дін қағидаларының халықтың көкейтесті өмірлік сұраныстарына жауап бермейтіндігі еді. Сондықтан халық бұл шараларға жаппай наразылық көрсетті. Ел ішінде христиан дінін қабылдағандар (“шоқынғандар”) рудан қуылып, ата-аналары оларға енші беруден бас тартты. Бірақ өлкемізде христиандандыру шаралары зорлықпен жүргізіліп жатты...

	Тек Ұлы Октябрь социалистік революциясы ғана қазақ халқын христиан дінінің рухани бұғауынан аман сақтап қалды.





ІІІ тарау.


	ТАБИҒАТ ҚҰБЫЛЫСТАРЫНА МІНАЖАТ



	Түсі түкті жер ұрсын,

	Төбесі ашық күн ұрсын!

	Ел аузынан





Тəңірі дегеніміз не!




	Әдетте діндар қазақ аузына құдай, алла сөзінен бұрын тəңірі сөзін алады. Ал тəңірі құранда жазылмаған. Сонда тəңірі деген не? Ол қазақ арасына қайдан келді?

	Тəңірі – бізге ежелгі заманнан жеткен көне архаизмдердің бірі, ел арасына кең тараған ұғым. Халқымыз бұл ұғымды Евразия қыратты далаларын бағзы замандарда мекендеген өзінің ата-тегі саналатын көшпелі тайпалардан мирас еткені байқалады. Финн ғалымы У. Харва тəңірге табынушы халықтарды атай келіп, олардың ішінде алтай, хакас, қырғыз, қазақ, өзбек, ұйғыр, татар, шор, монғол, бурят халықтары бар екенін жазады. Ал француз ғалымы Жан-Поль Ру ежелгі көшпелілердің діни сенімдерін, “тенгризм” деген бір сөзбен атайды. Бұл атаумен келіспеу қиын, ол шығыстану ғылымында орнығып қалды десе де болады, бұл “тенгрианство” деген орыс атауынан жырақ та кетпейді. Алайда тəңірге табыну əлемінің басқа шалғайларына да тəн. Венгрияның белгілі ғалымы Ю. Немет мадияр халқының құрамына енген қыпшақтардың күні кешеге дейін тəңіріге табынып келгенін жазады: “Менің кішкентай кезімде Қарсақ шаһарының қарт тұрғыны туралы ел мынадай қауесет айтатын, дейді ғалым, – ол шал құдіретке табынған кезде ертедегі құмандарша: “Тəңірім, тəңірім, амины” – дейді екен. Бұл қысқа аятта біз құмандардың құдайы Тəңірді еске түсіреміз”. “Тангарао” – полинезиялықтардың жеті құдайының бастысы. Ал “Дин-гир” – ертедегі шумерлердің бас құдайы. “Тен-гер” – Ява аралығындағы жанартаудың аты.

	Тəңір сөзі ертеректе аспан, аспанның көзге көрінетін бөлшегі, жасаған, құдірет деген əр түрлі мағынаны білдірген. Атаудың қалай шыққаны беймəлім. Ертедегі ғұндар “тəңірі” (ченли) деп жалпы аспанды атап, оған құдай ретінде табынған. Осыған байланысты Швейцария ғалымы Николае Паллизен “тəңірі” сөзі гректердің аспан құдайы Зевсі секілді жалқы есім (“готтхиммел” – аспан құдайы) болған да, кейіннен құдай атаулының жалпы есіміне айналған деп пайымдайды. Бұл пікірді батыс неміс ғалымы В. Шмидт қуаттайды. Əйтсе де олар “Зевс” сөзі қазіргі қазақ тілінде бар кітаби “дию”, “дəу” деген атаумен ұласатынына көңіл аудармайды. “Дию”, “дəу” ұғымдары ежелгі замандарда индо-европалық тілдерде кеңінен орын алып, аспан, жарық деген түсінік беріп отырған. Мəселен, құдай ұғымы: – латынша – dewa, римше – Юпитер, (қазақша – дию-ата), грекше – зевс болған. Бұлардың түбірі дəу, алып, жарық, керемет, аспан деген ұғымды береді.

	Біздің пайымдауымызша, “тəңірі” сөзі күрделі. Ол екі түбірден: “таң” жəне “ерден” тұрады. “Таң” күннің туар, шығар уақыты, ал “ері” – күллі түркі тілдерінде – ер, еркек, батыр деген мағынаны білдіреді. Қазақ фольклорында “таң” сөзі жеке, ертедегі көне заманның құдайы ретінде қолданылады.



	Келең, келең, келеңгір!

	Бауыры шұбар келеңгір.

	Үсті шұбар келеңгір.

	Тас төбеңнен түсермін.

	Таң ұрғандай қылармын.

	Танауыңды тілермін.

	Шатты-бұтты қылармын.



	Бұл жерде “таң” сөзіжазалаушы субъекті ретіндеқолданылған. Тегінде таң құдайы күн құдайымен қабаттасып жатқан секілді. Көне дүниенің Аврорасы (таң шапағы құдайы) осы таң құдайы іспетті. Тəңірге, таңға қарсы ұғым – іңір, кешкі уақыт. Қазақ тəуіптері кейбір сырқаттарды күн шығып келе жатқанда алты бастаудан алынған сумен емдейді. Бұл су “таң суы” деп аталады. Алғашқы діни сенімдерді зерттеуші Л. Я. Штенберг: “Əрқашан аспан құдайының тасасында күн құдайы тұрады”, – деп жазады (99. 508). Бұл жаны бар пікір. “Тəңірі қазған” – Қазақстанда кездесетін жер-су атауы, соңғы “р” дыбысы түсіп қалған “теңге” – орта ғасырлық ақша, “Тəңірберген”, “Тəңірі жарылқасын!”, “Иттің иесі болса, берінің тəңірісі бар” жəне басқа тіркестер тəңірге табынудың ислам дініне дейін қазақтар арасында кең етек алғанының дəлелі. Тəңіріге табынудың идеялық негізі – табиғат заттары мен құбылыстарын жанды деп қарау, басқаша айтқанда гилозоизм. Тəңірілік сана əр заттың иесі, жаны бар деп пайымдайды. Дүниенің барлық объектілері адам секілді, оларға сезім мен сана тəн-міс. Тəңірге табыну алғашында дін түрінде емес, космологиялық түсініктер мен идеялардың жиынтығы ретінде, табиғи құбылыстарға мінажат етумен байланысты пайда болады. Жеке бір халық қана тəңіріге табынған десек қателік болады. Тəңірге сенудің терең тарихи тамырлары бар. Ол күллі дін атаулыдан бұрын пайда болған.

	Біздің дəуірімізге дейінгі 3 ғасырда ғұндардың ханы “Ченли гуду шаньюй” (89, 133) деп аталған. Осы ченли – тəңірі сөзінің қағаз бетіне алғаш жазылуы деуге болады.

	“Тəңірі – құдай”, – деп жазады Шоқан Уəлиханов. “Тəңірі” ұғымын “жасаған” ретінде ұлы Абай да көп қолданған.



	Безендіріп, жер жүзін тəңірім шебер,

	Мейірмандық дүниеге нұрын төгер.



	Тəңірінің “жасаған” ұғымына айналуы VII–VIII ғасырларда Орталық Азияда Түрік қағанатының пайда болуымен тығыз байланысты. Тəңірі идеясы Түрік қағанатының билігін уағыздап дəріптеді: “Тəңірі таг тəңіріде тумыш”, – деп жар салады Күлтегін қаған. “Дін мен падишаның үкімі үндес. Олар бір-біріне арқа сүйей отырып, өмір сүреді”, – деп жазады сол заманның оқымыстысы ат-Табари (66, 93). Ислам діні тарамай тұрған дəуірдегі даламыздың тайпалары құдайға “Бір тəңірі” деген қысқа аятпен жалбарынған екен. X ғасырда араб халифасының елшісі ибн Фадлан Еділ болғарларына жіберіледі. Елші Маңғыстау түбегінің тұрғындары жайында былай деп жазады: “Егер оғыздардың біреуінің басы ауырып, балтыры сыздаса, басын көкке қаратып: “Бір тəңірі!” деп аспаннан көмек сұрайды” (54, 60). Тағы бір араб саяхатшысы ал-Макдиси “Түркілер “инчи алла” деудің орнына “Бір тəңірі” деп айтатынын еске алады”. Хақтың аты түркіше – Белиг Бай ата. Арабша аудармасы “ұлы бай ата” (57, 109). Ал – Макдисидің “белигі” қазіргі орыс тілінде бар “великий”. Ал “бай ата” құдай ұғымында Махмұд Қашқаридің “Түркі тілдер сөздігінде”, Жүсіп Баласағунидың “Өзіңді танымал” дастанында, Ахмед Йуғнекидің “Ақиқаттың қақпалары” кітабында айтылады. “Бай ата” деген ұмытылған құдайдың жалқы есімі, “бай атай” түрінде қазақ фольклорында да кездеседі. Мəселен, қазақ жадыгерінің күн жайлату сарынында:



	Омыраудан соқ, бұлт!

	Ербек-сербек Бай атай

	Еркек қана күрең тай.

	Шиып қара!

	Шиып қара! –



	делінеді.

	Бұл тексте Бай атай ербек-сербек болып, жағымсыз тұрғыда суреттеледі. Өйткені Қазақстанда белең алған мұсылман идеологиясы жергілікті діни ұғымдарды шеттете бастады, бір кездегі құдайлар пантеоны жын-сайтан, албастылар қатарына жатқызылды. Орта Азиядағы əйел пірі Ұмай-ана мен Анахита əйелдерге қарсы қойылған марту, албасты роліне ауысты. Соған қарамастан бақсылар мен жадыгерлердің сарындарында кейбір діни персонаждар айтылып жүрді. Олар келе-келе бір кездегі əмбебап қасиеттерінен айрылып, хайуанаттар, жер-су пірлері мен иелері ретінде ғана көрініп отырды. Бұған Шымкент облысы, Созақ ауданындағы Түкті Бабай шашты Əзиз əулиенің мазары мысал бола алады. Мұндағы кейінгі кезеңде қосылған сөз. Ал Бабай – алғашқы көшпенділердің пірі. Геродоттың айтуынша, скифтердің бас құдайы Папай деп аталған. Сондықтан “бабай” сөзі “папайға” ұқсас. “Скифтер үшін, – деп жазады Геродот. – Папай гректердің Зевсі іспеттес” (31, 4, 59). “Бабай” ежелгі құдайдың жалқы есімі ретінде қазақ бақсыларының сарындарында жағымсыз кейіпте кездесіп отырады.



	Түкті Бабай Əзіз Шаш!

	Сыйынамын өзіңе.



	“Бабай” сөзінің төркіні баба, ата, əке дегенге саяды. Буряттарда Құтайын Бабай жер иесі саналады. Буряттар көне түркілермен генетикалық байланыста болғаны – ғылыми ақиқат. Ал сахаларда (якуттерде) орман пірі Бай анаға табыну əлі күнге дейін бар. Атай мен анай тамырлары сонау көне дəуірлерге қол созады.

	Даламыздағы тау-тастарға жазылған таңбалар мен суреттерге қарап көне сенім-нанымдардың даму тарихын білуімізге болады. Ертедегі мал өсіруші тайпалар мекен еткен қыратты далаларда таңбалар мен суреттер аз ұшыраспайды. Осы тұрғыдан алғанда Алматы маңындағы Тамғалы сайын ашық аспан астындағы көне ғибадатхана десе де болғандай. Мұнда күн көзіне қақталған қара жартастарға ойылып салынған ондаған космос құдайларының күн кескінді келбеттерін көруге болады. Мамандардың болжамына қарағанда, бұлардың көбі қола дəуірінде салынған. Əйтсе де суреттердің иконографиялық жəне техникалық ерекшеліктері олардың əр кезеңге жататынын дəлелдейді.

	Суреттерде негізінен хайуанаттар əлемі бейнеленген. Бұл түсінікті де. Алғашқы адамдардың мүдделері мен эстетикалық талғамдары негізінен əлеуметтік қажеттілікпен тығыз байланыста болды. Ежелгі дүниежүзілік өнерде Тамғалы галереясының алатын орны ерекше. Оның сюжеті мен мəнері басқа жерлерде ұшыраспайды. Құдірет идеясы, оның нақтылы бейнесі аса шебер бедерленген. Бұл тұрғыдан алғанда Тамғалы суреттері теңдесі жоқ, Тамғалы суреттерінің бас тақырыбы – тəңірі. Бұл суреттерден даламызды мекендеген халықтардың көп құдайға сенгендігі байқалады. Күн бейнелі, Ай іспетті космос құдайлары қаз-қатар тізілген. Тамғалының қара тастарын аралап көріп жүргенде ертедегі сақтардың ана көсемі Тамириданың Құрыш падишаға айтқан лағынеті қайта естілгендей болады: “Парсы падишасы Құрыш! Қан іздеп келген екенсің, қанға тоярың хақ. Оған массагеттердің Тəңірі – құдіретті Күнді аузыма алып ант етемін!”. Мына бір суретте Күн құдайының келбеті бейнеленген (1-сурет). Жоғарыда айтқанымыздай, сурет қола дəуірінде салынған. Сол аталмыш дəуір мен алғашқы темір дəуірінің рухани тіршілігінің арасында идеялық байланыс бар екені сөзсіз. Күн тəңірісінің басы көптеген космостық денелерден тұрады. Шеңбер жетеу. Орталық ядросы бір. Мұндағы сандар қатынасы ертедегі əлеуметтік қатынастардың əжептəуір күрделіленгенін дəлелдейді. Политеизмнен (көп құдайға табынушылықтан) монотеизмге ауысу процесі айқын көрінеді. Күн тəңірісі адам бейнесіне жуықтайды. Дене бітімі, қол-аяғы адамға ұқсас, бірақ негізгі элемент – бас ғарыштық пішінде берілген. Бұл жерде біз адам мен космостық генетикалық тұтастықты айқын аңғарамыз. Адам космостың органикалық бөлшегі ретінде берілген.

	Екінші бір суретте тəңірі бейнесі одан əрі дамытылып көрсетіледі (2-сурет). Мұнда Күн тəңірі өзіне табынушыларға қарап, “сөйлеп” тұр. Суретте тəңірінің адамға ұқсас қасиеттері біршама мол көрсетілген. Мұны қару-жарақтан байқауға болады. Тəңіріні қоршаған хайуанаттар суреттері əлбетте құрбандыққа шалынатын малдың бейнелері.

	Осы космостық тəңірлер галереясынан екі сурет ерекше көзге түседі. Суретте Күн тəңірісі мен Ай тəңірісі бейнеленген. Қазақ ауыз əдебиетінде осы суреттің мəні дəл беріледі (3-сурет). “Бір байдың Күн мен Ай деген егіз қызы болыпты. Екеуі де бетінен нұры тамған теңдессіз сұлу екен. Сөйтсе де Ай Күнге қарағанда сəл сұлуырақ болса керек. Күн сіңлісінің сұлулығын күндеп, бір күні Айдың бетін тырнап алыпты...” Суретте Күн тəңірі екі шеңберден тұрады. Ал Ай тəңірінің шеңбер шашағы біреу. Шеңбердің ішкі ауданында аңызда айтылатын “тырнақ” ізі байқалады. “Скифтер құдайлар арасында тек Күнге ғана табынады, – деп жазады Геродот. – Құрбандыққа жылқы малын шалады. Өйткені Күннің шапшаң қимылына малдың да жылдам жүрісі сəйкес келуі керек” (31, 1, 216). Күнге табыну даламызды мекендеген орта ғасырлардағы тайпаларда да кең етек алады. “Қыпшақтардың діні туралы сөз қозғасақ, – деп жазады араб саяхатшысы ибн Ал-Асир, – олар шығып келе жатқан Күнге табынады” (90, 4). XIII ғасырдағы Европа саяхатшысы Плано Карпини көшпелі далаларды мекендеген елдердің Күн мен Айға табынатынын жазады. Мəселен, ол құмандардың шығып келе жатқан Ай мен Күнге табынатынын көрген. Осы кезеңнің іздері Тамғалы тастарында сақтап қалынды деуге болады. Өйткені ерте заманда пайда болған əр түрлі философиялық космогониялық идеялар үздіксіз дамып, қазақ халқының фольклорынан да лайықты орын алған.

	XVI ғасырда Бұқар дін басылары қазақтардың Күн мен Айға табынуына байланысты бізге ғазауат соғыс жариялағанын айттық. “...Жазға салым бие байлап, қымыз ашытқанда, қазақтар шығып келе жатқан Күнге қарап, алғашқы қымызды соған қарай шашады. Көгеріп тұрған шөпті алла емес күн өсірген деп түсінеді. Қазақтар Күнге табынатын болғандықтан, оларды кəпір деп түсініп, мұсылман дініне қарату мақсатымен оларға ғазауат жариялау дұрыс”, – деп жазады осы соғысқа қатынасқан ортаазиялық тарихшы Рузбихан өзінің “Бұқар мейманының жазбалары” деген шығармасында (80, 108).

	Ежелгі қазақтардың “есік алды” деген сөзі күн-шығыс жақ деген мағынаны білдіреді. Венгр саяхатшысы Рона Таш Монғолия қазақтары киіз үйінің есігін күншығысқа қаратып тігетінін жазады. Ал монғол жəне қалмақы киіз үйдің есігі оңтүстікке қарайтыны мəлім.

	Орта ғасырларда даламызда ислам дінінің өріс алуына байланысты тəңірі ұғымы бірте-бірте мұсылманның “алласына” ауыса бастағанын жоғарыда сөз еттік. Алайда, ескі нанымға сенген қалың бұқара мұсылмандық əдет-ғұрыптармен қатар тəңіріге табыну жоралғысын да жасай берді. Өйткені көшпелі малшаруашылығымен айналысқан халық үшін белгілі бір діни орталыққа қажет ететін қағидалық уағыздан гөрі бұрынғы сенім-нанымдарды жасау жеңіл еді. Тенгризмде құдайға құлшылық етуге қарағанда табиғат күштеріне үстемдік ету əрекеті басым жатады. Мəселен, қожа-молда өз қажетін алладан дұға-аят оқып, жалынып-жалбарынып сұраса, қазақтың абыздары табиғатты қорқытып оған бұйыра сөйлейді:



	Жүгіре келіп, соқ бұлт!

	Желдет, желдет!



	Бұл дəстүр көне қазақ поэзиясында молдау кездеседі.



	Бұлт болған айды ашқан,

	Мұнар болған күнді ашқан.

	Сүйініш ұлы Қазтуған!..



	Сонымен тəңіріге табыну бірнеше кезеңді басынан кешірген. Біз Тамғалының суреттерінен тəңірінің нақты бейнесінің тағдыр-тауанын байқағандай болдық. Тамғалыдағы бейнелер құдай идеясының мəңгі еместігін жəне осы идеяның табиғат күштерін əсірелеу, жандандыру барысында пайда болатындығын тұжырымдайтын көзқарасты негіздей түседі.





“Бөрі басы – ұраным...”




	Тотемизм – дүниедегі заттар мен құбылыстардың адаммен тектік-тұқымдық байланысы бар деп түсіндіретін ежелгі дəуір діндерімен сабақтас ұғым. Ол адам мен табиғат бірлігіне тұрпайы көзқарастан туындаған. Сондықтан да тотемизм материя мен сананың арақатынасына өзінше жауап беруге талпынады. Тотемизм табиғат мұратты жолмен емес, адамды адам қалай тапса, табиғатты табиғат солай тудырады деп пайымдайды. Əр заттың, əр нəрсенің өз атасы мен анасы болады-мыс. Бізді қоршаған табиғат заттары: жұлдыз, күн, ағаш, тау, өзен, хайуанат, адамзат – кəдуілгі туып, өніп-өсудің нəтижесі. Əсілі, мұндай түсінік шындықтағы себептік-салдар шартын мойындаудан шыққан. Дегенмен, бұл мойындаудың “таңғажайып” жақтары да баршылық.

	Тотемизм социал-дарвинизм ілім-сымағы тəрізді биологиялық заңдылықты абсолютті етуге бой ұрады. Сондықтан да ол – “таза” діни сана деңгейіне көтеріле қоймаған ойлаудың көне қара дүрсін тұрпаты. Нəрсені жасау, істеу əрекеті – адамның кейінгі дəуірлерде қалыптасқан қабілеті. Кез келген нəрсені жасау мен өндіру үшін белгілі бір дəрежеде жетілдірілген еңбек құралдары болуы шарт. Содан болса керек, көне тілдерде “жасау” (творить) деген сөз жоқ (60, 260). Өйткені алғашқы адамдар жасаудан гөрі биологиялық көбею жолдарын: төлдеуді, тууды жақсырақ білген. Жасау – адамзаттың кеш шыққан əлеуметтік қабілеті, ол таптық діндер өрбуге бет алған дəуірге сəйкес келеді. Сол себепті де таптық діндер адамның жасау қабілетін оның өзінен жатсындырып, оны тек құдай-тағаланың “құпия” ісі деп уағыздаған. Əсілі күллі діндердегі құдай-тағаланың балама аты – “жасаған” болуы да сол себепті.

	Тотемизм қадам басқан сайын кəдуілгі ақыл-парасатқа қайшы келіп жатады. Мұның себебі – оның жансыз, өлі заттардың өзін “балалатып” қоюында. Тотемизм ілімі бойынша өлі заттан тірі зат туады-мыс. Оған салсақ ағаш қабығынан қыпшақ руы, Ертіс өзенінен қимақтар (81, 1, 1, 84), Днепр суынан скифтер (31, 4, 5) жаратылыпты-мыс. Қалай дейсіздер ғой? Əрине киелі, құдіретті жолмен. Дəл осы ілімді басшылыққа алсақ, қаңлылардың ата-тегі екі аяқты арба, қарлықтардың ата-тегі қар (81, 1, 85–86) болып шығады. Қай нəрсенің болмасын ата-анасы бар деп пайымдаудың идеализмге ешбір қатынасы жоқ, бұл тұжырым қайта тұрпайы материализмге əкеледі. Тотемизм – табиғи заңдылықты биологизациялау жəне əлеуметтендіру нəтижесінде бой көрсетіп, дүниеге келген ілім.

	Жоғарыда біз тотемизм көне ойлау жүйесінің жемісі дедік.

	Бір аңызда дүниенің пайда болуы туралы айтылады:

	“Əуелі 4 адам жəне 4 хайуан жаратылған екен. Олар: түйе, жылқы, қой жəне сиыр. Ол кезде адамдар да, хайуанаттар да шөппен қоректеніпті. Адамдар өсімдіктерді түп-тамырымен жұлып алып, ертеңгі күнге қор жасай беріпті. Мұны байқап қалған хайуанаттар тəңіріге шағым беріпті. Сонда тəңірі:

	– Мен адамдарға шөп жеуге тыйым салайын. Бірақ адамдар сендерді сатып, сойып жегенге көнесіңдер ме? – депті. Хайуанаттар тəңірінің үкімін мақұл деп тауыпты” (51, 50).

	Бұл бізге жеткен көне дəуір мифінің жұрнағы ғана. Тотемизм дүниенің пайда болуын ғана түсіндіріп қоймайды, заттар мен құбылыстардың арақатынасын да өзінше пайымдайды.

	Сөйтіп ол адам мен адамның арақатынасын жалған түсінікке айналдырады. Рулық қауым құрылымын тотемизм белгілеген жоқ, керісінше, қоғамдық қатынастар тотемизмде бұзылып бейнеленеді (100, 30). “Киелі түсініктің жабайы деп саналатын халықтарда қалай туғаны қызық, – деп жазады Ф. Энгельс К. Маркске жазған хатында. – Ең əуелі хайуанаттар дүниесінен алғанымыз – хайуанат элементі-киелі” (6, 598).

	Халқымызда хайуанаттар азған адамдардан пайда болған деген ескі түсінік бар. Тəңірінің қарғысына ұшырамас бұрын аю мен маймыл адам болған екен. Ал суыр мыңғырған мал біткен баяғының “шық бермес” шіріген байы екен. Бір өзіне бір мың жылқы, сиыр, түйе, ұсақ мал бітіпті. Тəңірі сараңдығы үшін байды суырға айналдырып жіберіпті де, қолындағы малынан тағып аңдар жасапты: сиырларын – маралға, қойларын – арқарға, ешкілерін – таутекеге, жылқыларын – құланға, түйелерін – жабайы түйеге айналдырып жіберіпті-мыс. Бұл аңызды Г. Н. Потанин Тарбағатайдың жастабан руына жататын қазақтан жазып алғанын баяндай келе, осы іспеттес тағы бір аңызды Ақмола уезінің қазақтарынан да естігенін еске алады (51, 53). Бұл мифтің революцияға дейінгі даламызда кең етек алғанын дəлелдейді. Осы тəрізді əфсаналар қазақ ішінде көп болған. Солардың бірі – көртышқан мен мəлін туралы аңыз.

	“Біреудің 2 қызы мен 2 ұлы бар екен. Ол заманда жер бетінде басқа адамдар болмапты. Əкесі бір жаққа кеткенде, апасы сіңлісіне: “Бауырларымыздан басқа маңайымызда ермесек кіндік жоқ, солармен көңіл қосайық!” – депті. “Қой, құдай естіп қояды, күнə болады”, – деген, жауап беріпті сіңлісі. “Құдайдың құлағы жоқ!” – депті үлкені. Содан соң ол үлкен інісін өзіне шақырады, ал анау бармайды. Қыз өлтірем дейді, бірақ жігіт қорықпайды. Ашуланған қыз бауырының, екі көзін ойып алып, өзін жерге көміп тастайды. Содан бері көртышқан су соқыр болып, жердің астында тұрады. Əкесі үйге келіп, болған жайды білген соң, қызын қарғап, теріс батасын беріпті. Құдай ол қызды мəлінге айналдырып жіберіпті. Екі аң да адамға ұқсайды, əсіресе, көртышқанның алдыңғы 2 аяғы адамның қолы сияқты...” (51, 49).

	Қазақ мифіндегі тотемизмдік ұғым ежелгі халықтық түсінікке жуықтайды: көкек көкек емес, көкекке айналған қыз, құндыз – мерген, ал кірпі – би. Қазақ тілінде бір заттың екінші затқа айналуын білдіретін ұғым бар. Олар: азу, азғын сөздері. Мəселен, “маймыл адамнан азған”, – десек, маймыл адамнан шықты деген ұғымды білдіреді. Тотемдік байланыс тірі мен тірінің арасында ғана болып қоймай, өлі зат пен тірінің арасында да бола береді. XX ғасырдың бас кезінде өмір сүрген белгілі өлкетанушы И. Кастанье Мұрын Қарамыш деген бақсының түйесінің тауға айналып кеткені жайындағы аңызды қазақтар арасынан жазып алған (92, 44–46). Тотемдік түсінік негізінде пайда болған жер-су атаулары қазақ жерінде көптеп кездеседі. Мəселен, Жезқазған облысындағы Қоңырат кені табылған жота – сұлу қызға ғашық болған жігіттің тасқа айналып кеткен қоңыр аты-мыс. Тарбағатайдың ең биік шыңы Ақшəулі тау болып кеткен ана бүркіт деседі ел іші.

	Тірі жəне өлі заттарды бірдей санау дүниенің жаны бар деп білуден (анимизм), кейіптендіруден (олицетворение) туған.

	Қазақ ауыз əдебиетінде үй хайуанаттарының пірлері: Шопан ата, Зеңгі баба, Қамбар ата, Сексек ата, Ойсыл қара болып келуі де тотемдік түсінікпен байланысты. Қарапайым халық мал басының көп болуы сол түлік аталарының малдың иесіне деген көңіл-күйіне байланысты деп білген. Сол себепті мал баққан халық малдың басынан ұруды, əсіресе тебуді аса үлкен күнə, құт, байлық қашыратын əрекет деп санаған. Мұндай келеңсіз іс-əрекеттерге “обал болады!”, “ырыс кетеді!”, “жаман болады!” деп тыйым салып отырған.

	Халықтың тотемдік түсінік-түйсігі ислам діні нығаюы барысында бірте-бірте ыдырай бастайды. Ежелгі заманнан келе жатқан тотемдік-мифтер мен əфсаналар бөлшектеніп, басты мифтік тұлғалар мен персонаждардың орнын олардың өкілдері басады. Мəселен, ерте дəуірдің тотемі Күн болғаны аян. Бертін келе тотемдік тұлғадан айрылып, қасиетін өзінің бөлшегі – нұрына, сəулесіне береді. Кейініректе пайда болған мифтерде Күн сəуле ролінде айтылатын болды.

	Əлемдік мифологияда құпия жаратылу мотиві кең етек алғаны аян. Дүниежүзілік діндердің “əулие-əнбиелері” болып саналатын Будда, Христос, Мұхаммед дүниеге басқа адамдарға ұқсамайтын жолмен келген. Кəдуілгі қарапайым адамша тумай, пайғамбарларша нұрдан, Сəуледен жаратылу əулие-əнбиелердің өмірбаянының басты ерекшелігі. Бұл адам нанғысыз қауесеттер олардың “тектілігін”, “ақсүйектілігін”, “артық” жаралғандығын дəлелдеуден туған. Пайғамбарлар ата ұрығынан пайда болмаған, олар аналарының құрсағында жатқанда бойларына нұр дарытып, содан өсіп жетілген-мыс.

	Əлемдік мифтердің сарқыншақтары əлі де кездеседі. Бұған төре тұқымының шығу тегі жайындағы аңыз дəлел болады. Г. Н. Потанин өзінің Монғолияға барған сапарында Жоңғария қазақтары арасынан Шыңғыс хан əулетінің дүниеге келуі туралы тотемдік аңыз-əңгімелерді естіп біледі. Солардың бірінде былай делінеді: “Өте ерте заманда қазақтың аты белгісіз бір ханы өмір сүріпті. Оның бір қызы болыпты. Хан қызын жақсы көреді екен. Еркек кіндікті адам көріп қоймасын деп қызын адам аяғы баспайтын жерде ұстапты. Қыз қызметшілерінен басқа Күнді, Айды, жұлдыздарды ғана көріп өседі. Қыз əбден бой жетеді. Күндердің күнінде оның тəніне нұр дарып, бойына бала бітеді. Бала шынайы күн нұрынан ғана біткендіктен нəрестенің атын Шың-қыз-хан деп атайды” (51, 65). Осы сарындас тағы бір аңызда баланың есімі Тəңірберген деп аталады да, одан Шыңғысхан туады-мыс. Шыңғысханның əкесі нұрдан жаралғандықтан ол жайында: “Дүйін баян Шыңғыс-хан, нəсілің нұрдан жаралған” деген ел аузында мəтел тарайды. Аңыз бойынша Дүйін баян Шыңғысханның əкесі-міс. Ол қайтыс болар алдында əйелі Алаңқуға (Шыңғысханның анасы): “Мен келгенде нұр болып табалдырықты аттаймын да, кетерімде бөрі болып, қыңсылап шығамын” деген екен. Расында өлгеннен кейін əкесінің аруағы үйге үн-түнсіз нұр болып кіріп, кетерінде қыңсылап “Шыңғыс, Шыңғыс!” – деп кетіп жүріпті. Сөйтіп Алаңқу Шыңғыс деген ұл табады” (51, 66). Бізге жеткен бұл аңыздардың құндылығы сол, олар көне мифтердің жол сорабын аңғартады. Мəселен, қазақ халқының Алаша ханның нұрдан жаралуы туралы əфсанасы скифтердің арғы атасы Тарғытайдың дүниеге келуі жөніндегі аңыздың желісін қайталайды.

	Əсілі, бұл көне сарындар қазақтар мен скифтерге ғана емес, ерте замандарда сахара жонын дүбірлетіп өткен ғұндар мен түркілерге де ортақ болса керек. Діни мифологияда Зарат (Зара-туштра), Будда, Иисус та жарықтан, сəуледен пайда болғандығы туралы аңыздар бар. Қытай императорлары да өздерін таза нұрдан жаралдық деп санаған, тіпті таурат пен құранда кездесетін адам ата туралы əфсананың өзі нұрдан жаратылу сарынына ойысады.

	Бізге жеткен қазақ мифтерінің едəуір бөлігінің негізгі фабуласы ертедегі жəне орта ғасырлардағы қытай жылнамаларында өз бедерін тапқанын байқаймыз. Мəселен, біздің эрамызға дейінгі III ғасырда өмір сүрген қытай жылнамашысы мынадай бір дерек келтіреді. “Ғұн шаньюйінің əйелі босанып, дүниеде теңдесі жоқ екі сұлу қызы туыпты, – деп əңгімелейді бізден бұрынғылар. – Бекзадалар бұл қыздарды құдай екен деп ойлап қалыпты: Шаньюйдің өзі де:

	– Мұндай аруларды адам баласының қолына ұстатуға бола ма? – деп қыздарын тəңіріге бағыштапты. Шаньюй астананың солтүстік жағынан биік қамал соқтырып, екі қызын сонда ұстап, өзі күндіз-түні тəңіріге жалбарынып, қыздарын қабыл алуын тілепті. Арада үш жыл өткеннен кейін анасы қыздарын қайтарып алмақ болады, Шаньюй уақыты жеткен жоқ деп, рұқсат бермепті. Осы оқиғадан кейін бір жыл өткен соң қасқырдың кəрі арланы қамалды күндіз-түні торып жүріп, астынан апан қазып алып, ішіне кіріп, ұлып жатып алыпты. Қыздың бірі:

	– Атамыз бізді тəңіріге табыс етемін деп осы қамалға қамап отыр. Мүмкін осы қасқырдың тəңірімен байланысы бар шығар, – деп қасқырдың қойнына бармақ болғанда, екінші қыз шошып шыңғырып жібереді.

	– Қасқыр – хайуан, ата-анаңды қорлама!

	Əлгі қыз айтқан сөзге құлақ аспай, қасқырмен қосылып, ұл табады. Осы ұлдан туғандар көбейе келе үлкен мемлекет болады” (21, 214–215). Осы аңызда көне тотемдік сарынның тұтасқанын аңғарамыз. Шыңғыс əулеті туралы қазақ аңызында тотемдік субъект ролін сəуле, нұр атқарған еді, енді мына ғұн жайындағы аңызда бөрінің арланы еркек кіндіктің қызметін атқарып тұр. Əдетте рулар мен халықтардың тоғысуы салдарынан тотемдер бір-біріне араласады. Мұның өзіндік себебі де бар. Ғұн ордаларының орнын басқан түркі қағанаты тайпалық конференциялар мен бірлестіктерді басып-жаншып, өзінің саяси өктемдігін орнатқаны белгілі. Осының нəтижесінде əр түрлі тотемдерге табыну салты жойылып, саяси үстемдік жүргізуші тайпаның тотеміне бағынды. Ол тотем – түркілердің үстемдік етуші əулеті Ашинаның пірі – Көк бөрі еді. Көк бөрінің суреті түркілердің соғыс Жалауында желбіреді (4-сурет).

	Түркілердің мифтері сол бағзы замандағы ғұндардың тотемдік əфсаналарының кейбір детальдарын де қайталап отырады. Ғұндар мен түркілердің аңыздарының тегі – бір; көне түркілердің аңызына қарағанда, бір алапатта халық жаппай қырылады, тек 10 жастағы ұл бала ғана аман қалады.

	Баланы бір қаншық қасқыр аштықтан құтқарып, кейінірек екеуі көңіл қосып, ерлі-зайыпты болады. Қаншық баладан 10 ұл табады. Солардың бірі осы Ашина əулеті екен. Түркілердің дүниеге келуі туралы жəне бір аңыз бар. Алайда, ол да осы сарындас болып келеді. Түркілердің бұл аңыздары бір жағынан ғұндармен, ал екінші жағы қазақ аңыздарымен үндесіп жатады. Қазақ арасында бөрі – саналы хайуан ретінде аз сипатталмайды. Солардың бірі – ұлы жүздің шапырашты руының тотемі туралы атақты Сүйінбай ақынның толғауы.



	Бөрі басы – ұраным

	Бөрлі менің байрағым.

	Бөрлі байрақ көтерсе

	Қозып кетер қайдағым, –



	деп толғанады ақын.

	Толғауға рулық тотемдік аңыз арқау болған. Ел аузындағы аңызға қарағанда, шапырашты руының батырлары Сұраншы мен Бұғыбайдың найзасының ұшы алтынмен апталып, киелі бөрінің бейнесімен безендіріледі екен. Домалақ ана Шапыраштыны көтерерде қасқырдың бауыр етіне жерік болыпты деген де аңыз бар. Қазақтар қасқырды киелі деп санайды. Бұл түз аңының тұяғы, тісі, құлағы нəрестенің бесігіне тұмар ретінде тағылады.

	Көне ғұн жəне түркі əфсаналарының жұрнақтарын қазақтың “Бөрте шене мен жігіт” деген ертегісінен байқауға болады.

	Жылқышы жігіт əлсін-əлсін жылқыға тиісіп, маза бермей жүрген қасқырдың қаншығын қуа жөнеледі. Біраз қашқан соң қаншық жалт бұрылып, жігітке адамша тіл қатады. Қаншық жігіттен кешірім сұрайды. Егер жігіт кешірім етсе, өзінің сіңлісіне қоспақ ойын айтады. Жігіт мақұл көріп, қасқырдың қаншығына қосылып, өмірдің ыстық-суығын жыртқыш аңмен бірге өткізеді (100, 32).

	Сонымен біз жоғарыда келтірілген ғұн, түркі жəне қазақтың тотемдік əфсаналарының айырмашылығының аз екенін байқадық. Осылардың бəрі тарих қойнауында ұмыт болып бара жатқан ілкі заманның ортақ мифтік сарындарын елестетеді де, қазақтардың ата-тегінің ғұн жəне түркі этникалық тобымен генетикалық-мəдени байланыста болғанын аңғартады.

	Адам мен хайуанат арасындағы қатынас туралы қазақ аңыздары да мол. Соның бірі “Мұңлық – Зарлықта” кездесетін тотемдік сарын. Жапан түзге апарып тастағаннан кейін, Мұңлық пен Зарлықты киік асырап алғаны белгілі. Шығармадан тотемдік зерде айқын байқалады. Киік балаларға аналық қамқорлық жасап, емізіп өсіреді.

	Қазақ ауыз əдебиетінің тағы да бір негізгі бөлігі – өгіз туралы аңыздар. Өгіз – қазақ фольклорының, əсіресе оның этиологиялық (дүниенің шығу тегі туралы) жанрының басты тұлғасы.

	Рулық қауымның киелі бабасы саналатындықтан тотемнің ру мүшелеріне деген жанашырлық сезімі жоғары болуы шарт. Мына бір аңызда өгіз өзін-өзі иесіне құрбандыққа шалады.

	“Баяғыда бір шалдың өгізі болыпты. Күндіз-түні мойнынан қамыт түспей өгіздің əбден ыңыршағы айналыпты. Соны көріп шал оны өріске айдап қоя береді. Далада жүргенде сауысқан келіп, арқасын шоқып, қанын ағызады. Қасқыр санын талайды, түлкі алқымын жұлады. Иесі келсе өгіздің тек бас сүйегі ғана қалыпты. Сонда өгіздің басы адамша сөйлеп қоя береді: “Мені жыртқыштар талап кетті деп қынжылма, басымды жар, қос мүйізімнен өзіңе жетер қазына табасың. Сол қазына саған алты жылға жетерлік азық болады”. Шал өгіздің басын үйіне алып келіп, қақ жарып қараса, шынында бір мүйізінен алтын, екінші мүйізінен күміс шығады” (51, 52). Тамғалы шатқалынан түсірілген мына бір сурет сол ертеректе айтылатын өгізге көбірек ұқсайды (5-сурет). Өгіздің денесі етсіз, қаңқа сүйек күйінде бейнеленген де, басы толық көрсетілген. Тотемдік өгіз туралы əфсанаға мына бір аңызды да жатқызуға болады:

	“Ерте заманда қазақтар тек сиыр малын ғана ұстайды екен.

	Жылқы дегенді білмепті. Сондықтан мүйізі мен құйрығына үкі тағып, əшекейлеп, төре де, қара халық та өгізге міне береді екен”.

	Тотем адамдарға қамқоршы да болады-мыс.

	“Өте ерте заманда жер бетінде су болмапты. Екі адам өгіз бағады екен. Өгіз əбден шөлдеген соң су ішейін десе, таппайды. Жануар өкіріп, жерді бұрқыратып қаза бастайды. Қазған жерден су шығады” (51, 52).

	Сонымен қазақ арасында қасқырға, күнге жəне өгізге ата-баба ретінде табынудың сарқыншақтары əлі де байқалып қалады. Маңғыстау өңірінде табылған көне ескерткіштерде қошқарға табыну ізі де сақталған. Шевченко қаласы маңындағы Қошқар-ата қорымына қойылған көне қошқар мүсіндері – осы тотемдік табынудың бірден-бір белгісі.

	Осы арада тағы бір ескере кететін жай, тотемдердің өзара тоғысу құбылысы да болған. Бір, əлде бірнеше тотемдер ұйымдаса келе күрделі тотемдік түсінік туғызады. Мəселен, Тамғалы суреттерінде тотемдер тоғысы айқын сипат алған (7-сурет). Орталық Азия далаларынан табылған мына бір суретте өгіздің доғал мүйізіне қоңырау тағылып, бақсы өгіздің үстінде зікір салып тұрған кезі бейнеленген (8-сурет). Өгіз сарыны əлемдік мифологияда да кең тараған. (9-сурет).

	Қазақ халқының ауыз əдебиеті нұсқаларынан да тотемдік сарындар үнемі кездесіп отырады. Қазтуған Сүйініш ұлы тотемдік тұлғаларды көп жырлаған ақын.



	Бұдырайған екі шекелі,

	Мұздай ұзын көбелі.

	Бастаса қойдың көсемі,

	Сөйлесе сөздің шешені.



	Махамбет поэзиясында да тотемдік тұлға аз кездеспейді.

	Тотемдік пір жайындағы аңыз-əңгімелер ел арасында əлі де айтылады. Күні кешеге дейін қазақ палуандары күреске түсер алдында өздерінің рулық тотемдік ата-бабаларына сыйынатын болған.

	30-шы жылдарда Тарбағатай тауының етегінде найман тайпасының байжігіт руы өз аруақтарының біріне бағыштап, ас берген екен. Əдеттегідей шартараптан ел жиналып, ат шабыс, ақындар айтысы өтіпті. Палуандар күш сынасады. Керей мен Найман ортаға шығатын палуандарын атайды. Керей руы атақты Айғыр палуанды аяғына кісен, аузына ауыздық салып ортаға шығарады. Айғыр 12 абақ Керейдің бір атасының рулық тотемі екен. Найманнан шыққан жас жігіт Сəрсен Айғыр палуанға еліктеп, өз руының тотемдік тұлғасын бейнелеп, мəреге бұқа болып өкіріп шығады. Сəрсен осы сайыста Айғыр палуанның жамбасын жерге тигізеді. Палуан өле-өлгенше: “Осы сайыста наймандардың пірі – өгіз жебеді”, –деп айтып өтіпті.

	Монғол палуандарында əлі күнге дейін сайыс алдында тотемге сыйыну бар. Олар кілемге қос қолын жайып, құсша қомданып шығады (29, 261).

	Сахалардың бақсылары шешекті емдеген кезде ат болып, кісінейді екен (13, 171).

	Сонымен тотемизм қалдықтары – дінге сенушілердің санасында сақталып қалған көне заманның түсінігі. “Қандай да болмасын мифология адам қиялында табиғат күшінен адаланып, оны өз ықпалына көндіріп, қалыптастыра алады да, табиғи күштерге адам үкімі жүргеннен кейін ғана жоғалады”, – деп жазған болатын Маркс (2, 737).

	Қазіргі диалектикалық материализм идеялары үстемдік етіп отырған социалистік қоғамымызда адамдардың, заттар мен хайуанаттардың жануарлар əлемінен тотемдік жолмен шығуы туралы ескі түсінік келместей ұмыт болып бара жатқаны сөзсіз. Алайда осы процесті жеделдете түсу атеист – насихатшылардың парызы болып саналады.





IV тарау.


	ƏЛЕУМЕТТІК ҚАТЫНАСТАР ТУҒЫЗҒАН СЕНІМ-НАНЫМДАР



	Аспан құдайы – жер перзенті.

	Пьер Марешаль, француз ғалымы. (XVIII ғасыр)





Ата-бабаға мінажат




	Ата-бабаға табыну, оны көзі тірісінде пір тұтып, ал өлгеннен соң рухына мінажат қылу адам жанының мəңгілік, материалдық дүниеден тəуелсіз, дербес өмір сүреді деген сенімнен туған. Бұл сенім “о дүние” жайындағы түсінікпен төркіндес. Осы арада ата-баба рухына табыну діни идеализмнің сойылын соғатынын ескере кеткен жөн.

	Ата-бабаға табыну дəстүрі алғашқы қауымдық құрылыста пайда болады да, сол қоғамның идеологиялық қондырмасы ретінде жалғанның жарығына шығады. Сондықтан да бұл дəстүрді патриархалдық қоғамның қойнауында көктеп, феодалдық өндіріс тəсілі дəуірлеген кезеңде бүршік жарып, ал буржуазиялық қарым-қатынастар үстемдік еткен кезде ескі заманның сарқыншағы деп атауымызға əбден болады. Сонымен ата-бабаға табынуды семьяда əкенің ролі артқан кезеңнің адам санасына ұялаған жаңғырығы іспетті десе де болғандай.

	Қазақстанда алғашқы қауымдық құрылыстың өте баяу ыдырауы барысында жартылай феодалдық қатынастар орнай бастады. Сондықтан да Ұлы Октябрь социалистік революциясына дейін қазақ халқы алғашқы қауымдық рулық-туысқандық қатынастарда болып келді.

	Патриархалдық-рулық идеология ру мен отбасы аясында адамдардың жынысы мен жасына қарай белгілі бір тəртіпке бағынуын дəріптей отырды. Ру ішіндегі ананың ролі кеміп, əлеуметтік билік түгелдей əкенің қолына көшкеннен кейін, олардың арасынан шыққан ру басылар мен ақсақалдар басқаларға қарағанда елеулі əлеуметтік артықшылықтарға ие болды. Ендігі жерде олар ерекше қасиет иелері ретінде марапатталады.

	“Мəселен, меланезиялықтар жай адамның қолынан келе бермейтін іс-əрекетті жасай алушыларды тірі кезінде марапаттап, өлгеннен кейін олардың есімін кие тұтып, табынып отырады. Тап осы секілді Яп (Каролина) аралының тұрғындары да тірі кезінде сыйлаған адамының аруағын өлгеннен кейін де қошамет тұтып отырған”, – деп жазады белгілі зерттеуші ғалым Л. Я. Штернберг (99, 346).

	Адамның жеке басына табыну бір басқа да, оның белгілі бір қоғамда алатын орнына, əлеуметтік жағдайына табыну бір басқа. Ата-бабаға табынуда сол əлеуметтік жағы басым болып жататын сияқты. Мұнда адамның қара басынан гөрі, оның байлығы, билігі, үстемдік ету қасиеттері елеулі роль атқарады. “Ұлықтар мен мықтылар өлгеннен кейін де құдіретті онгондарға айналады-мыс, ал ұсақ адамдар о дүниеде де сол қолынан түк келмейтін қалпында қалмақ: жаман адам біреуді дұрыстап не жақсы, не жек те көре алмайтын майда рухқа айналады”, – деп жазады ұлы ғалымымыз Шоқан Уəлиханов (25, І, 473).

	Сонымен дүние салған адамның рухына сыйыну сол адамның көзі тірісінде-ақ басталады екен. Ондай адам тірі кезінде не байлығымен, не ақыл-парасатымен, не батырлығымен аты шығып ел құрметіне бөленеді де, өлгеннен кейін пір саналады. Сөйтіп тірідегі көрген қошамет пен сый-сияпат қайтыс болғаннан соң жалғасын табады.

	Мұндай құрметке көбіне ру ақсақалдары ие болған.

	Өмір тəжірибесі мол ақсақалдар руға басшылық ету кезінде дараланып, көзге түседі де, зор беделге ие болып отырды, бұл бара-бара бүкіл қауым мүшелерінің бір адамға табынуына əкеліп соқтырды.

	Алайда жасы үлкен адамды қошеметтеу мен қадір тұтудың астарында ешқандай діни қитұр-қылық жоқ. Мұндай адамгершілік салауат əлем халықтарының бəрінде де бар. Қоғамдық қатынастар күрделену тұсында адамгершілік негіздері əрдайым санада дұрыс бейнесін таба алмай, діни ілімдердің ықпалына түсіп, “қасиетті”, “киелі” сипат алып отырады. “Адамгершілік тəңірі ұғымынан бұрын пайда болады, – деп жазады В. Г. Плеханов. – Дін өздігінен адамгершілік нормаларын туғыза алмайды. Оның қоғамдық негізде пайда болған адамгершілік ережелерін киелеп беруге ғана шамасы жетеді” (77, 283).

	Кезінде өмірде дəстүр ретінде туып, артынан діни доктриналарға айналған моральдық-философиялық жүйелер бар. Мұндай діни жүйелер қатарына буддизм мен конфуций ілімін жатқызуға болады. Дəстүрдің дінге ұласуы, уағыз арқылы дəйектене түсуі тарихи құбылыс.

	Дəстүр – қоғамдық сананың элементі, адамзаттың бір ұрпағынан екінші бір ұрпағына көшіп отыратын əр түрлі қоғамдық құбылыстардың нормалары мен принциптерінің жиынтығы. Бұл нормалар мен принциптер белгілі бір тəсіл, амал-айла, яки салт-сана, жөн-жоралғы, əдет-ғұрыптар түрінде болады. Тарихи дəуірлердің рухани, мəдени жəне адамгершілік бітімі негізінен дəстүр арқылы дамып отырады да, дəстүр тəжірибе жалғастырушы сипатта болады. Оның тарихтағы маңызы зор, сондықтан оған діни сана да жармақтасып, жабысып келген. Дəстүр қоғамдық қатынастардың белсенді байланысшысы бола тұра, алғашқы діни формалардың дамуына да ат салысқан екен.

	Революцияға дейінгі қазақтың ұлттық психологиясының басты ерекшелігі ата-бабаға сыйыну болған. Оның тамыры бағзы замандарда даламызды мекен еткен тайпалардың рухани болмысымен сабақтасып жатыр. Алғашқы қауымдық құрылыста жасы үлкен адамдар қадір тұтылып, қошеметке бөленгені мəлім. Жазба деректерге жүгінсек, сақ пен массагет тайпаларының арасында көп жасаған көне көз қариялар көсем болып, қол бастағанын, рулық құрылтайларда ең алдымен сөз сөйлеп, жөн-жоба көрсеткенін, ал жайшылық күндерде жұртқа абыз қызметін атқарғанын білеміз. Біздің дəуіріміздің I ғасырында өмір сүрген жазушы Николай Дамасский өзінің “Таңғажайып дəстүрлер жинағы” деген шығармасында “Скифтер үлкендерін “əке” деп атайды”, – деп жазады (26, 1947, 4, 175).

	Патриархалдық-рулық қоғамда əкенің беделі мəртебелі болғанын жоғарыда айттық. Біздіңше, Н. Дамасскийдің жазғандары революциядан бұрынғы қазақ семья мүшелерінің арасындағы туыстықты да дұрыс көрсетеді. Скифтер қоғамында үлкендердің шешімі, айтқан сөзі заң ретінде бұлжымастан орындалып отырған. Егер шешім үлкен адамның, əдетте, көсемнің тұжырымды сөзі арқылы түйінделмесе онда ол орындалмаған.

	Ф. Энгельс жақсы көрген көне заман жазушысы Лукианның скиф көсемі Анахарсис жайында жазған бір еңбегінде былай делінген: “Егер скифтер бірімен-бірі жанжалдасып қалса, ақсақалдары кінəлі адамға жаза тағайындап отырады” (26, 1948, 1, 304).

	Ру басылар арасынан тағайындалған көсемдер жаугершілік кезінде қолбасшы қызметін, ал жайшылықта билік жүргізіп, діни рəсімдердің дұрыс атқарылуын қадағалап отырған. Шынында да о замандарда ру басылардың қоғамда алатын əлеуметтік орнын “қасиет” тұтпай, “киелемей”, ру мүшелерінің күнделікті өмірін реттеп отыру мүмкін де емес еді.

	Киелеудің орнын бірте-бірте табыну басқан. Мұны біз ертедегі көшпелілер өмір тіршілігінен айқын аңғарамыз. Мəселен, скифтер өздерінің ата-бабасы саналатын Тарғытайға құдайға сыйынғандай тəуеп еткен. Гректер Тарғытайды Гераклмен қатар қойған. Геродот келтірген скиф заманының бір шежіресінде Скифия мемлекеті бұлардың арғы ата-бабасы болып саналатын Скиф дейтін адамның есімін мирас еткен, деп айтылады (31, IV, 8–9).

	Ата-бабасының атын ру, ұлыс, мемлекет, елге қою салты ғұндарда да кездеседі. Мəселен, ғұн тайпаларына жатқызылып жүрген ухуаньдар “белгілі ру басыларының есімі тайпа атына” айналдырады екен (21. 1, 142–143). Мұндай жайт орта ғасырлардағы көшпелілер тіршілігінен де байқалып қалады. Мəселен, М. Қашғари, Рашид-ад-дин, Абу-л-ғазы мəліметтерінен Оғыз ханның есімі оғыз тайпаларының этникалық жалпы атауына айналғанын білеміз. Совет ғалымы Д. Е. Еремеев түркі халықтары атауларының біршамасы кезінде ру басылардың есімдері болғандығы жөнінде жазады (105, 141).

	Ғалымның пайымдауынша, мұндай этнографиялық құбылыстың негізінде ата-бабаға сыйынудың ықпалы жатыр.

	Қазақ арасында некені реттеп отырудың өзіндік жөн-жоралғысы да болған. Мəселен, ауыл ақсақалдары белгілі бір рудың 6–7–8 атаға шейін бір-бірімен қыз алыспау салтын қатаң қадағалап отырған. Бұл салттың қазақтардың өмірінде прогрестік роль атқарғаны баршаға мəлім. Қазіргі медицина ғылымында қандас адамдардың бір-бірімен қыз алысуына байланысты жас нəрестелердің іштен мүгедек, жарымжан болып туатындығы дəлелденген. Сондықтан да біздің мораліміз мұндай некелесу салтын үзілді-кесілді айыптайды. Сонау, бағзы замандарда осыны білген біздің ата-бабаларымыз қандай ақылды болған десеңізші!

	Əлеуметтік-экономикалық теңсіздік дəуірлеген тұста ру басылардың өктемдігі де күшейе түсті. Адамгершілікке, сый-сияпатқа, кісілікке, бедел мен ата-баба салтына сүйенген қауымдық ұйым ендігі жерде бұрынғы қалпын сол күйінде сақтап тұра алмады. Дəстүрлі қария билігінен мықты, қуатты өктемдікті əлеуметтік өмір қажет етті. Бұл қажеттіліктің орнын дін толтырмақ болды. Дін ру басылардың, қолбасшылардың жəне көсемдердің өктемдігін киелендіріп, бұлжымас қағидаға айналдыруды көздеді. Енді сахараның хандары мен бекзадалары өздерін құдай нəсілінен жаратылғанбыз дегенді шығарды. 448 жылы Рим императоры Феодосийдің ғұн қағаны Атиллаға жіберген елшісі Приск Пантиский осы сапарда өзінің көргендерін былайша жазып қалдырған: “Той үстінде варварлар (ғұндар. – С. А.) Атилланы мадақтай бастады, оның есесіне біз императорымызды мақтадық. Тілмаш Бигила ғұндарға қарап, құдай мен қарапайым адамды теңестірудің күнə екенін ескертті. Əрине, оның құдай дегені Феодосий де, қарапайым адамы – Атилла еді. Ғұндар бұл сөзді кек ала бастады” (26, 1948, 4, 678). Осы деректің өзі-ақ Римдықтар өз императорына, ғұндар өз Атилласына құдайдай табынғаны көрініп-ақ тұр.

	Көсемдер мен қолбасшыларға мінажат ету көне түркілер заманында кең тарайды. Сайын далада сайран салған космос құдайы тəңірі ұғымы түркілердің ата-бабасы ретінде уағыздалады. Тəңірі ұғымы арқылы космос күштері əлеуметтік сипаталады. Сондықтан да көне түркілердің руналық (тасжазуы) таңбаларында аспан əлемі (Көк тəңірі) қоғамдық қатынастарды реттеуші жойқын күш болып табылады.

	Қазақ арасында елі мен жерін қорғап, жауға қарсы атойлаған батырлар, қолбасшылар – ел ағаларының есімдеріне мінажат қылу бұрыннан бар. XVII–XVIII ғасырларда Жоңғар шапқыншылығына қарсы күресте ерлік жасаған Қабанбай, Бөгембай, Өтеген, Шыңғожа, Райымбектердің есімдері ел ішіне аңыз болып тараған. Бертін келе олардың аттары киелі саналып, азаттық күресінің ұранына айналады.

	Халық ішінде бұл батырлар жайында “Отқа салса жанбайды, суға салса батпайды” деген аңыз-əңгімелер бар. Əсілі, аңыздар ұлт-азаттық күресінің дəуірлеуі үшін саяси-соғыс сұраныстарына орай шығарылса керек. Жоңғарларға қарсы соғыстарда даңқы шыққан батырлардың есімдері түгілі, қару-жарағы, сауыт-сайманы, ер-тұрманы да киелі саналады.

	1930 жылы Бөгембай батырдың туыстарының қолында қалған сауыты мен дулығасын ақ жауып арулап “қойған” сонсоң ол жерге зиянат жасаушылар да болған. Өтеген батырдың бөрі тостағанымен (батырлардың жорықта ас ішетін ыдысы) тамақ ішкен бедеу əйел бала көтеріп, екіқабат болады деп санаған.

	Осылай десек те қазақ арасында қолбасшылар мен батырларды, көсемдер мен хандарды кəдімгі құдай санап, оларға табыну рəсімдері көп байқалмайды. Қытай мəліметтеріне қарағанда, XVIII ғасырдың аяқ шенінде ел ішінде қазақ хандарының беделі болмаған, олардың сөзіне де, өзіне де наразылық білдіріп отырған (22, 145). Бұл бұқара халықтың ел жуандарына қарсы бағытталған стихиялық наразылығының көрінісі болса керек.





Геронтократия іздері




	Жоғарыда біз əке билігі ертедегі көшпелі қоғамда күшті болғаны жайлы сөз еттік. Кейбір ғалымдар ру патриархтарының қауымды басқарудағы басты роліне байланысты геронтократия жайлы мəселе қоюда. Геронтократия – ақсақалдар мен жасы келген ел ағаларының билігі, ежелгі адамдардың əлеуметтік ұйымдасу формаларының бірі, патриархалдық-рулық құрылыстың əлеуметтік институты деген мағынаны білдіреді. Сонымен геронтократия алғашқы қоғамдық құрылыстың əлеуметтік-экономикалық қарым-қатынасы дамуының нəтижесі болып табылады.

	Алғашқы қауымдық құрылыста адам өз руымен ажырамас бірлікте болғаны белгілі. Адам ру қауымынан тысқары өмір сүре алмады, сондықтан да рудан қуылу адам үшін ең ауыр жаза болып саналады. Рудан тыс деген сөз моральдан тыс деген ұғыммен бірдей еді. Өйткені “тайпа, ру жəне олардың мекемелері қасиетті жəне қол сұғуға болмайтын нəрсе болды, табиғаттың өзі орнатқанындай жоғары өкімет болды, əрбір адам өз сезімдері, ақыл-ойы мен істейтін істері жағынан оған сөзсіз бағынышты күйде қала берді” (5, 29).

	Ру адамдары тең құқықты болды. Сондықтан адамның қандай бір айрықша қасиеті болса да, қауым оған ешбір артықшылық бермеді. Кейде ақылды, батыл адамдар аңға шыққанда немесе ру арасындағы соғыстар кезінде басшылыққа сайланған. Алайда ол өз міндетін атқарған соң қайтадан жұртпен бірдей болған. Рулық қауымның дамып келе жатқан өндіргіш күштері адамдар қауымдастығының табиғатын өзгерткен жоқ, тек матриархаттан патриархатқа өтуге жағдай жасады. Сонымен мал бағудың, жер жыртып, егін егудің пайда болуы үй шаруасының бөлек сипат алуына əкеліп соқтырды. Көбінесе үй тірлігін əйелдер атқарып, шаруашылыққа жəне қауым өміріндегі істерге басшылық ету ерлердің үлесіне тиді.

	Қоғамдық қатынастардағы жаңа өзгерістер туғызған еңбек бөлінісімен қатар адамгершілік нормалары мен принциптері пайда болды. Осындай жағдайда қалыптасқан дəстүрде жəне дағдылы нормада қауымдағы ерлер пайдаланған жеке бедел мен құрмет бірте-бірте айқындаушы сипатқа ие бола бастады. Бай тəжірибе, біліктік пен шеберлік əлеуметтік жоғары беделдің белгісі ретінде есептелді. Сөйтіп, үлкендерді сыйлау, құрметтеу адамгершіліктің көрінісі болып табылды. Сол себепті де рулық құрылыста үлкендерге зор құрмет көрсетіліп, артықшылық берілді.

	Жеке адамдардың ерекшелігін анықтауда əскери демократия елеулі роль атқарды.

	Геронтократияның іздері орта ғасырлардағы тайпаларда молырақ байқалады. Бұл тайпалар кейін қазақ халқының тегін құрауда елеулі роль атқарды. Еділге, бұлғарлар мен славян еліне бара жатқан X ғасырдың басындағы араб саяхатшысы Ибн-Фад-лан Маңғышлақ пен Каспий аралығын мекендеген тайпалардың үлкендерді сыйлау дəстүрін атап көрсетеді. Ол мұндағы тайпалардың “аллаға жалбарынбай, ештеңеге бас ұрмай-ақ өз ақсақалдарын əулие деп санайтынын” жазады. (54, 60). Ибн-Фад-ланның замандасы Абу-Дулаф Ертіс бойындағы қимақтардан да осы үрдісті байқаған. Ол былай деп жазады: “... Біз қимақ халқына келдік... Олар сексенге келген адамын... өте қатты сыйлайды” (75, 130). Рудың үлкендеріне құрмет көрсету басқа тайпаларға да тəн болған. Ел аузындағы аңызға қарағанда, XII ғасырдағы керей ханы Маркуз тайпаның діни патриархы, ал осы кезеңдегі наймандар ханы Инанч Білге Бұқа хан (Бұқа – күшті мағынада) ақ шашты қария болып суреттеледі (55, 189).

	Рулық геронтократия дəстүрлері революциядан бұрынғы көшпелі қазақ қоғамында да сақталған. Алайда қазақ қауымында қалыптасқан адамгершілік нормалар мен принциптердің өзіндік ерекшеліктері жоқ емес. Үлкендерге деген ықылас көбіне адамдардың өзара қарым-қатынасынан байқалады. Ақсақалдардың, жасы үлкен адамдардың ерекше құрметтелуі моральдық-этикалық қағиданы, еңбекші халықтың ғасырлар бойы қалыптасқан дəстүрін, халық этикасының демократиялық бағытын көрсетсе керек. “Үлкендерді құрметтеу, – деп жазады 1896 жылы қазақ даласына жіберілген санақ – экономикалық экспедициясының басшысы Ф. Шербина, – қырғыздардың (қазақтардың. – С. А.) кəдуілгі праволық қатынастары саласындағы ең берік жəне тұрақты институты болып саналады” (102, 21).

	Ежелгі қазақ қариялары жоғары адамгершілік үлгісі болып саналды: “Үйге қария кірген бетте барлық жастар орындарынан тұрып, тағзым етеді, ал əзіл-қалжың пышақ кескендей тыйылады”, – делінген XX ғасырдың басындағы этнографиялық жазбаларда (28, 75).

	Қарияның сөзі еленбей қалмауы шарт болды, ру адамдары жасаған той-томалақтарда, жұрттың басы қосылған жерлерде сөз ең алдымен жасы үлкен кісіге беріліп отырды. Сондықтан келелі кеңестерде кесімді сөзді қария айтатын болды. Қария келе алмай қалған жағдайда үйіне барып, алдынан өту шарт болды, келелі кеңесті қариясыз өткізуге оның ризашылық беруі қажет еді. Ақсақалдың батасынсыз рулық қауымның тіршілігіне қатысты шешім қабылданған болса, оның арты дау-шарға айналып кетуі ықтимал еді. Сондықтан үлкеннің батасынсыз қабылданған дүдəмал шешімдер ақсақалдардың қосымша бата беруінен кейін ғана іс жүзіне асырылып отырды. “Ақсақал сөзі белгілі бір мағынада заң орнына жүреді, – деп жазған XX ғасырдың басындағы қазақтың тұрмыс-тіршілігін көзімен көрген ғалым, – қандай да оқиға болмасын, ақсақал сол оқиға жөнінде пікір айтуы шарт” (85, 103–104). Келтірілген бұл деректерден көне заманнан бері келе жатқан геронтократиялық принциптердің қалдықтарын айқын аңғаруға болады.

	Мұндай жайтты ертедегі гректердің архонттар əдеп-ғұрыптарынан да аңғарамыз. Көне заманның архонттары XIX ғасырдағы қазақ ақсақалдарын еріксіз еске түсіреді. Өткен ғасырдағы қазақтың көшпелі қоғамында кездесетін ақсақалдар кеңесі” Қазақстандағы үстем тап пен патшалық отарлау аясының таптық мүдделерінен туған құбылыс деп таныған жөн.

	XIX ғасырда қазақ даласында “жаңа” қоғамдық қатынастардың бой көрсетуіне байланысты патша өкіметі жергілікті басқару аппаратын рулық геронтократия дəстүрімен байланыстырмақ болды. Осы негізде белгілі бір рудан шыққан билер мен қариялар арасынан қолында біршама əкімшілік билігі бар ақсақалдарды əлеумет ісіне көбірек тартып отырды (Мəселен: Шыңғыс, Шоң, Құнанбай т. б.). Патша əкімдері мен жергілікті феодалдар олардың іс-əрекетін үнемі бақылап отырды.

	Əрине, геронтократияның бұл түрі дəстүрлі геронтократия принциптерімен салыстырғанда аспан мен жердей еді. Өйткені қарияның қазақ қоғамындағы дəстүрлі билігі “əкелікке, адамгершілік принциптерге негізделген еді” (Ф. Энгельс). Осылайша ру геронтократиясына сүйенген əдеттегі құқықтық норма өз-өзінен іске асып, оның бұлжымай орындалуын əлеуметтік пікір қадағалап отырады. “Біз бұдан қолында өкімет билігі бар қызмет бабындағы адамның енді ғана байқала бастаған, бірақ көп ретте одан əрі дами қоймаған болашақ бейнесін көреміз”, – деп жазған болатын Энгельс (5, 291).

	Қария – жанұяның үлкені, от басының тұлғасы. Жанұя адамдарының бақыты, денсаулығы үйдегі қарияның киелі қасиетінен, кейінгіге тигізген шапағатынан деп есептеліп, қариялар зор қошеметке бөленген. Қошемет қиқым-бақай есепке құрылмай, риясыз сипатта болған, тек жанұя басымен байырқаланып қана қоймай, күллі əлеуметтік өмір саласында үлкенді сыйлауды мұрат тұтқан. Қарияны пір тұту, оның айтқан сөзін басшылыққа алу басқа ру ұжымымен қатынасқа түскенде, əсіресе некелік қатынастарда анық көрінеді. Қариялар рулар арасындағы бəсеке мен таласқа тоқтау айтып, ел ішінің бірлігін бəрінен де жоғары қойып отырған.

	Қазақ ауыз əдебиеті мейлінше ақылгөй қариялар бейнесіне бай. Қорқыт, Асанқайғы, “Еңлік-Кебектегі” Нысанбай абыз осындай ақылгөй даналар болған. Шалкиіз бен Бұхар жыраудың кемелді жасын хан сарайында өткізуі де біз сөз етіп отырған қазақ этнографиясының жайын айғақтайды.

	Қазақ қариясы əлеуметтік өмірде маңызды орын алған: қыз ұзату, келін түсіру, неке қию, жорыққа аттану, жер жырту, егін жинау, аңға шығу т. б. көптеген іс-əрекеттер қарияның ризашылығынсыз, ақыл-кеңесінсіз өтпеді. Оларға жасына қарай халық абырой-атақ берген. Феодалдар қариялардың əлеуметтік ролімен дəйім санасып отыруға мəжбүр болған, өйткені үлкенді сыйлаудың діни сезімнен гөрі əлеуметтік мəні басым болған. Біздің өмірімізде үлкенді сыйлау – коммунистік салауат, ал “жасы үлкен айтты – болды!” деу – көрсоқырлық. Көне дəстүрдің адам сүйгіштік негізін бүгінгі күн кəдесіне жарата білу – көргенділігіміздің басты белгісі. Қазіргі үлкенге құрмет көрсету дəстүрімізде діни еш нəрсе де жоқ.





Ұмай ана кім!




	Біз жоғарыда революцияға дейінгі халқымыздың рухани тіршілігіндегі көптеген сенім-нанымдарда діннің ешқандай қатынасы жоқ екенін əңгіме еттік.

	Бізге ислам діні тарамай тұрған кезде даламызда Ұмай ана есіміне байланысты толып жатқан сенім-нанымдар да болған. Сондықтан біз Ұмай ана жайында арнайы сөз қозғамақпыз.

	Көне сенім-нанымдар бойынша, Ұмай ана – жас нəресте мен екі қабат əйелдердің сыйынар пірі болған.

	Көне жырларда:



	Бөрі, бөрі, бөрі ием,

	Кел жебеуші, бөрі ием!

	Ұмай ене, Шашты Əзіз

	Еміп өскен бөрі ием! –



	деп айтылады.

	Ұмай ананың аты Баба түкті Шашты Əзіз əулиенің атымен қатар аталады. Əрине əлі де көші-қоны шалғай отырған малшылардың арасында бұл салт мүлде ұмытылған деу ұшқарылық болар еді. Жас нəрестенің бауы берік болу үшін кіндік шеше Ұмай ананы еске алып, ақ тілекпен жалбарынатын рəсім болған.

	Сонда Ұмай ана кім? Бұл қашан, қай дəуірде пайда болған ұғым? Ислам дінінің шырмауына түскен халық бұл есімді неге ұмытпаған?

	Ұмай ертедегі Орталық жəне Орта Азияны мекендеген көшпелі түркі тілдес халықтардың ұрпақ жалғастырушы, береке-молшылық құдайы болған. Бұл əйел құдай көне түркі қорымдарында (пантеонында) ғарыш құдайы Тəңіріден кейін екінші орын алған. Көне түркілердің ғұламасы Тоң-ұқыққа (көп оқыған деген мағынаны білдіреді) қойылған ескерткіште мынадай жолдар бар: “Бізді дəйім жебеп жүрген Тəңірі ием, Ұмай анам мен жер-суым!” Ұмай анаға хакастар, алтайлықтар, туалықтар (Тува), шорлар жəне қырғыздар табынған. Кезінде Шоқан Уəлиханов қырғыздардың “Майнекең болайын!” деген ант-суын осы Ұмай ана есімінен іздестірген еді. Өйткені “майнеке” деген сөз май, неке деген екі сөзден тұрып, “май” бөлігінің алдындағы дыбысы түсіп қалған Ұмай ананың аты болып шығады. Сонда “Ұмай ана сияқты желеп-жебеушің болайын!” деген мағынаны білдіреді.

	Ұмай анаға табыну XIX ғасырдағы үйлену салтымыздан айқын байқалады. Ұлы ағартушымыз Ыбырай Алтынсарин келін алғаш рет ата-ене үйінің босағасын аттағанда отқа май құйып, көне дəстүрді атқаратынын жазған еді. Жаңа түскен келін отқа май құйып: “От-ана, май-ана, жарылқа!” – деп тəңіріден рақым сұрайды. Келін бұдан басқа да көне дəстүрдің шарттарын орындайды. Ең соңында жаңа сойылған қойдың терісінің үстіне барып отырады (14, 296). Бұл келін “терідей жұмсақ болсын” деген ниеттен туған. Келіннің айтқан “Май-ана” деген сөзінің кəдімгі майға ешқандай қатысы жоқ.

	Даламызға ислам діні тарады да бір кезде тəңірімен қатар аталатын Ұмай ана есімі, ендігі жерде өзінің мəртебелі биігінен төменшектеп, бөбектер мен аналардың піріне айналып, “от басы, ошақ қасын” паналап қалады. Бұл тұстағы жол-жора, ырым-жырымда Ұмай ана есімі аталмайды. Ислам Ұмай ананың жолын осылайша кесіп тастады. Қазақтар бұл əйел құдайының бар-жоғын тіпті ұмыта да бастады. Тек келін түсіру кезінде ғана Ұмай анаға табыну нышандары байқалатынын аңғарамыз.

	Ұлы Абай қазақ əйелдері жас ананы толғақ қысып жатқан-ды “От-əулие, Май-əулие! Жарылқа!” деп жанып жатқан ошаққа май құйып, көкке қарап күбірлейтінін жазады (10, 492). Ырымның негізі туралы белгілі тіл зерттеуші ғалым Құдайберген Жұбанов та қалам тартқан. “Қазақ əйелдерінің толғақ үстінде жалбарынатын “май-анасы” əйелдердің пірі екені хақ. Мұндағы “майананың” кəдімгі май затына ешбір қатынасы жоқ. “Ұмай ана” сөзінің орфоэпикасының (дұрыс оқылуының) бұзылуына байланысты “май-ана” туған. Қазақтар Ұмай ана сөзін дауыссыз дыбыссыз айтады” (40, 13).

	Сібір ғалымы М. И. Боргояков ежелгі “Ұмай ана” деп аталатын мекеннің “Майна” темір жол станциясына айналып кеткенін жазған еді (93, 93).

	Республикамызда “Ұмай” сөзімен қосылып айтылатын жер-су аттары да аз емес. Көне Талғар аулының ақын қызы Гүлбаһрам мен Жамбылдың айтысы өткен жер Майтөбе жайлауы деп аталады. Бұлай аталуына қарағанда ертеде бұл жерде Ұмай анаға құлшылық ететін ғибадатхана болуы ықтимал. Жамбыл облысына қарасты Билікөл станциясы маңынан Ұмай ананың кескіні бейнеленген тас табылды (10-сурет). Ал осы тас бейне жатқан алқаптағы екі мекен де Майтөбе деп аталады.

	Сөзіміз дəлелді болу үшін отқа май құйып, құдай-тағалаға табыну типологиялық құбылыс екенін айта кетелік. Ырымның семантикасы аспан тəңірлерін майдың иісімен “тамақтандыру” болып табылады. Мəселен, бұдан 3 мың жыл бұрын үнділіктер жаңа ай туып толған шақта отқа май құйып, аспан тəңірлеріне “ас” беріп отырған. Бұл рəсім агнихотра деп аталған. Ұмай анаға сыйыну салты да отқа май құюмен тамамдалып отырған болуы мүмкін.

	Түркі тілдерінің атақты зерттеушісі, академик В. В. Радлов “Ұмай” сөзін “май” формасында шор халқының, телеуіттердің сөздерінің арасынан да табады. Солтүстік Сібірдің мəңгі қар басып жатқан қыраттарын мекендейтін азғантай юкагирлер Эмейананы өздерінің ана құдайы деп санайды.

	Белгілі зерттеушіміз академик Əлкей Марғұлан “Құдайыңнан ойбайым артық” деген фразеологиялық тіркестегі “Ойбай” одағайын, “Ұмай” сөзінің бұзылып айтылу салдарынан пайда болды ма екен деген болжам айтады. Шынында да “ойбайдың” түп-төркіні “ұбай”–“ұмай” болуы да мүмкін ғой.

	Біз сөз етіп отырған мəселеге тікелей қатысы бар мына бір жайды да айтпай кетуге болмайды. Этнографиялық экспедициямен Шығыс Қазақстанға барған кезімізде облыстағы Күршім селосының бір тұрғынын үлкен-кіші “Май апа” деп атағанын естідік. Ауыл тұрғындары бұл кісінің азан шақырып қойған аты Нұржамал екенін тіпті де білмейді. Нұржамал осы өңірдегі көп адамдардың кіндік шешесі екен. Осы қызметі үшін оны жергілікті халық осылай атап кеткен.

	Қазақ тілінде “ұмай” тектес сөз баршылық. Олар баланың тууы мен емуі, марқаю кезеңімен үндесіп жатады. Бұл мəселені арнайы зерттеген Қ. Жұбанов ана мен бала пірінің есімі бала туу жəне емізу органдарының атымен тығыз байланысты екенін дəлелдеп берді. “Міне, сондықтан, – деп жазады ғалым өзінің 1936 жылы шыққан “Қазақ тілі мəселелерін зерттеу” атты кітабында, – ұм “желін” сөзінің Ұ дыбысы Е дыбысына ауысуынан ем, емшек, алтайша емеген (ана), сахаша емие (бие) туындаған” (40, 15).

	Ұмай сөзі қазақ тіліндегі мама (емшек) атауымен де сабақтас: “мамасиыр” – бірнеше бұзаулаған сиыр болса, “мамабие” қысыр қалмайтын, сүтті, толысқан бие. “Қамбар атаға” бағышталған өлеңде:



	Айғыр берсең байсалды,

	Үйірі толған байталды.

	Өңкей мама бие бер!



	– деген жолдар бар. Мұндағы мама бие – сүтті, сауылатын бие. Əсілі, “мама” сөзі “Ұмай” атауымен байланысқан тюркизмге ойысады. “Маманың” қазақ сөз қолданысында тағы бір мағынасы – қазық:



	Үйренген өрісіне барғанынша,

	Мамада тұра алмайды тұлпар тарпып, –



	дейді Сарыарқаны сағынған Түбек ақын.



	Ұршығы төмен біткен жалпақ етті,

	Өзі санды, дөңгелек келсе кетті.

	Сырты қысқа, бауыры жазық келіп,

	Арты талтақ, ұмасы үлпершекті, –



	деп жазады Абай, “Аттың сыны” атты өлеңінде. Көптеген түркі тектес халықтар тілінде де “Ұмай” мен “ұма” сөзі мағыналас. Олар “баланың орны”, “жатыр”, “құрсақ” мағынасында баланың тууы мен əйелдің ішкі құрылысына байланысты сөз тіркестерінде қолданылады. Міне, сондықтан қазақ бөбектерінің кіндік шешелері білектерін сыбанып жатып:



	Менің қолым емес,

	Бибі Бəтима, бибі Зуһра қолы,

	Ұмай ана, Қамбар ана қолы, –



	деп нəрестенің кіндігін де кеседі, кіндік бауын да байлайды, жөргекке де орайды, тұсау жібін де қияды.

	Орта Азия халықтарының этнографиясын зерттеген белгілі ғалым Г. П. Снесарев өзінің “Исламға дейінгі Хорезм өзбектерінің сенім-нанымдары мен ырымдары” деген еңбегінде Қамбар ананы ежелгі заманның су құдайы Анахита деп қараған. Ал, біздің пікірімізше, Қамбар ата (Амбар ана) да, Ана-хита да, Ұмай ана да бір ұғымдағы көне дүниенің əйел тəңірісі, бұлардың шыққан тегі бір.

	Орта Азия халықтары этнографиясын зерттеушілердің бірі О. А. Сухарева мүлде басқа пікірді ұстанады. Ол Ұмайға табыну Ираннан келген деген тұжырым жасайды. О. А. Сухарева “мама” сөзінің өзбек, қырғыз, түрікпен, қарақалпақ, қазақ тілдерінен басқа тілдерде жоқтығын өз тұжырымына арқау етеді. Ал эмэй атауының Сібірдің түркі тілдес халықтарының барлығына ортақ екеніне ғалым мүлде назар аудармайды. “Ұмай” – қазіргі орыс тілі арқылы қайта орныққан “мама” сөзінің көне көзі. Эмэйдің жаңарған түрі – мама қазіргі тілімізге ана атауы ретінде қайта оралды.

	Ұмай ана скифтердің өнім құдайы Апи тектес (апи-апа-аба-мама-ұма-ұмай). Соған қарамастан В. И. Абаев скифтердің Апи құдайын Иранның су деген сөзімен байланыстырмақ болып, дыбыстық үндестіктің ықпалынан шыға алмай қалған. Ал біздің зерттеуіміз С. М. Абрамзонның Ұмай туралы дəлелді сөзін шындыққа жақындатып əкеліп, оның мəнін түркі тектес халықтардың рухани таным-түсінігінен іздеу керектігін айқындайды (11-сурет). Ұмай – Қазақстанды ертеде мекендеген халықтардың Күн тəңірі, Ай тəңірі, Көк тəңірі секілді наным-сенімдік “кереметтерінің” бірі. Бұл үрдісті жастарымыздың білгені жөн.





Қорқыт аңызының тегі




	Қазақ халқы мəдениетінің туып, қалыптасу кезеңі аса күрделі əрі ғылыми тұрғыдан алғанда аз зерттелген сала. Халық мəдениетінің тарихи өрістерін бағдарлау қазақ этносының тарихымен, этногенез проблемаларымен тығыз байланысты.

	Қазақ халқының негізін көне түрік тайпалары құрағаны мəлім. Бұл тайпалар сан ғасырлар бойы көршілес халықтармен тығыз қарым-қатынаста болып келді. Соның нəтижесінде халқымыз өзіндік мəдениеті бар іргелі ел болған, ал бұл процестер Орта Азия, Шығыс Сібір жəне Шығыс Европа халықтарының этнографиялық тарихында, мəдени өмірінде шешуші роль атқарған. Өз кезегіңде халқымыз жер бетін мекендеген қилы-қилы халықтардың алуан түрлі мəдени ерекшеліктері мен этникалық өзгеше қасиеттерін бойына сіңірген. Өзіне ғана тəн, айрықша ұлттық сипатымен қатар тағдырлас, қоңсылас халықтардың көптеген сипаттарын қабылдауы да сондықтан.

	Халқымыздың көршілес елдермен, сан алуан тайпалармен тығыз қарым-қатынасының тамыры тереңде жатыр.

	Қазақ халқы мəдениетінің кейбір бастауы хақында сөз болғанда жоғарыда баяндалған ақиқаттың теріс бұрмаланып, ағат пікірлер айтылуына себеп болып жүрген нəрсе – жазба мұраларымыздың жоқтығы. Мұндайда “Қазақ халқы тарихи халық санатына қосылмайды”, “түрік, монғол, тағы сол сияқты халықтардың құрандысы”, “өзіндік мəдениет мұрасын жасауға қабілетсіз”, “ал, барының өзі-өзінікі емес, өзгеден келген” деген сияқты шынайы ғылымға үш қайнаса сорпасы қосылмайтын “теориясымақтар” бас көтереді. Жазба нұсқаларымыздың жеткіліксіздігін желеу еткен мұндай ғылымға жат, керітартпа балдыр-батпақ, əлбетте, объективті мазмұннан жұрдай боп келеді. Ал қазақ халқының бай этнографиялық материалдарына зерттеуші ғалымдарымыздың дендеп зер салмауы аса қынжыларлық жайт.

	“Көшпелі халықтардың пайда болуы жəне дамып өсуі жайы зерттелгенде нақты фактілер болмағандықтан қандай да болмасын, қисын-негіздерден жұрдай ағат та қиянатшыл байламдар жиі ұшырасатынын жоққа шығару орынсыз, – деп жазды атақты ғалымымыз Шоқан Уəлиханов. – Алайда, сол халықтың этнографиясын зерттесек, тарихи шындықты бірден тап басып, дəл таппасақ та, ең болмағанда сонау бұлыңғыр бағзы күндерге сəулесін шашар бағалы мағлұмат алуымыз сөзсіз. Егер Гомердің поэтикалық ертегі-аңыздары мен Геродот жинаған аңыз-əңгімелердің қандай да болмасын бір тарихи маңызы бар екенін, сондай-ақ, адам айтса нанғысыз қиял-ғажайып аңыз-əңгімелердің əу баста шындық, ақиқаттан туғанын мойындайтын болсақ, бабалар өмірін, тұрмыс-салты, дəстүрі жан-жақты суреттелген белгілі бір дəуір шындығының айнасы іспетті қазақ қисса, аңыздарының тарихи мəні бары даусыз” (25, 1, 388).

	Қазақ халқының бай этнографиялық материалдарының

	Қорқыт атаға байланысты ертегі, аңыз, күй, жырлардың орны өзгеше. Қорқыт, дəдем Қорқыт, Қорқыт ата – түрік халықтары түрікмен, қазақ, қарақалпақ, түрік, өзбек ауыз əдебиетіндегі басты кейіпкер. Бұлардың арасында “Кітави дəдем Қорқыт” шығармасы елеулі орын алады. В. В. Бартольд бұл кітаптың жазылу кезеңін XV ғасырға жатқыза келе, одан да əріректе жазылуы мүмкін деген болжам айтқан. Аса көрнекті ғалымның бұл көрегендігіне кім де болса қайран қалғандай. Шынында да Қорқыт туралы аңыз көне заманда туғандықтан біз оның шығу тарихын салыстыру мақсатымен бағзы заманның аса бағалы мұрасы – шумерлердің “Гил-гамеш туралы эпосына” (біздің дəуірімізге дейінгі IV мыңыншы жылдар) зер салдық. Енді осы Қорқыт сарынының тарихи-мəдени тегін саралап көрелік.

	Шумерлердің көне мұрасы – “Гилгамеш туралы эпосы” қазақ арасына кең тараған Қорқыт жайындағы ертегі-аңыздармен салыстырғандағы мақсатымыз осы екі мұраның генетикалық байланысы болуы мүмкін-ау деген ой болатын.

	Əлбетте, Месопотамиядағы шумерлер мен қазақ тайпаларының эпикалық дəстүрінен тікелей ұқсастық іздеу əбестік болар еді. Əйтсе де, қолдағы əдебиет фактілері көркем шығармашылығындағы бейнелер жүйесінің ұқсастығын көрсетеді.

	Əуелі Гилгамеш жайлы эпосқа тоқталалық. “Үштен екісі құдай, үштен бірі адам кескінді” Гилгамеш (Билгамеш деп те айтылады) өзінің досы, сахара перзенті Энкидумен бірге жауыз Хумбабаға қарсы ұрысқа аттанады. Мақсаты – жер бетіндегі зұлымдық атаулыны құрту. Ұрыста Хумбаба жеңіледі. Бірақ жеңіс оңайлыққа түспейді. Энкиду қаза табады. Досының қазасына Гилгамеш қатты қайғырады. Ақыры, адамды өлтірмейтін “дару” іздеп, жер-жиһанды кезіп кетеді. Көп қиындықтарды басынан кешіріп, жүріп іздеген “даруды” табады. Бірақ ақыр аяғында ол шипалы дарудан айрылып қалады. Көне жырдың ұзын-ырғасы осы.

	Енді Қорқыт жайына келелік. Қорқыт ешқандай құбыжықпен де, жауызбен де айқасқа түспейді. Ол көбіне бұл фəни дүниенің жалғандығын, баянсыздығын ойлап, толғанумен болады. Күллі адам баласын шексіз сүйгендіктен, Қорқыт адамды мəңгі өлмейтін ететін шипалы “дару” іздеп жолға шығады. Нелер бір тар жол, тайғақ кешуді басынан өткерген ол “даруды” табуын тапқанымен артынан жоғалтып алады.

	Ал, енді, ауыз əдебиетіндегі осы екі персонажға ортақ жайттарды талдап көрелік.

	Аңызда Қорқыт асқан дана, көреген адам ретінде суреттеледі. Ал ғалымдар Гилгамешты өмірде болған адам, біздің дəуірімізге дейінгі 2800–2700 жылдар аралығында өмір сүрген, Уруктың əскер-басы, абызы болған деген болжам айтады. Оның үстіне, ол көпті көрген көреген кісі болыпты. Көне эпос оның осы қасиетін баяндаумен басталады:



	О, сенсің, дүниенің төрт бұрышын түгел көрген ардағым,

	О, бізге мəлім, теңіз кешіп, тау біткенді түгел асып, қиян, шетке барғаның.

	О, сенсің, жан досыңмен қас жауларды тізе бүктірген,

	О, кемеңгерім, көрегенім, болмас-ау, сірə, арманың!



	Табиғатында Қорқыт білімге құштар. Оның ғұламалығының мəшһүр болғаны соншалық, аты аңызға айналып, халқы əулие көреді. Гилгамештің де бұл дүниеде білмейтіні жоқ.



	Көрегенім, бел тұтарым, қиын-қыстау шақтағы,

	Өзің айттың бізге келіп, топан судың қаптарын.



	Бұларға өлімнен басқаның бəрі аян. Қорқыт ажалды дүниедегі бар жамандықтың басы деп біледі. Ажалдың ақыры бір күні алмай қоймасын білген ол енді өлімнен қашып құтылмақ болады. Қорқыттың дала кезіп кетуіне оның метафизикалық көзқарасы түрткі болады. Ал Гилгамешке оның досы Энкидудың қазасы себепші болады. Энкиду да, Қорқыт та түс көреді, онда түсінде аян беріп, ажал алатынын айтады. Жалпы, Қорқыттың түсінен өлім шықпайды.

	Энкидудың түсіне ажал енетін қатерлі сəт былай суреттеледі эпоста:



	Ақ сарайда Гилгамеш той жасады шалқыған,

	Хас батырлар ұйқыға бас қойды той артынан.

	Ұйқтап кеткен Энкиду бір сұмдық түс көреді,

	Тұра салып сол түсін досына айтып береді.

	Былай деді ол Гилгамештай досына:

	“Құдіретті құдайлар кеңесті ғой, мен қайранмын осыған...”

	* * *

	Құлағың сал, түнде көрген түсімді сен енді есті!

	Ану, Эллиль жəне Шамаш бір-бірімен кеңесті.

	Сонда тұрып Ану айтты Эллильге:

	“Бұқа менен Хумбабуды неге өлтірді, білдің бе?”.



	Ану айтты: “Сонау таудан кім самырсын ұрласа,

	Ол жер басып жүруге тиіс емес бір күн де!”

	Эллиль айтты: “Осыменен болсын тамам бұл кеңес,

	Өлсе өлсін Энкиду. Өлмесін тек Гилгамеш!”



	Өмірге деген құштарлық бойын билеген бұл екі персонаж жазмышқа жанталаса қарсылық көрсетіп, өлмеудің қамына кіріседі. Қорқыт үшін де, Гилгамеш үшін де шалқар дала – ажалдан ара тұратын қорған іспетті. Қорқыт Жел маясымен Сары-арқаның иен даласын түгел шарлап шықса, Гилгамеш та елсіз қу мекиенге қашып кетеді.



	Энкидудей мені бір күн ажал келіп алар ма,

	Сары уайыммен сарғайдым...

	Сұм ажалдан құтылайын қашып кетіп елсіз-күнсіз далаға.



	Эпоста дала киелі деп есептелінеді. “Далада туған адамның бойында сарқылмас қуат бар”, “далада туған адамға – адам баласы пар келмес”, “далада туған – дана боп туған” деген сияқты сөз тіркестері, идиомалары көп кездеседі. Осынау поэтикалық бейнелерге қарап отырып, осы поэманың өзі далаға тəн эпикалық дəстүрдің басы емес пе екен деп те қаласыз. Ажалдан қашып құтыла алмасына көзі жеткен олар енді ажалды жеңетін дару іздейді. Қорқыт оны Сырдария бойында қобызының сарынынан табады. Ал Гилгамеш тура əкесіне аттанады.



	Ажал деген сұмдықты көрмей ғана өтейін,

	Утнапишти əкеме жылдамырақ жетейін.

	Қайта тіріліп, құдайлардың қатарына қосылған соң

	өлмейтұғын күш алған

	Əкеммен ақылдасып, бір амалын өтейін!



	Оны жары алған бетінен қайтармақ болады. Бірақ Гилгамеш оған құлақ аспайды.



	Жары оған, Гилгамешқа сөйлейді:

	“Бұның сенің бос əуре ғой, – қой дейді.

	Басы жұмыр пенденің хақ өлмегі,

	Тəңірлерім бастан солай жаратқан,

	Құтқармаған бізді ажал мен азаптан.

	Мəңгі өмірді өздеріне қалдырған...

	Ал, Гилгамеш, онан да сен тамақтан.

	Бос сандалма. Мол қызықтан құр қалма,

	Жүрген жерің ойын-той боп, думандат,

	Сайраңдап қал, баста дəурен тұрғанда!

	Онан-дағы, сүйгеніңді құшсаңшы,

	Мойынсұншы, тəңірі несіп қылғанға!”



	Өлімнен қашқан Қорқыт та, Гилгамеш та дүниенің төрт бұрышын түгел шарлап шығады. Кеңістік туралы ұғымның эпос пен аңызда осылай сəйкес келуінің өзі жайдан-жай болмауға тиіс. Бұл, тегі, уақыт туралы космологиялық, географиялық ұғымға тікелей байланысты болса керек.

	Қорқыт қайда барса да алдынан қазылған көр шығады. Гилгамештің тағдыры да осыған ұқсас. Оның жер-жиһанды кезіп, ажалдан қашып жүргенін құдайлар тəлкек қылады. Құдайлардың рақымы түсіп, мəңгі өмір сыйлаған əкесі Ут-напишти адам өмірінің қысқа екенін терең философиялық толғаммен ұлына түсіндірмек болады:



	Сен, Гилгамеш, не жөнің бар жабығар,

	Бір бойыңда тəңірлер мен пенделердің қаны бар.

	Атаң, анаң сені қалай жаратса – қаларсың сол қалпыңда.

	* * *

	Өлім хақ та бұ фəнидің салтында:

	Мəңгілік үй салынбас,

	Мəңгі жазу табылмас.

	Мəңгі ме аға-қарындас? !

	Басылмайтын шер бар ма?

	Тартылмайтын көл бар ма?

	Күнге тура қарайтын,

	Қорықпайтын көз бар ма?

	Ұйқтағаның – өлгенің.

	Өлмес пендені бар ма сенің көргенің?!

	Құдайдың құдіреті дарымаған, сірə, пендеге,

	Пендесін алар сəтінде тəңірілер келер мəмлеге:

	Бəрін алдын ала керетін де солар.

	Өмір мен өлімді беретін де солар.

	Бірақ елер күніңді ешқашан айтпас болар.



	Будан біз Гилгамеш туралы эпосқа да, Қорқыт жайындағы аңыздарға да тəн ортақ мотив – адам баласының алғаш рет эпикалық формада фəни мен бақи туралы толғанғанын көреміз. Демек, осының өзі-ақ, Қорқыт жайлы аңыздардың негізі тым əріде, көне заманда жатқанын дəлелдейді.

	Ал Гилгамештің ахуалы, оның жеке басына байланысты туған жағдайлар басқашарақ. Енді эпосқа үңілелік.



	Утнапишти Гилгамешқа былай дейді ақыры:

	“Гилгамешым, еңбексүйгіш, адалдығың байқалған,

	Туған елге ораларда меселіңді қайтарман.

	Жан білмейтін сырды саған тура кеп тұр айтарға.

	Бір ғажайып гүл есіп тұр табанында теңіздің,

	Тікенегі розадай. Сол бір гүлді сен үзгін.

	Тұңғиықтың дəл түбінен сен оны іздеп табарсың.

	Табарсың да қолың созып аларсың.

	Алсаң болды – мəңгі жас боп қаларсың.



	Тəңірі жар болып, бальзамның қайда екенін Қорқытқа аян береді. Ал Гилгамеш оны адам баласы бақыты жолында ерлік етіп, жер бетіндегі жамандық атаулыдан азат болғаны үшін сыйлық есебінде қабылдайды.

	Екі қаһарманның да арманына қолы жетпей, үміті кесілер тұсы да ұқсас. Ажал Қорқытты жылан боп келіп алады. Бір ғажабы, “Гилгамеш” эпосында да жылан жауыз бейнесінде суреттеледі.



	...Аялады жағалауға келгенде,

	Гилгамеш кеп, көк толқынға енгенде,

	Қасиетті гүлге таяй бергенде,

	Гүл иісін сезе қалып ырғаған,

	Жыбыр-жыбыр жанталаса сырғыған

	Гүлді əкетіп, түлеп шыға келді лезде сұр жылан...



	Адамзат үшін, елі деп еңіреген ерлердің жауыздық күштерден опат болуы миллиондаған адамдардың жүрегін тебіренткен. Бұл шығармалардың талай ғасырлар бойы өлмей мəңгілік жасауы да сондықтан. Қосөзен алқабында шумерлер цивилизациясы дамымай тұрғанда-ақ даламызда мəңгілік өмір іздеу идеясы, Жерұйық жайлы ертегі, аңыздар кең тарауы ықтимал.

	Осы айтылғандардың өзі-ақ күллі адамзат мəдениетінің түпкі негізі бір екендігінің тағы бір айқын дəлелі болмақ. Сөзімізді аяқтай келе кейбір аңыз-əңгімелер кейіпкерлерінің мифтік персонаждан гөрі мəдени қаһармандық сипаты басым жататынын да айта кеткеніміз артық болмас. Бұл да ата-баба есімінің фольклор шығармаларында тұлғалана отырып, бірте-бірте діни мінажат объектісіне де айналып кету жолын аңғартады.





V тарау.


	“ҚАРА ШАҢЫРАҚ”



	Құдайға табынамын деп, адам өзіне-өзі табынады.

	П. Гольбах





“Сүт кенже”





	Әдетте діннің қоғамдық қатынастардың өрелі жақтарына жармасатыны белгілі. Мұнысымен ол қоғамдық үрдістердің шынайы шығу тегін шатастырып жібереді. Мұндай діни шырғалаңға түскен құбылыстардың санатына тұрмыстық адамгершілік нормалары мен отбасылық қарым-қатынастары жатады.

	Əкесіз жанұяны көз алдымызға елестетуге болмайды. Ең алдымен əке жанұя ұйтқысы, тірегі, материалдық игіліктерді өндіруші, табыс иесі. Мұнымен қатар ол өз бойына əлеуметтік, кісілік салауаттарды жинақтаған жан. Əкенің мұндай əлеуметтік қасиетін “Əке көрген оқ жонар, шеше көрген тон пішер” деген халық даналығынан айқын аңғаруға болады, бұл отбасында өсіп келе жатқан ұл-қыз “кімнен үлгі-өнеге алу керек” деген сауалға жауап бергендей. Алайда патриархалдық-рулық қоғамда əке жанұяның бірден-бір қожасы болды. Əкенің мұндай өктемдігі қоғамның əлеуметтік-экономикалық негізінен туындады. От басындағы əкенің абыройы қоғамда орын алған əлеуметтік қарым-қатынастармен баянды етіліп отырды.

	Ол үй тіршілігінде де толып жатқан əлеуметтік функциялар атқарды. Сондықтан өлген əкенің асын берген күні оның оты өшіп, одан қалған мал-мүлік бөліске түсті. Мұны қазақ “шаңырақ құлау” деп атады. Бұл əкенің орнын толтыруға, оның қызметін алмастыруға болмайды деген сөз. Əке барда шаңырақ бар, əке жоқ – шаңырақ жоқ. Мұндайда дəстүр үні қатаң шығып, келте қайрылды.

	Қазақтың туыстық жүйесі əкеге қатынас арқылы белгіленеді де, нағашы мен қайын жұрт арасындағы қатынастарға шектеу қойылады. “Жиен ел болмас, желке ас болмас” деген мақал осының айғағындай. Əке үй ішінің тағдырын, тіршілігін, болашағын шешуші бірден-бір адам болды. Отбасында басқа үлкен адам болмаса əке шешімі, əке сөзі – үкім, заң. Оның отбасындағы осындай орны, əкенің ролін шектен тыс қасиет тұтумен байланыстырмауға болмайды. Революциядан бұрынғы қазақ отбасының тұрмыс ахуалын көзімен көрген этнограф “əке үйі (“қара шаңырақ”) – киелі” деп бағалаған (28, 25). Ел ішінде бұл баға өз маңызын əлі де жоя қойған жоқ.

	Шаңырақтың “киелілігі” жаңа отбасы дүниеге келген кезде көзге айқын түседі. Қазақтың дəстүрлі үйлену салтына жататын жөн-жоралғыларда күйеу жігіттің əкесін марапаттау, мадақтау елеулі орын алады. Той рəсімдерінің басты тұлғасы – күйеу жігіттің əке-бабасы. Үйленуге байланысты атқарылатын жөн-жосықтар сол əке-бабаның көз алдында өтетін бейне бір салтанатты шеру мен думан сияқты. Ата-бабаны пір тұту идеясына, əсіресе беташар мен келіннің ата үйіне барып, отына “май құю” салты қызмет етеді. Болашақ үйінің табалдырығын аттау келін үшін киелі рəсім болып саналады. Ал ата ошағына май құю – атаға мінажат етудің, табынудың бір көрінісі іспетті. Ата үйіне мінажат қылу келінге арнайы мүше – қойдың төсін сыйлаумен түйінделеді. Бұл тағам да киелі саналады. Келінді дастарқанға отырғызарда астына арнайы сойылған қойдың жас терісін төсейді. Теріні төсеген əйелдер: “Терідей жұмсақ, қойдай жуас бол!” – деп жатады, Осы аталған салт пен рəсімдердің негізінде күйеу баланың ата-бабасына тағзым ету, табыну идеясы жатқанын байқау қиын емес.

	Жігіт үшін қалыңдығының ата-бабасының шаңырағы да киелі саналады. Оны құрметтеудің де өз рəсімі, жөн-жосығы бар. Күйеудің қайын жұртына мінажат етуі құдандалық жөн-жосықтан, “өлі-тірі” (өлі-тірі аталарға арналған ас) беруден басталады. “Өлі-тірі” беру дəстүрі ата-бабалардың болашақ некеге ризашылығын алуға бағышталады.

	Күйеудің қайын жұрт еліндегі қимыл-əрекеті бақылауға алынады. Бұл орайда оның өз əке-шешесінен, өз жұртынан тəлім-тəрбиесі, үлгі-өнегесі сынға түсіп отырады.

	Күйеу баланың қайын жұрт елінде, қайын ата мен ене үйінде белгілі орны бар: күйеу міндетті түрде үйдегі кісілерден төмен отырады, артық сөйлемеуі керек, қайны енеге қарсы отыру көргенсіздік белгісі болып танылады т. с. с.

	Əке үйі “қара шаңырақ” деп аталып, қазақтың “қара” деген сөзі заттар мен құбылыстардың түсін ғана білдіріп қоймайды. Қара – байырғы, көне, ескі, мəңгі деген мағынаны да береді. Осы себепті туыстар арасында түсінбестік бола қалса, “үлкен үйге, (қара шаңыраққа) жиналып, ата, əлде əке алдында шешімін табады” (28, 25).

	Əке шаңырағын пір тұту қазақ этнографиясының іргелі бір саласымен тікелей байланысты. Ол – минорат салты. Қара шаңырақтың түтінін түтетіп қалған кенже ұл, қазақ дəстүрі бойынша, əкенің мал-мүлкінің иесі болып қалады. Сондықтан қазақ соңғы туған ұлды кенже ұлы деп атайды. Қазақ арасында əкесінің көзі тірісінде енші алған ұлдары мен қыздары ол өлгеннен кейін одан қалған мүлікке мұрагер бола алмайды. Дау-дамай мен мүлік бөлісу шырғалаңын қазақ дəстүрі минорат салты арқылы шешіп отырған. Геродот бұл дəстүр скифтердің арасында бар екенін жазады. Мəселен, Тарғытайдан туған үш ұлдың кенжесі Скиф болғандықтан, ұлысқа ие болып, кенже ұлдың құрметіне бүкіл ел Скифия аталып кеткен екен (31, IV, 8–9).

	Əкені тірі кезінде семьяның құдіреті санап, оны қошеметтеу, оған иіліп тағзым ету революцияға дейінгі қазақ отбасының басты ерекшелігі болды.





“Ата-баба өсиеті”




	Адам мен қоғам арасында іштей үйлесімділік болады. Əрине, бұл үйлесімділік салыстырмалы сипат алады. Адам – қоғамдық қатынастар жиынтығы, сондықтан да ол, осы қатынастарға тікелей тəуелді. Қоғамдық болмыс – адам тіршілігі мен өмірі өтетін кеңістік. Бұл кеңістіктің адам санасына, оның жүріс-тұрысына, мінез-құлқына, ол өскен ортаға, осы ортаның салт-санасына, дəстүріне, əдет-ғұрпына ықпалын тигізбей қоймайды. Қоғамдағы қандай да бір тосын құбылысты алып қарамаңыз, ол жалпы болмыс заңдылығына бағынышты болады.

	Сондай құбылыстың бірі – қонақжайлылық. Қазақтың қонақ күту салты өткен заманнан мирас болып қалған өрелі өнеге тоғысқан құбылыс екені баршамызға мəлім. Сырт қараған кісіге қонақжайлылық пен қоғамның идеологиялық қондырмасының арасы жер мен көктей тəрізді. Ал байқап бажайласақ, революциядан бұрынғы қазақтың этнографиялық тіршілігі жүйелі сипатта болғанын, оның бірі екінші бір салт-санамен іштей идеялық сабақтастық тауып жатқанын аңғарамыз.

	Қазақтың дəстүрлі қонақжайлылығы да ата-бабаны пір тұту, олардың рухына мінажат етумен байланысты. Тарихи бір аңызда бұл салт Алашаханның өсиеті деп баяндалады. Алашахан дүние салар алдында өзіне тиісті мал-мүлкін үш ұлына берудің орнына төртке бөліпті-міс. Оның бірін Ұлы жүздің атасы Үйсінге, екіншісін Орта жүздің ноқта ағасы – Арғынға, үшінші бөлігін Кіші жүздің Алшынына арнап, төртіншіні қонақасы ретінде бөліске салмай қалдырыпты. Қонақ шығыны “бөлінбеген енші” деген атау осыдан қалса керек. “Көшпелі тұрмыс-тіршілікте бір-біріңнің үйлеріңе түсіп, қонақ болмай тұрмайсыңдар, – депті Алашахан. – Біріңнің үйіңе бірің түскенде, ішіп-жегеніне ақы-пұл сұрамай, біріңді-бірің қадірмен адамдарындай қошеметтеп отырыңдар”.

	Қонақ сөзінің түбірі – қону; бұл сөз көшумен, көшпелі өмірмен байланысты туғанын дəлелдеп жату артық. Көшу болған жерде қону бар. О баста қонақ ұғымы көшпелі өмір салтымен сабақтас болған. Қазақ дəстүрінде де қонақ болу қонумен, түнеп шығумен тамамдалып отырған.

	Қазақ қонақты құт санайды. Сондықтан да батаны “Дастарқаның мол болсын, үйіңнен қонақ үзілмесін!” – деп береді. Алайда қазақ қонақты құтты (“құтты қонақ келсе, қой егіз табады”) жəне құтсыз (“құтсыз қонақ келсе, қойға қасқыр шабады”) деп бөледі. Əсілі қонақтарды бұлай бөлу халықтың адамгершілік ілімінің “жақсы” жəне “жаман”, “игілік” жəне “зұлымдық” категорияларымен сəйкестікте тұруынан болса керек. Əйтсе де қазақ қонақтың “жақсы” əлде “жаман” пейілімен санаспай күтеді, Жомарттың, қонақжайлылық, мейман-достық кісіліктің, халықтық адамгершілік салауаттардың ең мəртебелісі болып есептеледі. “Атың барда жер таны желіп жүріп, асың барда ел таны беріп жүріп” деп түйіндейді халық даналығы.

	Революциядан бұрынғы қазақ салтында шүлен тарату əдеті де болған. Бұл да жомарттықтың, қонақжайлылықтың бір түрі. Шүлен тарату, əрине, тұрмысты, дəулетті адамдардың ғана қолынан келді. Шүлен таратудың əлеуметтік мəні – елге парасаттылық көрсету, жоққа жəрдем беру. Кейбір пасық байлар даңқын шығару ниетпен де шүлен таратып, тыраштанғаны мəлім.

	Дəулетті қазақтар қонақ үшін арнайы салтанатты үй тіктіреді. “Айман–Шолпан” жырында Маман мен Көтібар арасындағы жанжал осындай қонақ үшін тігілген отауға таласудан туады. Жаңа үй соғу қолдан келмеген күнде үйдің ең сəнді бір бөлмесі тек қонақ күтуге арналады.

	Қонақ түспейтін үй моламен салыстырылады. Қонақ күтуге кеткен ырыс-құт қайырылады деп есептелді. Өйткені қонақ күту ісі Алашаханның, ата-баба аруағының бақылауында болады-мыс делінді.

	Қазақтың меймандостық салтына мұсылманың əсері болмады деу қате тұжырым. Ислам хадистері əр жолаушыны Қызыр пайғамбар болуы мүмкін деп санайды (Қырықтың бірі –“Қызыр”). Бұл арада қонаққа деген ілтипатты ислам “саудаға” салады. Мұсылман діни қағидаларындағы қонаққа қамқорлық діни “мұқтаждықтан”, алла қаһарынан қорқудан, философиялық тілмен айтқанда, утилитарлық-прагматикалық (“пайда” іздеушілік) іс-əрекет пен ой пайымдау барысында туады. Алайда қазақтың қонақ қабылдау салты кісіден пайда көру мақсатын көздемейді, материалдың шарттан аулақ, ештеме мен шектелмейді, халықтың өмір тіршілігімен ғана сабақтасады. Дегенмен, ислам дінінің қонақ сыйлау дəстүрінің ежелгі қонақ қабылдау салтымызға дөп келетін тұстарын атап өткен жөн. Хадистер марапаттайтын Əтімтайдың (тай руынан шыққан Хатим) елден ерекше жомарттығын тек араб шайырлары ғана емес, қазақ ақындары да аузынан тастамай жыр етті. Ата-аналар балаларын азан шақырып Əтімтай қойды. Жомарт, Қонақбай есімдері де мейман қадірлеудің айғағы іспетті.

	Дəстүріміздің шариғаттан ада екеніне халқымыздың этнографиялық өмір тіршілігі куə бола алады. Мəселен, монғолдар келіннің бетін ашарда: “Киіз үйіңе кіргенге сусын бер” деп өсиет айтады. Бұл қазақтың үйге кірген жыланның да басына сүт құйып шығаратын ырымымен төркіндес. Монғол келіні атасының үйіне алғаш келгенде сол үйдің итінің итаяғын толтырып сүт құяды (29, 215). Бұл ырым иттің келген қонаққа абаламауын, “қайырымды” болуын мегзейді. Қазақтың үйлену дəстүрінде осыған ұқсас салт бар. Күйеу қалыңдық аулына жасырын “ұрын” барғанда, жеңгелеріне тарататын көп кəденің бірін “ит ырылдатар” деп атайды. Беташарда “Кісі келсе үйіңе киізіңді қақ келін!” деген жолдар бар.

	Қонақты құрметтеу – адалды қошеметтеумен, жалпы адам баласын сыйлаумен, оның адамдық, кісілік қасиеттеріне табынумен байланысты. Алғашқы қауымдық құрылыстың басты шарты адамға деген құрмет болғаны белгілі. Бұл əлем халықтарының бəріне тəн. Бұл дəстүрдің қаймағы шайқала қоймаған үлгісін кейбір Азия халықтарының этнографиясынан байқауға болады. Орыстың жиһанкезі В. К. Арсеньевтің досы қарапайым аңшы Дерсу Узала кісі сыйлауға келгенде алдына жан салмайды. “Оянып кетіп, көзімді ашсам, Дерсу отын жарып, қайыңның қабығын балағанға кіргізіп үйіп қойған екен... Ол менен бір уыс күріш пен тұз сұрады. Не істемек болғанын білгім келіп, сұрағандарын бергіздім. Ол қайыңның қабығына сіріңкені, тұз бен күрішті орап, балағанның ішіне іліп қойды.

	– Сенің қайта айналып келмек ойың бар ғой? – деп сұрадым одан. Ол басын шайқады.

	– Онда, күрішті, тұзды жəне сіріңкені кімге сақтап қойдың? – дедім оған.

	– Біреу-міреу келер, – деп жауап қатты Дерсу, – келер де балағанға тап болып, құрғақ отын, сіріңке мен тамақ тауып жеп, өлімнен аман қалар...

	...Ол өзіне беймəлім, ешқашан көрмеген, жолықпаған адамның қамын ойлап тұр... Мына қарапайым адамның адамгершілігі бəрімізден де жоғары. Ол жолаушының қамын жеп отыр!” (16, 26–27).

	Кезбе аңшының осы іс-əрекетінде қаншама даналық пен философиялық түйін жатыр десеңізші! Қарт аңшы тайгада адасып жүріп, осы бір заттарды жолықтырғанына қуанып тұрған адамның шаттық ұялаған бет-жүзін көргендей болады. Бейтаныс кісіге деген ықылас пен мейірімділікті көрген адамның өзі де осындай жақсылық істегісі келіп тұрмай ма? Демек, аңшының осы іс-əрекетінің тəрбиелік мəні зор.

	Осыған ұқсас салт қазақ арасында да болған. Өткен ғасырда Шу бойының қалың қамысын қыстайтын Сарыарқаның қазақтары жаз шыға Бетпақ далаға үдере көшеді екен. Шудан Арқаға 18–20 күн жүріп жетеді. Мидай далада көшке не қымбат? Əрине, су. Алайда, жұрт ауыз судан таршылық көрмейді, қақ қуалай көшеді. Ал оттың жөні басқа. От су секілді алып жүруге, сақтауға келмейді. Жауын-шашын бар дегендей. Осы орайда көшпелі халық отты сақтаудың да, Дерсу Узала секілді кісі құрметтеудің де ең тиімді жолын тапқан. Көшкен ел ошақтағы қоламтаға шоқ көміп кетіп отырған. Келесі көш сол сөнбеген шоқты алып пайдаланған.

	Сонымен қонақжайлылық іргелі кісіліктің белгісі болған. Үй иесі ең алдымен қонақтың көңілін табуға тырысқан.

	Қонақ та үй иесіне пейіл тазалығын аңғартуы шарт екен. Қазақтың дəстүрлі салт-санасы бойынша, үйге кірген қонақ кісесін (пышағымен) шешіп, кіре беріске іліп қойған. Пікіріміз дəлелді болу үшін мысал келтіре кетейік.

	Ұлы жүзді билеген Рүстем төренің үйіне кірген адамның қару-жарағын есік аузында тұрған төлеңгіттері алып қалады екен. Орта жүздің əйгілі ақыны Жанақ төреге сəлем беріп келгенде, төлеңгіттері оның қолындағы қобызына дейін сыпырып алады. Жанақ табалдырықтан ішке аттай бергенде төре: “Бұл кім?” – деп дауыстайды. Сонда ол: “Жанақпын”, – деп саңқ ете қалады.

	– Жанақ болсаң бірдеме деп жібер, – дейді Рүстем төре ақынды танып. Қобызына қосылып үйренген Жанақ ақын сипалақтап, ештемей дей алмайды.

	Соны байқаған төре күліп:

	– Мынаның қарағайын əкеп беріңдер, – деп төлеңгіттеріне бұйырады. Қобызы қолына тиген Жанақ сайрай жөнеледі.



	Қолыма іліндің бе, қарағайым!?

	Қарағайсыз керекке жарамаймын...



	Əсілі, Рүстем төре халық дəстүрін өзінің қара басының қамы үшін тым қатаң ұстаса керек.

	Үйге қарумен баса-көктеп кіру ұлттық ұғымда үй иесіне деген жаман ниет нышаны. Кейбір этнографиялық деректерде ертедегі қазақтар бөтен үйге қамшы ұстап кіруді көргенсіздік деп санағаны айтылады.

	Қазақ ауылы қонақты кіржіңдемей, бар жақсы пейілімен қабылдайды. Өйткені қонақ киелі саналады, оны қабылдау ата-баба өсиетін орындаумен барабар болды.

	Қонақ мифтік үш ғайыптың (қонақ – ғайып, неке – ғайып, тағдыр – ғайып) бірі деп танылды. Сондықтан қазақ үйін кілттеп бекітуді қонақтан қашудың белгісі деп біліп, масқара санайды.

	Халқымыз қонақты “құдайы қонақ”, “шақырылып келген қонақ” деп бөледі. Шақырылған қонақтан гөрі шақырылмай өз бетімен келген “құдайы қонақ” көбірек қадір тұтылған, ондай қонақтың күтімі де ерекше болған. Қонақтар алаланбады, соңғы келген қонаққа көбірек қошемет көрсетілді. “Бұрын келген қонақ соңғы келген қонаққа орын береді” деген мəтел осы жоралғының айғағындай.

	Кез келген жолаушы қазақтың қонақжайлылығы қошеметін ең алдымен көрді. Бұл қазақтың қонақ қабылдау дəстүрінің басты ерекшелігі еді.

	Қонақжай отбасының атағы шартарапқа тарап кетті, жанұяның бақыты оның қонақжайлылығымен өлшенеді. XX ғасырдың басында қазақ аулында болған бір автор халықтың қонақ қабылдау дəстүрін ыждаһаттылықпен баяндайды: “Қазақтың табалдырығын аттадың болды, қасиетті адамға айналдым дей бер. Қонағы үшін қазақ өзіне қия бермейтін қойын сойып тастайды” (19, 38). Халқымыз қонақжайлылықты өмір заңына айналдырған: “қонақ қылуды қазақтар борыш көріп, жолаушыны қалайда қонақ болуға мəжбүр етеді... Жолаушыны қабыл алып, қонақ етпеген жағдайда үй иесіне ат-шапан айып салынады” (19, 38).

	Қонақжайлықтың əлеуметтік-экономикалық тегі көшпелі өмір салтымен тікелей байланысты. Орта ғасырлардағы саяхатшы Марко Поло көшпелі адамның дəйім сапар үстінде, “азық-түлік алмай айлап жол жүретінін” жазады (53, 90). Бұған, əрине, қазақтың қонақ қабылдау дəстүрі негіз болған. Ықылым замандарда пайда болған көне дəстүрді қазақ халқы мирас етті.

	Сонымен ата-ананы қадірлеу, үлкенді пір тұту, кішіге қамқорлық жасау, өзара көмек, қонақжайлылық секілді халық дəстүрлерінің шығу тегі халықтың əлеуметтік-тарихи дамуымен қанаттас екен. Олар адамгершілік нормаларға негізделіп, жалпы адамгершіліктің үлгісі боларлық деңгейде. Ғасырлар қойнауынан бізге жеткен мұндай сыйластық дəстүрге жаңаша мазмұн беріп, кəдемізге жарата білгеніміз жөн.





VI тарау.


	“МƏҢГІЛІК” ӨМІР САРЫНЫ



	Құдайға табыну – адамның қиялынан туған елеске немесе жоққа табыну деген сөз.

	П. Гольбах





Ата-баба рухының тұлғалануы




	Қазақ ауыз əдебиеті ата-бабаға табыну сарынына бай. Тегінде ата-бабаны жəне оның өмірін, əрекетін дəріптеп əсірелеу фольклор атаулының заңдылығы десе де болғандай. Бұл, əрине, көне, патриархалдық қоғамның сипатынан туындайды. Пікірімізді байырқалату үшін көне тарихымыздың сарғыш тартқан беттерін парақтап көрелік.

	Қазақ халқының рухани мəдениетінің қайнар бастауын зерттегенде ертеде өмір кешкен тарихи қауым топтардан бізге келіп жеткен сол бағзы замандардағы цивилизацияның жұрнақтарын басшылыққа алмай, оған назар аудармай болмайды. Жазбалардың немесе археологиялық, этнографиялық ескерткіштердің қай-қайсысы болмасын, көне дəуірдегі, орта ғасырлардағы рулардың тіршілігі мен мəдениетінен азды-көпті мағлұмат берері сөзсіз.

	Тек шығыстанушы ғалымдар ғана емес, жалпы тарихты зерттеушілер сақ-скифтер тарихына, мəдениетіне үңілгенде оны қазақ халқының тарихымен салыстыра зерттеуді дəстүрге айналдырып жүр. Бұл жайт кездейсоқ болмаса керек. Шынында да, қазақ халқының кейбір этнографиялық тіршілігі скиф, сақ, массагеттердің, сондай-ақ көне дəуір жазбаларында ұшырасып қалатын басқа да тайпалардың мəдени өмірінен алшақ кетпейтіні мəлім.

	Ол ол ма, көне нұсқаларда бұл тайпаларды біртектес, сыбайлас тайпалар деп қарайды, басқаша айтқанда, Геродот, Страбон, Сыма Цянь жəне басқалардың жазбаларында исседондар – массагеттердің бір бөлегі, массагеттер сақтардан, ал сақтар скифтерден тараған болып шығады. Мұнымен қатар көне дүние ғұламаларының жазғандары бағзы замандарда даламызда өмір сүрген этникалық топтар арасында өзара генетикалық байланысы жоқ тайпалардың болғанын да жоққа шығармаса керек. Əйтсе де, көне дəуірлер жазушыларының бізге аңыз түрінде келіп жеткен жазбаларының бəріне шындық деп қарауға болмайды, мүлде жоққа да шығара алмаймыз. Олай еткен күнде халықтар тарихының маңызды бір бөлігін сызып тастаған болар едік. Біз бұл арада аталмыш проблеманы методологиялық тұрғыдан да қарастырып отырмыз.

	Скифтер парсы нəсілдес халықтарға жататындықтан қазақтарға ешқандай қатысы жоқ дегенге əкеліп саятын болжам-байламдардың бəрі де, біздің шамалауымызша, тым үстірт, ұшқары айтылған пікірлер болып табылады. Малшаруашылығымен айналысқан көшпелі халықтардың тарихына қиянат жасап, жаңсақ қорытындылар жасаушылық та, тарихшылардың арасында шалағай шешімдер айтып жүретін ғалым-сымақтардың белең алып кетуінің де түпкі төркіні осында жатса керек. Жалпы цивилизацияның дамуын, пайда болуын түбегейлі зерттеу адамзатты, оның жасампаз еңбек процестерін түсіну үшін қандай қажет болса, ежелгі көшпенділердің тарихын зерттеу де қазақ халқының өткен өмір жолын жан-жақты талдап, ғылыми тұрғыдан тұжырымдар жасау үшін сондай қажет. Көне мəдениет тарихының формаларында қашанда оның рационалды дəні жатады да, келе-келе, заманнан заман өте, ол жетіле, күрделілене түседі. Ф. Энгельстің көне грек мəдениеті хақында айтқан осы байламның қазақ халқының мəдениеті, тарихына тікелей қатысы бар.

	Көне мұралардың ғылыми маңызын кемсітушілік əділдіктен алыс жатқанын қазіргі тарих ғылымының даму барысы дəлелдеп отыр. Оның үстіне байырғы мұраларды қадір тұтып, тереңірек зерттесе, ежелгі дəуірдің тілсіз куəгерінің шертер сыры мол екенін сол ғалымдардың өздері де теріске шығармайды.

	Скифтер жайлы материалдарға жан-жақты талдау жасағанда, қазақтар туралы əдебиеттермен жете танысқанда жоғарыда айтылған ұшқары пікірдегі ғалымдардың өздері екі халықтың тіршілігінен көптеген этнографиялық ұқсастықтар табатынын еріксіз мойындайды. Бұл, əрине, кездейсоқ ұқсастық емес. Қайсы бір этнографиялық құбылыстардың хронологиялық, тарихи, халықтық ауқымда қайталанып отыратыны бар, бірақ сол бастапқы күйінде қайталанбайды – оған əрбір халық, топ уақыт өте келе өзіндік өзгерістер енгізеді. Өйтпеген күнде тарихи уақиғалардың арасындағы логикалық байланыс кілт үзілер еді де, мұны марксизмнің идеялық қарсыластары пайдаланып кетер еді.

	Осыған орай айта кететін жайт, қайсы бір ғылыми еңбектердің авторларының скифтер, сақтар, исседондар жəне басқаларымен үйсін, қаңлы, ғұн, түркі, қыпшақтардың арасындағы этнографиялық сабақтастықты шорт кесуге құлшынуы опық жегізер оғаш жағдай. Мұны бізге орта ғасырлардағы шежірелердің, көне жазба нұсқалардың өздері. де айқын дəлелдеп беріп отыр. Бұл жалған объективизм, тарих ғылымының идеялық-тəрбиелік мəніне баса назар аударып, ден қоймаушылық, тарихи материалдардың логикасына көпе-көрінеу қайшы келушілік, түрі ұлттық, мазмұны социалистік қазақ мəдениетінің сан-саласын жан-жақты зерттеуге себін тигізбейтін, ешқандай болашағы жоқ, ғылыми шындыққа жеткізбейтін, ағаттыққа апарып соқтыратын бағыт.

	Көне нұсқаларды философиялық тұрғыдан терең зерттемеушілік кейбір авторлардың тарихқа “жанашырлық жасауына”, “қамқорлық етуіне”, “шапағатын тигізуіне” əкеліп ұрындырады. Ондай “қамқоршылардың” тіпті “көшпелілігі” үшін “жеңілдік” жасап кейбір халықтарды “Европалық мəдениет деңгейіне” дейін өлермендік жасап сүйрейтіндер де бар.

	Қазақ халқы мəдениетін бүкіл адамзат мəдениеті тарихымен бірлікте, басқаша айтқанда, біртұтас əлеуметтік процестің бір бөлшегі ретінде қарастырған жөн.

	Орталық жəне Орта Азия тарихы аренасына халқымыздың кештеу, XV ғасырдың аяғы мен XVI ғасырдың бас кезінде шыққаны мəлім. Соған қарамастан қазақ халқы, этникалық мазмұны мен құрамы жағынан сөз жоқ, Евразия сахараларын мекендеген ең ежелгі халықтардың бірі, өйткені ол өзіне дейінгі сансыз ұрпақтың материалдық һəм рухани асыл мұраларын бойына сіңіре білген халық. Міне, бұл мəселеге осы тұрғыдан келгенімізде ғана метафизикалық ауытқуларға ұрынбайтынымызды тағы да бір рет зерделейміз.

	Халқымыздың рухани мəдениеті – өзімен қоян-қолтық араласып жатқан Шығыс Европаның, Кіші Азияның, Персияның, Үндістанның, Қытайдың, Шығыс Сібірдің, Орталық Азияның халықтарының мəдениетімен тығыз байланысты өсіп, дамып отырды. Мəдениетіміздің тарихы мыңдаған жылдар əлетінде əлем халықтары мəдениетінің жетістіктерінің бəрін өз бойына сіңіріп отырғанын дəлелдейді.

	Қазақ мəдениетінің өзіндік ерекшелігі өнеріміздің алуан тарауында (сəулет өнері, қолөнер, мүсіндеу т. б.) айқын байқалады. Адам баласына тəн интеллектуалдық мүмкіндіктің күллісін мол қабылдаған көшпелі халық мистика атаулыны жат санаған, оның санасы догмалық қағидалармен уланбаған, сондықтан да ол өмір құбылыстарын тұтас қабылдайды, оның түсінігі сыртқы əлемнен əсем келісім тапқан. Көшпелі халық “Авесто” діни кітабы уағыздағандай “қайырымды” дихан (иран), “жауыз” көшпелі (тұран) деп бөлмеген. Халық ұғымында, қанаушы бар да, қаналушы бар, бай мен кедей бар, міне, осының бəрі оның көзқарасында қалыптасып, творчествосында өз өрнегін тапқан. Осынау жағдаяттардың күллісі – қазақтардың тарихы, мəдениеті жəне əлеуметтік тəжірибесі ауыз əдебиетімізде жинақталып берілген. Фольклорымыз да тек халқымыздың ғана емес, сондай-ақ оның алдында өмір сүрген тайпалардың, тіпті белгілі бір мөлшерде күллі адам баласына тəн мəдениеттен көрініс береді.

	Қазақ халқы ешкімді де алалап бөлмеген, қоңсылас, тағдырлас елдің баршасымен де тығыз қарым-қатынаста болған. Осының бəрі халқымыздың қай дəуірде болмасын, ірі-ірі мəдени ошақтарымен байланысты болғанын, ешқашан да өз алдына томаға-тұйық оқшау жасамағанын тағы бір рет дəлелдейді.

	Қазақ фольклорына тəн эпикалық дəстүр де, фрагменттік материалдар да, сөз жоқ, тарихта болған оқиғалардың жаңғырығы іспетті. Мұны тарихтың атасы – Геродоттың скиф, сақ, үйсіндер туралы жазған кітабынан, көне қытай жылнамаларынан байқаймыз.

	Бұған дəлел ретінде Дарийдің сақтарға жасаған жорығын баяндайтын Полиэннің “Стратегемдерін” алсақ та жеткілікті (біздің дəуіріміздің II ғасыры). Бұдан академик В. В. Струве ауыз əдебиетінің əсерін байқағаны мəлім. Əсіресе Полиэннің екінші əңгімесінен Арал теңізі маңындағы ұлан аймақта батырлық эпостың кең дамығанын айқын аңғарамыз. Қазақ əдебиеті тарихы мамандарының бұл айтылған жайттарды ескергені жөн.

	Көне заман жазушысының хикаясындағы (Полиэн, Стратегемдер, VII, 12) басты кейіпкер – жылқышы Ширак. Ол Арал сақтарының көсемдері Бакесфор, Омарг, Тамирлерге Персияның құдіретті қолын қалай тоқтатудың амалын ойлап тапқанын айтады. Ол дəуірде Персияның құдіреті сонау Мысырдан Орта Азияға шейін жүріп тұрған болатын. Сонымен Ширак көсемдерге Дарий əскерін құртудың өте бір оңай жолын тапқанын айта келіп, бірақ сақ елінің басшылары оның бала-шағасына көп ақша, үйір-үйір жылқы сыйлап, көңілін аулаймыз деп уəде бермесе, қатерлі іске бас тікпейтінін жəне жасырмайды. Көсемдердің уəдесін алған соң Ширак өзі-өзін жарақаттап, Дарий патшаға келеді де: “Мені мұндай халге жеткізген сақтар, саған адал қызмет етіп, сол тайпалас бауырларымнан кегімді қайтарғым келеді”, – дейді. Оның сөзіне сенген (фольклорлық сарынға ұқсас) Дарий қалың қолын бастап, Ширактың соңынан ереді. Ширак Парсы патшасының қолын жапалақ ұшпас жапанмен қалың шөлге əкеп кіргізеді. (Қарақұм не Қызылқұм, тіпті Бетпақдала болуы да ықтимал ғой). Ширак асқан қаһармандықпен қаза табады, ал Дарий болса тəңірінің жіберген жаңбыр суымен шөлін басып, тура келген ажалдан аман қалады.

	Ширактың жоспары Орта Азияның шалқар даласын жайлаған мал өсірумен айналысқан көшпелі халықтардың ғасырлар бойы сыналған əскери тактикасына негізделген.

	Ауыз əдебиеті өмір шындығын қаншалықты дəл көрсететінін көне дүние халықтарының тұрмыс-тіршілігінен жəне олардың өмір сүрген географиялық ортасынан нақты мағлұматтар беретінін массагеттердің көсемі Иданфирстің Дарийға берген мына бір жауабынан көруге болады. Айта кететін бір жайт, массагет көсемінің соғыс тактикасының өзі де фольклорлық-эпикалық əсерге толы.

	“Иə, мен сондаймын, қызылбас. Ғұмырымда пенде баласынан жасқанып, жанымды сақтап, жалтарып көрген жан емен. Сенен де жасқанар жайым жоқ. Тап қазір де сол жайшылықтағы қам-қаракет, кəсібімнен айныған емен. Ал сенімен жауласуға құлшынып тұрған мен жоқ. Оның мəнісін айтайын мен саған. Жайнаған шаһар да жоқ менде, құлпырған гүлбақ та жоқ. Қиратып, құлазытып, тапап жайпап кетер деп түн ұйқымды төрт бөлмейтінім де содан. Сендермен жағаласуға жанталаса ұтылмайтыным да содан. Алда-жалда жауласуға аласұрып, асығып, қан аңсап тұрсаңдар, мен бір кеңес берейін... Біздің даламызда бабалардан қалған оба, зираттар бар. Əне, соларды тауып, қиратып байқаңдар. Біз соғысамыз ба, жоқ па сонда білесіңдер. Тек Зевс пен өз бабам жəне скифтердің патша анасы – Гистия ғана менің табынарым, өзгеге бас иген емен!” (31 IV, 127).

	Жалпы көне заман авторларының көпшілігі жорық кезінде көшпелі халықтардың соғысу əдісі мүлде өзгеше екенін баса көрсеткен. Патша Кир де олардың осы ерекше соғысу тəсілінен опық жеген. Гректер де сақ сарбаздарының жауынгерлік қасиетін айрықша бағалаған. “Жер бетінде сақтардан өткен мерген жоқ”, – деп тамсанады Платон. Сақ, массагет сарбаздарының осынау қасиетін жете бағаламаған тəкаппар Кир ақыры солармен шайқаста опат болған.

	“Сақ сарбаздары жебені оң қолымен салып, адырнаны сол қолымен тартады, бірақ садақ атқанда екі қолы бірдей ойнайды”, – деп жазған ертедегі ғұламалар. “Скифтердің не қашқан жауды түре қуып, не қаша жүріп ұрыс салатынын”, олардың бəрі де бірауыздан мойындайды. “Парсылардың скифке жасаған жорығы сəтсіз болған себебі... оларды бір орыннан таппағандықтан”, – деп жазғандары да сондықтан.

	Қашқан болып, жау қолын иен сахараға алып кіріп, жоқ қып жіберу көшпелі халықтар қолбасыларының орта ғасырларға дейін қолданып келген ең басты тактикасы болатын. Көшпелі халықтардың бұл əдісін бек жақсы білген жиһанкез Ескендір (Александр Македонский) Яксарттың (Сырдария) оң жағына өтуге тəуекел қылмаған. Ол кезде дарияның оң жағалауын бейбітшілік сүйгіш, ер жүрек сақ, қаңлы, үйсін, дақ тайпалары жайлайтын. Бір таңғаларлық жайт, күні бүгінге дейін тарихшылар бұл фактіге толық көңіл аудармай келеді. Мəселен, Ескендір Зұлқарнайдың Орта Азияға жасаған жорығы жайлы түсініктеме бергенде, жоғарыда біз келтірген жағдай ескерілмейді. Тарихи деректерге қарағанда, ол кезде осы өңірде экономикалық жағынан ең қуатты аудандар болған. Мұндағы тайпалар асыл тұқымды жылқы өсірген. Александр Македонский армиясының жаяу əскерлеріне ең керегі де осы болатын. Осы кезде империясының шалғай түкпірінде бұрқ ете түскен Спитамен көтеріліс жайлы хабар естіген жиһанкез кенеттен ат басын кейін бұрады. Əрине мұндай жағдайдың болуы да мүмкін, əйтсе де мынадай бір дəлелді де естен шығармауға керек: көне заманның дана білімдары Аристотельден тəрбие алған, сол кездегі Элладаның аса білімдар азаматтарының бірі болған Александр өзінің соғыс тактикасынан мүлде өзгеше əдіспен соғысатын көшпелілер туралы бейхабар болуы мүмкін емес. Сондықтан да ол аяғы немен тынары беймəлім шайқасты бастау жəне “ит арқасы қияндағы скифтер сахарасында” соғыс ашу ақылға сыймайтын нəрсе деп білсе керек.

	Ежелден əлем тарихында көшпелілердің тұрағы Орталық Азия белгілі роль атқарып келеді. Ұлы жиһангерлер жорығына шейін де көшпелілер Персия, Қытай сияқты құдіретті көрші мемлекеттердің зəре-құтын алған дүлей күш боп саналатын. Кезінде əскери, саяси жағынан қуатты мемлекет болған ғұн державасымен Қытайдың достық қарым-қатынас орнатуы тегіннен-тегін емес. Тұтқиылдан тап беріп, көзді ашып-жұмғанша ғайып болатын көшпелілерден əбден запы болған Қытай империясы қисапсыз күш жұмсап Ұлы Қытай қорғанын (“Аққорған”) тұрғызған. Бұл бекіністі соғудың қаншалықты қиындыққа түскені жайлы қытай жылнамасында мынадай жолдар бар: “Ұят пен ардан безген Цинь Шихуан-Ди халқын қан қақсатып, 10 мың лиге созылған ұзын қорған соқтырды. Азық-түлік теңіз арқылы жеткізіліп тұрды. Бірақ шекара бекінісі бітісімен ішкі мемлекет қайыршылыққа ұшырады да, Цинь əулеті тақтан құлады” (21, 1, 107). Ал сасанидтер дəуірінде соғылған “Александр дуалы” солтүстік Иранның құнарлы алқабын Орта Азияның көшпелілерінен қорғауға тиіс болған. Біз əңгіме етіп отырған тəсілді қытайлар да жақсы білген, оған мына бір шежіреден алынған мысал куə: “Модэ-Шаньюй көсем бір шайқаста мынадай бір тəсілге көшті: ол қашқан болып кейін шегініп кетті де, қытай қолының ең мықты бөлімшелерін ұзатып əкетіп, ақыры қытай əскерлерінің императордың өзі бастаған алдыңғы легін қоршауға түсірді” (35, 412). Бұл тактиканы Шыңғысхан өз жорықтарында пайдаланған. Оғыздар, қыпшақтар, наймандар да бұл əдісті қолданған.

	Сондықтан да скифтердің патшасы Иданфирстің сөзіне қарағанда, ол жеңіске жететініне шүбə келтірмейді. Ол құдайдан ешқандай медет күтіп тұрған да жоқ. Оның соғысқысы келмейді, оған бостандық бəрінен де қымбат. Ол бейбіт күнді, тату-тəттілікті қадір тұтып, қастерлейтін жан. Оның гуманистік тенденциясы бізге, оның ұрпағына аса қымбат. Иданфирстің қызғыштай қорып, жат жұрттықпен қан майданда кескілесе ұрыс салатын шалқар байлығы, шоң шаһары да жоқ. Ол өзінің əлсіз жерін де жасырмайды – егер бабаларымыздың зиратын қорлар болсаң біздің соғысар-соғыспасымызды сонда білесің дейді. Задында ата-баба зиратын қастерлеу, оны қорлағандардың жазасын беру парыз деп саналған. Əңгіме ата-баба бейнесінің киелене барып қоғамдық сана категориясына айналуы хақында болып отыр.

	Жалпы скифтер ұғымында ата-баба зираты тұрған жер Отаны деп есептелген. Эпостарда көбіне тарихи ақиқат пен фольклорлық дəстүр сіңісіп, қабысып кетеді, мұны академик Əлкей Марғұлан өзінің ғылыми еңбектерінде талай рет атап көрсеткен еді.

	Дарийдің Вавилонды қоршап жатқан кезінде парсы сарбазы Зопирдің көрсеткен ерлігі туралы Геродот жазған хикая сақ жылқышысы Ширактың ерлігіне ұқсайтынын Полиэн өте орынды ескерген. Белгілі шығыстанушы ғалым В. В. Струве Дарийдің сақтарға жасаған жорығы жайындағы хикаяда бағзы дəуірде грек жалдамаларының əңгімелері арқылы көне əдебиетке енген сақтардың батырлық эпосының əсері бар екенін дəлелдеді. Персия Мемфисте билік жүргізіп тұрған дəуірде оларға грек жəне сақ сарбаздары жалданып қызмет еткені мəлім. Ахменидтер армиясында қызмет еткен сақ сарбаздарының туған халқының ертедегі ересен ерліктері туралы жыр толғап, тебірене əн шырқауы кəміл. Сақтардың жазба тарихы – эпосы болатын. Эпостағы өз халқының бостандығы мен еркіндігі үшін жанын пида еткен ерлерді мадақтап, əнге қосқан сақтарды Ахменидтер державасының намысын жыртып, қанды шайқаста олармен тізе қосып, бірге соғысып жүрген грек жалдамалы жауынгерлерінің толқымай тыңдауы мүмкін емес. Сақ эпосының көне грек нұсқаларына əсері осылай болса керек.

	Тегінде қазақ фольклорына жəне түркі тілдес халықтардың сондай-ақ жер бетіндегі басқа да халықтардың ауыз əдебиеті мұрасына тəн қасиет – эпикалық творчествоның негізгі арқауы ел қорғаған батырлар болып келетіндігі. Содан соң мейлі диқаншылық болсын, мейлі ол малшаруашылығы болсын, бар жақсылықтың бастауы – еңбек деп саналған. Жеке адам мен оны қоршаған ортаның арасындағы үйлесімділік еңбектен табылса, сол үйлесімділікті бұзатын соғыс, не табиғаттың дүлей күші болып есептелінген.

	Грек жазбаларынан скифтер көне грек ғылымына қанық болғанын, сол дəуірде Греция мен Евразия сахарасының арасында қарым-қатынас күшейе түскенін білеміз. Сол кезеңде скифтер арасынан Анахарсис, Абарис, Даукет ұлы Токсарис сынды ғұлама адамдар шыққан. Мəселен, Солон дəуірінде Афиныға келген скиф ғұламасы аты аңызға айналған дəрігер Токсарис жасынан білімге құштар, жақсылыққа жаны құмар адам болған. Ақырында ол өз еліне қайта оралмай, Афиныда өледі. Көп ұзамай гректер оны əулие санап, жат жерлік дəрігердің аруағына құрмалдық шалып отыратын болған. Міне, осы деректердің өзінен-ақ, скиф елінің кейбір перзенттері өздерінің “қасиетті Азиясында” (Эсхил “Бұғаулы Прометей”) ғана емес, сондай-ақ мəдениеті озық, өзге елдерде де мəшһүр болғанын көреміз.

	Академик Л. Берг қазақтар арасында ежелден жалғыз көзді дəу туралы ертегілердің кең тарағанына назар аударған (104, 65). “Қырғыз (қазақ) ертегісін грек ертегісімен салыстырғанда көптеген ұқсас жайларға тап боламыз. Екі елдің ертегілерінде де жалғыз көзді дəу қой бағып жүреді. Сонсоң үйге қайтып келіп, от жағады да, есікті таспен бекітіп тастайды. Өтім батыр да Одиссей сияқты дəудің жалғыз көзін ағызып жіберіп, қойын айдап кетеді”.

	Гомердің “Одиссеясында” оқиға теңізде, қазақ ертегілерінде тау-тасты жерлерде болады. Бұл арада бір түсініксіз жай, Гомердің жалғыз көзді дəуі диқан болмай, қалайша қойшы болып шыққан? Əлде көшпелі халықтардың эпикалық дəстүрі сонау біздің дəуірімізге дейінгі XII–VIII ғасырлар шамасында өмір сүріп, ақын творчествосына игі əсерін тигізді ме екен?

	“Илиадада” жартылай мифтік бейне Ахиллдың жалғыз-ақ əлсіз жері бар, ол – жерге тиіп тұрған табаны. Ал мұндай таңғажайып батырлар қазақ халық ауыз əдебиетінде жиі кездеседі жəне бұл тек қазақ емес, түркі тектес халықтардың бəрінде де бар.

	“Китаб-и дэдэм Қорқытта” оғыздардың Депе-Гезды жебемен атып өлтіре алмайтын эпизоды бар. Семсермен, сүңгімен де өлтіре алмайды. Сөйтсе Депе-Гездың жалғыз осал жері көзі екен. “Манас” жырында да Қытайдың шекарасын күзетіп тұрған жалғыз көзді дəу бар. Оның да осал жері – көзі.

	Қырғыз батыры Сырғақ оның көзіне найза шаншып өлтіреді. Фирдоусидің “Шахнамесінде” де осыған ұқсас эпизод бар: Рүстем Исфендиярды екі жүзді жебемен көзінен атып өлтіреді. Эпостарда мұндай таңғажайып қасиет тек жалғыз көзді дəулерге ғана тəн емес. Сахарада туған ертегілердің батырлары көбіне көне гректердің батыры Ахиллды еске салады. Қазақтың Алпамысы, қырғыздың Манасы, өзбектің Алпамышы Аполлон құдайдың атқан оғынан өлген Ахиллдың бір туған бауыры немесе егіздің сыңары тəрізді.



	Ұлының аты Алпамыс,

	Қызының аты Қарлығаш.

	Атса мылтық өтпейді,

	Шапса қылыш кеспейді.



	Міне, қазақ эпосындағы Алпамыс осындай батыр. Тек Алпамыс қана емес, қазақ ертегілерінде “атса оқ өтпейтін, шапса қылыш кеспейтін, отқа салса жанбайтын, суға салса батпайтын, қарғаса қарғыс дарымайтын” таңғажайып батырлар өте көп кездеседі.

	Бір қызығы ондай батырлар ертегі-аңыздарда ғана емес, өмірде болған қайсыбір адамдарда да болыпты-мыс деген наным халық арасында кең тараған.

	Халық творчествосында бабаларды эпостардың басты кейіпкері ғып жырлау, оларды қайтпас қайсар, ер жүрек, ел қамын жеген қаһарман етіп көрсету сонау бағзы замандардан келе жатқан дəстүр екен де, ол дəстүрдің ежелгі жергілікті сенім-нанымдарға арқа сүйеп жататыны тағы да белгі береді. Шумерлердің Гилгамеш туралы, гректердің Геракл, римдіктердің Геркулес, қазақтардың Қорқыт туралы ертегі, аңыз, хикаяларының сюжеттік желілері осы дəстүрдің айқын бір көрінісі болып табылады.





“Заман ақыр – жер тақыр”




	Жергілікті сенім-нанымдардың тарихи тегін іздеген жан қазақ фольклорында “ақырзаман” (эсхатология) түсінігінің жоқтығы ойлантпай қоймайды. Халық творчествосында ара-тұра кездесіп тұратын “қиямет”, “таңда” “махшар”, “заман ақыр, жер тақыр” жəне т. с. с. ұғымдар жүйесі ислам мифологиясымен астасады. Ал көне əфсаналар мен эпостарда кейіпкерлер өлімнен қорықпайды, көбі тіпті өлімнің не екенін біле де бермейді. Олардың өздерінен күшті, айлалы алыптармен белдесе кететіні де сондықтан. Халқымыздың ұлттық психологиясына тəн ер жүректік пен тəуекелшілік те сайып келгенде осы ілкі сенімнен қуат алады. Өлімді мойындамас өр мінезділік Ұлы Отан соғысының қанкешті майданында қазақ жауынгерлерінің жаппай ерлік көрсетуінің моральдық себепшісіне айналды. Бұл құбылыстың бір ұшын “атса оқ өтпейтін” Алпамыстың қасиетінен байқаған едік. Ешбір шектеуі жоқ “мəңгілік” өмір туралы идеяның мейлінше толық тұлғалануға түскен тұсы Қорқыт туралы аңыздар. “Мəңгілік” өмір туралы идея да аспаннан түспеген, оның да түп-тамыры жерде, əлем халықтарының тарих қаттауында жатыр.

	Қорқыт ата – қазақ этнографиясының, əсіресе ертегі, аңыз, күй жырының негізгі алтын арқауы іспетті тұлға. Сондай-ақ ол түркпен, қарақалпақ, түрік сияқты түркі тілдес халықтардың фольклорында да басты бейне. В. В. Бартольд Қорқыт жайлы кітаптың жазылу кезеңін XV ғасырдың тұсы деп шамалайды. Сөйте тұра ғалым “кітаптардағы аңыздардың оқиғасы ертеде болуы мүмкін” деген болжам айтқан. Шынында да, Қорқыт ата жайлы аңыз-ертегілердегі оқиғалардың бір ұшы сонау бағзы замандарда жатыр. Сондықтан да, біз оның шығу тегін айқындау мақсатымен көне дəуір ескерткіші болып саналатын шумерлердің “Гилгамеш туралы эпосына” (шамамен біздің дəуірлерімізге дейінгі IV мыңжылдықта жазылған) барлау жасадық. Одан бергі дəуірлер əдебиетінен: Гомер поэмаларынан (біздің дəуірімізге дейінгі XII–VІІІ ғасырлар) жəне “Калевала” эпосынан ұқсастықтар іздедік.

	Профессор В. Грозныйдыңеңбектерінде шумерлердің адамзат тарихында прогрестік роль атқарғаны, шумерлер шұғылданған шаруашылықпен кейбір қолөнер кəсібінің түрлерін Гилгамештің игергені туралы айтылады. Эпоста Гилгамеш əрі сəулетші, əрі ағаш шебері, əрі зергер ретінде суреттеледі. Осының өзінен-ақ Гилгамештің грек мəдениетінің негізін салушы, Япет алыптың баласы Прометейдің өмірдегі прототипі екенін аңғарамыз.

	Прометей халыққа от жағуды, ағаштан кеме бұйым жасауды, кен қазуды үйреткен. Ал Гилгамеш болса адамдарға көлік күшін пайдалануды, санауды, оқуды, жұлдыздарға бақылау жүргізуді, ауруды емдеуді, сəуегейлік жасауды үйретеді. Кейінірек ол ассириялықтарға астрологиядан дəріс берген. Прометей туралы миф те, Гилгамеш туралы миф те топан суға байланысты. Гилгамештің кейбір қасиетін Прометейді азат еткен грек Гераклінің бойынан да табамыз. Прометей грек топырағындағы Гилгамештің бейнесі. Ал Гилгамеш болса көне шығыс елдеріне тұңғыш рет мəдениет ұрығын сепкен шумер халқының басты қаһарманы.

	Қорқыт ата кім? Адам баласы үшін ғаламат ерлік жасап тарихта аты қалған ер жүрек алыптар мен халық қамын жеген көзсіз ерлердің ішінде оның алатын орны қандай? Өкінішке орай, Қорқыт сынды халық қаһарманының істеген ерліктері тарихта қалмаған. Бірақ біз үшін ең бастысы сол – Қорқыт та Гилгамеш, Прометей сияқты өз халқының алғашқы сəулетшісі, құрылысшысы, ұстасы, кеншісі, зергері. Оның өмірінде бастан кешкен оқиғалары түгел сақталмаса да, атаның елден асқан музыкант (қобызды алғаш жасаған Қорқыт деген аңыз бар), көреген емші-дəрігер, ауа райын болжайтын есепші, ақын-жырау екені ұмытылмай кейінгі ұрпаққа жеткен. Сонымен қатар Қорқыт та тек өзі ғана біліп қоймай, бойындағы өнерін халыққа үйретіп, ұстаздық етуден жалықпаған кісі. Демек, ол бұл жағынан да Гилгамеш, Прометейлерге қатты ұқсайды. Əйтсе де, Қорқыт ата бейнесі карелофин халқының “Калевало” эпосындағы батыр Вайнямейнен бейнесіне жақын. Ол – алғашқы қауымдық құрылыстың өкілі. Ал Гилгамеш болса Урук қаласының патшасы, демек, ол тұңғыш таптық дəуірдің өкілі, яғни, Вяйнямейненнен кейінгі қоғамда өмір сүрген.

	Сонымен, əлем халықтары мұрат тұтқан бабалардың, қаһармандардың жəне ғұламалардың біз ұсынып отырған хронологиялық тəртібі шамамен, Қорқыт, Вяйнямейнен, Гилгамеш, Прометей, Геркулес болып келеді. Біз Қорқытты тізбектің басына қойған себебіміз, оның қазақ этнографиясына жақындығынан емес. Қорқыт ата бейнесінің ешқандай эсхатологиямен (ақыр заман, жұмақ, тамұқ, топан су сияқты ұғымдармен) ешқандай байланысы жоқтығында. Қазақстанды мекендеген көне тайпалардың өлген адаммен бірге көрге азық-түлік, қару-саймен қоятыны сондықтан. Бұл дəстүрдің мəнін арнайы əңгімелейміз.

	Вяйнямейнен де Қорқыт тақілеттес. Ол өлмейді, жез қайыққа отырып, көк пен жер түйіскен өлкеге сапар шегеді. Қантелесімен тамаша əнін халқына мұра ғып қалдырады. Тағы да қайталап айтамыз: ол өлмейді, елінен, жерінен кетеді.

	Тегінде, Орта Азия халықтарында эсхатологиялық ұғым болмағаны ақиқат. Мұны археологиялық қазбалардан табылған көне заман нұсқалары да дəлелдейді. Қазақ эпикалық жанрындағы мəңгі өлмеушілік идеясының да түпкі төркіні осында жатыр.

	Эсхатология туралы ілім, фəни мен бақи жайлы қағида таптар қайшылығының тууына байланысты пайда болған. Бұл айтылғаннан шығатын қорытынды Қорқыт пен Вяйнямейненді Гилгамештің жəне басқа да көне грек алыптарының архаистік прототипі деген тұжырымға саяды. Ал “Шумер халқы үнді-европалықтар мен турандықтардың аралық шамасында, қырғыз (қазақ) даласында пайда болған” деген болжамның жаны бар (107, 21–22).

	Осының бəрі бізге халқымыздың көне цивилизациясының тууы ғана емес, күллі адамзат цивилизациясының пайда болу тарихына тереңірек көз жіберуімізге септігін тигізсе керек.

	Əлі күнге дейін атамекені белгісіз болып отырған шумерлер сөздерінің көне түркі, түркі тілдерінде сөйлейтін халықтардың сөздерімен ұқсас болып келуі де əлемдік ғылымның ден қойып зерттеуіне тұрарлық мəселе деп білеміз.

	Сондай-ақ шумерлердің Таммуз мерекесі де назар аударарлық. Бұл – өлгендерді еске алу мерекесі. Мұнда “тие берсін” деген жасалады. “Аруақтар оянып, хош иісті құмарта жұтсын!”. Бұл дəстүр күні бүгінге дейін аруақтарға тие берсін жасап, шелпек пісірген қазақ рəсімін еске салады.

	Шумер жəне түркі тілдерін салыстыра зерттеген Ф. Гомель екі тілден ұқсас жүздеген сөздер тапқан, кейбір лингвистикалық ортақ заңдылықтарын ашқан, соның нəтижесінде бұлар туыстас тілдер деген жорамал жасаған.

	Белгілі совет тарихшысы С. П. Толстов шумер цивилизациясының “Орал-Алтай” өңірімен байланысы хақында Ф. Гомельдің айтқан пікірлерін қуаттайды. Сондай-ақ М. Н. Никольский, Н. Л. Вестергорд, Р. Делинич, Б. Грозный, Ж. Менен, Ф. Ленорман, Н. Норрис, Ж. Опперт, Дж. Смитт, А. Г. Сэйс, Г. Рауминсон, Э. Шрадер сияқты зерттеушілер шумер тілінің орал-алтай тектес тілдермен байланысы жайында көптеген ғылыми еңбектер жазған. Шумер мұрасының қазақ халық творчествосымен байланысы жөнінде белгілі қазақ ғалымы Əлкей Марғұлан да өз еңбектерінде атап көрсеткен. Шумер тілімен іштей үндесіп, сабақтасып жатқан элам тілін “финнотатар” тілі деп атаған Ф. Вейсбахтың пікірі де негізсіз емес.

	Профессор Б. Грозныйдың айтуынша, шуллер тілінде бір жағынан енді-енді қалыптаса бастаған алтай тілі мен түркі-татар тілдерінің элементі басым болса, екінші жағынан үнді-европалық сипат та бар.

	Б. Грозный көне дəуірде, біздің дəуірімізге дейінгі VI мыңыншы жылдар шамасында шумерлер “не Түркістанды, не Қазақстан даласын мекен етіп, дəлірек айтқанда, оның шығыс бөлігін жайлаған болуы мүмкін” деген жорамал айтады. Оның болжамы бойынша шумерлер күнгей-батысқа екі жолмен тараған. Оның бірі – сонау Алтай беткейінен құлап, Ертісті көктей өтіп, Атыраудың күнгей жағалауын айналып, Вавилонияға апаратын жол да, екіншісі Закавказьеден теріскей Сирияға, одан шығыс Анатолия арқылы Вавилонияға бет түзейтін жол еді. Шумерлер мəдениетінің əсері ұшан-теңіз. Обеид жəне бертіндегі урук мəдениетінің негізін қалаған да шумерлер. Қазақ даласында өмір сүрген халықтардың ішінде не ең алғашқы, не алғашқылардың бірі болып үй хайуандарын қолға үйреткен де шумерлер, – деп жазады профессор Б. Грозный. Кен байыту, металл өңдеу, мыс қорыту да шумерлердің ата кəсібі болған (26, 1940, 3–4). Шумерлердің босуына əр екі жүз жылдықта қайталанып отыратын қуаңшылық себеп болды дейді Л. Гумилев.

	Сонымен қорыта келгенде айтарымыз, көне қазақ тайпа руларының көршілес халықтармен тарихи-мəдени тығыз байланыс жасауының, қоян-қолтық араласуының нəтижесінде алдымен өзіндік ерекшелігі мол көне қазақстандық, ал кейін қазақ халқының осы заманғы мəдениеті жасалғаны даусыз. Бұл əсіресе Қорқыт жайындағы қазақ аңыздарының идеялық тегін саралағанда тіпті айқын байқатпады. Бұл жайт қазақ ақын-жазушыларының кейбір шығармаларынан Шумер тақырыбы арагідік бой көрсетіп қалу себебін де аңғартады.





VII тарау.


	ҚИЯЛ МЕН ЕЛЕС



	Бар болсаң, құдай, көзің жоқ,

	Жоқ болсаң – онда сөзім жоқ.

	Дүниеңде түк жоқ нанымды,

	Алып кет мына жанымды!

	Ит жесін мейлі тəнімді,

	Бара қалсам егерде

	Құлайтын жердің жарын бер!

	Жата алмайтын тарын бер,

	Түк қалдырмай бəрін бер!..

	Сүбебек, халық ақыны





Адамның “жаны” қай жерде?




	Адамның жаны қай жерде?

	Бұл сұраққа:

	– Əрине, ауырған жерінде, – деп жауап береді кез келген қазақ.

	Жоғарыда біз əр халықтың тарихи қалыптасқан сенім-нанымдары болатынын сөз еттік. Бұл сенім-нанымдар ерте дəуірлерде туып, келе-келе белгілі бір жүйеге түсіп, əр текті философиялық зейін арқылы түйінделіп, категориялық жəне ұғым зерделермен қабысып отырады. Осындай көне ұғымдардың санатына халықтың демонологиялық түсініктері де жатады. Демонология дегеніміз адам немесе хайуан пішінінде өмір сүреді деп саналатын дүниеде болмайтын, бірақ санада қалған рух, жын, пері, албасты, сайтан жəне т. б. жөніндегі жалған түсініктер, елестер жəне ұғымдар жиынтығы. Демонология жалған қияли көзқарас негізінде туады да, халықтың мифологиялық түсінігімен астасып жатады.

	Демонология жалған, керітартпа көзқарастан туындайды. Дүниені тану процесі кемшіліктер мен қателіктерсіз болмайды, бұл объективті нəрсе, өйткені шындықты бейнелеу аса күрделі, əрі қарама-қайшылықтарға толы процесс. Сондықтан да тану барысында қол жеткен ақиқаттың өзі үнемі салыстырмалы түрде болады.

	“Жан” – көне санскриттік атау. Ол Қазақстан тарихының қола дəуірінде Алакөл мəдениеті дəуірлеп тұрған тұста пайда болғанға ұқсайды. “Жан” атауына исламның қатысы жоқ. “Жан” – туылған, жасалған мағынаны білдірсе, бұл ұғымға төркіндес “жын” – білім, ақыл-ой, рух, жақсылық, ізгілік секілді мағынаны білдіреді. Қазіргі қазақ тілінде жан сөзі тек діни тұрғыда ғана емес, абстрактілі адам, кісі мағынасында да қолданылады. Ал “жын” сөзі тəңірі, аруақ атауымен мағыналас. Ежелгі түркілер “жан” сөзін өмір, рух, тіршілік мағынасында да қолданған.

	“Жан” туралы түсінік қалай пайда болған? Бұл түсініктің дүниеге келуі жерлеу салтының қалыптасуымен тығыз байланысты екенін ашып айтқан жөн.

	Алғаш адам баласы пайда бола бастаған дəуірлерде дін болмағаны белгілі. Сондықтан өлікті жерлеу дəстүрі де болмаған. Өйткені бұл құдай туралы түсініктің өріс алмаған, халықтардың құдайдың не екенін білмеген кезі еді.

	Дін тарихын зерттеуші белгілі совет ғалымы В. Ф. Зыбковецтің пайымдауынша, “көне жəне кейінгі палеолит дін пайда бола қоймаған дəуірге жатады” (47, 247). Ғалымның болжамына қарағанда бұдан 40 000 жыл бұрын мустьер мəдениеті кезінде діни түсініктер пайда болады. Осы дəуірден бастап, “тірі өлік” туралы нанымдық көзқарас белең алады. Əсіресе көзі тірі кезінде төңірегіндегілерге ықпалы болған адамдардың мəйттеріне киелі деп қарау қалыптасады. Ру басылар, қолбасшылар жəне ақсақалдар осындай адамдардың санатына жатқан, рулық қауым олардың өлігін аса қадір тұтып отырған. О заманда жерленген өліктер қабірлерінен шығып, адамдар арасына қайтып келеді деген сенім болған.

	Уақыт жылжып өте берді. Алғашқы қоғамдық сана қалыптасты. Діни сана бірте-бірте басқа сана түрлерін ығыстырып, қоғамның тағдырына араласа бастады. Канондық діни қағидалар пайда болды. Солардың бірі жан туралы сенім еді. Жан, деп түсіндірді алғашқы қауымдық құрылыстың абыздары, адам өлген соң денеден шығып, дара өмір сүретін материалдық дене.

	Дəстүрлі қазақ ұғымы да жанды материалдық белгілер арқылы сипаттайды. Мəселен, “жан шықты”, “шыбын жан”, “жан ашу”, “жанымды қоярға жер таппадым”, “жаным қиналды” жəне т. б. Қазақтың батырлық жыры:



	Келмембет кірді ханына

	Ара түсіп Қамбардың

	Бір шыбындай жанына...–



	деп келеді. Жанды шыбынға теңеу қазақтың халық поэзиясында көп ұшырайды.



	Шыбыным, шыбыным

	Шашбаулым, шашбаулым.



	Ал мұндағы “шыбыным” сүйген жарды қастерлеу, жанындай жақсы көру мағынасында. Қазақтың жан туралы түсінігі исламнан аулақ. Бұған өте ерте заманалардағы Орта жəне Орталық Азия тұрғындарының діни көзқарастарына айғақ тарихи деректер дəлел болады. Мəселен, даламызды мекен еткен арийлердің “Авеста” кітабындағы жан туралы деректері көне қазақ ұғымына өте ұқсас. “Мен, Ахура – Мазда, екінші жаратқан құт мекенім – Соғды. Бұл жерде өлексе Ахриман мал табынан өлім шығарып, өлімнен шыбын жаратты” (36, 17). Бұл көне кітаптағы шыбын зұлмат тəңірі – иесі ретінде көрсетілген.

	Əдетте жан өте нəзік, оның торушылары мен жəбірлеушілері көп деп уағыздалады. Жан – адамның ең осал жері, сөйте тұра ол адам денесіне еркімен кіріп, шыға алатындай күйде болуы да шарт. Осы негізде дін жанды көбелек, шыбын, құс түрінде бейнелейді. Кейде жан адам тұрпатына да енеді.

	Ескі сенім-нанымдар бойынша, жан ұйықтағанда түс ретінде елес беріп қана қоймай, құс, қасқыр, түйе, жылқы секілді хайуандар түрінде де көрінуі ықтимал. Əдетте, киелі саналатын аққу мен қарлығаш өлген адамның жаны ретінде дəріптеледі. Мұндай құстарды өлтіру адам өлтірумен барабар-мыс. “Біздер, қазақтар, қарлығашты жанымыздай жақсы көреміз, оны əулие санаймыз”, – дейді өткен ғасырда қазақ қариясы орыс ғалымы А. Леваневскийге берген жауабында (61, 99). Қарлығаштың жаз шыға өз ұясына оралуы жақсылыққа жорылады. Қазанғап Байболовтың Қазақ ССР Ғылым академиясының қолжазба қорында сақтаулы тұрған “Төлеби шежіресі” деген дастанында Жаныс руының атақты биі Төле Жоңғар шабуылы кезінде қарлығаштың шаңыраққа салған ұясын бұзғызбай күзетіп қалады. Қиратып жоймақ болып келген қалмақ ноянына би сабырмен: “Біздің халқымыз ілкі заманнан қарлығашты қадір тұтады. Қарлығаш шаңырағымызды ұялағанын жақсылыққа жорып, əдетте көшімізді доғарып тастаушы едік. Ханыңа сəлем айт: қарлығаштың балапандары қанаттанғанша шабуылын тоқтата тұрсын. Шабысуға қалған уақыт та жетер”, – деген екен (58). Сол кезден бастап Төлеби ел арасында Қарлығашби аталып кетіпті. Қарлығашбидің күмбезі бүгінде Ташкент қаласының ортасында бой түзеген. Қазақ арасында көкек құсты да қастерлеу бар. Саха халқының бақсылары адам жаны көкек түрінде де кездеседі деп есептейді екен. Қазақтардың үкіні киелі құс деп санауы да тегін емес. Үкі тұқымдас құстардың түнде тіршілік етуі, ескі там мен молаларды паналауы оларды ерекше қадір тұтуға себепші болды. Əдетте тазалық пен пəктіктің нышаны ретінде сəбилер мен арулардың киімдері мен төсек орнына үкінің қауырсындарын тағады. Осы орайда бұған керісінше құбылысты да айта кеткен жөн. Ел арасында кейбір құстарды залал санап, өлтіріп тастайды. Осындай құстарға байғыз бен жарғанат жатады. Ел ұғымында бұлар – жын-шайтан иелері. Жарғанат қанатымен қаққан адам сырқатқа ұшырауы мүмкін-мыс.

	1979 жылдың тамыз айында бізге Қызылорда облысы, Тереңөзек поселкасының тұрғыны К. Ембергенов мынадай бір дерек айтты: “Əкем Емберген құралайды көзінен атқан мерген еді. Бір күні ымырт үйірілген кезде, кешкі тамағын ішіп алып, əкем түнгі аң аулауға шықпақ болды. Атына мініп, енді жүре берген кезде, байғыздың ащы үні естілді. Əкем бұл үнді жамандыққа жорып, байғызды атып түсіргеннен кейін ғана аңға кетті”.

	Өлген адамның жанын ұшқан құспен теңеу түсінігі тарихта кең етек алғаны белгілі. Көне түркі жазбаларында өлім ұғымы “ұштым” деген мағынаны білдіреді. Ертедегі даламыздың оңтүстік қалаларынан табылған өлген адамның қаңқа сүйегін сақтайтын қыш құмыраларға салынған құс бейнелері мұндай түсініктің болғанын дəлелдейді. Көне түрік жəне қыпшақ тұнжырларындағы құс бейнелерін де осылай түсіндіруге болады (12-сурет).

	Түркі тілдес халықтардың көпшілігінде “тын”, “құт” жəне “сор” деген ілкі жан атаулары бар.

	“Тын” (тыныс, демалу) мен “құт” (бақыт) Сəкен Сейфуллин шығармаларында жақсы жан ретінде айтылған. “Тын” сөзінің ауа жұту, жеделдету, тыныс, дем алу процесімен үндестігі байқалады. Халқымыздың мұндай түсінігіне ұқсас түсінікті ежелгі үнділердің Веда жазбаларынан да ұшыратуға болады. Бұдан 5 мың жыл бұрын түзілген Веда текстерінде жан мен дем алу семантикалық бірлікте болады да, брахман, əлемдік рух, абсолютті ақыл-ой деңгейінде қарастырылады (34, 26). Мұнымен қатар ертедегі адамдар жанды көп деп білген. Бұған бақсылардың жын құрамы айғақ болады. Мұсылман идеологиясының ықпалы болмаған саха халқының дəстүрлі түсінігінде “құт” жанының көптеген түрі бар: салғын құт-ауа (жел) жан, буор құт – жер жан, ийэ құт – бас, негізгі жан. Егер жаман жын салғын құтты ұрласа, онда ол адам өледі-міс. Əйел құдай нəресте пайда боларда ол жатқан ананың құрсағына сор мен құт жанын дарытады (13, 120). Жан əйел құдайы Айысыттың билігінде-міс. Міне, көне түркілерге жататын сахалар мифологиясы жанның қалай пайда болатынын осылайша түсіндіреді.

	Қазіргі қазақ тілінде “сор” мен “құт” деген жан атаулары сол бəз-баяғы қалпында қолданылады. Мəселен, “сорым қайнады”, “құтым қашты”, “сор айдады”, “құттықтады”. Бұл тіркестерден ежелгі заманда бұл сөздердің кейіптену (олицетворение) мен адамға ұқсату (персонификациялану) процесінде болғанын байқаймыз. “Құтым қашты” – бұл құт адам тəрізді жүре алады деген пайымдаудан туған.

	Жанның көп болып саналуы да ертеректе пайда болған сенім. “Ертөстіктегі” Шойынқұлақтың жаны көп қана емес, ол өз жандарын басқа жерде сақтайды.

	Шойынқұлақ Күнікейді киіз үйден шығарып жіберіп, бесіктегі ұлына:

	– Мен жанымды өзіммен бірге алып жүрмеймін. Борықты бұлақтың басында 40 елік жүреді, соның ішінде қайқы қарагер елік бар, қайқы қарагер еліктің ішінде 9 қара сандық бар, сол сандықтың ең кішкенесінің ішінде 9 балапан бар, сол менің жаным болады. Осыны біліп қой. Жаның кеудеңе сыймай бара жатса, соған апарып қоса сал, бірақ өзіңнен басқа жан сезінуші болмасын, сезуші болса, сен де, мен де тірі болмаймыз”, – дейді (59, 62). Бұл ертегіде халықтың жан туралы ескі түсінігі мейлінше дəл берілген.

	Сонымен адам жаны организмнен тыс жерде де өмір сүреді-міс. Саха бақсылары өздерінің жандары бəйтерекке қонақтайды деп есептеген.

	“Салғын құт” деп аталатын жан үлкен май қарағайдың 9 ұясында (дупло) көкек, əлде торғайдың балапаны болып қара қанаттанады (13, 131–132).

	Кейбір халық аңыздары мен ертегілерінде кейіпкерлердің жаны балық, құс түрінде суреттеледі де, олар суда жүзіп, аспанда ұшып жүреді.

	Қаратау шатқалдарына салынған қола дəуірінің суреттеріндегі еліктер бейнебір Шойынқұлақтың жанын алып жүргендей елес береді. Жан алдыңғы еліктің қарнында, екінші еліктің кеудесіне орналасқан. Суретте кішкентай еліктер де көрсетілген (13-сурет).

	Егер жан материалды зат тəрізді болса, онда ол адамның əлде жануардың қай жерін мекендейді? Ертедегі адамдар жан дененің белгілі бір жеріне орналасады деп түсінген. Орталық Азия қыраттарынан табылған мына бір сурет қойылған сұраққа жауап бергендей (14-сурет).

	Суретте арқар мен екі аңшы бейнеленген. Аңшылар садақ оғын дəл тигізуді мақсат еткен. Сондықтан олар арқардың жаны орналасқан (суретте жан мүйізі айдай кішігірім таутеке түрінде көрсетілген) жерін көздеп, жаттығу үстінде. Суретті жаңа тас дəуіріне жатқызуға болады. Келтірілген басқа суреттер де жанның “табиғатын” аша түсуге көмектеседі (15–16-суреттер). Қазақ аңшылары тағы аңның жаны мұрнының ұшында деп, сойыл соққанда қасқырдың, борсықтың əлде түлкінің тұмсығын көздейді. Ал кейбір жануарды жанды жері деп қолтығының астынан ұру бар.

	Жанды зат деп түсіну ол үнемі қозғалыста болады деп пайымдауға негіз береді. Жан адамның аузы, мұрны, құлағы арқылы сыртқары дүниемен қарым-қатынас жасап, кіріп-шығып тұрады-мыс. Жанның қоршаған дүниемен қатынасын “жеңілдету” мақсатымен монғолдар танау жəне құлақ тесіктерін кəрі жіліктің майымен майлап қояды екен. Кəрі жілікті қазақтар да киелі санаған.

	Қазақ арасында қос жан туралы түсінік те орын алғаны байқалады. Əйгілі этнограф А. Диваевтың жазбаларында қаңлы руының қазағы Көбей Тоқболатовтың осы мəселе жөніндегі мынадай бір пайымдауы келтірілген: “Əрбір адамда екі түрлі жан болады. Оның бірін “рух рауан” (“кезбе жан”), екіншісін “рух сəкін” (“ажырамас жан”) деп атайды. “Рух рауан” адам денесіне кейде кіріп, кейде шығып жүреді. Рух рауан денеден шықса – адам ұйқтап кетеді, кірсе – оянады. Рух сəкін бойымызға əбден дарыған, сіңген жан. Егер рух сəкін денемізден шығып кетсе, қайтып кірмейді. Онда адам өледі. Рух рауанның іс-əрекеті бізге түс болып көрінеді” (103, 59).

	А. Диваевтың бұл дерегі қазақтар ислам шылауында болғанмен, адам жанының көптігі туралы дəстүрлі түсінігін ұмытпағанын дəлелдейді. “Қыздың қырық жаны бар” деген мəтел де осының айғағы іспетті.

	Сонымен, қазақ халқының жан туралы түсінігінің мəйегінде ежелгі замандардағы адамдардың өмір мен өлім туралы пайымдаулары жатыр. Бұл пайымдауларға қарағанда, жан мəңгілік, өлмейтін құбылыс. Бірақ мұндай түсінік халықтық көзқарас қалпында қалып, философиялық тұжырымға айнала қоймаған. Осы арада ескеретін бір жай, қазақтардың дəстүрлі көзқарасында əр адамның өзінің меншік жұлдызы – жаны болады, адам туғанда жұлдыз пайда болып, өлгенде ағып түседі деп пайымдалатын түсінігі Аплатынның (Платон) идеалистік философиясымен сабақтасып жатады. Халқымыздың түсінігінің “таза” философиялық жүйеге айнала алмауының көп себебі бар. Соның бірі жанның заттық сипатының даралана алмауы болып табылады. Қазақ ұғымында жан əлі де болса материалды, заттық сипатта (хайуанат, құс, адам түрінде). Жанның көптік белгісінен, жан ұғымы негізінде жын, пері, періште, албасты, аруақ туралы түсінік туады.

	Қазіргі материалистік ілім жан туралы ескі діни түсінікті бекерге шығарып, оны мидың қызметі деп біледі.





Бақсыда “жын” бола ма!




	Жеке өмір сүре алатын рухқа сену күллі əлем халықтарына тəн болған. Ол тарихта анимизм деп аталады.

	Жын, дию жəне періге сену Орта Азия жəне қазақ даласын мекендеген ежелгі тайпаларға да тəн. Қазіргі қазақ тіліндегі дəу (үлкеннің синонимі) мен дию сөздері ертедегі діни ұғымнан қалған атаулар. “Дəу” сөзі күллі тарихи дəуірлер бойы əлемді шарлап “дию”, онан гректің “зевс”, римнің “юпитер” (ю-Зевс, питер-ата, зевс-ата), латынның дев (дева – құдай) атауын туғызғанын жоғарыда айттық. Қазір көптеген Европа тілдерінде құдай сөзі осы дəудің əр алуан атаулары болып саналады.

	Алматы маңындағы Тамғалы, Алтай, Тарбағатай, Қалба, Шыңғыстау, Саяқ, Хантау, Қапшағай тау-жоталарындағы тас шатқалдарында кездесетін таңбалардағы адам, хайуанат, небір қиял жетпейтін тұлғалардағы суреттерді ежелгі адамдар салған диюлар мен жындардың келбеті емес пе деп те қаласың. Өйткені ескі жазбаларда ежелгі замандардағы көшпелілер дəуірінде (біздің эрамызға дейінгі V–IV ғғ.) бақсы мен шаманның болғаны жайлы деректер бар. Мəселен, мал өсіруші тайпалардан шыққан даналар Абарис пен Деукетұлы Тоқсары күн жайлатқыш болыпты.

	Біздің дəуіріміздің VI ғасырында жасалған абыздың мүсініне қобызы мен қоңырауы қоса қашалған. Сонда сол заманның абызы да біз көрген бақсыға ұқсас болғаны ғой. Бұған қарағанда бақсы болған.

	Орта ғасырлар дəуіріндегі Қазақстанда абызды пір тұту дəстүрі кең тарағанын жазба деректерден де білеміз. XIII ғасырда өмір сүрген саяхатшылар Плано Карпини, Гильом Рубрук жəне саудагер Марко Поло Орталық Азияның шеткері аймақтарынан “ит басты, сиыр сирақты” кеудесі мен басы тұтасып кеткен адамдарды көргендіктері туралы жазады. Саяхатшылардың бұл айтқандары дəуде болса бақсыларға ұқсайды. Орта ғасырларға жататын монғолдың “Құпия шежіресінде” найман мен керей хандары ордаларында əр түрлі соғыс жəне саяси оқиғалар жайында көріпкелдік айтатын жауырыншылар, абыздар, бақсылар жəне тəуіптер ұстағаны жайлы баяндалады. Теб-Тəңірі Шыңғысханның айнымас досы ғана емес хан ордасының бақсысы да болған.

	Сонымен Европа саяхатшылары “көрген” “ит басты, сиыр сирақты” қазақ аңыздарында да кездеседі.

	Қазақ бақсыларының пірі – Қорқыт ата. Бақсының жыны, перісі мен көріпкелдігі бар деп есептеледі. Жын атаулы жақсы жəне жаман жын болып екіге бөлінеді.

	Жақсы жынға періште, пері, пір жатқызылады. Олар: хайуанаттардың аталары: Ойсыл қара (түйенің пірі), Қамбар ата (жылқының пірі), Сексек ата (ешкінің пірі), Шопан ата (қой пірі), Ғайып Ерен Қырық Шілтен (көзге көрінбейтін қорғаушы пір), Бабай Түкті Шашты Əзіз (Едіге ханның əкесі деп саналады) Ұмай ана (босанатын əйелдер мен жас нəрестенің періштесі) т. б.

	“Қыз-Жібек” қиссасында анасы Төлегенді “аллаға, екінші əнбие-əулиелерге, кəміл пірлерге тапсырып”, мінажат етеді:



	...Көл егесі Қамбар-ау!

	Шөл егесі Қамбар-ау!

	Қарағыма көз сал-ау,

	Рақым қылсаң, құдая-ау!

	Сенен өзге кім бар-ау?

	Ғашықтардың пірі едің

	Лəйлі-Мəжнүн, Саруар-ау!

	Сүрінсе қолдап алып жүр,

	Пəлекет келсе қағып жүр.

	Қосақтап қойдай бағып жүр.

	Бір ғашықтың дертінен

	Қарағым менің неғып жүр?

	Ғазыреті ер сұлтан

	Қосақтап қойдай бағып жүр.

	Бір ғашықтың дертінен

	Қарағым менің неғып жүр?

	Ғазыреті ер сұлтан

	Рақым қылып сен тұрсаң.

	Баба түкті шашты Əзіз

	Баламды сізге тапсырдым.



	Бақсының жыны да осы пірлермен қандас, тектес, бауырлас десе болғандай. Олар да отқа табынушылық кезеңіндегі көп құдайлардың жұрнақ-жұрағаты екені кəміл.

	Қазақ бақсылары өз жындарын ата бабаларынан қалған мұра деп түсінеді. Сондықтан олар жындарын уақытша басқа бақсыға “несиеге” беріп, “айырбастап”, əлде өз мұрагерлеріне мирас ретінде қалдырып отырады-мыс. Бақсылар қиялы жеткенше жындарын адам, хайуанат, құс, əлде фантастикалық жануарлар келбетінде сипаттай береді. Сондықтан əр жынның өз аты болады. Мəселен, Шақар, Шолақ, Жирентай, Қара бура, Кер жылан, Көк барақ, Ер қоян, Баршын құс жəне тағы басқалар. Шоқан Уəлиханов жазып қалдырған бағаналы Қойлыбай бақсының жындарының аттары осы тектес болып келеді. Бақсы қиялынан туған жындардың кескін-келбетін əрбір бақсының өзіндік сарынынан айыруға болады.



	Жын атасы Бөрлібай,

	Шақырғанда келдің бе ай!?

	* * *

	360 жасаған,

	Жақ сүйегі босаған.

	Ай, қайда менің Жан апам!?

	* * *

	Үзеңгісі үзбе алтын,

	Тебінгісі терме алтын,

	Құйысқаны құйма алтын,

	Жүгені бар түйме алтын,

	Қу найзалы Жирентай!

	* * *

	Жын атасы Ер қоян,

	Шақырғанда кел қоян!

	* * *

	Ақ тұйғыным, бопам-ай,

	Томағаң сенің күмістен.

	Аяқ бауың жібектен,

	Екі де бірдей баршын құс,

	Бауырың шұбар аршын құс

	Қиту, қиту, сары құс!



	Бақсының өз жынын суреттеуде ештемеден қаймықпай, қиял қанатында қалықтайтынын аңғарамыз. Əсілі, мұндай дəстүр ежелгі заманда қалыптасқан секілді. Оған дəлел ұлытау өңірінен табылған тас. Бұл тасты жазушы Ақселеу Сейдімбеков Қазақ ССР Ұлттық музыка аспаптары мұражайына əкеліп тапсырған. Тас бетінде сыбызғы ойнап, жындарын шақырған бақсы бейнеленген. Бұл тастағы суреттерді ертедегі көшпелілер заманына жатқызуға болады. Жындар адам, жануар жəне фантастикалық хайуанаттар тұрпатында бейнеленген (17-сурет). Абайлап қарағанда жындардың бір тобы ит, түйе, керік тəрізді. Бұлар, əрине, адам баласына “пайдалы” жындар-мыс. Ал осы суреттегі неше түрлі жер бауырлаушылар мен фантастикалық хайуандар кескінінде берілген тұлғаларды жаман “жындар” деп түсінуге болатын сияқты. Тастың тегіс бетіне реалистік кескінді бейнелермен қатар ирреалистік сюжеттердің орын алуы жынды екі топқа бөлуден туған. Осыған қарамастан барлық бейнелер бір сюжетке – бақсының зікір салып тұрған сəтіне бағындырылған. Сурет “кейіпкерлерінің” бəрі бақсының аспабынан шыққан үнді елти тыңдап, би үстінде бір-бірімен араласып кеткен тəрізді. Суреттің мистикалық түсінік-түйсікке əсер ететін қуаты басым. Қазақ ұғымында жын тек бақсыда ғана болып қоймайды.

	Ұста, зергер, тіпті ақынның да иесі болуы мүмкін. Əлбетте, бұлар жын болып саналмайды, бірақ ие туралы түсінік те жын секілді бір танымдық тамырдан сусындайды. XIX ғасырда өмір сүрген белгілі айтыс ақыны Кемпірбай өзінің ақындық дарынын кеудесіне қонған көк ала үйрек сынды иемен байланыстырған екен. Атақты əнші Əсет Кемпірбайдың көңілін сұрай келгенде, ақын қонағына былай депті.



	Сұрасаң хал-жайымды, Əсет жаным,

	Жатырмын ұшайын деп тұғырымнан!..

	Кеудемнен көкала үйрек “қош!” деп ұшты,

	Сол шіркін кəрі жолдас өлең білем,

	Соны айтып, қайрылмастай ұшып кетті.

	Осы өлең Серікбайға қонбас білем.



	Қазақ тіліндегі дару деген сөз белгісі “кəсіби” жынның, иенің адам бойына сіңуін білдіреді-мыс. Дарын – талант, қолынан іс төгілетін шебер, əнші, ақын. Жын немесе ие жануарға да даруы мүмкін. Ондай жануарларға түйе, жылқы, үкі, аққу, байғыз жатады.

	Бақсылардың түсінігінше, жақсы жындар жаман жындарға қарсы үнемі күрес жүргізеді. Жаман жындар оттан жаратылған-мыс. Егер бақсының көңілінен шықпай қалсаңыз, жақсы жынның өзі жаман жын тобына ауысып кетеді. Бұл пайымдаудан мұсылман діні мен бұтқа табынушылықтың арасындағы бітіспес күрес байқалады.

	Қазақ бақсыларының сыйынатын пірлері құранды екені көпе-көрінеу: олардың арасында сулы жерлерді қорғаштап жүретін албасты, көне түріктер заманында тəңіріден кейін тұрған молшылық əйел құдайы Ұмай ана, тіпті ислам дінімен қабаттаса енген шайтан да бар. Ерте кездерде абыздарға жын ретінде қызмет еткен жезтырнақ пен мыстан кемпір кейінірек қияли ертегілердің персонаждарына айналған. Қазақ ертегілерінің бас кейіпкерлері көбіне осы жезтырнақ пен мыстан кемпірге қарсы шайқасып жүреді. Албасты мен марту босанған əйелдер мен нəрестелерді төңіректейді-мыс. Мартудың түр-түсі қазаққа беймəлім, ол адамға көрінбейді деп саналады.

	Жындардың аяқ баспайтын жері, істемейтін ісі жоқ болып есептеледі. Сөйте тұра əр жынның өз “кəсібі” бар, деп саналады. Бұл түсінік адамның əлеуметтік қасиеттерімен үндеседі де, жын туралы ұғымның пайда болуының түп-тамырын ашады. Жындардың “кəсібі” олардың, аттарынан-ақ айқын байқалады. Жын аттарының ішінде адам есімімен қатар зат пен хайуанат атаулары да кездеседі. Осы атаулардың ішінде көне құдай аттары да ұшырайды. Бұл жын туралы түсініктің əр тектілігінің айғағы. Мəселен, көне дəуірдің молшылық құдай анасы Анахита мен оның көне түрік дəуіріндегі баламасы Ұмай ана мұсылмандық салт-сана етек ала бастаған кезде нəрестелер мен толғақ қысқан аналардың қас жауы – албастыға айналады.

	Жоғарыда біз бақсы сарындарынан жын ұғымының пайда болу жолдары анық байқалады дедік.

	Шығыс Қазақстан облысы, Самар ауданында тұратын Бала бақсы (шын аты Рахаділ. 1926 жылы туған. Əкесі Байбарақ бұрын осы өңірдің атышулы бақсысы болған), жындарын əкесінен мирас етіп алдым деп санайды. Оның бас жынының аты Көк барақ. Бұл жынның басы бөріге, денесі адамға ұқсайды-мыс.



	Атаға біткен Көк барақ,

	Тілің тұр ма салақтап!

	Жал-құйрығың тарайсың.

	Кіндігіңнен қатасың,

	Бауырыңнан жарайсың.

	Əуеге қарап ұлисың,

	Нені көріп ұлисың?!



	Бала бақсы қобызына да жын дарыған деп санайды,





	Қарағайдың түбінен,

	Қайырып алған қобызым,

	Үйеңкінің түбінен,

	Үйіріп алған қобызым.

	Жынды жиып күжілдейсің.

	Маған шаппа, дертке шап!



	Бұл сарынның тегі əріде жатыр. Сарын кезінде Ш. Уəлиханов жазып кеткен Қойлыбай бақсының сарынына ұқсас.

	Бала бақсы сарынында көне кəсіби (цеховая песнь) өлең тіркестері де бар. Бұл сарынның синкреттік жолмен туындайтынын айғақтайды. Мына төмендегі қазақ ұсталарының пірі болып саналатын Бапының (“Ер Төстікте” Бапы хан, жер астының, жылан əлемінің патшасы) бейнесі еске түседі.



	Шамырқанып, шамданба!

	Буырқанып, бұлданба!

	Оң қолымда балғам

	Сол қолымда қысқашым.

	Көрігім тұр гүрілдеп,

	Емің болса, салғайсың

	Көздің жасын көргейсің!



	Сөз етіп отырған сарын текстінде ежелгі мифтік персонаждар да бар.



	Түкті Бабай Əзіз Шаш!

	Сыйынамын өзіңе!

	Астыңда бар көк есек,

	Айқара жамыласың,

	Сауытың мен сайманыңды.

	Аш беліңе ілесің қылышыңды.

	Қалта қарап тұрасың,

	Көлденең сап ашаңды.

	Сарында Бабай түкті



	Шашты Əзіз көк есекке мінген, жалаңаш беліне қылышын ілген диуана іспеттес. Ашасы оны грек-рим мифологиясындағы су перісі Нептунға ұқсатады.



	Буырқанып, бұлданба!

	62 тамырға салғайсың ашаңды!

	Көздің жасын көргейсің!

	Ала алмасам маған серт!

	Жаза алмасаң саған серт!



	Өлең сарынынан бақсы санасы шамалаған дүниенің көрінісі жақсы байқалып отырады. Бақсының көзіне түскен заттардың барлығы жанды, тірі, адам іспеттес. Бұл – антропопатизацияның салдары. Тіпті Көк Барақ иттің өзі адамға ұқсайды. Оның тұлғасынан көптеген діни қағидалар мен сенімдердің сарқыншақ жиынтығын аңғарамыз. Ішінде тіпті “Таураттың” да ықпалы байқалады. Мəселен, Дəуіт пайғамбардың аты аталмағанымен оның ұсталық қару-жарақтары түгелімен сипатталады. Қазақ бақсыларының өз қобыздарын кейіптендіру дəстүрі басқа сарындарда да кездеседі. Бабай Түкті Шашты Əзіз – бақсылар демонологиясының тұрақты өкілі. Ол қазақ фольклорында Алтын Орда ханы Едігенің əкесі екені айтылады. “Едіге” сарыны қазақ эпосының кейбір үлгілерінде де кездеседі. Бабай атты құдай ертедегі көшпелілердің пантеонында болған. Тарихтың атасы Геродот оны (Папай) скифтердің Зевс секілді құдайы деп жазады (31, 4, 59). Бабай атауы түркі тілінен шыққан. Түп негізі – ата-баба.

	Сонымен қазақ бақсыларының жын атаулары көктен түспеген. Олардың бəрі тарихи-əлеуметтік дамудың əр түрлі кезеңдерінде пайда болып отырған. Бақсылар өз жындарын сарындарына қосып отырғанға ұқсайды, өйткені зікір салу үстінде тыңдаушы да оның шығу себебіне назар аудара бермейді. Сарынның негізгі нысанасы – тыңдаушыларын “жын” аттарымен арбап, жұртты соқыр сезіммен еріксіз баурау (18-сурет).

	Қазақ бақсыларының сарындарындағы “жын” атауларының екі қайнар көзі бар. Оның бірі – даламызда өте ерте кезде пайда болған жерлеу салтымен сабақтас. Бұл жерлеу салтына шамандық түсініктің ықпалы зор болған. Қазақ бақсыларын пандемониумының енді бір көзі – дүниежүзілік діндердің демонологиялық қағидаларының категориялары болып табылады.





Аруақ деген не!




	Адам баласы санасында жан туралы ұғым əр түрлі деңгейде қалыптасқаны мəлім. Оның дүниеге келуі өлікті жерлеу салтымен тығыз байланысты болған. Ал осы жан ұғымы дами келе аруақ ұғымына келіп ұласады. Аруақ – рух деген сөздің көпше түрі. Рух пен жанның мағынасы бір де, тек шығу тегі бөлек. “Жан” мен “рухтың” басты айырмашылығы мынада: адамның жаны кішкентай, қорқақ, қорғаншақ, нəзік болып саналады да, өлген адамның рухы, аруағы қорғаушы, жебеуші əлде жазалаушы, қарғысқа ұшыратушы болып уағыздалады. (Мəселен, “аруақ атқыр!” деген қарғыс бар). Бұл – аруақ туралы түсініктің мазмұны.

	Адамның нəзік “жаны” қуатты да қатерлі аруақ ұғымына қалай айналады? Бұл сұраққа көрнекті дін зерттеуші А. С. Токарев былай деп жауап береді: “Өлген адамды жерлеу салты дами келе өлік туралы түсінікті дараландырып, дерексіздендіріп, аруақ ұғымын туғызады”. Бұл мəселенің тек бір ғана жағы. Мұның екінші жағы, қоғамда орын алған əлеуметтік-экономикалық қатынастарға келіп саяды. Өйткені аруаққа табынудың етек алуына жеке адамға құлшылық ету, көсемдер мен қолбасшыларды киелеу ықпал етеді. Өлгеннен кейін адамның жаны жеке тіршілік ететін аруаққа айналады-мыс, кезінде ондай адамның қоғамға ықпалы неғұрлым күшті болса, өлгеннен кейін аруағы да соғұрлым мəртебелі болмақ.

	Осы жерде атап айтарлықтай жай, қазақ ұғымында аруақ басқа жын-перілер қатарына жатқызылмайды. Аруақ киелі, дуалы, қасиетті, оның артында қалған тірілерге тигізетін шарапаты оларға бағыштап жасалған сый-сипатқа тікелей байланысты. Егер ата-баба аруағы ұмыт болып, тиісті мерзімде еске алынбай, “сыбағасынан” құр қалып отырса, олар туысқан-туғандарына налиды-мыс. Сөйтіп артта қалғандарды табалауға ұшыратады-мыс.

	Сонау 20-жылдары ел ішінде өткен бір той-томалақта Хамза деген жігіт Боранбай есімді құрбысымен күреске түсіпті. Хамза күресер алдында Қабанбай бабасының аруағын шақырса керек. Оған Боранбай ащы мысқылмен: “Күшіңе сен, өлгенді не қыласың!” деп кекесін айтыпты, бірақ күрес үстінде жығылып қалыпты. Ел Боранбайдың бұл жағдайын оның аруаққа тілі тигізгенінен болды деп жорыпты.

	Дəстүрлі қазақ ұғымында өлген адамның атын жаман ниетпен атауға, оған тіл тигізуге болмайды, онда “аруақ” атады-мыс. “Ілгеріде қара керей руының бір айтулы атасы Таразға (қазіргі Жамбыл қаласы) керуен тартып бара жатып, Жетісу жерінде қайтыс болады да, сонда ақ жауып арулап көміледі. Уақыт өте береді... Күндердің күнінде елдегі жылқы біткен індетке ұшырап, абыржыған ауыл адамдары жергілікті тəуіптен медет сұрайды. Тəуіп өлген қара керей атасының бас сүйегін өртеп, күлін суға езіп, жылқыға ішкізуге кеңес береді. Жұрт тəуіптің айтқанын орындайды. Қабірден ақсөңке бас сүйекті алған адамның түсіне сол түні аруақ келіп, аян беріп: “Не көзіңді, не өзіңді аламын”, – дейді. Ертеңінде сол кісі дүние салады. Осыдан біраз бұрын ел ішінен этнографиялық деректер жинап жүріп, осындай бір əңгіме естіген едік.

	Мұсылман діні тарағанға дейінгі дəуірде аруақ құдай, тəңірі ұғымдары іспетті болғанға ұқсайды. Сөйте тұра қазақтардың аруақ туралы түсінігі жан жəне жын туралы ұғымдарға өте жақын.

	Əдетте қазақтар ата-баба аруағын алладан да құдіретті деп санаған. Діндар қазақ аллаға мұсылман жолымен сыйынып отырса, аруаққа басына іс түскенде ғана жалбарынған. Күнделікті тіршілікте қазақ аруақ шақырмайды. “Жоқтан өзгеге аруақтың атын атап, шақырма, жаман болады!” – деп тыйым салып отырады көне көз қариялар. Бұл – аруаққа табынудың ілкіде іргелі діни-моральдық рухани жүйе болғанын байқатады. Əдетте қазақ аруаққа табынып, оның атына жүгіне бермейді. Оған табыну шайқас үстінде, əлде адам мен қауым өміріне қауіп төніп, мал мен жан жаппай індетке ұшыраған кездерде болады. Мұның өзі аруақтың ислам дінімен шендесуінен болса керек.

	Аруақ – нақты ұғымға айналып, оның ең маңыздылары ру ұранына айналып отырған. Бұл ұрандарда ата-баба есімдері айтылуының себебі сондықтан. Бағзы замандағы адамдар ұран салу арқылы ата-баба аруақтарын көмекке шақырамыз деп сенген, қысыл-таяңда “ата-баба аруақтары, жебей гөр!” – деп табынып отырған. Ал құранда өлген адамның тіріге тигізер шапағаты жөнінде ештеңе айтылмаған.

	Сонымен аруақ ұғымының пайда болуы табиғи жəне əлеуметтік құбылыстарға жан бітіріп, адам қасиеттерін ерекшелендіріп, даралап, адамнан бөліп, жатсындырумен ұштасады. Аруақтар туралы түсінік анимизмге əкеліп саяды. Сайып келгенде бұл түсінік философиялық идеализмнен нəр алады. Идеализм – күллі мифологиялық жəне демонологиялық ілімдердің қайнар көзі.

	Қазақ демонологиясы мен ислам демонологиясының арасында байланыс болмады деу, əрине, ағаттық болар еді. Ислам көп жағдайда қазақ демонологиясын толықтырып, өз ықпалына көндіріп отырды. Құран бойынша, бір кезде жындар араб тайпаларының құдайлары мен тəңірлері болғанға ұқсайды (56, 6, 10, 40). Арабтардың демонологиялық категориялары ислам қағидаларымен бірге даламызды мекендеген көшпелі халықтардың да санасына сіңеді. Алланың көп дұшпанының ең бастысы – сайтан-зұлмат жыны. Ол –“табиғаттың ырықсыз жыны”, “оттан жаратылған” деп уағыздайды құран (56, 15, 27, 55). Құранда кейде сайтанды өлген адамның аруаққа айналған жынымен де шатастырып отырады. Ал қазақтар үшін жын бөлек те, аруақ бөлек.

	Араб елінде алғашқы қауымдық құрылыс ыдыраудың нəтижесінде əкенің жанұядағы ықпалы күшейе түсті. Ал өлген ата-бабаға табыну осы процестің адам санасындағы бейнесі еді. Көп құдайға сенушілік араб көшпелілерінің саяси-əлеуметтік бірлігіне кедергі келтірді. Аравияның саяси тұтастығы жаңа ислам дінінің дəуірлеуіне жағдай жасап, байырғы рухани үрдістерді шеттете бастады. Өйткені əр құдайға сенушілік көбіне рулық қақтығыстардың тууына себеп болып келген еді. Сондықтан мұсылман діні басқа рулық сипаттағы діндерді қиратып, өзіне жол салып отырды. Осы тұста қоғамда ислам қағидасына берілгендігіне қарай адамның еңбегін бағалау пайда болды. Бірақ жаңадан пайда болған діни жүйе көшпелі арабтардың да ойынан шыққанды жөн көрді. Осыған байланысты рудан тараған ата-бабаға табыну салты ұранға да кіріп, қазақтың жерлеу əдетінен де тиісті орын алды, халықтың демонологиялық түсінігіне де ықпал етті. Қазақтардың дəстүрлі демонологиясының мұсылман демонологиясымен үндесіп жатуы, міне, сондықтан.

	Бұл үндестіктің тағы бір себебі – исламның да, қазақтың да демонологиялық түсініктері бір көзқарасқа негізделген. Ислам дінінің даламызда дəуірлеу кезеңінде аруақтардың жергілікті “тəңірі”, “онғон” атаулары ұмыт болып, олардың орнына жалпы “аруақ” деген араб термині басады.

	Сонымен, аруақ адам жанын мəңгілік деп жалған түсінуден туған. Оның ғылыми мəні жоқ. Бұл ұғымның философиялық негізі – дүние заңдылықтары мен адамның меншік қасиеттерін сол дүние мен адамнан бөліп алып, жеке-дара өмір сүре алатын құбылыс деп қарау болып табылады. Мұны жете түсінудің атеистік насихат үшін маңызы зор. Əсілі, қазақтың демонологиялық пайымдарының мəн-жайын Ф. Энгельстың дүниеде “табиғат пен адамнан басқа ештеме жоқ”, – деген ойы жария етіп тұр.





VIII тарау.


	“О ДҮНИЕ” ДЕГЕНІМІЗ НЕ?



	Шешенді шешен қылар таңдай екен,

	Жігітті батыр қылар маңдай екен.

	Өтіп кеткен ерлерден бір хабар жоқ

	О дүниенің қызығы қандай екен?

	Ашылады деп көзіңіз о дүниеде,

	Тек əншейін біз сорлыны алдай ма екен?

	Молдалар о дүниені көп мақтайды,

	Жақсы болса өздері бармай ма екен?!

	Тоғжан (XIX ғасыр)





Өлу-қайту




	Қазаң “өлді” деудің орнына “қайтыс болды” дейді.

	Сонда қайда қайтпақ?

	“Əлбетте, өзі келген мəңгі мекен-жайына, о дүниеге...” Қазақтың өлікті жерлеу дəстүрі аса күрделі екені мəлім.

	Республикамыздың кей жерлерінде бұл дəстүр қазір де сол баяғы қалпында сақталып отыр. Ежелгі Евразия тұрғындарының жерлеу салтының көптеген элементтері қазақ дəстүрінде бар да, оның өзіндік ерекшелігі де сақталған. Қазақтар арасында мұсылмандандыру шараларының етек алуы “бұ дүние” мен “о дүние” туралы көне идеяны бірте-бірте исламның эсхатологиялық концепциясымен, оның ақыр заман, өліктің қайта тірілуі жəне қиямет-қайым жөніндегі қағидаларымен ауыстырды. Дегенмен қазақ халқы өзінен бұрынғылардан мұра етіп алған тұрпайы көзқарасы мен наным-сенімдерінен біржолата қол үзе қоймады. Ислам діні ескі сенімдердің сырт пошымына ғана əсер етті. XVIII–XIX ғасырларда кей қазақтар өлгендерді ас-ауқатпен, қару-жарақпен жабдықтап, мола үстіне адам тектес ескерткіш орнатып келгені аян. Көне замандардағы молалар комплекстері көк құдайы – тəңірге табынудың тікелей нəтижесінде туындап, аспан əлеміне еліктесе, орта ғасырларда күмбезді құрылыстардың түрі мен түсі “мəңгі аспанның” көгілдір реңіне ұқсады. Бұл дəстүр исламға мүлде жат еді.

	Қазіргі қазақ тілінде өлім түрлі сөзбен беріледі. Өлу, қаза болу, қайтыс болу. Өлу сөзі (адамды қоса есептегенде) бүкіл жандыларға қатысты. “Қайтыс болу”, сондай-ақ оның синонимі “қаза болу” тек адамның өліміне байланысты айтылады. “Қайтыс болудың” мəні өлім туралы өте көне түсінікке саятын сияқты. Адам анатомиясы мен физиологиясынан жəне өлімнің себебінен хабарсыз алғашқы адамдар əуелде адам өлмейді, тек басқа өмірге (жер асты əлеміне) кетеді деп түсінген. Сондықтан да ертеде өлген адамды тірліктегі қажетті заттарымен, тамақпен, қару-жарағымен бірге көмген (19–20-суреттер).

	Сондықтан өлім рудан кетумен барабар ғана болған. Революциядан бұрын қазақтар ру-ру болып күн кешкен. Белгілі бір руға жататын адам рулық қауымнан тыс тіршілік болады деп ойламаған. Мұндай түсінік өлімнің “қайтыс болу” мағынасына дəл келеді. Əсілі, “өлу” рулық қауымнан кету, рудан шығу сияқты болған. Осындай өлім жайындағы ілкі ұғым – түсінік жерлеу дəстүрін күрделі етіп жіберген. Бұл түсінік өлікті “жолға дайындау”, “шығарып салу” салтын туғызды. Қазақтың жерлеу дəстүрі “шығарып салуға” ұқсайды да, ол жеке-жеке дербес ырым-жораға тармақталып кетеді. Олар: естірту, көрісу, жоқтау, көңіл айту, киелеу (табу), жерлеу жəне аза тұту, еске алу, “жетісі”, “қырқы”, асы, белгі (күмбез, сағана тұрғызу) жəне т. б. Аза тұту – өлікті жерлеуге дайындау барысында жасалар жалпы салт пен ырым-жоралардың жиынтығы. Аза тұту семьяның, рудың, кей-кейде бүкіл тайпаның парызы болып табылған. Аза тұту өлген адамның қоғамда атқарған қызметіне сəйкес болған. Шамасына қарай аза тұту жораларына салтанатты сипат беруге тырысқан. Өлген адамның үйіне жалау тігілген: қызыл жалау – жас адамның, қара жалау – жер ортаға келіп қайтыс болған жанның, ақ жалау – қарт кісінің өлгенінбілдірген. Өлген адамның əйелі, балалары жəне туған-туыстары аза тұтқан. Əуелі арнаулы шабармандар ауыл-ауылды аралап, қайғылы қаза туралы хабар береді. Хабарлаудың да салттық мəні болған. Хабар жетпеген ағайын-туыстар адамы өлген үйге өкпе айтып, кінə тағып, қатты қорланатын болған. Өлімді естіп ағылған жұрт өлген адамның үйіне келіп, көңіл айтады. Қайғыға ортақ болғандар өз көңілін шешендік нақыл сөздермен білдірген. Онда олар жылағандардың қайғысын жеңілдетіп, өлімнен ешкімнің қашып құтылмайтынын, тəңірі алдындағы пенденің борышы екенін ұғындырған. Сөйтіп, өлім рулық-туысқандық қауымның басын біріктіріп те отырған. “Сыйластыққа жат жақсы, жыласпаққа өз жақсы” деген осыдан қалған болуы керек.

	Естірту – қазаны тұспалдап жеткізу. Мəселен, халық арасында Жошыханның өлімі жөніндегі аңыз кеңінен таралған. Шыңғысханға үлкен ұлының өлгені туралы қаралы хабарды айтуға ешкімнің батылы бармайды. Домбыраның азалы үнінен кейін ғана қаһарлы хан не болғанын ұғады.

	Дауыс салып жылау. Бұл негізінен əйелдердің міндеті болып саналады. Марқұмды тірлігінде дəріптеуге арналған жоқтау айтылады. Дəулетті қазақтар уақытша жоқтау айтатын əйелдерді жалдап та отырған. Өлгенді жоқтамау ру үшін масқара санаған. Марқұм артында қалғандардың жоқтағанын естиді деген сенім болған. Сондықтан да “өліктің денесін шығарғанда, – деп жазады Ы. Алтынсарин, – оның əйелі өкіріп жылап, бетін тырнап, қызыл-жоса қан қылады. Бетке түскен жара неғұрлым көп болса, қайғы солғұрлым ауыр” деп есептелген. (14. 299–302). Дауыс қылу күн сайын күн шығарда жəне күн батарда қайталанып, қырық күнге, кейде жылға дейін созылған.

	Өлген адамның басқа жақта тұратын туыстары қаралы болған үйге жақындап, елу-жүз қадам жер қалғанда аттарынан домалай түсіп, жеткенше “ой, бауырымдап!” дауыстай жылап, жаяу келуі шарт болған. Ал олардың мініп келген көліктеріне арнайы бөлінген адамдар ие болған. Көңіл айтуға келгендер өлген кісінің ет-жақын туған-туыстарымен жеке-жеке құшақтасып көріскен. Көрісу кезінде əйелдер жоқтау айтқан. Еркектер дауыс шығарып “ой, бауырымдаған”. Көрісу жорасының бұлайша сипат алуы көне заманғы “жыныстық қос одақтың” жұрнағы болса керек. “Көрісу” – ет-жақын жандардың қиындыққа бірлесе қарсы тұрып, қауым болып қайғырудың бір түрі десек артық айтқандық емес. Ертерек кезде шеттен келген ағайындар өлген адамның үйіне алыстан ат қойып, шауып келген бетінде иесіз аңырап қалған үйдің өзін айыптап, оны қамшымен сабайтын болған. Кей жерлерде мұндай қаңырап қалған үйді өртеп жіберу оқиғалары да болған. “Естірту”, “жоқтау”, “көңіл айту” жоралары жерлеу дəстүрінің əдеби-эстетикалық жағы ғана. Бұлар халық поэзиясының елеулі жанрын құрайды. Кейбір жоқтау үлгісінен өлген адамның мінез-құлқынан, тіршілігінен, қылған жақсылығынан, өмірінен ғана хабардар болып қоймаймыз, мұнымен қатар сол кезеңнің тарихи-əлеуметтік хал-ахуалын да танып білеміз. Онда өлген адамның жақсы қасиеттері ауызға алынады. Халық талай тамаша ұлдары мен қыздарының өліміне арнап жыр үлгілерін тудырған. Олардың озық нұсқалары ұрпақтан ұрпаққа жалғасып, бүгінге жетіп отыр. Тəті, Сырым, Исатай, Бөгембай, Қабанбай жəне тағы басқалардың өлімі жөніндегі жоқтау өлеңдер халық арасына кеңінен тараған.

	“Жоқтау” салты адамның өзін-өзі азаптауымен сұмдық салт болып табылады. “Үй иесі өлген күні əйелі де, қызы да өз беттерін өздері тырнап, жүздерін қызыл ала қан қылады (14, 299–302). Шамасы қазақтар бұл салтты көне түркі тайпаларынан алса керек. Орхон ескерткіштерінен түркі қағандарының əйелдері мен қыздарының осылай өз беттерін өздері жыртып жылайтыны белгілі. Қазақтардың жоқтау-жорасы даламызды жəне оған іргелес территорияны мекендеген тайпалар арасынан табылып отырады. Ухуандар “өлген адамды табытқа салып, оны жоқтап жылайды, бірақ табытты қабірге əнмен, бимен шығарып салады” (21, 1, 230). Ал түркілер “өлген адамның денесін шатырға жайғастырады. Ұлдары, немерелері жəне туған-туысқандары еркек-əйелі бəрі құрбандыққа жылқы мен қой шалып, салт атпен шатырды жеті рет айналады, ішке кірерде пышақпен беттерін тіліп, қосыла жылайды, қан мен жас араласып, беттерін жуады” (21, 1, 230).

	Бұл орайда қазақтардың байырғы тайпаларымен тарихи тағдыры бір согдалықтар мен хорезмдіктерге қатысты мынандай бір қызықты жай бар. Бұл жөнінде кезінде Бируни жазған: “Согда тұрғындары өздерінің ата-бабасын жоқтап жылайды. Беттерін тырнап, өлгендерге арнап тамақ жəне сусын қояды” (20, 236). Хан сарайларында “сыгыт-чы” деп аталған дауыс қылатын əйелдердің арнаулы хоры болған. Мұның өзі өлгенді жоқтау түркі тайпаларының өмірінде дəстүрге айналып, жерлеу жорасының міндетті бір шарты болғанын көрсетеді. Көне түркі заманында жоқтау салтының белгілі бір əдеби формасы болған. Орхон эпитафиясындағы жоқтауда өлген адамның үрім-бұтағы таратылып, оның ерлігі, байлығы жəне əлеуметтік қадір-қасиеті жырланған. Орхон жазуындағы жоқтауларды стильдік, композициялық жəне сюжет құру, бейне жасау жағынан кейбір қазақ жоқтауларымен салыстыруға болады. Күлтегін жазуында кейінірек эпосқа айналған тұрмыс-салт поэзиясының сарыны сақталған.



	Көзімнің қарашығы көруден қалды,

	Алғыр ақылым ойлаудан қалды.



	Византия жазушыларының жазғандарына қарағанда көне ғұндарда да жоқтау салты болғанын көреміз. В. Рубрук жоқтаудың XIII ғасырда қыпшақтарда да болғанын атап өтеді. М. Кашқаридің сөздігінде “иокла” – ас беру, бата оқу, жылау деп түсіндіріледі. Айқайлап жылау, жоқтау, қатты қайғыру, дауыс қылу жəне өлген жанның атына мадақ сөз айту белгілі бір түсінікке сүйенген: жоқтау айтқан адам қимылсыз жатқан өлік бəрін “көріп”, “естіп” жатады деп ойлаған. Сондықтан да, о дүниедегі өмірде адамға қару-жарақ, киім-кешек т. б. заттармен қатар туған-туыстарының, дос-жарандарының ілтипатына да зəру-мыс. Басқаша айтқанда, жақын адамдардың қайғыруы, немесе жоқтауы өлікпен қоштасуы болып табылады.

	Қазақтар өлікті азалап қойған. Естірту, жоқтау, көңіл айту, көрісу өліктің аруағын құрметтеу идеясынан туған. Сондықтан да жалғызсырап мұңаюы, немесе өлген адамның тірі кезіндегі жақсы адамгершілік қасиеттерін, ерлік істерін мақтан ету жəне сол сияқтылар өліктің жанын жай таптырып, денеден босап шыққан жан белгілі бір құдіретті рухқа айналады-мыс дегеннен туындаған. Осы түсінік-түйсіктен Дəуіттің Саулды жоқтауы, Гомердегі Ахиллестің Патроклдың басында үн салып жылауы, ежелгі Шумер эпосындағы Гильгамештің досы Энкидудың өлігінің басында жылауы келіп шыққан. Жылау салттарының тамаша поэтикалық үлгілері қазақ поэзиясында да баршылық екенін жоғарыда айттық.

	Жылау салттарын зерттеу халықтардың мəдениетімен, тарихымен, оның этнографиялық ерекшеліктерімен тереңірек танысуға мүмкіндік береді. В. И. Ленин Барсовтың зерттеуіндегі жоқтау айтуды жоғары бағалағаны белгілі. “Солтүстік халықтарының жоқтау айту салты нағыз халық творчествосы, бұлар бұқараның психологиясын тануда өте қажет те, маңызды да” (88,118). Жылау, жоқтау айту өлікті жерлеу салтына ерекше сипат береді.

	Қазақтарда өлікке мінажат етудің кең тараған түрі киелеу, яғни табу (тыйым салу). Діни сенім-нанымды бұзушылыққа жол бермеу адамзат тарихының өте ертеректегі кезеңінде пайда болғаны мəлім. Діни жораны бұзушылыққа жол бермеу дінге сенетін халықтың түсінігінше, адамгершілік қатынастардың маңызды белгісі, басқаша айтқанда, міндет, парыз, моральдық ұғымдардың синонимі сияқты. Қазақтар діни принциптер мен нормаларды сақтай білген кісіні адамгершілік қасиеті жоғары адам деп бағалаған. Табуды бұзудан сақтандыру риторикалық түрде айтылады: “Киелі, тиме!”, “жаман болады!”, “обал болады!”.

	Өлік шыққан үй қаралы үй саналған. Жерлеу салтының бір бөлігі есебінде табуға оразаны жатқызуға болады. “Оң жақта өлік жатқан үйде бес күн бойына ас пісірілмейді”, – деп жазады Н. И. Гродеков (32, 257). 1880 жылы басылып шыққан “Бейнелі альбомда” “жесірлер тамағын түнде ішеді” деп жазылған. Əйтсе де, XX ғасырдың бас кезінде И. Кастанье қалдырған деректерден осы табудың бірте-бірте тұрмыста шектелуге ұшырағанын аңғарамыз. “3–4 күн бойы өлік жатқан киіз үйде тамақ дайындауға тыйым салынады. Өлік шыққан үйдің отбасын көрші-қолаңдары тамақпен қамтамасыз етіп отырады. Егер тамақ істеп ішкілері келсе, өлік шыққан үй тамақ ішетін күркені негізгі үйден аулаққа апарып тігеді” (39, 317).

	Қазақ этнографиясындағы табудың тағы бір ерекшелігі дүние салған адамның ілкімді киім-кешегін, қару-жарағын, жеке басының бұйымдарын жұрт көзіне түсетіндей жерге іліп қоюмен байланысты. Мұндай заттар киелі саналады. Л. Я. Штернберг осы ырымның негізіне жан-жақты терең талдау жасайды. Марқұмның дүние-мүлкін, дəулетін елге көрсету, əйгілеу, əрине, оның қоғамда алған əлеуметтік орнын мадақтаудан туған. Бірақ бұл үрдістің де тарихи-этнографиялық шығу жолдары бар. Ертедегі даламызды мекендеген көшпелілер əлемінде өлген адамды мүлкімен бірге қою салты болғанын білеміз. Бұған Алматы маңындағы Есік қорғанынан табылған “алтын киімді” адам дəлел бола алады. Бертініректе, қазақ этнографиясынан кездесетін жиһазын көрсету дəстүрі белең ала бастайды. Сонымен алғашқы замандарда өлікпен бірге мүлкі көмілсе, бертін келе жай ғана көрсетілген.

	Сөйтіп, қоғамдық қарым-қатынастардың басқаша сипат алуы мен Қазақстанда ислам дінінің тарауы өлген адамның мүлкі мен байлығына деген көзқарасты түбегейлі өзгеріске ұшыратты. Жерлеу салтына жұмсалатын қымбат бағалы заттар ендігі жерде қолда қалатын болды.

	Қазақ тілі жерлеуге байланысты этнографизмдік тіркестерге де бай. Соның бірі “əкеңнің басына қоясың ба?” деген тіркес. Бұдан қазақтардың жерлеу салтына жұмсалатын заттарының құны қымбат екенін аңғаруға болады. Шынында да жерлеу салты өлік шыққан үйге аса қымбатқа түскен. “Өлім бардың малын шашады, жоқтың артын ашады” деген мақал осыдан қалса керек. Мұның өзі, ақырында бұл салттың ыдырауына əкеліп соқтырды. Кейін өлген кісінің артында қалған мүліктері оны еске түсіретін қаралы белгі қызметін атқарған. “Артында қалған баласы бүкіл жұрт алдында мұра болып қалған дүниені көрсетеді, ал жанында тұрған əйелі көз жасын сығып қойып, айтылған заттарды жіпке тізе береді” (92, 1910, 15. 88). Н. Ф. Катановтың деректерінде мынадай жолдар бар: “Еркек адам өлген кезде киіз үйдің кіре беріс жоғары жақ маңдайшасына өліктің ер тұрманын, шапанын, басқа киімдерін іліп қояды. Ерге киімді жағасынан іліп, белін буады. Ердің алдыңғы қасына жағасынан ілулі тұрған киімге тымақ кигізеді” (84, 29). XX ғасырдың бас кезінде қазақтардың бұл көне салты түбегейлі өзгеріске түсті де күнделікті тұрмыста пайдаланылып жүрген кейбір заттардың суреттері мазар қабырғаларына салына бастады.

	Табу тіпті көш-қон үстінде де сақталған. Қаралы аттың құйрығына қызыл шүберек байлап, ерін теріс ерттеп, шапанмен жауып, тымақ кигізіп, өліктің қару-жарағын ердің үстіне таңып байлап, атты əйелі немесе қызы жетекке алады. Өліктің тірісіндегі сүйікті атын ешкім мінуге болмайды, ол атты тұл ат деп атайды. Монғолдардың “сэтэрі” де, қырғыздардың “ыдығы” да қазақтарға белгісіз. Бірақ атауы беймəлім болғанмен дəстүрдің көне мазмұны сол күйі сақталған. “Өлген адамның сүйікті аты көшкенде қара мəуіті-шұға жабылып, жетекке алынады да оның киімдері, əскери қару-жарағы осы атқа артылады” (48, 130). Қаралы болған үй рулық қауымның ерекше қамқорына алынады. “Қарны ашқан қаралы үйге шабады” деген мақалдың мəні де осы айтқанымызды растайды.

	Өлікті жерлеу, оның кəдесін жасау мерзім өткеннен соң өлген адамның мүлік-заттарын аластап, “тазарту” ісі басталады. Аластау кезінде от пен күн сəулесі пайдаланылады. Өліктің киген киімдері, ұстаған заттары күн көзіне қойылады немесе отпен аластатылады. Əр түрлі табу түрлері өліктің жылына дейін созылады. Бір жыл бойы өлік шыққан үйде той-думан жасалмайды. Қазақтың дəстүрлі жерлеу салтында қарама-қайшылық көп. Бұл оның бағзы замандарда пайда болып, əр текті қаттауға түскендігінің белгісі. Дегенмен қазаға ортақтастық, артта қалған үй ішіне ыждағаттылық көне салтымыздың басты шарты. Демек, ол жаңа заман дəстүрінен алшақ емес. Тек оны дін мен мистика шырмауынан ажыратып ала біліп қолданған жөн.





Ас




	Дүние салған адамның рухына бағышталып, “қонақасы”, “жетісі”, “қырқы”, “асы” беріледі. Осы толып жатқан құрбандықтың ең бастысы – жылы, асы. Қазаның бір жылға толуына арнап берілетін бұл ас өлгенді еске түсіруден гөрі мерекеге ұқсас болады. Ас кезінде жұртқа дəм беріледі, ат шаптырып, аламан бəйге жасалады, ойын-тамашалар өткізіледі. Сондықтан Г. Н. Потанин қазақтардың асын “рудың мейрамы” деп атаған. Ас – құрбандық тағам. Құрбандыққа шалынған малдың жаны “о дүниедегі” өлген адамға барады-мыс, демек, асқа сойылған мал мол болғаны дұрыс. Жиналғандар ас тағамын “Өлгенге тие берсін!”, “Топырағы торқа болсын!” деген ырымды айтып ішеді. Ертеде ас тамағын “атау” деп те атаған. “Атау кереңді ішкір” деп қарғап, сілеу тұрғысында айтылатын сөзіміз тағы бар.

	Ру абырой-атағын асыратын үлкен астар ру аралық жиын, мəжіліс қызметін де атқарған. Белгілі кісілердің асында құрылтай шақырылып, қолбасшылар, батырлар сайланған, ел қорғау жөнінде шаралар белгіленіп, ру аралық талас-тартыс мəселелері шешілген.

	1885 жылы Сарыарқаның белгілі феодалы Мұса Шормановқа берілген асқа исі қазақ даласынан 5000 кісі жиналыпты. Ғасырымыздың басында болған Сағынайдың асына 10 000 адам келген көрінеді. Мұндай алқалы жиын, əрине, аз шығынға түспегені мəлім. А. Янушкевичтің келтірген дерегінде Құнанбай ағасының асына 200-ге тарта жылқы сойғаны айтылады (106, 187). XIX ғасырдың аяғы мен XX ғасырдың бас кезіндегі Ұлытауда өткізілген ұланғайыр ірі астар мен оларға жұмсалған есепсіз шығын белгілі публицист жазушы С. Шариповтың шығармаларында баяндалады (97, 295–296). Бұл астар үлкен шығынға түскен. Қазірде қазақтар арасында дүрмекті жиын, үлкен астар өткізу дəстүрі бар. Бұл адамдардың адал еңбекпен тапқан табысын, мал-мүлкін босқа рəсуа етіп шашу ғана.

	Қазақтың жерлеу салты шығу тегі жағынан көне құбылыстар қатарына жататынын айттық. Олардан ілкі дəуірлерде өмір сүрген тайпалардың тұрмысы мен сеніміне байланысты бірқатар тарихи-мəдени белгілер табуға болады. Бірқатар совет ғалымдары осы белгілердің көпшілігі қазақтар жөніндегі этнографиялық материалдардан табылып отырғанына назар аударады. Бұл ретте көне дəуірдегі Таулы Алтай тұрғындарының мəдениеті жөніндегі татымды еңбектерімен танымал С. Н. Руденконың ойлары аса қызықты. Ол өз еңбектерінде көне Алтай тұрғындарының діни сенім-нанымдарын жан-жақты түсіндіру үшін қазақ этнографиясының материалдарын білгірлікпен, дəйекті түрде пайдаланған. “Пазырық қорғандары секілді аса үлкен құрылыстарды салу қазақтардың асынсыз дүниеге келуі екіталай” деп жазды ол. Ертедегі көшпелілердің патша қорғандарын тұрғызу үшін қыруар қаржы мен күш-қуат жұмсауы керек болды. Совет археологтары ежелгі көшпенділердің “Жуан моланы” қазу кезінде аста желінген еттің өзі ғана 13 тонна болғандығын анықтап берді. Бұған қарағанда, аста он мыңдаған адамдар бас қосқанын бағдарлауға болады. Осындай көп адам қатысқан ас кезінде ғана “Бесшатыр”, “Есік”, “Шапқан төбе” оба қорғандары салынған болуы мүмкін деп жорамалдауға болады. Біздің эрамызға дейінгі VI– IV ғасырларда ру мен тайпаның көсемдерін, яки ел басшыларын жерлеу рəсіміне халық түгел бір кісідей қатыстырылған болуы мүмкін. Бұл өлген басшыға деген шын берілгендіктің, оны аза тұтудың белгісі болған. Қазақтың өлікті жерлеу салты да ру мүшесінің жерлеуге қатысуын жəне өлгенге топырақ салуын, басына күмбез орнатуын міндет етеді.

	Жасы келген үлкендер өзін жерлеуге барлық балалары мен ағайын-туыстарының қатысуын армандап отырады. Бұл орайда С. Руденконың аталмыш құбылысты ертедегі жəне орта ғасырлардағы көшпелілердің қорғандар тұрғызу салтымен байланыстыра зерттеуі орынды. Ертедегі жəне орта ғасырлардағы көшпелілердің осы салтанатты əдет-ғұрыптарынан қазақтарға тек көп малды құрбандыққа шалу мен зират салу секілді салттары ғана қалған секілді.

	Қазақтар құрбандық шалуға елеулі мəн береді. Ежелгі ата-бабалары болып саналатын сак-массагет тайпаларынан мирас етіп алған əдеттері бойынша құрбандыққа көбіне жылқы шалады.

	Мал сою үстінде көне рəсімдермен қатар мұсылмандық əдет-ғұрыптар қоса атқарылады. Этнографиялық материалдар іздестіру кезінде Алматы облысы, Кеген ауданындағы Жалаңаш селосы тұрғындары арасында ата-баба əруағы үшін жылқының басын күн шығысқа қаратып бауыздау рəсімін көргеніміз бар. Сойыс басталғанда өлген кісінің туыстары жағынан əйелдер жоқтау айта бастады. Құрбандық шалынған жылқының қаны жерге бүркілді. Мұның бəрі Күн мен жылқыға табынудың ажырамас бірлігін бейнелейтін Геродот жазған массагеттік əдет-ғұрыпты еске түсіреді.

	XVIII–XIX ғасырлардағы қазақтардың өмірін этнографиялық жағынан зерттеу көненің беймəлім жақтарын ашуға жəрдемдеседі. Қола дəуірінде қазіргі қазақ далаларын мекендеген тайпалар қабірге өлікпен бірге қару-жарақ, еңбек құралдарын жəне əшекей бұйымдармен бірге əртүрлі тағамды (ет пен сүт өнімдерін) көміп отырған. Мұны біз орта ғасырлардағы көшпелілердің əдет-ғұрпынан да аңғарамыз. Ертедегі адамдар өлілердің “өмір сүруіне” осылай көмектесеміз деп санаған. Бұл дəстүрде өліні мейлінше “риза” етуге ұмтылушылық бар: уақыт аралатып қабірге піскен тамақ, үсті-үстіне азық-түлік тасиды. Қазақтың өліге бағыштап құрбандық шалу рəсімінің түп-тамыры осы көне салтта жатыр. Алғашында құрбандық өлінің “жанын” қоректендіруге арналған ас болған. Жолаушылар беріп кеткен мейізді күйеуінің қабірінің басына апарып көміп жатқан оғыз əйелі туралы деректі Ибн Фадлан жазбаларынан білеміз.

	Ел арасындағы аңызға қарағанда, қазақ ханы Абылай қаза тапқан сүйікті қызы Айтолқынмен бірге оның жасауы мен барлық асыл заттарын көмуді бұйырған (92, 74). Н. Рычков қазақтар “өлгендермен олардың қаруларын бірге көметінін” жазады (84, 25). А. Левшин қазақтар “өлікпен бірге қару, ат-əбзелін жəне өлген адамның киімін... кейбіреулері өлікпен бірге оған тиесілі ыдыс-аяғын қоса көміп отырған” (62, 113) деп жазады. Қабірге салынған ыдыс бос болмаған. “Қазақтар өлікті жерлеу үшін қабір (көр) қазып, оның ішін ағаштан өреді, денені ақ кебінге орап, жерге қояды да, үстіне бұтақтар үйіп, топырақ тастайды. Солтүстікке қарап жатқан дененің бас жағына таяу тұстан жуан қазық қағылады да, ол қабір-төмпешегі жасалғанша суырылмайды, ол қалай суырылса, сол-ақ қабірде саңылау қалады” (74, 586). Қабір ішін сыртқы дүниемен хабардар етуге саятын бұл саңылау қызметі жайындағы ой-түйінді басқа автордың тұжырымдарымен қорыта аламыз: “Қабірге шаншылған найза (сөз Əбілқайыр ханның қабірі жайында болып отыр. – С. А.) суырылып, шұңқырға ас, тағам, ет салынды” (92, 1911, 26, 75). Қазақтар шартты түрде “қоректендіру” мақсатымен жылқы сойып, етін пісіріп жеп, сүйектерін сол қабір маңында жағып жіберіп отырған (62, 113). Кейбір деректерде қайтыс болған қазақтармен олардың сүйікті аты да бірге жерленгендігі туралы айтылады (95, 105). Сонымен, революцияға дейінгі қазақтардың жерлеу əдет-ғұрпы күрделі тарихи этнографиялық құбылыс болғандығын байқаймыз (21-сурет).

	Осы көне əдет-ғұрыптардың дені ел ішінде əлі де сақталып отыр. Əрине, заманға сай кейбір ырымның түрі өзгеріске түскен. Мəселен, жерлеу кезінде құрбандық шалу мен “жыртыс” орнына мола басында едəуір мөлшерде ақша тарату “жаңа” дəстүр делініп жүр. Кейбір тоғышар жандар қабір басында осындай сый-сияпатын жасауымен жұртқа көрініп қалғысы келеді. Қазіргі қазақ ауылындағы қаралы жиындарда көп адамның бас қосуы, қабірдің басына қымбат ескерткіштер мен күмбездер тұрғызу, толып жатқан құрбандық кəделер мен жөн-жоралғылар, киіттер мен жыртыстар өлген адамның артта қалған семьясына зор орны толмас ауыртпалық əкеледі. Сондықтан да халықтың өлгенді жерлеу рəсімдерін қайтадан қарап, реттеу мəселесін күн тəртібіне қояды.

	Сонымен зер салып байқаған кісі қазақтың жерлеу дəстүрінің мұсылмандық ғұрыптан оқшау тұрғанын бажайлай алады. Оның есесіне материалдық шығыны көп. Оны шектемесе болмайды. Осы дəстүрді діни қоқыстан арылтып, қазіргі заманның жаңа дəстүріне айналдыруға əбден болады. Жаңа социалистік ұлттық дəстүрді байырқалатудың бірден-бір сара жолы еңбекші бұқараның ғасырлар бойы қалыптасқан өмір салтына ден қою болып табылады. Сонда ғана жаңа дəстүр баянды болмақ.





IX тарау.


	КӨНЕ МҰРАҒАТТАР



	Мола – құдайлар туған мекен-жай.

	Л. Фейербах.





Зират




	Таным-тағылым тұрғысынан қарағанда қазақ моласы (зират, бейіт, қорым) түрлі тарихи дəстүрлер, мəдени əсерлер жəне діни сенім-нанымдардың тоғысқан мекен-жайы тəрізді болып көрінеді. Қаптаған зираттар, некропольдер – өлілер қалашықтары көне дəуірдің өзінше бір қорығы іспетті (22–26-суреттер). Міне, солардың ғасырлар бойы бауырына басып жатқан құпия сырларын ашқан, оқып білген адам өткен күндердің іздерін айқын аңғара алады. Бізде молалар сахара пейзажын өзіне ғана тəн салтанатқа бөлеп, шөл мен шөлейттің сұрқай кеңістігіне сыр мен сымбат дарытып тұрады. Сырдария, Жаңадария, Шу, Қара Ертіс, Қаратал бойлары, Ұлытау, Тарбағатай, Шыңғыстау, Мұғаджар жəне Үстірт бөктерлері толған молалар. Кейбір жер-су атаулары молалармен үндес: Ақбейіт, Ақмола, Молалы, Молалықыр, Көккүмбез, Күмбезді, т. т.

	Алыстан қараған жолаушыға Маңғыстау түбегіндегі Шақпақ ата мен Қошқар ата қорымдары “Мың бір түн” хикаясындағы шаһарлар сияқты көрінеді.

	Мола соғу ісі – қазақтың төл өнері. Ол архитектуралық фольклорға ойысады да қазақтың халықтық өнер тарихының басты бір бөлігін құрайды. Қазақ моласында сонау тас дəуірінен бастап, андрон тайпаларына шейінгі, одан кейін жылқы мен түйенің ақ сөңке бас сүйегі мен шіріген бесік қалдығы қоса кездесетін күмбезді əлде күмбезсіз кейінгі дəуір зираттары шоғырланған. Қазақ моласы – көптеген тарихи дəуірдің куəсі. Андрондықтардың қурап кеткен қаңқаларының қасында орасан үлкен сақ қорғандары бой түзесе, қарасулықтар салған тас құрылыстар (көне қола дəуірі мəдениеті. – С. А.) қыпшақтардың шағын ғана дөңгелек обаларымен қатар жатыр. Ашық алаңдағы ғұн қорғандары бір қырынан қазақтардікіне ұқсаса, ал жалпы көрінісі тастан қаланған көне формалы зираттарды еске түсіреді. Сондықтан қазақ моласын тарихи моладан ажырату да оңай емес. Осы көне формалар қай кезде де құрылыс салуда үлгі-өнеге болғаны анық. Бұған XVIII ғасырда жоңғарларға қарсы халқымыздың азаттық күресінің батыры Райымбек атаның қабірі мысал бола алады. Ол өзінің формасы жағынан ғұндар мен қыпшақтардың жерлеу рəсімінің ұқсастықтарын еске түсіреді, сонымен қатар қабір көне жергілікті дəстүрлердің де куəсі болып табылады.

	Ең көне рулық зираттардың бірі – толос. Ол тас дəуіріне жатады (71, 102–105). Даламыздағы қола дəуіріндегі жерлеу құрылыстары белгілі бір руға жататын қабірлер түрінде кездеседі. Мəселен, көптеген ғасырлар бойы Былқылдақ жəне Беғазы молалары ру зираттары ролін атқарып келгені байқалады. Əсіресе, Беғазы моласында тарих құпиялары молырақ, мұнда əр текті мəдени үрдістер қатталған. Беғазы тауына табыну салты, бəлкім, осы таудың етегінде жатқан жерлеу комплекстеріне байланысты болуы да мүмкін (39. 79). Сонымен ұланғайыр даламызда ұшырайтын зираттар өлікті жерлеу жəне аза тұту əдет-ғұрыптарының үздіксіз дамуының, сондай-ақ ру зираттарының қасиетті орынға айналғандығының куəсі болып табылады.

	Қазақ өлікті жерлеу рəсімі мен қабірге орын сайлауға үлкен мəн берген. Өлген қауым мүшесін туысқандар зиратына жерлеу ғұрпы даламызда ерте заманнан бар. Бұл дəстүр адам өмірі “о дүниеде” жалғасын табады деген түсініктен туындайды. (27–29-суреттер). Жалпы жұрт жерленген қорымда тірісінде айбынды кісілер ру басылары өлілердің арасында да беделді саналған. О дүниедегі өмір енді солардың уысында болады-мыс делінген. Елден аулақта, шет жерде жерлену бөтен атаның рухының тепкісінде қалумен, “тұтқынға” түсумен бірдей болған. Ұлы Отан соғысында қаза тапқандардың денесі бұрынғы топырақ бұйырған жерлерінен əкеліп туысқандар зиратына қойылғаны белгілі. Бізде шартты түрде мəйіт əкелу (бауырластар зиратынан бір уыс топырақ алу) рəсімі бар. “Ана туралы аңыз” көркем фильміне халықтың осы ой-сенімі арқау болған. Кісі өлтірушілер, қарақшылар, елден безгендер ру зиратынан оқшау оңаша жерге жерленген.

	Еділ бойы халықтары өзін-өзі өлтіргендердің шыбын жанын “орэк” деп атаған жəне ол өз иесінің қайғылы ғұмырын жалғастыру үшін оған қайта оралады-мыс деген сенімге негізделген. Орэк мəйіттен жиі шығып, ақ киімді адам кейпінде моланың төңірегінде қаңғып жүреді-міс деген лақап та айтылады. Олар жүріп келе жатқан жолаушыларды жолынан адастырып, ауру-сырқауға ұшыратады-мыс. Сондықтан мұндай өлікті ата-бабалар қорымына көмуге тыйым салынған (68, 182).

	Қазақтың бақсыны жерлеу ғұрпы сахалардың шаманды жерлеу дəстүрін еске түсіреді. Сахалар шамандарды əдетте жеке, оқшау жерлейді. Олар шаманның денесін үш мəрте қайта жерлеу керек деп есептейді. Шаманның мəйітін қазып, сүйегін алып жүруге тоғыз бейкүнə бозбала қатысуға тиісті. Ал киімін тоғыз бойжеткен тігетін болған. Шаман сүйегін көтеріп алып жүру дəстүрі кезінде де құрбандыққа тоғыз боз бие шалынып, тоғыз күбі қымыз əкелінеді. Ет пен қымыз жерлеуге қатысқандарға беріледі (13, 174).

	Бұл арада ескере кететін жай, қазақтар да жын-перісінен, “кісілерінен” қорыққандықтан бақсыларды туысқандар зиратына көмуге рұқсат етпейді, оларды өзге өліктердің рухынан оқшау ұстау үшін бөлек көмеді.

	Ерте замандарда рудың қорымдарына сақшылар қойылғаны мəлім. Шоқан Уəлиханов осы қорымдардың ішінде адам баласы мүлде естіп білмеген құпиялылар да болғанын жазады (25, 1, 473). Сол құпиялы қорымға Шыңғысхан моласы да жатады.

	“Дүние салған адамды жерлеуге жай таңдауда ата-баба немесе рудың атақты адамы жатқан молаларға көз түседі” (74, 186,). Палластың бұл айтқан пікірінің мұсылман дініне ешқандай қатынасы жоқ. Өйткені мұндай салт бұл өңірде ежелден-ақ орын алған. Дегенмен, қазақтың жерлеу дəстүріне ислам мүлде əсер етпеді деу, əрине, ағаттық болар еді. Ислам ата-анаға табыну салтын əулиелерге табыну дəстүріне ресми түрде икемдеді. Осы орайда мұсылманға еш қатысы болмаған жергілікті пірлердің атауы мұсылман айшықтарымен қосақтала бастады. Мəселен, төрт түлік малдың пірлері (Зеңгі Баба, Қамбар ата, Шопан ата жəне басқалар) ислам дінінің қайраткерлері ретінде танылды. Сондықтан күні бүгінге шейін əулие саналатын қорымдар мəселен, Маңғыстау түбегіндегі Қошқар ата, Шақпақ ата, Қамысбай, Алтай тауындағы Жылытау, Ұлытаудағы (Айбас дарасы) исламдану процесіне түскен ілкі замандардағы ата-бабаларға табыну ошақтары екенін айта кеткен жөн.

	Даламыздағы көптеген қорымдардың тарихы бізге жақсы мəлім. Жезқазған облысындағы Тоқырауын өзенінің бойындағы “Бегазы”, “Сыпыра оба”, “Бəйтіштің қара шоқысы”, “Көрпетай”, “Дəндібай”, “Саңғыру”, Алтайдағы “Пазырық”, Жетісудағы “Бесшатыр”, “Есік” қорымдары көне қола, алғашқы темір дəуірлерінде пайда болған да, мыңдаған жылдар осы зираттарды даламызды мекендеген əр түрлі тайпалар мола ретінде пайдаланып отырған. Геродот жазған Герр маңындағы “падишалар қорымы” да осы іспеттес болғанға ұқсайды.

	Қазақ жерін оның молаларына қарап-ақ дəл тануға болады. Өйткені қазақтың ата-баба рухына табыну салты басқа халықтардан өзгеше. Исі қазақ тірісінде ата-анасының алдынан өтпей сыйлап, осы сыйластықты ата-анасы өлгеннен кейін де ұмытпай сақтап отырады. “Ата-бабасының басына қорған əлде ескерткіш орнату – қазақ балаларының қасиетті борышы. Бұл қазақтардың бірден-бір киелі ғибадатханасы”, – деп жазған болатын Шоқан Уəлиханов (25, 1, 473). Қазақ ата-баба моласына аса ыждаһатты. Бұрын қараңғы қазақ молаға табынған болса, қазірде ол жоқ. Қазіргі құрылыс материалдары жеткілікті, халықтың əл-ауқаты жақсарған заманда еңселі де зəулім күмбездер соғу бəлендей қиындық келтірмейді. Сондықтан да күмбезді молалар қазақ ауылының ажырамас бір бөлігіне айналып отыр. Ауылымыздың кейде өзінен моласы көрікті. Біздің архитектуралық ескерткіштеріміздің дені – мазарлар. Қожа Ахмет Яссауи, Айша Бибі, Алашахан, Домбаул, Жұбан ана, Болған ана, Қозы Көрпеш – Баян сұлу мазарлары осы айтқан пікіріміздің дəлелі. Бұл көне заман ескерткіштеріне еліміздің түкпір-түкпірінен саяхатшылар келіп тамашалайды. Əрине, осылардың арасында тəуіп етуге келушілер де жоқ емес.

	“Қазақтар Болғасын бейітін (Торғай облысындағы мола. – С. А.) пір тұтады. Осы əулие бейіттің ішіне түнеп шыққан əйел жүкті болады-мыс деген қауесетті естіген қазақ əйелдері жаз шыға жан-жақтан 500–1000 шақырым жерден осында жиналады, – деп жазады И. Кастанье, – əйелдер арасында “пəленнің əйелі тіпті үйіне жетпей жолда босаныпты” деген өсек қаулайды” (92, 80).

	Бізде батырлар моласын əулие санау бұрыннан бар. Мəселен, Алматыдағы Райымбек атаның қабіріне діндар адамдар осы күнге шейін табынады. Ташкент көшесімен кетіп бара жатқанда қабірдің сыртқы қоршауына байланған шүберектердің желбіреп тұрғанын көруге болады. 1898 жылы ғалым Н. Пантусов Қапал – Арасанға жерленген Дүйсетов Тəнеке батырдың моласына құрбандық шалынғанын жазған. “Қазақтар қит етсе болды: аруаққа бағыштап оба басына емес, ата-бабасының моласына апарып құрбандық шалады” деп жазады Ш. Уəлиханов (25. 1. 473–478).

	Ел арасында Ахмет Яссауидің мавзолейіне үш мəрте тəуеп ету Меккеге, қажыға барғанмен бара-бар болады-мыс деген сөз бар. Айша бибі, Бабаджа қатын, Қозы көрпеш – Баян сұлу, Жұбан ана мазарларына тəуеп етіп келген кісілер кетерінде айна-тарақ, ұсақ ақша тастап кетеді екен. Автор ұлы Абайдың моласының басында осындай оқиғаның куəсі болған еді. “Қазақтарда ғибадатхана, мешіт, ірі құрылыс болмайды. Олар өздерінің барлық архитектуралық білімдерін ата-бабаларының басына ескерткіш орнатуға жұмсайды. Бұл халықтың ата-бабаларының молаларынан басқа ешбір бағалы дүниесі жоқ па деп те қаласың”, – деп жазған А. Харузин (95, 107).

	Кенесарыға қарсы жорықтарға қатынасқан орыс офицері барон Услар өз жасағы құрамындағы қазақтардың шайқас үстінде түн қатып жүріп, өлікті құрмет тұтып, молаларға тəуеп жасап отыратынына таңданғанын баяндайды: “Біздің отрядымыздағы қазақтар мола көрсе болды, аттарынан түсіп, күмбез қабырғасына шүберек таңып, ал шүберек таппаса, аттарының жал-құйрығынан қыл кесіп, байлап кетіп отырады” (73, 167). Орыс инженері А. Грен қазақтардың Қорқыт ата мазарына тəуіп ету хақында жазады: “Қорқыт мазарының маңынан жүрген жан молаға тəуіп етпей өтпейді” (50, 36). Ал М. Михайлов мынадай бір жайды айтады: “Ең сүйікті деген ағайындары немесе əйгілі батырлары жерленгенде қабірдің үстін үлкен қорған етіп үйіп, оған зиянат етіп отырады. Егер дүние салған адам бай, əлде атағы жұртқа мəлім адам болса, моласына құрбандыққа шалынған малдың қаңқасын, басын, мүйіздерін əкеліп қояды” (63. 81). XIX ғасырдың екінші жартысында өлкемізде болған Н. Зеланд “Қазақтардың молаға деген сый-сипаты діни табынушылықпен барабар”, – деп қортынды пікірге татырлық ой тастайды (43. 362).

	Даламыздың ежелгі тұрғындары үшін ата-баба қорымдарына сиыну ежелден келе жатқан үрдіс дедік. Ежелгі көшпелілер жайындағы палеоэтнографиялық материалдар осы құбылыс жөнінде тиянақты пайымдаулар жасауымызға мүмкіндік береді. Ерте кездің өзінде молалар мен қорғандарды бұзу, масқаралау əлде қорлау ру мен тайпа намысына тиіп, ру аралық қақтығыстар мен қантөгіс соғыстардың шығуына себеп болған. Көшпелі халық ата-баба қорымын өзінің меншік территориясы, ата-мекені деп таныған.

	Кенесарының қырғыз манабының моласын масқаралауы қырғыз бен қазақ феодалдарының қан-төгіс соқтығысына əкеліп соқтырғаны тарихтан мəлім. Ал 1770 жылы жоңғар-қазақ соғыстары түгескен соң, аты шулы Көкжал Барақ қырғыздардың Қошқар ата мазарына соқтығып, қырғыз сарбаздарының заңды наразылығына ұшыраған. Барақ зорға қашып құтылған, “Қырғыздар Барақтың жеңіліске ұшырағанын Қошқар ата аруағының киелі шарапатынан деп сенеді” (25, 1, 375). Көшпелі халықтың мола жайындағы деректерін қытай жылнамаларынан да табуға болады. “Ухуаньдар (ғұн тектес тайпалар. – С. А.) күшейіп, Маодуньнен кегін қайтармақ ниетпен ғұндардың шаньюінің (ханының. – С. А.) моласын қазып тастаған екен. Цзяньди шаньюй ашу үстінде ухуаньдарды жазалауға 20 000 атты əскер жібереді” (21, 1, 79).

	Діндар қазақ адам өлгеннен кейін оның жаны денеден шығып, құдіретті кезбе рухқа айналады-мыс, бұл рухтың мекен-жайы – молалар мен мазарлар-мыс деп санайды. Ол тірілердің өлген адамды жоқтап, мадақ айтып, құрбандық шалып, молалар мен мазарларға зиянат жасап, тəуеп етіп отыруын қалайды. “Егер түнде жол үстінде тыныс алғың келсе, молаға қон. Молалы жерде жолаушыға аруақтар қамқор болады. Иен үйге, ескі жұртқа түнеме, өйткені мұндай жерлерде сайтандардың ойнағы болуы мүмкін” (25, 1, 488) – делінеді ел арасынан Шоқан жазып алған қазақтың бір аңызында.

	Қазақ арасында мола мен мазарға табыну əлі де бар. Мұндай сенім-нанымның халықтың тұрмыс-тіршілігінен оңайлықпен жоғалмасы мəлім.

	Павлодар қаласының батыс маңында шағын елді мекен бар. Ауылдың ортасында тұрған мазар алыстан мұнартып көрінеді. Мазар осы заманғы архитектуралық фольклорлық санамыздың жемісі іспетті.

	Халық арасында мазар жайында аңыз бар. Ақ кірпіштен өрілген мазар марқұмның жалғыз қызының əкесіне қойған ескерткіші екен. Күмбез қазіргі заманның мола мен мазарға пір тұтуының үлгісіндей. Москвада шығатын “Наука и религия” журналының 1984 жылғы № 5 санында Қазақстанда молаға мінажат салтының əлі де орын алып отырғанына алаңдаушылық білдірілген мақала жарияланды. Онда Ақтөбе облысында Есет батырдың моласын қайта тұрғызып, оған зиянат етушілердің молаюына да сын пікірлер айтылды (69. 4). Мұның өзі ел ішінде молаға зиянат ету дəстүрінің əлі де жойылмай отырғанын аңғартады.

	Ата-ана қабірін қастерлеу керек. Ол əрбір жастың азаматтық борышы, перзенттік парызы. Қабір басына ағаш егу, гүл өсіру, қайтыс болған кісінің аты-жөнін, туған-өлген жылын жазған тақта орнату, айнала шарбақ соғу өлген кісіні қадірлеп қастерлеудің белгілері осылар болса керек (30-сурет).





“Аманат”




	Бір замандарда даламызды мекендеген халықтар зороастризм дініне де сенгені мəлім. Бірақ бұл дін көшпелілер əлеміне бəлендей ықпал ете қойған жоқ. Өйткені зороастризм қағидасын басшылыққа алатын жерлеу дəстүрі малшаруашылығымен шұғылданған көшпелі халықтардың машық салтына айнала қоюы екіталай еді. Ал мұның есесіне ол Орта жəне Оңтүстік-Батыс Азия халықтарының рухани өмірінен мықтап орын алды. Біздің дəуірімізге дейінгі XII–X ғасырлары аралығында өмір сүрді деп саналатын Зарат (Заратустра) əнбияның бұл ілімі күллі дін атаулының атасы десе болғандай еді. Бертінде “пайғамбарлар дəуірінде” өрбіген діндердің барлығы: буддизм, христиан жəне ислам осы зороастризмнен бастау алады. Ал зороастризм жақсылық пен жамандықтың, əділдік пен зұлымдықтың, əлде Ахура мазда мен Анхра-Майню құдайларының ымырасыз өзара күресі туралы ілім еді. Зороастризмнің киелі кітабы “Авеста” деп аталады. Біздің дəуірімізге дейінгі XII ғ. жазылған бұл кітапта даламызды мекендеген көшпелі тұрандықтар отырықшы халықтарға қарсы қойылған. Əрине, бұл жайт, өте ерте замандардың өзінде саяси антагонизмнің болғандығын дəлелдейді. Фирдоусидің “Шахнамэсінде” бұл антагонизм Рүстем мен Афрасиаб арасындағы жанжал арқылы өрбиді. “Авестаның” көшпелі халықтарға қарсы жазылғанына қарамастан, зороастризм көшпелі халықтардың сенім-нанымдары мен əдет-ғұрыптарын пайдаланып отырған. Осы арада зороастризм діні қашан, қай өңірде пайда болды деген сұрақ туады. Өкінішке қарай дүниежүзі ғалымдары бұл мəселе жөнінде бір ауызды пікірге келе алмай отыр.

	Б. Ғафуров, К. В. Тревер, В. В. Струве, А. О. Маковельский, С. П. Толстов, А. Рапопорт, Г. Н. Снесарев секілді белгілі ғалымдар бұл дінді көршілес жатқан Орта Азиямен байланыстыра қарастырады. Олар бұл өңірді зороастризм тамырын тереңге жайған аймаққа жатқызады. Белгілі ғалым С. П. Толстов өзінің “Ертедегі Хорезм” атты еңбегінде: “Сырдария мен Амудария аралығындағы алқап зороастризм дінінің ең алғаш қалыптасып, толысып, берік жүйеге келген жері”, – деп жазады. Ғалымның бұл пікірінің жаны бар. Зороастризм Орта Азияға ислам дінінің тарауына бірден-бір қарсы шыққан рухани күш болып табылады.

	Өткен ғасырдағы белгілі шығыстанушы К. Иностранцев өзінің “Көне ирандық жерлеу дəстүрі” деген мақаласында зороастристік көзқарастан туындайтын қазақ халқының кейбір тұрмыс тіршілігінің ерекшеліктерін сөз еткен еді. Зороастризмге ұқсас келетін қазақ халқының салт-санасы аз емес. Сондықтан да революциядан бұрынғы қазақтардың жерлеу дəстүрінен туындайтын кейбір идеялық үрдістерді қаузап көрелік.

	Көшпелі халықтың əр этникалық тобында өзіне тəн рулық қорым (зират, мола, бейіт) болатыны мəлім. Ата-баба жатқан рудың зираты қауым мүшелерінің барлығының баратын түпкі мекен-жайы ғана емес, осы зиратта жерленген адамдар “О дүниеде” де тұрақтайтын кеңістік болып есептелген. Ру қауымы жеке адамның əлеуметтік болмысын түгелдей билеп алғаны соншалық, ол ру қауымынан тыс өмір болмайды деп санаған. Сондықтан да ол “о дүниенің” өзі де рулық сипатта болады деп пайымдап, өз руының адамдары жатқан қорымда жерленгенін мақұл көрген. Сол себепті де елден шалғай жерлерде қазаға ұшырағандарды жақын туыстары ру қорымына əкеліп жерлеуді парыз санаған. Əйтсе де көшпелі тұрмыс рулық қорымға əкеліп жерлеуге жағдай туғыза бермеген. Сондықтан да қазақтар арасында уақытша жерлеу салты да кең тараған.

	Бұлай жерлеудің бірнеше түрі болған. Оның бірі – өлікті уақытша сөреде сақтау. Жоңғарларға қарсы соғыста шейіт болған көптеген Орта жүздің батырларының мəйіті сөреге сақталып, кейін қолайлы жағдай туған тұста ғана мұсылманша жерленіп отырған. Орталық Қазақстанда осы салтты еске түсіретін “Олжабай сөресі”, “Едіге сөресі”, “Бөгембай сөресі” деген жер атаулары бар. Бұл атаулар, əрине, ілкі замандарда болған оқиғалардан сыр береді.

	XVII ғасырда Қазақстанды аралаған түрік саяхатшысы Сейфи Челеби мəйітті сөреде сақтайтын əдісіміз жайында жазады. Ал орыс өлкетанушылары осы салттың қазақ арасында XVIII– XIX ғасырларда да болғанын еске алады. Георги Россия империясын мекендеген халықтар туралы көлемді еңбегінде мынадай бір жайды айтады: “Жаз айларында жайлауда отырған қазақтар өлген адамдарын “киелі” жеріне алып бара алмайтындықтан мəйіттің етін сүйегінен сылып алып, сол жерге көмеді де, сүйегін кейін ордалы жерлерге апарып жерлейді” (30, 139). Орта ғасырда өмір сүрген тарихшылар Ат-Табари мен Наршахидың “Бұхара шаһарының бегі Тугшадтың сүйегін етінен сылып алып, Бұхараға апарып жерледі”, – деген хабары айтылмыш жағдайдың, тек қазақтарда ғана емес, Орта Азияны мекендейтін басқа халықтарда бар екеніне дəлел болады (17, 159).

	XIX ғасырдың басында А. Левшин де бұл салтқа көңіл аударған. Ол əскери маман Андреевтің жазбаларына сүйене отырып, “Орта жəне Ұлы жүз қазақтарының өлгендерді жерлеу орнына киіз бен теріге орап, қыста ағаш басына асып қойып, жаз шыға Түркістандағы қазақ пайғамбары Қожа Ахметтің жанына апарып жерлеу” дəстүрі болғанын жазады (62, 112).

	Бұл салт ру қорымдарына тек бекзадалар мен ханзадалардың ғана мəйіттерін əкеліп жерлеуді көздемеген. Жат жерде өлген жай қатардағы адамдардың да сүйегі осылайша жерленген.

	Академик Ə. Марғұлан мұндай қорымдар орналасқан жерлерді ертеде “түпкі жер”, “меке жер” деп аталғанын еске алады.

	XX ғасырдың басында өлкемізді зерттеген Н. П. Остроумов Афросимов деген саудагерден естіген бір уақиғаны келтіреді: “Афросимов Астрахань қаласынан Хиуаға бара жатқан жолда бір топ қазақтың өліктің сүйегін етінен сылып алып жатқан үстінен түседі. Өліктің сүйегін қапшыққа жайластырып салып жатқан қазақтардан ол бұл істің мəнісін білгісі келгенде, олар өлген адамның Қаратау маңында туып, өзіне жат қорымда жерленгенін айтады. Əлгі қазақтар өлген адамның туыстары болып шығыпты. Олар өліктің сүйегін алып қайтпақ ниетпен келген көрінеді. Қазақтар өлген адам жоқтаусыз, рəсімсіз көмілгенін, сүйек еліне жеткізілген соң барлық салт-сана, жол-жоралғымен ру қорымына қайтадан жерленетінін айтқан. Қазақтардың дəстүрі бойынша, өлген адамды бөтен қорымға көмуге əсте болмайды. Əр өлік өз жеріне, ата-мекеніне көмілуі тиіс” (42, 3–4). Сонымен зерттеуші Сырдария жағалауын мекендеген қазақтардың өлікті жерлеу салты туралы айтып отыр. Ал бұл өлкеге мұсылман діні бұдан əлдеқашан бұрын келгені белгілі. Патша өкіметінің отарлау саясатын жүргізушілердің бірі Н. И. Гродеков те бұл рəсімге тиісінше көңіл аударған: “Егер жолаушы жол үстінде қаза болса, оны қысқа қайырылған аятпен жерлеп, көшіп кете береді. Ал егер марқұмның туысқандары болса, олар кейін келіп, пышақпен сүйекті етінен сылып алып, ел-жұртына əкеліп, рəсім бойынша қайта жерлейді” (32, 259). Мұндай дəстүр қазақтар арасында кейінгі кезге дейін болғаны байқалады. Мəселен, Қазақ ССР-нің Ғылым академиясының Шоқан Уəлиханов атындағы тарих, археология жəне этнография институтының қызметкері Г. Кушаев 1954 жылы Жамбыл облысы, Сергеевка селосының тұрғыны X. Иманбековпен (89 жаста) сөйлескенде, ол кісі өз қолымен сан рет жат жерде өлген адамның сүйегін етінен сылып əкеліп жерлегенін əңгімелеген. Осы “жақсылығы” үшін ол ел ішінде “əулие” атанған (70, 327). Белгілі зерттеуші С. М. Абрамзон бұл дəстүрдің қырғыз халқының арасында да сақталғанын еске алады.

	Марқұмның сүйегін жеткізу мүмкін болмаған жағдайда, оның жеке бір мүшесі əкелінсе де, осы шарт орындалған. Қазақ даласында айдауда болған поляк халқының ардагер ұлы А. Янушкевич елден жырақта қайтыс болған қазақ батырының сыңар аяғын алып келіп, оны халықтың жерлеу рəсімін түгел сақтай отырып көмгенін жазады. Жоңғар басқыншыларына қарсы соғыс батырларының бірі Шыңғожаның денесі жау қолында қалып, жасақшылар оның бір ғана саусағын алып шығады. Сол саусақ Аякөзге келіп құятын Нарынның бойындағы шағын бір төбеге əкеліп жерленген. Қазірде халық сол төбені əулие көреді. Төбенің етегіне орналасқан елді мекен обаның атымен “Шыңғожа” деп аталады.

	Тіліміздегі қыз ұзатылғанда құдаларға айтатын “еті сендердікі, сүйегі біздікі” деген мəтелдің төркіні бар. Бұл қызым сіздерге ұзатылғанмен де түбі өз руыныкі болып саналады деген сөз. Сондықтан болса керек, əйел өлгенде оның кебіні мен денесін жуатын сабын төркіні жақтан келуі шарт. Тіліміздегі – “ру” сөзінің синонимі ретінде сүйек жүреді (Мəселен, “сүйегің қай ел?”).

	Қазақтың дəстүрлі түсінігіне орай, ру қорымында жерленгендерді ата-баба аруағы қолдап, қамқорына алады-мыс. Бұған ықылым замандардан сырын бойына бүккен қазақ қорымдарының архитектуралық ерекшеліктері дəлел болады. Даламыздағы қорымдар қола дəуірінен бастап, Қазақстан тарихының барлық кезеңдерін қамтиды. XVII–XX ғасырлардағы қазақ күмбезінің небір үлгісі Бегазы – Дəндібай скиф-сақ, ғұн, түркі, қыпшақ қорғандарының нақ ортасында тұр. Бұл ғасырлар сабақтастығының айғағы. Қытай деректерінен даламызда жазға салым жəне жаз жайлауда өлгендерін күзде, ал күзде немесе қыста қаза болғандарын жаз шыға бастағанда жерлеу салты болғанын білеміз. Əсілі, бұл салт қазақтардың жерлеу дəстүрінен жырақ кетпейді де, көшпелі өмірдің əлеуметтік ерекшеліктерінен туындайды. Ертедегі көшпелілердің өлген адамды мумиялау (бальзамдау) салты да осы жерлеу дəстүрінің бір ұшығы ма деген де ой келеді. Таулы Алтайдағы Пазырықтың əйдік қорғандарының сырын ашқан белгілі зерттеуші С. Руденко өлікті бальзамдап сақтау тəсілін өлген адамды жылдың белгілі бір мезгілінде ғана жерлеу əдетімен байланыстыра қарайды. (82, 326).

	Бальзамдаудың мəніне көз жүгіртсек, бұл салт та уақытша жерлеудің бір түрі болып шығады.

	Осы дəстүрлердің зороастризм дініне қандай қатынасы бар? Зороастризмнің жерлеу салты өлген адамның сүйегін қастерлеуді талап етеді. Бұл салт жерді киелеуден, жердің бетін “таза” ұстаудан туындайды. Ал қазақтардың жоғарыда көрсетілген жерлеу дəстүрі де осы зороастризмнің діни қағидасына дөп келіп жатады. Бізге бұл салт ежелгі замандарда даламызды мекендеген халықтардан мирас болып қалған. Мəселен, андрондықтар өлген адамның денесін жерге тигізбес үшін тас табытқа салған. “Түркі – телелер (VII–VIII ғғ.) өлген адамдарын табытқа бөлеп, тауға апарып тастайды, əлде биік ағаштың басына іліп қояды”, ал қимақтар “өлгендерін шөпке орап, ағашқа іліп тастайды”, – деп көрсетеді қытай жылнамалары. XVI ғасырда өмір жүрген Сейфи “қазақтар мен қырғыздар өлген адамдарын табытқа салып, əбден қаңқасы қалғанша оны биік бəйтерекке іліп тастады” – деп жазады. Осы іс-əрекеттің бəрі сүйектің еттен өз-өзінен ажырауы үшін жасалады екен. Зороастризм діни қағидасында да өлікті уақытша жерлеу сүйекті етінен ажырату үшін қолданылады да, ақ сөңке болған сүйек ассуариум, остадон деп аталатын арнаулы қыш құмыралар мен жəшіктерде сақталады. Қазақтар мұндай комплексті сағана там деп атаған.

	Қазақтарда сағана там – бір ата-анадан тараған жандардың сүйектерін сақтайтын орын. Ол жер астын үй тəріздес етіп үңгіп салынады. Жер астынан жасалған үйшіктің қабырғалары күйдірілген кірпішпен, əлде тастармен өріліп қаланып, оның үсті талмен, əлде қамыспен жабылып, таспен қорғандалады. Сағана үстінен күмбез тұрғызылады. Мұндай сағаналар, əсіресе, Созақ, Сарысу өңірлерінде молырақ ұшырайды. Қарағанды облысындағы Қызыл-жар станциясының маңындағы Төреқұл мазары осындай сағаналардың бірі. Жер астын ойып жасаған сағана тамдар Сырдария жағалауында да кездеседі. 1972 жылы Орталық Қазақстанда болған экспедиция кезінде біз Жезқазған облысы, Ұлытау ауданына қарасты Аманкелді атындағы совхоздың бұрынғы ұстасы 85 жастағы Сақан Барбосынов ақсақалмен əңгімелескенімізде ол кісінің сағанашы екенін білдік. Ақсақал бізге сағана тұрғызудың тəсілін де айтып берді: “Ең əуелі күмбез тұрғызылады да, күмбездің асты ұңғыланып, үй қазылады. Күмбездің ішіне, жер бетіне үстел қойылады. Өлген адамды кебінге орап, осы үстел үстіне тастайды. Мазардың есігі жабылып, сыртынан құлып салынады, Өліктің еті сүйегінен əбден ағып біткен соң, сүйек жер астындағы үйге түсіріледі. Сағана туыс адамдар қайтыс болғанда тағы да қайта қолданылады. Мұндай сағаналар əдетте қыштан жасалады, күмбезді келеді. Күмбездің ұшар басында тесігі болады”.

	Ол əңгіме үстінде өлікті уақытша қоюдың басқа да түрі бар екенін баян етті. Ол аманат қою деп аталады. Бұлай қоюдың қазақта 2 жолы бар екен. Оның бірі – жолаушы сапар үстінде қайтыс болса, оны жердің бетіне қойып үстін таспен қорғандап кету. Кейін сүйек еліне жеткізіледі де салт бойынша арулап қойылады. Аманат қоюдың екінші түрі – шет жерде қайтыс болған адамды сол жердегі ескі мазарға уақытша қоя тұрады да, кейін жол түскен кезде өлік отанына жеткізіліп, қайта жерленеді. Шығыс Қазақстандағы Зайсан көлінің солтүстігінде Аманат деген елді мекен бар. Бұл атау сол аманат қою дəстүрінен қалған. Жезқазған облысы “Жетіқоңыр” совхозының тұрғыны Тоқаұлы Өксікбай қария Сарысу өзенінің бойындағы Аралтөбе деген жердегі Қошқарбай сағанасының ішіне өзі түскенін айтады. Ол сағана ішінде 5 адамның қаңқа сүйегі қатар жатқанын көрген. Осы кісінің пайымдауынша Сарысу бойындағы ең үлкен сағана Құлыбек дегендікі, мұндай зираттарды бұрынғының қазақтары қастерлеп, киелі деп есептеген. С. М. Абрамзон мен Н. П. Снесарев қырғыздар мен өзбектер арасында да сағана тұрғызу салты бар екенін жазады.

	Бұл ежелгі жерлеу салтымыздың тамыры тым əріде жатыр. Мəселен, Түркіменстандағы Гоексюр аймағынан табылған толос табыттар осы қазақ сағаналарының о бастапқы түрі деуге болады. Мұндай арнайы табыттарда туыс адамдардың сүйектері сақталған.

	Гоексюр мəдениеті біздің дəуірімізге дейінгі 40–30-шы ғасырларға жататыны белгілі. Сонымен бұл жерлеу салты Орта Азия аймағында пайда болғаны ешбір дау туғызбаса керек. Осыған орай, көптеген ғалымдардың зороастризм дінінің Орта Азияда дүниеге келгені жəне бұл діннің пайда болуына даламызды мекендеген сақтар мен массагеттердің де ат салысқаны туралы пікірлері шындыққа бір табан жақын келетінін айта кеткен жөн. Ал сақтар мен массагеттердің кейінгі көшпелілер əлеміне, əсіресе қазақ халқының мəдениет тарихына тигізген əсері өлшеусіз зор болған.

	Сүйек қастерлеу ата-бабаның рухына табынуға сай келеді де, бұл салттың зороастризм дінінің негізгі шартынан табылуы көшпелі халықтар мəдениетінің зороастризм дінінің қалыптасуына тигізген əсерін айқындайды. Бұл мəдени ықпалдың бір ғана жағы. Ал оның басқа жағы да бар. Мəселен, отқа табыну да зороастризм дінінің басты бір бөлігі. Бірақ бұдан отқа табынуды көшпелілер əлемі зороастризмнен үйренді деген тұжырым тумайды. Өйткені, отқа табыну жаңа тас ғасыры мен қола дəуірінің алғашқы діни ұғымдарының негізі болған. Ал Д. Банзаров пен Шоқан Уəлихановтың көшпелі халықтар отқа табынуды зороастризмнен үйренді деген тұжырымы көңілге қона бермейді.

	Əрқашанда діни қағида тарихи-əлеуметтік мұраны “реттеп”,

	теориялық жағынан “жинақтауды” мақсат етеді. Осы тарихи-əлеуметтік мұраға əр түрлі жағдайлардадүниегекелгенсалт-сана, əдет-ғұрып, наным-сенім секілді əлеуметтік психологияның элементтері де кіреді. Ал бұлар көне қоғамдардағы рухани тіршіліктің серігі екені белгілі.

	Көшпелі халықтардың зороастризмнің қалыптасуына игі ықпалы Амудария мен Сырдария алқабының көшпелілер əлеміне əлеуметтік-этникалық, экономикалық, тіпті географиялық тұтастығымен сабақтасады. Мавераннахр өлкесінде отырықшылық мəдениеті мен көшпелілер мəдениеті қатар өркен жайғаны баршаға белгілі жайт. Бұл екі мəдениеттің қатар дамуының барысында саяси, тіл жəне этникалық процестер жаңа мəдени жəне идеялық салауаттар туғызып отырған. Міне, осындай идеялық-мəдени синтездеудің нəтижесінде зороастризм идеологиясы пайда болып, бара бара діни қағидаға айналған ба деген ой туады.

	Сонымен Зарат əнбие өз қағидаларын əлемге жария етпес бұрын, оның салттық-дəстүрлік жақтары Орта жəне Орталық Азияның көшпелі халықтарының арасында туғандығы ешбір дау туғызбайды.





Тұнжыр




	Ежелгі көшпелі халықтардың мəдениетінде адам кейпіндегі тас мүсіндердің (балбалдардың) алатын орны айрықша. Олар сол замандардағы халықтардың рухани тіршілігін, философиялық жəне эстетикалық салауаты, діни жəне адамгершілік түйсік түсінігі туралы бірден-бір тарихи айғақ береді. Қазақ халқының көне сенім-нанымдарының мəнін анықтауда бұл мұрағаттардың маңызы зор. Қазіргі қазақ қабірлерінің басына қойылып жүрген құлыптастар осы балбалдардан шыққан. Балбал сөзі көне түркі тілінде адам пішінін бейнелеген тас мүсін деген мағынаны білдіреді. Қазақтар оны “қыз тас”, “кемпір тас”, “келіншек тас” деп атай береді. Біз “тұнжыр” деп атағанды жөн кердік.

	Даламызда ислам діні тарауына байланысты балбал ұмыт бола бастаған. Сол себепті қазақтар ата-бабадан қалған бұл тарихи мұраны “қалмақ тас” деп те атайды. Балбал тастар көне ғимараттарда болған. Мəселен, кезінде Шоқан Уəлиханов суретін салып алған “Қозы Көрпеш–Баян сұлу” мазарында төрт сын тас бар екен (25, 1, 232) (31-сурет).

	Палеолит (көне тас ғасырларында) дəуіріндегі өнер туындыларымызда арагідік болса да адам пішіндес тас мүсіндер кездесіп қалады. Біздің жерімізден табылған балбалдар өте көне салт-санамен байланысты. Алайда не екенін қайдам, дала мүсіндері сақтар мен скифтердің алдындағы мəдени мұрамен ғана байланыстырыла зерттеліп жүр (98, 37).

	Өліктің басына балбал қоюдың қандай себебі болған? Бұл сұраққа жауап беру үшін балбалда кім бейнеленген – өлген адам ба, жоқ əлде оның көзі тірісінде өлтірген жауы ма деген мəселені анықтап алу керек. Сонда ғана халқымыздың осы бір ежелгі өнер туындысының идеялық мəні ашыла түспек.

	Көне түркі руникасында балбал тас батырдың өлтірген жауының санына қарай қойылады делінген. Бірақ өлтірген жауына ескерткіш қою жауды кемсіту емес, қайта, оны дəріптеу болып шығар еді. Жəне де балбалдардың арасынан əйелдер мен балалардың мүсіндері кездесетінін қалай түсіндіруге болады?

	Біздіңше, бұл мəселені ғылыми түрде шешуде Қазақ ССР музыка аспаптары музейіне Жезқазған облысынан əкеліп тапсырылған көне дүниенің абызы бейнеленген сын-тастың маңызы зор. Тас 1943 жылы Ұлытау атырабындағы Жаңғабыл өзенінің бойынан табылған. Оны сол кезде Қазақ ССР Ғылыми академиясының академигі Ə. Марғұлан зерттеп, тастың VI–VIII ғасырларға, көне түркі кезеңіне жататынын анықтаған. Бұл тас мүсін сол аталмыш ғасырлардың “Қос үй тас”, “Қозы Көрпеш– Баян сұлу” күмбездері сияқты мəдениет ескерткіштерінің бірі болып табылады.

	Сын-тас шағын обаның басынан табылған. Обаны қазған кезде күн жайлатушының көптеген “жады тастары” мен “жұлдыз тастары” шыққан.

	Балбал тастың бетіне қашалған суретке мұқият қараған кезде жауырын ортасында қоңыраудың, оң жақ жамбасы тұсында қобыздың таңбалы суреттері бар екені байқалады. Ғалым обадан табылған заттармен жəне оның үстіне қойылған мүсіндегі бақсының қоңырауы мен қобыздың суреттерін салыстыра келіп, ертедегі абыздың моласы екеніне шəк келтірмей тасты “бақсытас” деп атайды. Бұл атау ғылымда орнығып қалды десе де болғандай. Сонымен көшпелілердің балбал қою салты өлген адамның тірлігіндегі ісімен тікелей байланысты екен. Сынтасты өлген адамның шартты портрет-мүсіні деп айтуға болады. Суреттегі адамның бет пішіні аузына су толтырып, бүркуге, ұшықтауға дайындалған сияқты байқатады. Шүңірейген екі көз керемет сиқырлы сырды білдіріп тұр. Мұрын, бет, иек бейне бір қозғалып тұрғандай.

	Ерте дүниедегі суретші шағын кеңістікті еркін пайдаланған да тастың бетіне негізгі бейненің бөлшектерді шеберлікпен орналастыра қойған. Артық-аспақ ешнəрсе жоқ. Барлық детальдар абыздың бейнесін ашуға қызмет еткен. Олар мыналар: бет-жүз, оң қол (басқаша айтқанда, “қасиетті” тостағандағы “қасиетті” таза суды ұстап тұрған “қасиетті” оң қол), жауырын тұста киелі қоңырау, мықынға түсіп тұрған кемер белдікке қыстырылған қобыз. Осы заттардың барлығы – абыздың керек саймандары. Суретші тастың табиғи сызықтары мен сынықтарын абыздың жалпы сұсты кейпін ашуға бағындыра білген.

	Осы арада мүсінші (көне түркіше, бəдізші) абыздың моласын осынша тəптіштеп, оның киелі мола екенін жұрт назарын аударуға тырысуының себебі не? деген сұрақ туады.

	Бұл сұраққа жауапты қазақ этнографиясынан да табуға болады. Қазақтардың түсінігінше, бақсының жын-перісі айтқан тілге көнетін, адамды қызғыштай қори білетін дүлей күштер болған. Бірақ көңілін дұрыс таба білсең ғана. Ал олардың тілін таппаса, бақсының өзін майып етеді-мыс. Сондықтан қазақтар бақсыдан да, бақсы жерленген моладан да аулақ жүрген. Бақсы өлгенде қорымға қоспай, төбенің басына жеке қойған.

	Абайдың “моласындай бақсының, жалғыз қалдым тап шыным” деуі осы этнографиялық ерекшеліктің айғағындай.

	Сондықтан VI ғасырда өмір сүрген бəдізші абыздың мүсінін сомдау барысында: “Абай бол! Бұл обада абыз жатыр!” деген идеяны басшылыққа алған тəрізді. Сонымен аталмыш тас бүкіл бал-бал мəдениетінің мəнін айғақтап тұрғандай.

	Балбалдың “қосалқы” қызметі де болуы ықтимал. Солардың бірі – балбалдың қайтыс болған адамның жер бетінде қалған “жасанды” серігі ретіндегі ролі. Біздің бұлай болжам жасауымызға дəлел боларлық деректер жеткілікті. Ежелгі халықтарда балбал тасты “тамақтандырып отыруы” дəстүрлі болған. Тұнжыр тастардың ертедегі ғұндар да, қыпшақтар да “қоректендіріп” келген. “Қоректендіру” ырымы қазақ этнографиясынан да орын алғаны белгілі. “Өлген адамды жерлегенде басына бағаналы қазықты бірге көмеді, оны артынан суырып алғанда қабірге саңылау түседі. Осы саңылауға тағам тасталады”, – деп жазған Г. Паллас (74, 586). Сын тастың киелі “мейірімін” түсіру үшін қазақтар оның аузына кілегей, қаймақ, сары май жағып, “қоректендіріп” отырған. Сондықтан болса керек, бəдізшілер тұнжыр қашағанда аузы жағы мен көзіне мұқият көңіл бөлген. Экспедиция кезінде (1971 ж.) Шортанды бұлақтың Нұра өзеніне құяр жерінде тұрған тас мүсіннің аузы мен мұрын тұсы кір-қожалақ екеніне таң қалғанымыз бар. Сұрастырып байқағанымызда жергілікті тұрғындар “шопандар “малымыз төлді болсын” деп көшіп бара жатып, аузына май жалатып кетеді” дегенді айтты. Сібір халықтарында сын тастарды осылайша “тамақтандыру” салты кездесетінін зерттеуші Э. Б. Вадецкая жазған еді (24, 9).

	Міне, осы келтірілген деректер балбал орнату дəстүрі өліктің жеке басына байланысты екенін аңғартады. Бірақ балбал туралы айтылған екіұдай пікір бірін бірі жоққа шығармайды. Мəселен, көне түркі бекзадасы Күлтегін басына өзінің мүсінімен қоса өлтірген жауларының да тас бейнелерін орнатқызған екен.

	Сонымен балбал өлген адамға қойылған белгі. Бұл белгіде адамның дене мүшелерінің бəрі бірдей емес тек жынысы, жас мөлшері, кəсібі (би, бақсы, жауынгер), нəсіл-тегі бейнеленген.

	Даламызда ислам дінінің тарауына байланысты балбал қою мəдениеті тоқырауға ұшырайды да, ендігі жерде тұнжыр ру таңбасымен бедерленген кəдуілгі құлыптасқа айналады. Дегенмен, балбалдың құлыптасқа айналу процесінің өзіндік тарихы да жоқ емес. Бұған түркі жəне қыпшақ замандарындағы классикалық тұнжырлар мен қазақ құлыптастарының бейнелеу тəсілі айғақ (32-сурет).

	XIX ғасырдың аяғына дейін адам тəріздес құлпытастардың болғанына археологиялық материалдар дəлел бола алады. Көне замандардағы молалардың балбалдарын қазақтар құлыптас ретінде пайдаланғанын тарихи шежірелерден де білеміз.

	XVII–XIX ғасырларда да ағаштан балбал шабу кездескенін кейбір этнографиялық деректерден де аңғаруға болады.

	“Аса қадірлі адам дүние салса, – деп жазады Хиуа ханы Абылғазы Бахадур-хан қазақ дəстүрі хақында, – оның артында қалған ұлы не қызы, əлде туыс-туғаны өлген адамның келбетін қуыршақ етіп жасап, елге “бұл біздің сүйікті марқұм мырзамыз еді, – деп қуыршақтың бетінен сүйіп, дастарқандағы дəмнен алдымен қуыршаққа ұсынады”.

	Орыс офицері Андреевтің осы этнографиялық құбылыс туралы жазған мына бір оқиғасы XVIII ғасырда ғұмыр кешкен қазақтар жайында көп мағлұмат береді. “Марқұмның бейнесін жасап, оның басына дулығасын, үстіне сауытын кигіздіріп алып, əр күні азан мен кеште қызы мен əйелі қосылып мүсіннің алдында дауыс қылады” (72, 80). Бұл дəстүрге Николай Рычков та тиісінше назар аударған: “Қырғыздар (қазақтар. – С. А.) өлген адамның моласының басына адамның тұрпайы кескінін орнатып, оның алдына əкеліп құрбандық шалады” (84, 180). Дəл осындай факт А. Левшинде де кездеседі: “Қазақ əйелдері бір жыл бойы марқұмның киімін кигізген қуыршақ алдында дауыс қылып отырады” (62, 110). Мұндай этнографиялық деректерді Г. Н. Потаниннің жазбаларынан да ұшыратамыз (78. 699). Сонымен бұл салт қазақ тұрмысынан көпке шейін қалмағанын байқаймыз. Қазақ бақсылары сырқат адамның киімін арнайы жасалған қуыршаққа кигізіп, оны аурудың жанына жатқызып, дертті осы қуыршаққа “көшіретін” болған. Зікір салу біткеннен кейін қуыршақты отқа жағып жіберген.

	Жамбыл облысы, Жуалы ауданына қарасты Горький атындағы колхоздың тұрғыны Досқұлова Балбике (“Балбике бақсы”) ауру адамдарды осы қуыршаққа “көшіру” арқылы “емдейтін” көрінеді (23, 22). Мұндай емдеу тəсілі Сібір халықтарында да кең орын алған. Қырғыз халқында өлген адамға арнайы қуыршақ жасау кейінгі кезге дейін сақталғанға ұқсайды. “Маңайымызда қоныстанған қырғыздар арасында қазірде өшіп бара жатқан мынадай салт бар: егер отбасының басы дүние салып, асы дұрыстап өткізілгенше үйдің бір бұрышына жастық қойылып, ол жастыққа өлген адамның шапаны кигізіледі де, басына шалма шалынады. Қуыршақ ас өткенше тұрады” (49. 116). Осы салт қырғыздардың батырлық жыры “Манаста” да айтылады. Қаныкей Манастың сүйегі жау қолында кете ме деп күдіктеніп, Манасты үңгірге жерлеп, көзі тірісінде мазар тұрғызылған жерге Манастың ағаштан соққан мүсінін көмеді (65, 267).

	Жазба деректер мен тарихи этнографиялық материалдар бұл салттың даламызда мекендеген көптеген халықтарда болғанын дəлелдейді. Бұл салт жайында кезінде Аристотель, Низами, ибн-Фадлан, Пл. Карпини, Г. Рубрук, Марко Пололар қалам тербетті. “Егер ол адам (əңгіме орта ғасырлардағы түркі жайында болып отыр. – С. А.) – ер жүрек батыр болып, жауын өлтірген болса, жауының санына орай ағаштан бейнесін ойып, батыр өлгенде қоса кеміп отырады”, – деп жазады ибн-Фадлан (54, 63). Орта ғасырларда Қазақстанда болған Европа саяхатшысы Г. Рубрук: “Командар (қыпшақтар. – С. А.) өлген адамның қабірінің үстін төбе қылып үйіп, жанына күншығысқа қаратып тастанқашалаған мүсін орнатады” (79, 102) деген дерек қалдырған. Қытай жылнамашысы көне түркілердің жерлеу дəстүрі жайында былайша жазады: “Молаға соғылған арнайы үйге өлген адамның суретін қойып, оның шайқастары жазылған тақта ілінеді. Егер ол бір адам өлтірген болса, бір тас қойылады. Кейбір батырлар жерленгенде тастардың саны жүзден мыңға дейін жетеді” (21, 1, 230). Ел арасынан көне деректер жинаған кезімізде қазақтардың кісі тəріздес мүсіндерді құрмет тұтатынын байқаған едік. Жезқазған облысы, Ұлытау ауданында “Айбас дарасы”, “Қой үй тас” қорымдарында найман, тарақты, төре таңбалары бейнеленген сын тастар кездеседі. Кейбірі сын тастарда дөрекі адам бейнесі салынған. Ал біздің шамалауымызша, көне түркі дəуірге жататын екі тұнжырды қайта пайдаланған секілді. Осыған ұқсас жəйтті біз Шығыс Қазақстан облысы, Күршім ауданына қарасы “Қалғұтты” совхоздағы ежелгі молаларға қойылған тұнжырларды туған туыстарының басына қойып, қайта пайдалануы кездейсоқ емес. Бұл ежелгі жəне жаңа жерлеу дəстүрлері сабақтастығының белгісі. Тегінде халықтың жерлеу салты көп өзгере бермейтін құбылыс. Жерлеу дəстүрінде ықылым заман белгілері кездесіп отыратындығы сондықтан. Ал қазақтың жерлеу салтында көне үрдістердің байқалуы – сол үрдістерге иелік еткен халықтармен этнографиялық бірліктің бар екенін аңғартады. Бұл айтылғандар скифтердің Қарасуық сын тастарын қайта қолданған салтына да сəуле түсіреді.

	“Балбал”, “тұл” сөздері мағыналас. Қырғыз тіліндегі “тұл” сөзі – өлген адамның кескінін бейнелеген қуыршақ (52, 517). Көне түркі тілінде “тұл” – жесір əйел (64, 433). Қазіргі қазақ тілінде “тұл” сөзі көне түркі мағынасында жетім қалу, өлген адамның артында қалған əйел, ат, “Қайратсыз ақыл – тұл, шəкіртсіз ғалым – тұл”, “тұл ананың ащы зары”, “тұл ат”, “атты тұлдау”. “Тұл” сөзі қазақ этнографиясының кейбір құбылыстарымен байланысты. Мəселен, бұзауы өлген сиырды идіру үшін өлген бұзаудың терісінен тұлып жасайды. Тұлып – үлкен тон. Тулақ – еденге төсейтін иленбеген тері. Міне, осы сөздердегі “тұл” түбірі өлген малдың бейнесі деген мағынаны білдіреді.

	Сонымен, балбал мəдениеті өлген адамның рухына табынумен сабақтас. Осыған орай академик Ə. Марғұлан қола дəуіріндегі тас меңгірлер өлген адам рухын қошаметтеуден туған деген пайымдау жасайды. Біздіңше, бұл пайымдаудың негізі бар. Өлген адамды жоқтауға арналған мүсін кейіннен оның басына апарылып қойылуы мүмкін. Шоқан Уəлиханов жазған далаға қойылатын “дзайағаш”, “жайзағаштар” (жасын ағаш, мал қорығыш ағаштар) осы балбалды еске түсіреді (25, 1, 470).

	Сонымен қабір басына тұнжыр орнату салты тарихтың бұралаңдарында ұмытылып қалған өз төл дəстүріміз екен. Ата-бабамыздың мəңгілік тұрағына қымбат та қолға түсе бермейтін құрылыс материалдарынан күмбез соқтырғанның орнына құлпытас орнатып, оған аты-жөнін жазып қойғанымыз көп шығынды қажет етпейді. Құлыптасты орта ғасырлардағы тұнжырға ұқсату тіпті де шарт емес. Көне дəстүрді жаңаша түрлендірудің жолын іздестіру керек. Сонда ғана тарихи дəстүрімізге ыждағаттылықтың да, мəдениеттіліктің де нышаны көрінбек.





X тарау.


	Дəстүрдің озығы бар, тозығы бар



	Жоғарыда біз халықтық сенім-нанымдарды жан-жақты сөз еттік. Енді дəстүрдің озығы мен тозығы жөнінде бірер сөз айта кеткенді жөн көріп отырмыз.

	Қоғамда болып жататын елеулі өзгерістер халықтық үрдістерге сөзсіз əсер етеді. Бұған мысалды алыстан іздестіріп жатудың қажеті жоқ. Соңғы кезде бүкіл еліміздегі сияқты республикамыздың қалаларында, ауыл-селоларында жиын-тойлар, шілдеханалар, ас беру, өлік жөнелту рəсімдері ішімдіксіз өткізіліп жүр. Кезінде ішімдіксіз өтпеген думан орнын енді əн мен күй, ойын-сауық басты. Сөйтіп, арақ пен шараптан азат болған ежелгі салтымыз қайта жанданды. Қазіргі қазақ дастарқаны ежелгі момақан да бейбіт қалпына түсіп, этнографиялық шырайын қайта тапты. Жақсыны жаманнан ажырата білу деп халқымыз осыны айтса керек.

	Иə, адамзат тіршілігі үздіксіз жалғасып жатады. Тұрмыс аясында жас отау тігіледі, шыр етіп дүниеге нəресте келеді, ол ата-ананың мамық құндағында мəпеленіп өседі, мектеп табалдырығын аттайды, ер жетіп, қиыр сапар шегеді. Отан шебін қорғауға барып, аман-есен елге оралады, бейбіт еңбекке араласады, үй болып, шаңырақ көтереді, бала-шағалы болады... Осының бəрі – жеке адамның ғұмыр белестерін, мөлшерлі қуанышы мен сүйінішін құрайды. Əрбір саналы азамат көрер қызығын жеке дара емес, елмен, ағайын-туған, жекжат, дос-жарандарымен бірге тойлағысы келеді, сондықтан той-томалағын бірге жасасады: – “құрсақ шашу” шашысып, сүйінші сұрасады; сары қымызын сапыра отырып, “тоқымқағар” жасайды, немесе “ерулік” дастарқаны үстінде бас қосады; сөйтіп, жеке бастың бақыты əлеуметтік сипат алып, басқалардың да шаттығына айналады.

	Тегінде дүниеде адамға қуаныш көп. Халқымыздың қуанышы жиһаз бен дүние мүліктен аулақ, ол адам қастерлеуден туады. Сондықтан да кез келген игі іске “қайырлы болсын!” айтамыз, бұрын өстіп қалсақ, сүйінші сұраймыз, қуаныш иесін қуанышымен құттықтаймыз.

	Осы тұрғыдан алғанда, дəстүр – жазылмаған заң, ол – белгілі бір тұрақты өмір сүру тəсілі, еңбек ету амалы, яки салт-сана, жөн-жоралғы, əдет-ғұрып секілді рухани үрдіс түрінде кездеседі. Өткен тарихи дəуірлердің рухани, мəдени жəне адамгершілік бітімі негізінен дəстүр арқылы жалғасып жатады. Бұған қоса, ол – халықтың кісілік тектілігінің, адамгершілік өресінің айнасы, тарих тəжірибесінің жиынтығы оқу білімнен кенде шағында халықтар дəстүрлі қатынастарды өмір тіршілігіне арқау етіп отырғаны мəлім. Сондықтан да дəстүрдің тарихи маңызы зор болған. Ол таптық қоғамда таптық сипатқа ие. Əр таптың өз тіршілігінен туындаған дəстүрі болады. Осыған орай дəстүр прогресшіл, озық, əлде кертартпа болып келеді. Прогресшіл дəстүр жаңа таптың мүддесін білдіреді, ал ескі, күні өткен дəстүр қанаушы таптардың үдесінен шығады. Дəстүр – тарихи құбылмалы. Əлеуметтік шайқас барысында жеңіске жеткен таптың дəстүрі үстемдік алады. Бұл – барлық тарихи дəуірлерге тəн заңдылық.

	Ұлы Октябрь социалистік революциясының нəтижесінде пролетариат бұрын-соңды болып көрмеген жаңа дəстүрлерді дүниеге əкелді. Бұл дəстүрдің негізінде қанаудың барлық түріне қарсы күрес идеясы, азаттыққа құштарлық, коллектившілдік, адам сүйгіштік рух жатыр.

	Дəстүр мəдениетпен тығыз байланысты. Ол əр ұлттың тарихи, мəдени, этнографиялық болмыс-бітіміне орай қалыптасады да, салт-сана, əдет-ғұрып, жөн-жоралғы іспеттес ұлттық психологияның бөлшектерімен ұштасады. Мəселен, озық дəстүр коммунистік мұратпен, жалпы адамзаттық адамгершілік салауаттармен сабақтасады. Ата-ананы құрмет тұту, үлкенді сыйлау, адалдық, əділеттік сезімдер жалпы адам атаулыға ортақ этикалық салауаттар болып табылады да əр ұлт өзінің тарихи жəне əлеуметтік даму өзгешелігіне қарай бұл салауаттарды түрлендіре түседі. Мұндай ұлттық дəстүр жалпы социалистік мəдениет секілді мазмұны социалистік, түрі ұлттық сипатқа ие болады.

	Халқымыздың тұрмыстық дəстүрінің бір саласы – қыз айттырып, келін түсіру. Төс қағысып, құйрық-бауыр жесіп, “мың жылдық” құда болудан озған қазақтың тұрмыстық дəстүрі бола қоймас сірə. Қай заманда да жас жұбайлар өмірі отау тігіп, түтін түтетуден басталады. “Бірінші байлық – денсаулық, екінші байлық – ақ жаулық”... деп, қазақ дүниені баласы үшін жинап, сол тірнектеп жинағанының бəрін ұлын ұяға, қызын қияға қондырған күні қуанышқа арнап жұмсайды. Құда болуға, келін түсіріп, қыз ұзатуға қазақ баласы ерекше ынтызар. Бұл жерде халықтық дəстүрдің адамгершілік жағы бой көрсетеді. Осындай қасиетті де момақан салтымызды күні кеше ішімдік дендеп бара жатқан жерінен тосқауыл қойдық. Партиямыз бен үкіметіміздің маскүнемдікке қарсы күрес туралы арнайы қаулысынан кейінгі той-томалағымыз бен мереке-мейрамымыз ішімдіксіз өтіп жатыр. Бұл қуанарлық жайт. Əйтсе де, ұлттық дəстүріміздің кейбір жақтарына шылық пен былықтың зардабы тиіп отырғанына əлі де немқұрайды қарап жүрміз. Бұған да ресми тосқауыл қойылар шақ жеткен секілді.

	Ерте кездің өзінде-ақ халқымыз дау-дамайдың, ағайын арасын суытып, абысын-ажын арасына от салатын қырғи-қабақтықтың көзі – дүние қоңыздық деп білген. Сондықтан да қазақ халқы өз дəстүрінің кертартпашылдық жағына қарсы шыға білген. “Алыс-берістен барыс-келіс жақсы” дейді халық даналығы. Шынында да қазақ “алыс” пен “берістен” гөрі “барыс” пен “келісті” тəуір көрген. “Атың барда жер таны желіп жүріп, асың барда ел таны беріп жүріп”, деп бұрынғылар айтып кеткен ғибратты сөз де көп жайды байқатады.

	“Құдаңнан түйе сұра, ұялғаннан бие береді”, “Ебін тапқан екі асайды”, “Қалауын тапса, қар жанады” деген мақалдар өткен заманда ұлы Абайдың жалғыз алысқан “мыңының” түсінік-түйсігі еді. Тегінде қорқау адам қалтасына молырақ басқанды, қалтасына сыймағанды қанжығасына байлап алғанды, дүниенің барлығын меншікке айналдырғанды жақсы көреді. Ол дүниемен ғана шектелмей, өзінің шамасы жете бермейтін рухани салауатқа да суық қолын жүгіртеді, оны өз қара басының игілігіне жаратсам деп əуре-сарсаңға түседі. “Пай-пай! Болсаңдар – пəленшедей болыңдар! Той жасасаңдар – солардай жасаңдар. Күмбез соқсаңдар – соның күмбезіндей болсын!” дейтіндер де əлгілерді төңіректегендер. Алайда осындай халық дəстүрінің өңін айналдырып жүргендер бір нəрсені ұмытады: өздерінің қай заманда, қандай қоғамда өмір сүріп отырғанын аңғармайды. Коммунистік мораліміздің тоғышарлыққа, дүние қоңыздыққа жұлдызы қарсы екенін естерінен шығарады.

	Сонымен мəселе дəстүрдің материалдық жағына келіп тіреледі. Көптің көңіліне кірбің салатын да дəстүрдің осы жағы. Ел ішінде кездесіп қалатын келеңсіздік дəстүрдің орамалынан емес, жөн-жоралғының шама келе бермейтін тонынан, құда-құдандалар арасында жүретін дорбадан емес, қол жете бермейтін қымбат жиһазды бастырықпен баса тиеген арбадан, “мың жылдық” құданың пəтуалы сөзінен емес, қара нардың белін қайыстырар безіннен туындайды.





“Отыз күн ойын...”




	“Халықтық жақсы дəстүр ендеше қандай болу керек?” – деген сауал туады. Дəстүр қолдан жасағанға, көнбейді, Жасанды дəстүр үйлесімсіз келеді, ондай салт-сананы өмірдің өзі шетке сырып тастайды. Тегінде дəстүрді жасаушы – халық. Сондықтан жоғарыда қойылған сауалға қалың оқырман қауыммен тізе қоса отырып, жауап іздестіргенге не жетсін.

	Көне дəстүрдің лашығын жығу, оңай ал жаңа дəстүрдің отауын тігу қиын. Сонда жаңаның керегесін керіп, шаңырағын көтеріп, уығын шаншып болғанша тұлымшағы желкілдеп, мəпелеп өсірген қызымызды бірден “жар-жарын” айтпай, елі, жерімен, туысқан-туғандармен қоштастырмай, бетін аштырмай, келін болып түскен үйінің “итін ырылдаттырмай”, “кемпірін тірілтпей”, ата-бабаларының ақ бата, ақ тілегін алмай шымылдығын серпе сап, сүйген жарының етегінен ұстата саламыз ба? Əлбетте, жоқ. Халқымыздың ғасырдан ғасырға ауысып келе жатқан тұрмыс-салт дəстүрлері, оларда айтылатын “Əужар”, “Сыңсу”, “Қоштасу” “Беташар”, “Қайым айту” нұсқалары ұзатылатын қызды, үйленетін ұланды рухани-психологиялық даярлықтан өткізеді, олардың некелік іс-əрекетін көпке жария етеді, ақ некені баянды ете түседі.

	Келін түсіріп, қыз ұзату кезінде жасалатын тойдың шын аты – думан. Əдеттегі қазақ дастарқанының өзі жыр жəрмеңкесі болған. Ол əн айтып, домбыра тарту үшін, көп құрметі үшін жайылған. XIX ғасырда өмір сүрген поляк революционері А. Янушкевич “жүз Жанақ, он Орынбай” əн шырқаған дарқан дастарқаннан дəм татқан. Ертеректе бір мықты қызын ұзатутойына иесі қазақтан алпыс жырау шақырыпты. Əйгілі Жиенбай мен оның ұлы Рүстембек осы аламан жыр сайысына түскенде тойға жиналған халық əкелі-балалы жырау отырған үйдің туырлығын түріп тастап, жеті күн бойы жыр тыңдапты. Бір жұма бойы елдің қазаны асылусыз, малы бағылусыз қалған екен, дейді ел аузындағы бір əңгімеде. Осындай той өткізу дəстүрімізді елемей, ой мен қырдан дəстүр іздеу – қырсыздығымыздың салдары, қолдағы барды ұқсата алмауымыздың кесірі.

	КПСС біздің социалистік көп ұлтты мемлекетімізде, жүзден астам ұлттар мен халықтардың бірлескен еңбегі мен өмір процесінде ұлттық қатынастарды жетілдіру жөнінде жаңа міндеттер заңды түрде туындайтынын басшылыққа алады. Партия оларды лениндік ұлт саясатының сыннан өткен принциптері негізінде шешіп отырды жəне шеше береді.

	Ол бұл салада мынадай негізгі міндеттерді алға қояды:

	– ...СССР халықтарының таңдаулы жетістіктері мен өзіндік ерекшеліктері бар прогресшіл дəстүрлері негізінде совет халқының мазмұны жағынан социалистік, ұлттық формасы жағынан əр түрлі, рухы жөнінен интернационалистік біртұтас мəдениетін дамыту. Ұлттық мəдениеттердің өсуі мен жақындасуы, олардың өзара байланысының нығаюы өзара молығуды неғұрлым жемісті етеді, еліміздегі халықтардың əрқайсысының талантынан туған барлық бағалы атаулыны совет адамдарының пайдалануына аса кең мүмкіндіктер ашады”, – делінген партиямыздың XXVII съезінде қабылданған КПСС Программасының жаңа редакциясында. Ендеше табиғи рухымызға сай келетін жақсымызды, бағалы атаулымызды жатсынбай, оны жаңа заман талабына сəйкес дамыта білгеніміз жөн. Жаңа салт əуегейлік пен əбестіктен, “алыс-беріс” қарым-қатынастан аулақ болған жағдайда ғана баянды болмақ.

	Ескі заманнан бізге балиғатқа толмаған қызды тоқалдыққа беріп, жылатқан салт-сана, сол бүлдіршін зердесінен шыққан зар жеткен:



	Алты ағамның тұсында, бике-ау,

	Ардақтының өзі едім, бике-ау.

	Бес жеңгемнің тұсында, бике-ау,

	Оймақтының өзі едім, бике-ау.

	Жүргенім жардың қиясы, бике-ау,

	Бұрымым биттің ұясы, бике-ау.

	Ұзақты күні мал бағып жүрсем,

	Жегенім таудың жуасы, бике-ау,

	Ақұмбет – сыбан ел еді, бике-ау,

	Қандығатай жер еді, бике-ау.

	Артымнан іздеп келмеді ешкім,

	Елімде батыр көп еді, бике-ау.



	Осы зарды тыңдай отырып, өткен дəуірдегі əлеуметтік теңсіздікке, осыған кінəлі адамдарға еріксіз лағынет айтасың. Шынында да қазақ қыздарының тағдыры ауыр болған. Өткен заман керуені қайта оралмастай мүлдем кетті. Бірақ сұм заман жылатқан Нұрғайша сияқты қыздардың зары бізге талып естілгендей болады.

	Біз жаңа дəстүрдің тағылымдық жағын сөз еттік. Ал оны қалай өткізу жөнінде нақтылы кеңес бере қою қиын, əйтсе де көкейде жүрген кейбір ойларымызды айтқымыз келеді. Мəселен, дейміз. “Құдалар келіп қалыпты!” деп ауыл дүрлігіп жатса алыс жерден келген құдалар жан семіртер жақсы хабарларын айтып, дастарқан басында қаймақ қатқан шай ішіліп жатса, шай ішу əн-күйге ұласса, қыз бен жігіт шақырылып, “бұйымтай” баяндалса, үкі тағылып, алтын сақиналар жүзген күміс тостағаннан неке суы ішіліп, үлкендердің ізгі тілектері айтылып жатса, қандай жарасымды! Келін түсіру, қыз ұзату дəстүрі мұнымен тамамдалмасы исі қазаққа аян. Бұдан соң көңіл қосқан екі жас ЗАГС-қа барып ақ некесін қидырып алып, революция мен ұлы Отан соғысында құрбан болғандардың ескерткіштеріне гүл шоқтарын қойып жатса, одан соң “Жар-жар” шырқалып, “Беташар” басталса – айта беретін тойыңыз осы емес пе.

	Біздіңше, қазақ салтындағы құдалық жас отаудың бақытына дəнекер болуға пəтуалау, жастарды ел қатарына, жанұя санатына қосуға, туысқан-туғанмен таныстыруға қызмет етуге тиіс. Ал бізде той-томалақ кей-кейде бұл үрдістен шыға бермейді. Дəстүрлі ойын-сауық, əңгіменің орнына “кімнің тойында кімнің қолы сынды, басы жарылды, көзі шықты”, “Кім не ішті?” “қанша ішті?” “Кіммен ішті?” деген сияқты пəтуасыз əңгімелерді естіп қаласың. Естисің де ойға қаласың.

	Ықылым заманнан бері қазақ дастарқаны дырдудан аулақ, салиқалы ой, салауатты сөз паналаған киелі дастарқан болған ғой. Осы дастарқан басында от басы, ошақ қасының емес, бүкіл елдің қамын жеген сөздер айтылған. Ұлт, халық дəстүрі ешқашан да дастарқан мəзірімен өлшенбеген, халық психологиясының кісілік өрелігі мен бейбіт бітімі табысып жатқан. Осы дəстүріміз бұрмаланып, бақталастық, бəскелік сипат алған кезде “халық дəстүрі солай еді” деп, дəрменсіздік көрсетуге əсте болмаса керек. Бəсекеге құрылған дəстүр жалпы халықта болмаған. Ұлттық дəстүрден туындайтын жөн-жоралғыны əркім өз шама-шарқынша жасап отырған. Бақталастық, бəсекелестік – кешегі үстем тап өкілдерінен қалған індет. Демек, оның таптық мəні де жоқ емес.

	“Партия, біздің мемлекет əрбір совет адамына СССР-дің ұлттары мен халықтарын біріктіретін достық пен туысқандық сезімі, ұлтаралық қарым-қатынастың жоғары мəдениеті, ұлтшылдық пен шовинизмнің, ұлттық томаға-тұйықтық пен ұлттық өзімшілдіктің көріністеріне, өмірді коммунистік тұрғыдан жаңартуға бөгет жасайтын салт-саналар мен əдет-ғұрыптарға ымырасыздық тəн болуына мүдделі” – делінген КПСС Программасының жаңа редакциясында.

	Иə, еңбекшілерді коммунистік, пролетарлық интернационализм мен халықтар достығы рухында тəрбиелеу мəселесі КПСС-тің идеологиялық жұмысының барлық саласында айрықша орын алады. Қазіргі кезеңде елімізде, оның ішінде, республикамызда жақсы дəстүрлер кең қанат жайып келеді. Бұл орайда ел арасындағы жекелеген келеңсіз көріністерді ұлттық əдет-ғұрыппен əсте шатастыруға болмайды.

	Осы ретте мына бір жайды да ескерген жөн, кейбір адамдар арасында күні өткен дəстүрге негізделген қарым-қатынас көріністері əлі де ұшырасып қалады. Осы келеңсіздіктерді байырғы дəстүрге тели салу – халық мұрасына жасалған зор қиянат болып табылады. Əрине біз халық дəстүрлерінің бəрі бірдей озық деуден аулақпыз. Ендеше дəстүрдің тозығын тастап, озығын ала білгеніміз абзал. Жақсы дəстүрді жаңа өмірдің кəдесіне асыру – кезек күттірмейтін міндет.





“Кісі – сыйлағанның құлы”




	Енді дастарқанның мəзірі жайлы бірер сөз айталық.

	Дəстүрлі дастарқанымыз ішімдіксіз-ақ жақсы болғанын жоғарыда сөз еттік. Ішімдік сол момақан дастарқанның да, дəстүрдің де ойранын шығарып жібергенін баспасөз беттерінен оқыған едік. Содан болар халық ішімдіксіз бас қосуды аңсады.

	Той-томалақ, өлік жөнелту, туған күн, пенсияға шығарып салу сияқты көне жəне жаңа салттардың бəрі ішімдіксіз атқарылып жатқанын кейінгі уақыттарда, əсіресе КПСС Орталық Комитетінің арнайы қаулысынан кейін көріп жүрміз. Əйтсе де кейбір бас қосқан жерлерде дастарқан үстінде некен-саяқ болса да мойны қылтиған шөлмекті көріп қаламыз.

	Ауылдық жерлерде бір-біріне қол ұшын беру дəстүрі бұрыннан бар. Бүгінде сол жақсы дəстүр басқаша сипат алыпты. Тракторшы жігіт қарт кісінің үй іргесіндегі мөлдек жерін айдап бергені үшін ақысына жартылық алады. Трактор да, жанар май да əлгі жігіт еңбек ететін колхоздікі, не совхоздікі. Тракторшы жұмыс кезінде жұрттан осылай пайда көреді. Бұл некен саяқ болса айтпай-ақ қоюға болар еді. Қазіргі кезде ауылдық жерлерде осындай бір келеңсіздік белең алып барады.

	Мұның өзі ішімдіктің өмір шаттығына араласып, адамдар арасында “дəнекерлік” қызмет атқарып жүргенін байқатады. Бұған əрине, төзуге болмайды.

	Халықты жат əдеттен, жаман дерттен аулақ ұстаған жөн. Əсіресе, келер ұрпақ алдындағы жауапкершілігімізді естен шығармауымыз керек. Бұл үшін дастарқанымызды сол о бастағы табиғи қалпында сақтағанымыз мақұл. Сонда ғана əскер қатарына шақырылған жас ұландың да, алысқа ұзатылған бойжеткеннің де, ұзақ сапарға аттанған ұлдың да сапары оң болмақ, сонда ғана өлікті жерлеп келіп, қаралы үйдің қазасына ортақ бола аламыз, өміршең тірлігімізді таныта аламыз. Мұндай ішімдіксіз дəстүр – шын мəніндегі кемелденгендігіміздің белгісі, ұлттық дəстүріміздің ұтымды қасиеті болып шығар еді. Үйіңізге келген қонақтың адамгершілік қасиетін пір тұтсаңыз, əлеуметтік жəне азаматтық тұлғасын сыйласаңыз, оны шараппен алдарқатпаңыз. Шараптың лəззаты өткінші, жалған, алдамшы. Құрметіңізді дəулетіңіз арқылы емес, кісілігіңіз арқылы танытыңыз. Сонда ол кісі кезегі келгенде сіздің кісілігіңіздің “құлы болады”. “Кісі сыйлағанның құлы” деген осыдан қалса керек. Тегінде сый дүкеннен сатып алынатын бұйым емес. Осы орайда мынадай бір ой көкейге келеді: ғасырлар бойы қазақ баласы арақтың не екенін білмеген. Ол біздің дастарқанымызға ғана емес, жанымызға де жат нəрсе. Мұны əсте естен шығаруға болмайды.





Мұны да ұмытпайық




	Ел басына қатер төнген шақта қамшыдан басқа қару ұстамаған халқымыз ерліктің нелер бір үлгілерін көрсеткені мəлім. Жайшылықта қой мінезділік ел шетіне жау тиіп жатқан кезде соғұрлым адуын, шорт кетуі хақ. Бұл – ұлт психологиясының диалектикасы. Қорқақты қуа берсе батыр болатыны, жуастың жуандап, жау іздейтіні осы диалектикалық себептің салдары.

	Жауына қатал, досына мейірбанды халқымыз соғыс жылдарында тағы бір мінез көрсетті. Еліміздің батысынан əкелінген украин, орыс, белорус жəне басқа ұлттардың балаларын жатсынбай жатырқамай бауырларына басты. Жетімдер стансадан түскенде кезекке тұрып, жетпегендер өкпелесіп жатты. Кейбір тұрмысы тəуірлер асырауға 10–12 баладан алды. Соғыс кезіндегі қазақ ауылының жайы мəлім. Əйткенмен бала қуанышы бөлек, оның несібесі өзімен бірге.

	Біз өзіміз сол балалармен мектепте бірге оқыдық. Олардан екі халықтың тіліне жүйрік азаматтар шықты. Қазақты басқа халықтармен қандас бауырлас қылды.

	Осы күні автобуста гитлершіл Германияны талқандауға үлес қосқан сол майдангерлер кездесіп қалса отырған орнымыздан түрегеліп, ілтипат білдіреміз. Бұларда да батырлық мінез бар. Ұсынған орынға отырмайды. Жастарды орынсыз мазалағысы келмейді. Кейде біз қадірменді елге сыйлы адаммен мəңгіге қоштасамыз. Оңай ма? Қабырғамыз қайысып ұнжырғамыз түседі, терең күрсінеміз. Қашанда өлгеннің борышы тірінің мойнында. Өлімнің орындалмаған арманы, бітпеген ісі артта қалғандарға жүк. Оның қазасы мен қайғысын ұрпағы мойнына алады. Бұл – халқымыздың адамгершілік тектілігін танытатын абзал қасиетіміз.

	Біз əдетте өмір құрғырдың қамшының сабындай қысқа екенін біле бермейміз. Санымызды соғып, қапыда қаламыз. Əттеген-ай! Ата-ананың көзі жұмылғаннан кейін шабыламыз. Ал, қаза бардың малын шашатыны, жоқтың артын ашатыны мəлім. Алматы түбінде жаңадан салынған биік күмбез тұр. Ол силикат кірпіштен өрілген, биіктігі 15–20 метрлік мұнара алыстан көз тартады. Күмбезге жақындаған сайын көңілің құлазиды. Не батыстың, не шығыстың сəулет өнерінен бейхабар құрылысшылар кірпіш қалағанның жөні осылай деп, кірпішті бірінің үстіне бірін қалай берген, қалай берген... Маусал падишаның басына тұрғызылған зəулім ғимаратты көрген бір дана: “Қайран қазына қара тасқа айналып, қор болғаны-ай!” деп таңдайын қаққан екен. Иə, өлгеннің басына ескерткіш орнату бəсекеге айналып кеткен жерде талғамсыздық белең алатыны, кейін ол ескерткіштің жөнді күтілмейтіні қынжылтпай қоймайды.

	Əлеуметтік тайталас үстінде нелер бір еңіреген ерлер мерт болады. Олардың есімдерін халық жырына қосады; əн қылып айтады; сүйегі жатқан жерді іздеп келіп, тағзым қылады; олар бітіре алмаған істі жалғастыруға ант етеді. Қазіргі таңда коммунистік партия Отан, ел үшін жанын пида еткен қаһармандардың ерлік жолын жас ұрпаққа насихаттау ісіне зор маңыз беріп отыр. Олардың қаны тамған жерлер қасиетті орындар ретінде жастарды коммунистік рухта тəрбиелеу ісіне қызмет етуге тиіс. Хатынь, Бабий Яр, Мамай қорғаны, Венгрия, Болгария, ГДР, Австрия, Румыния, Польша жерлеріндегі туысқандар зираттары, Париж коммунарларының қорымы, Армения мен Грузиядағы əулие төбелер, біз үшін, бүкіл совет адамы үшін қасиетті орындар болып саналады. Халық салтанатты мейрам күндерінде осы қасиетті орындарға келіп, тағзым етеді. Мұндай орындар бізде де баршылық. Алматыдағы 28 панфиловшы-гвардияшылар паркі, Абай ескерткіші, Жамбылдағы Айша-Бибі, Семей облысындағы Еңлік-Кебек, Қозы-Көрпеш, Абай зираты, Талдықорған облысындағы Сара ескерткіші осындай орындар болып табылады. Бұл – əлеуметтік сұраныстан туындаған дəстүрдің бірден бір айғағы.





Алтын бесік




	Бұдан бес-алты жыл бұрын болған бір оқиға еске түседі. Көп уақытқа созылған ғылыми экспедициядан қалжырап келе жатқан бетіміз еді. Зорға дегенде Сары Кеңгірге жеттік-ау, əйтеуір. Шопанның киіз үйіне түстік. Үй иесі жас шамасы қырықты иектеп қалған шегір көз сары жігіт бізді көптен күткен құдандалы жекжатындай қошаметпен қарсы алады. Үйге кірдік. Фабрикада жасалған кəдуілгі қазақтың киіз үйі мұндай салтанатты болады деп кім ойлаған. Үйдің ішіне кілем, ораған ши, түскиіздің неше түрі тұтылған. Даланың шоқпарбас гүліндей салпыншақ басқұрдан үйдің ағашы көрінбейді. Əне-міне дегенше, ортаға сапырған сары қымыз да келді. Таңдайымыз жібіп, маңдайымыз тершіп, жадырап қалдық. Үйдің бір жағында аласа қазақы үстелдің басында үш кемпір отыр. Бастарына ақ шаңқан кимешек киіп алыпты. Зер салып қараған адамға кимешектің шет-шеті қызыл жіппен сырылған, маржан түстес ұсақ моншақ араласқан кесте байқалады. Үстеріне киген пүліш қамзол мен атлас көйлектің тігісі бөлек екен, арнайы салтанатқа кигені байқалады. Жөн сұрастық.

	Кейуаналар қонақ болмай шықты. Үшеуі де өздерін үй иесі Үшкемпірдің анасымыз деп таныстырды. Кешегі соғыс кезінде үш ағайынды жігіт майданға аттанды, бірақ бірде-бірі қайтып оралмайды. Артта қалған үш келіншек қолдағы жалғыздың тілеуін тілеп отыра берген. Үш абысын арасында “МЕН” деген сөз болмаған. Олар табынатын есімдік “біз” бен “сіз” екен. Кезінде Үшкемпірді үш келіншек мəпелесе, енді олардан қайрат тайғанда үш кемпірді Үшкемпір кенелтіп, қолдарын ыстық суға малдырып отыр.

	“Ағайын тату болса, ас көп” деген осы да. Олай болса, осы үйдің келінінің де қаймақ қатып, құйып берген шайының түсі неге бұзылсын. Мұндай жарастық үйлесімділікке келіннің де қосқан үлесі əрине, аз емес. “Рақмет! Көсегең көгерсін! Ұл тап, қойыңмен бірге қозыла!” – деп берген кемпірлердің батасына қайтіп қосылмассың!





	“Ұл тап! Қойыңмен бірге қозыла!” Малмен көзін ашқан халықтың осы бір ауыз сөзінде қаншама мəн-мағына жатыр десеңізші. Алайда, ұл да, қыз да көктен түспейді, жанұядан, алтын ұядан ұшады. “Ұяда не көрсе, ұшқанда соны іледі”. Семья – адамның алтын бесігі. Нəресте семьяда, ата-анасының ыстық құшағында дүниеге келеді. Өсіп ер жетеді. Өткенді бүгінмен, бүгінді ертеңмен жалғастыратын да осы жанұя. Семья ғылым тілімен айтқанда, ерлі-зайыптылардың келісімімен құрылған əлеуметтік топ. Семья – халықтық дəстүрге қатысты құбылыс. Ол – тарихи категория, оның тарихи тұрпаты мен əлеуметтік қызметі қоғамда орын алып отырған өндірістік, қоғамдық жəне мəдени қатынастармен ұштасып жатады, басқаша айтқанда, семья бітімі қоғамда болып жатқан материалдық, рухани процестермен тығыз байланысты. Бұл – қоғамдық өмір қандай болса жанұя бітімі сондай деген сез.

	Семьяға керегі – жұбайлар махаббаты. Алайда ата-ана мен балалар, туыстар арасындағы сыйластықтың да жалпы семьялық ахуалға қосатын үлесі аз емес.

	Əр семьяның өзіндік келбеті, эстетикалық өресі болады. Əр семья өз ұрпағын парасатты адам ретінде тəрбиелеуді мақсат етеді.

	Сонымен семья биологиялық негізде құрылған əлеуметтік шағын топ қана емес, күрделі əлеуметтік қатынастар тоғысқан шағын “қоғам” ролін де атқарады екен.

	Семьяның қоғам мен мемлекет, тіпті күллі адамзат алдындағы атқаратын қызметі сан-алуан. Дегенмен оның ұрпақ жалғастырушылық ролі аса маңызды.

	Сондықтан да əр жеткіншек семьяның қызметін дұрыс түсініп, оған үлкен мəн беріп, əкеге, анаға, аға-ініге, қарындас-сіңліге деген туысқандық сезімнен нəр алып, мəуелі тəрбие аясында өскені дұрыс.





Армысыз, ата!




	– Армысыздар, аталар!

	Мұндайда үлкен жағы жастардың берген сəлемін қабыл алып, риза болып қалысады:

	– Бармыз, айналайын, бармыз! Сендерден түзу сəлемнен басқа тілеріміз жоқ, – деседі бір-біріне бастарын изеп.

	Бұл үлкендердің жақсы лебізді, жанына рақат ұялататын тəтті сөзді сағынғанынан, өз теңінің биік бипоздығын көксегенінен туса керек. Қазіргі уақыт кейбір жастардың өздерінің ожар мінезін дəйім тезге салып, тежеп отыруына мұршасын келтіре бермейтініне иланбау қиын. Бірақ бəрін бірдей уақыттан көруге болмайтын сияқты.

	Қазіргі таңда үлкен мен кішінің ара қатынасы қандай? Осы бір сауал көптің көңілінде жүргенінде дауымыз жоқ. Тегінде, қазақ баласы амандықтан соң, бейтаныс адамның жасын сұрайтын. Бұл сұхбаттас адам өзімнен үлкен болып шықса, ерте бастан інілік ізгілігімді білдірейін, үлкендік жолын кес-кестемейін деген ниеттен туған. Қазақта ағасы отырып, інісі сөйлемеген. Көргенсіздікке тосқауыл болатын əдептіліктің белгісі бұл.

	Ағайынның алыстан сыйласқаны мақұл. Шырақтарым, тіпті бөлек тұрғандарың дұрыс, – деп сырғақтата сөйлейді қазіргі ата-ана. Іштері қимай-ақ тұрады, əлде де болса қанаттарына басқысы келеді. Бірақ қазіргі жастардың мінезі шалт. Ертең бірге тұрған жас жанұяның сəні бұзылып, қаймағы шайқалса, барлық пəле ата мен енеге жабыла салынуы да ғажап емес, Мұны білетін үлкендер абай болғысы келеді.

	Əсіресе қазақ қарттарының құлағы түрік. Бəрін естіп қояды.

	– Ой, сұмдық, пəленшенің келіні енесін “абалама” дейді екен. Аш құлақтан тыныш құлақ. Қара су ішсек те, – деп мұңаяды олар. Үлкендер мұндай сөзден ат-тонын ала қашады. Ұрпақтар сабақтастығына осылай қауіп төнеді. Əп-сəтте жастар пəтер жалдап, бөлек шығады.

	Ал төрт-бес бөлмелі ата үйі қаңырап бос тұрады. Неге? Қазіргі жастардың мінезі шəлкес. Басқамен сыйысу түгіл, өзінің таңдап қосылған қосағымен “бүгін тату, ертең бату”. Бұлардан туған бөбек бірде ана атасында, бірде мына атасында. Бұлардың қарым-қатынасында “сіз” деген сөз қолданылмайды, оның есесіне “мен” деген əбестік басым. Мұндай жерде ағасы мен інісін, атасы мен келінін түгендеу түгіл, өз басын арашалап алу үлкен олжа. Жастармен сөз таластыру əдетінде жоқ үлкендер əртіс болып алған. Білсе де білмегеннің “ролін” ойнай береді.

	Осындай кезде есіме Арынғазы атам түседі. Аракемнің үйінен кісі арылмайтын. Ауылдың үлкен-кішісі оған келіп ақыл-кеңес сұрайтын. Ол кісінің білмейтіні жоқ. Атам ауылдың білгірі еді. Үлкендерге сəлемдесіп жүруді осы Аракемнен үйренген едім.

	– Армысыз, ата?

	– Бармын, балам, бармын. Өзің де бар бол!

	Бүгін атамның қабағы салыңқы. Үнінде зіл бар. Дəлелін адамзаттың ата-тегімен, тарихтың тіпті тереңінен қозғайды. Бір падиша Конфуцийден: “Егер ата-анамыз сый құрметімізді місе тұтпаса қайтеміз?” – деп сұрапты. Сонда ол: “Сыйы кем болып жүрген ғой. Одан да бетер сыйлай түсу керек!” депті. Атам осыны менің алдыма көлденең тартады.

	Иə, үлкенді сыйламау, оны құрмет тұтпау, адамзат тарихында кездеспейтін, адамгершілік нормаларына қарсы бағытталған, оғаш, қылмыспен бара-бар құбылыс.

	* * *

	Қоғамдық-экономикалық өрлеу барысында қалыптасқан ұлттық мəдениетіміздің өзекті бір саласы – халықтық норма этикасы. Ол халыққа тəлім-тəрбие беруде зор маңызға ие. Халықтық этикалық дəстүрлер қағазға түспеген. Жасы үлкен адамға инабаттылық, қошамет, құрмет, сый көрсету адам жанын нұрландыра, сұлуландыра түсетін қасиет. Мəдениетті адамның көңіл түкпірше түйген мейірім, бойынан əсте қалмайтын биік мерей. Тек ондай қасиетімізді орынды қолданып, моральдық сезімімізді сергек ұстап, қалғып кетуден абай болуымыз керек. Бағзы заманда бір жас жігіт биден: “Ата, кісі сыйламағанға неге жаза жоқ?” деп сұрапты. Би жауап таба алмай, тосылып қалыпты. Əңгіме осы жерге келгенде Арынғазы атам:

	– Бұрынғылардың жарғыларында ондай жаза болмаса онда əлгіндей қылмыс кездеспегені ғой, – деді.

	Аракем ойын түйіп тастап, əңгімесін əріден қозғайды. Үлкен мен кіші қатынасының екі жағы бар. Біріншісі, үлкенді сыйлау, ғибрат-өнеге, бұл адамның тектілігін байқатады; екіншісі, “үлкен айтты – болды!” деп бас шұлғу – ғадауат, көрсоқырлық. Бұған үлкеннің өкпесі жүрмеуі шарт. Келер буын өткен буынның жіберген қателерін, бейсауаттық қимыл-əрекетін дəйім үлкен айтты болды, деп қайталап отырған болса – адамзат əлі де тас балғасын жамбастап, отқа табынған қалпында қалатыны анық. Ақсақалдың айтқанының бəрі ақыл деу – ағаттық. Сондықтан атаның айтқанының барлығын ақылға телімей, оны ой сарайынан өткізіп, керектісін басшылыққа алу парыз. Міне, нағыз сыйлау деп осыны айтса керек.





Түйін




	Тұтас бір халықтың күллі өткен рухани болмысы мен таным дəстүрін тарихи тұрғыдан қарастыру оңай емес. Халықтың болмысындағы рухани арналардың бір ерекшелігі болар: қазақтың тұрмысында не көп, наным-сенімдер мен салт-жоралар көп. Олардың бірі бізге ғасырлар тұңғиығынан келіп жетсе, енді біреулері ұмыт болған: ал келесісі əр түрлі дінмен, сенім-наныммен мидай араласып жаңа мазмұн-мағына тапқан. Алайда олардың қай қайсысы да тамырынан біржола үзіліп кеткен емес. Халықтың болмысы қадым заманғыны ұмытпайды, бір кезде көштен қалып көзден таса болған наным-сенімдер араға уақыт салып, қайта жасанып шыға келеді. Бұл түсінікті де. Сол себепті біз көне наным-сенімдердің пайда болу, даму немесе жоғалу, құлдырау себептерін хал-қадірімізше баяндап беруге тырыстық.

	Бізде революцияға дейінгі қазақтардың рухани болмысының сонау алыста қалған заманалармен сабақтас екенін дəлелдейтін тарихи-этнографиялық материалдар аз емес. Адам баласы барлық уақытта дін құрсауында бола бермеген. Сондықтан да адамзат тарихындағы аса ұзақ кезең – дінге дейінгі кезең. Алайда, сананың жетілуі мен қоғамдық өмірдің күрделі бола түсуіне байланысты төменгі палеолит дəуірінде өлікті жерлеу рəсімі келіп шыққан. Бұл тұжырымды қазақ халқының сенім-нанымдары жайындағы этнографиялық деректер де дəлелдейді. Əу баста “о, дүниеге”, жер астындағы “өмірге” сенуден жерлеуге байланысты салт-дəстүр туған. Мұндай сенім бойынша, адам жанның “қабы”, организм өлген соң “шыбын жан” көзге көрінбес рухқа айналады-мыс. Алғашқы-қауымдық құрылыс ыдырап, қоғамдық қарым-қатынастар күрделеніп, адамның адамға деген өктемдігі белең алған шақта осының бəрі құдіреттің күшімен болып жатқан құбылыстай көрінеді. Осы тұста адамзаттың əлі балаң санасы бұл өктемдікті киелендіре түсуге бейім тұрды. Киелілік пен қасиеттілік туралы түйсік-түсінік бірте-бірте “құдіреттілік” кейпіне келіп ұласады. Мұндай құдіреттенудің тұғыры əлеуметтік қарым-қатынастар еді. Бұл жағдайда үстем тап жаңа қалыптаса бастаған дінді халықты əлеуметтік жəне экономикалық бұғауда ұстаудың құралы етті. Зат пен ұғымның, мəн мен құбылыстың объективтік жəне субъективтік себептерін білмеушілік қарапайым адамдарды еңсе көтертпей езуге себеп болды. Рас, бұл жағдайлар діни сенім-нанымның пайда болуына түрткі болғанымен, қоғамның рухани тізгінін қарына қыстыра кетуге əлі дəрменсіз еді.

	Дін өзінің тарихи тек-тегінсіз ешуақытта əлеуметтік күшке айналмақ емес. Тарихынан қол үзген кез келген идея бір ұрпақтың, қала берді, бір кезеңнің игілігі болып, одан əрі жоғалып кетер еді. Тек тарихи сабақтастықтың нəтижесінде саналы əрекеттің қай-қайсысы да тұрмысқа еніп, дамудың шалқар көшін құрайды. Мейлі жарамды, мейлі жарамсыз болсын бір ұрпақ дүниеге əкелген рухани қазына келесі ұрпақтың рухани дүниесінің бастауы болады.

	Бағзы заман адамдары дүниенің кейбір сыр-сипатын танып білгенімен, негізінен қараңғылықтың торында адасып жүрді. Дүние заңдылықтарын білмегендіктен жаңсақ, жалған сенімдерге бой ұрып келді. Олар үшін тылсым дүние, шексіз табиғат жаны бар, саналы құбылыс сияқты көрінді. Баяғы заман адамдарының басқаша ойлауы мүмкін де емес еді. Өйткені олардың көз алдында табиғат шіркін қашанда құбылып, қозғалып, өсіп-өніп, өліп-таусылып, бейне бір тіршілік құрып тұрғандай ғой. Демек, табиғатты пір тұту – танымның балаң көрінісі еді.

	Күн күркіретіп, найзағай ойнатамын деп, желеп-жебеушілерін шақыратын қазақ бақсылары табиғатпен өзінше “тілдесетін” болған.



	Кел, кел бұлт, кел бұлт,

	Екі енеге тел бұлт.

	Ағысы қатты сулардан,

	Ширай соғып кел, бұлт,

	Шөбі басқан жерлерден,

	Жүгіре соғып, кел, бұлт,

	Қайын басын қайыра соқ,

	Арша басын айыра соқ,

	Тобылғы басын толғай соқ,

	Атан түйе жыға соқ,–



	деп айтылады күн жайлатушының байырғы сарынында. Бұл жерде адам бұлтты шақыра отырып, оған жалынып, жалбарынады, өзіне сыры мəлім қасиеттерді айтып, тілек етеді. Макрокосмос (табиғат) пен микрокосмос (адам) терезесін тең ұстап, натурфилософиялық принцип тұрғысынан көрінеді. Алайда адам белсенділік жасап, табиғатты өз еркіне бағындыруға тиіс қой. Осы сияқты танымға табан тіреген бақсы-арбаушы табиғатқа өктем шырай танытады. Арбау сөзде айтылғанындай, адам сияқты бұлт та “естіп”, “жүгіріп”, “қос ананы тел еміп”, қимыл-қарекет үстінде жүреді. Бұл жерде біз, табиғатқа адам қасиеттерін – антропоморфизмді телуді көреміз. Осы негізде антропоморфизацияның яғни дүниені адамдандырудың белгілі дəрежеде даму деңгейін аңғарамыз.

	Қазақстанның оңтүстік өңіріндегі тастағы сызба суреттерден құдіретті-құбыжық бейнелердің бірте-бірте адам кейпіне ауысқанын байқауға болады. Ежелгі аңшы-малшылар Күн, Ай сияқты аспан денелерін пір тұтқандықтан өздерінің алғашқы құдайларын дөңгелек, шеңбер түрінде бейнелеген. Алайда уақыт ете келе құдайлар туралы түсініктер де өзгерді. Мұны құдайлардың сыртқы түр-сипатынан байқауға болады. Енді құдайдың басы аспан, ал басқа мүшелері адам денесіне ұқсас болды. Бұл əлбетте табиғатты жай ғана адам тұрпатына айналдыру емес, табиғатты əлеуметтендірудің де айтарлықтай жетілген көрінісі еді. Асылы, тəңірінің космогендік бейнесі де осы тұста пайда болса керек. Мұны аталмыш тастағы суреттердегі құдайлардың “қаһарынан айрылу” немесе қайтадан “қаһарына міну” сəттерінен байқауға болады. Тайпалар арасындағы қақтығыста жеңген жақтың қолдаушысы бар деген ұғым бел алып отырған. Сондай-ақ Күн – жүзді қолдаушы жау жарағын асынған жауынгер бейнесінде көрсетілген.

	Бұл дəуірлерде байырғы малшының санасы – малды пір тұтудан əріге бармаған. Əлгі тастағы сызба суреттер адамдар мен жануарлардың қандастығы туралы тотемдік ұғымдардың ұзақ уақыт бойы үстемдік құрғанын көрсетеді. Байырғы малшы тайпалары түсінік-түйсігінен туындаған көп құдайға сенушілер қорымы осыны байқатады. Осы құдайлардың кейбірлері діни идеалдардың өзгеруіне орай жас нəрестенің, əйел-ананың, жан-жануардың, жолаушының желеп-жебеушісіне айналып, қазақ бақсыларының арғы тегі ретінде аңыз-əңгіме, ертек-əфсаналарға арқау болған.

	Табиғат күштерін жанды деп ұғудың нəтижесінде аспанды пір тұту сенім-нанымы қалыптасқан. Көне түркілердің алғашқы феодалдық мемлекетінің пайда болуы ең жоғарғы космостық құдай – тəңірінің жалпы мемлекеттік құдірет-киеге айналуына себепші болғанын көреміз. Тəңірге табыну орта ғасырларда даламызда өмір сүрген тайпалардың талай ұрпағының дүние танымы болды. Бұл кездегі Қазақстандағы патриархалдық тəртіп наным-сенімдер мен салт-дəстүрлерде көрініс тауып отырды. Қоғамдағы үлкендерге деген қасиет-құрмет феодалдық-патриархалдық құрылыс тұсында бабаларды аруақ санауға келіп ұласты. Осынау қарым-қатынастар негізінде моральдық қасиеттер қалыптасты, ата-ананы тыңдап, аруақты сыйлау жөн білгендік болып саналды.

	Л. Фейербахтың “Мола – құдайлардың кіндік мекені!” деуінде байырғы идеялар мен таным-түсініктердің өлікті жөнелтумен қабысып жататындығы айқын көрінеді. Жоғарыда айтқанымыздай, діни қасиеттер ең алдымен өлікті жөнелтумен байланысты. Сірə, қазақтың өлік жөнелткеніндей ырым-жырым өзге жұртта жоқ та шығар. Қазақтар өлікті ислам дінінің жөн-жоралғысын жасап шығарса да, оның ішкі мəнінде байырғы дəстүрлі таным мен мұндалап тұрады. Ырым-жырым салт-дəстүр мен жөн-жоралғыға негіз бола алмайды. Əйтсе де ол өз алдына тарамдалып кетеді. Мəселен, естірту, жоқтау, көңіл айту, аза тұту, киелеу, құрбан шалу, ас беру, мінген атын тұлдау, жерленетін жерді лақаттау, бейіт тұрғызу, басына белгі қою т. б. жөн-жобалардың ислам дініне үш қайнаса сорпасы қосылмайтынын аңғару қиын емес.

	Дінге сенетін қазақтардың санасында кейде кереғар, кейде үндес ұғымдар мен наным-сенімдер бытысып жатады. Ой-өрісі тар жан бəріне бас шұлғи береді. Тек “бүйректен сирақ шықпаса” болды! Сондықтан да олар үшін ислам ба, əлде байырғы сенім бе, – бəрібір.

	Алыс заманаларда жасаған адамдардың есімдері мен олар бастан кешкен оқиғалар бізге ғасырлардың қалқасынан көрінбек емес, бірақ олардың құдайлар мен аруақтар туралы ұғым-түсінігі, салт-дəстүрі мен наным-сенімдері бүгінгі күнге жетіп отыр. Əрине, шып-шырғасы шықпай, қаз қалпына жетті деп айта алмаймыз. Керек десеңіз, құдіреті күшті құдайлар, жын, пері, періште ұғымдарының өзі əлеуметтік жəне экономикалық жағдайлардың жетегінде кеткен. Сан мыңдаған жылдардың ішінде олардың аты-жөні, тұр-тұлғасы өзгеріп, жаңа наным-сенімдермен қойындаса тіршілік етіп отыр. “Адамдар өз тарихын өздері жасайды, бірақ оны өз ойлағанындай жасамайды, қайта өздері таңдамаған, сол кездегі тікелей бар, өздеріне беріліп отырған жəне өткеннен қалған жағдайларда жасайды. Барлық өлген ұрпақтардың дəстүрлері тірілердің ақыл-ойын қара түнектей басып тұрады” – деп жазды К. Маркс “Луи Бонопарттың 18-ші брюмері” деген еңбегінде (1,119).

	Кітапта ислам дініне дейінгі наным-сенімдер мен салт-дəстүрлердің бəрі бірдей қамтылған жоқ, себебі автор ең мəнді деген жəне хат-белгісі бар сенімді айғақтарды тілге тиек етуді жөн көрді. Кездескен қиындықтарды жеңу үшін дүние танымдық өзегі бір жалпы құбылыстардың мəнімен үндес заңдылықтарға арқа сүйеп отырдық. Бұра тартуы жоқ шындық тек осындай заңдылықтарға жүгінгенде ғана шалғайына қол тигізсе керек. Əрине, бұл монография алдағы үлкен істің бастауы ғана.

	Көне наным-сенімдер мен салт-дəстүрлердің қалдықтары бұрынғы қазақтардың тұрмыс-тіршілігінен ғана емес, бүгінгі өмірінен де кездесіп қалатыны бар. Мұның өзі адамдардың қарым-қатынасын қажетсіз ырым-жырыммен қалқалап, өмір-тіршілікті күрделі ете түседі. Тұрмысты түзеу үшін мұндай ескіліктің сарқыншақтарынан үзілді-кесілді қол үзу қажет. Осы ретте, тарихтың бүкіл барысында халықтық атеистік ой-жосық, ырықсыз-материалистік дүниетаным діни салт-санамен қапталдасып отырғанын атап өту лəзім.

	Алайда, діни наным кез келген салт-дəстүрдің бойынан табыла бермейді. Кейде наным-сенімнен арылып, өзінің мистикалық болмысын біржола ұмытқан халықтық дəстүрлер де болады. Дəстүрдің символдық мəні дінге сенбейтіндер үшін адамдардың қарым-қатынасына, ал дінге сенетіндер үшін құдірет күшке саяды. Дін мен наным-сенімнен арылған салт-дəстүрдің бəрі де бірте-бірте мистиканы жатсынып, халықтық дəстүр ретінде орнығады. Мұның өзі түптеп келгенде халықтың қайталанбас төл мəдениетіне өзек болады. Бағзы замандарда құдіреттің күшіне сенген дəрменсіз пенде “Рақым ете гөр!” деп аллаға жалбарынса бүгінде “рахмет” деген сөз ең бір кісілік қарым-қатынастың дəнекеріне айналды. Мəселенің түйіні халықтық салт-дəстүрдегі символдық мəн-мағынаны қалай жоруда болса керек.

	Адам баласының өзінің өткен күніне күліп отырып, тəрк ететін мінезі бар деген екен К. Маркс. Шындығында, адамзат санасын торлаған қара түнектің сейілуі бұрынғы идеялар мен идея-сымақтардың өмірмен шендескен сəттегі қайшылығын əшкерелейді де, діни нанымды ғылыми сенім алмастырып, жалған ұғымның орнын шындық басады. Наным-сенім мен салт-дəстүрдің түпкілікті ат байлар қазығы осы болса керек.

	Бұған əрине, революцияшыл саналы əрекет темір қазық болуға тиіс. Біз, əдетте бұрын жасаған қателіктерімізге күле қараймыз. Дəстүрлі сенім-нанымдарға сын көзімен қарағанда, бүгінгі ауыл-селода тұратын қазақтардың тұрмыс-тіршілігінде жағымды жаңалықтардың бел алуы, сонымен бірге ұлттық ерекшеліктердің де қамқорлықпен сақталуы ескерілуге тиіс.

	Əдетте наным-сенімдер (мейлі, байырғы болсын, немесе үстем таптың сойылын соқсын) ең алдымен өмір шындығының жаңсақ танылуы ғой. Ешқашан, ешбір жерде діни сана тудырған құбылысты табиғаттан да, қоғамнан да кезіктіруге болмайды. Дін – елес, жалған ұғым əлемі. Жан-жануарлардың желеп-жебеушісі – көзге көрінбес кəміл пірлері – Қарынбай да, Ойсылқара да, Зеңгі баба да, Қамбар ата да, Сексек ата да, Шопан ата да жоқ. Олардың орнында көшпелі малшылардың еңбек бөлісі дүниеге əкелген шопан, жылқышы, түйешілер бар. Сол сияқты қиырдан қол ұшын беретін немесе бəлеге ұшырататын рух та жоқ, оның есесіне даму барысындағы дүние-тіршіліктің дидарында мейірім мен зұлымдық, жарық пен түнек, махаббат пен ғадауат, туу мен өлу сияқты қарама-қарсы құбылыстардың өзара əрекеті бар. Көкті жайлаған тəңірі мен оның шашбауын көтерушілер емес, шексіз космос кеңістігін табиғаттың ұлы заңдылығымен кезген аспан денелері, сол зеңгір көкте адам құдіреті тудырған космос кемелері де маңып жүр. Сондай-ақ адамдар өлген соң екінші ғұмырын жалғау үшін “түсетін” жер асты “патшалығы” да жоқ, оның орнында жер асты кеніштері, адам əулетінің əжетіне жарайтын асыл қазыналар бар.

	Өткеннің идеялық шырмауынан құтылған кемел ақылдың, ғылыми-материалистік дүниетанымды тұғыр еткен кемел ойдың арқасында адамдар өмір заңдылықтары мен шындығының тізгінін қолына алды. Ал идеалистік мистикамен уланып, дін құрсауында қалғандары ғана өз санасын індеттей жайлаған рухтарға кіріптар болып қалады. Мұндай ғұмырды ұлы Октябрь социалистік революциясына дейін қазақтар да бастан кешіп, рухани əлеміне алданыш етті. Өткеннің идеялық жаңсақ мұрасы өз көрін өзі қазушы емес, сөйткенмен ондай мұрасымақтың өзегіне құрт түсіп, іріп-шіріп бітуге тақау. Алайда жарамсыз ескі сенімге қарсы саналы түрде олардың мəнін біле тұрып күрес жүргізу керек. Діни наным-сенімнен түбегейлі арылу үшін адамзат əулеті табиғат пен тарих заңдарын толық игеріп, болашаққа қадам басуы керек.





Əдебиеттер




	1. Маркс К. Луи Бонапарттың 18-брюмері. К. Маркс пен Ф. Энгельс. Таңдамалы шығармалары. I т. Алматы, 1976.

	2. Маркс К. К. Маркстің қолжазба мұрасынан. Маркс К., Энгельс Ф. Сочинения. Изд. 2. Т. 12.

	3. Энгельс Ф. Анти-Дюринг. – Маркс К., Энгельс Ф. Соч. Т. 20

	4. Энгельс Ф. Л. Фейербах жəне немістің классикалық философиясының ақыры. – К. Маркс пен Ф. Энгельс. Таңдамалы шығармалары 3 том. Алматы, 1981.

	5. Энгельс Ф. Семьяның, жеке меншіктің жəне мемлекеттің шығуы. – К. Маркс пен Ф. Энгельс. Таңдамалы шығармалары. 3-том. Алматы, 1981.

	6. Энгельс Ф. Маркске хат. – Маркс К., Энгельс Ф. Соч. Т. 24.

	7. Ленин В.И. Горькийге хат. – В. И. Ленин. Шығармалар толық жинағы. 48-том.

	8. Ленин В. И. Жұмысшы партиясының дінге көзқарасы туралы. – В. И. Ленин. Шығармалар толық жинағы. 17-том.

	9. Совет Одағы Коммунистік партиясының Программасы. Алматы, 1986 жыл.

	10. Абай шығармалары. Алматы, 1961.

	11. Абрамзон С. М. Киргизы и их этногенетические и историко-культурные связи. Л., 1971.

	12. Абуль-Гази. Родословное древо тюрков. Казань, 1906.

	13. Алексеев Н. Л. Традиционные религиозные верования шутов в XIX – начале XX вв. Новосибирск, 1975.

	14. Алтынсарин И. Избранные произведения, Алма-Ата, 1957.

	15. Арабско-русский словарь. М., 1957.

	16. Арсеньев В. К. В дебрях Уссурийского края, М., 1952.

	17. Бартольд В. В. Сочинения. Т. IV. М., 1966.

	18. Бартольд В. В. История культурной жизни Туркестана. Ташкент, 1927. (Сочинения. Т. 2. Ч. I. М., 1963).

	19. Беротов Д. Страна свободных земель. СПБ., 1908.

	20. Бируни Абу Райхан. Избранные сочинения. Т. I. Ташкент, 1957.

	21. Бичурян Н. Я. Собрание сведений о народах, обитавших в Средней Азии в древние времена. Т. I–ІІІ. М.,– Л., 1950–1953.

	22. Бичурин Н. Я. Описание Джунгарии и Восточного Туркестана в древнем и нынешнем состоянии. СПб., 1829.

	23. “Білім жəне еңбек”, 1982. № 10.

	24. Вадецкая Э. Б. Древние идолы Енисея. Л., 1967.

	25. Валиханов Ч. Ч. Собрание сочинений в 5-ти томах. Алма-Ата, 1961. Т. I. 1964. Т. III.

	26. Вестник Древней истории.

	27. Востров В. В. К вопросу о пережитках древних верований у казахов. – Известия АН КазССР, серия истории, археологии и этнографии. Вып. 2. Алма-Ата, 1959.

	28. Вульфсон Э. И. Киргизы. Природа и люди России. М., 1901.

	29. Вяткина К. В. Монголы МНР, – Труды Института этнографии им. Н. Н. Миклухо-Маклая. Новая серия. Т. М.,– Л., 1960.

	30. Георги. Описание всех обитающих в Россииском государстве народов. СПб., 1776.

	31. Геродот. История в 9-ти книгах. Л., 1972.

	32. Гродеков Н. И. Киргизы и кара-киргизы Сыр-Дарьинской области. Т. I. Юридический быт. Ташкент, 1889.

	33. Домусульманские верования и обряды в Средней Азии. М., 1975.

	34. Древнеиндийская философия. Тексты вед. М., 1972.

	35. Древний мир. М., 1962.

	36. Древние авторы о Средней Азии. Ташкент, 1941.

	37. Дьяконов И. М. Эпос о Гильгамеше. М.,–Л., 1961.

	38. “Живая старина”. Вып. II–III, 1916, 1917.

	39. Живописный альбом. СПб., 1880.

	40. Жубанов X. Исследования по казахскому языку. Алма-Ата, 1936.

	41. Журнал Министерства народного просвещения. XXX, СПб, 1853.

	42. Записки Восточного отделения Русского географического общества. Т. XVII. 1907.

	43. Записки Западно-Сибирского отделения Русского географического общества. Кн. VII. Вып. 2. 1886.

	44. Записки Оренбургского отделения Русского географического общества. Вып. IV. Оренбург. 1881.

	45. Зиманов С. Политический строй Казахстана конца XVIII – первой половины XIX в. Алма-Ата, 1960.

	46. Зуев Ю. А. Китайские известия о Суябе. – Известия АН КазССР, 1960.

	47. Зыбковец В. Ф. Человек без религии. М., 1967.

	48. Известия Общества археологии, истории и этнографии. Вып. 2. Т. XII. 1894.

	49. Известия Общества для изучения Таджикистана. Ч. I. Ташкент, 1928.

	50. Инженерный журнал. 1862. № 4.

	51. Казахский фольклор в собрания Г. Н. Потанина. Алма-Ата, 1972.

	52. Киргизско-русский словарь. М., 1965.

	53. Книга Марко Поло. М., 1955.

	54. Ковалевский А. П. Путешествие ибн-Фадлана на Волгу. М., –Л., 1939.

	55. Козин С. А. Сокровенное сказание. М., – Л., 1941.

	56. Коран М. 1964.

	57. Кумеков Б. Государство кимаков IX–XI вв. Алма-Ата, 1972.

	58. “Қазақ əдебиеті”, 27 август, 1982 жыл.

	59. Қазақ халқының ауыз əдебиеті. Алматы, 1959.

	60. Леббок Д. Начало цивилизации. СПб., 1896.

	61. Леваневский А. Очерки киргизских степей. Земледелие. Кн. 1. СПб., 1894.

	62. Левшин А. Описание киргиз-кайсацких орд. и степей. Ч. III. СПб., 1832.

	63. Литературная библиотека. 1867. № 11–12.

	64. Малов С. Е. Памятники древне-тюркской письменности. М., –Л., 1957.

	65. Манас. 2 том, Алматы, 1962.

	66. Материалы по истории туркмен и Туркмении. Т. 1. М., – Л., 1939.

	67. Мейер Л. Материалы для географии и статистики. Киргизская степь Оренбургского ведомства. СПб., 1865.

	68. Мухамедова Р. Г. Татары-мишары. М., 1972.

	69. “Наука и религия”, 1984. № 5.

	70. Новое в археологии Казахстана. Алма-Ата, 1968.

	71. Новое в советской археологии. М., 1965.

	72. Новые ежемесячныесочинения. Т. СХ–СХVІІІ. СПб., 1775.

	73. “Отечественные записки”, 1848. № 10.

	74. Паллас П. Путешествие по разным провинциям Российской империи. Ч. I. СПб., 1773.

	75. Пантусов Н. Н. Сведения арабских географов о Средней Азии. – Известия общества археологии и этнографии при Казанском университете. Т. 25. Вып. 5. Казань, 1909.

	76. Пигулевская Н. В. Сирийские источники по истории нородов СССР. М., –Л., 1941.

	77. Плеханов Г. В. О религии и церкви. М., 1957.

	78. Потанин Г. Н. Очерки Северо-Западной Монголии. Вып. IV. СПб., 1883.

	79. Путешествия в Восточные страны Плано Карпини и Рубрука. М., 1957.

	80. Прошлое Казахстана в материалах и источниках Алма-Ата, 1935.

	81. Рашид-ад-дин. Сборник летописей. Т. I–III. М., –Л., 1946–1960.

	82. Руденко С. И. Культура населения Горного Алтая в скифское время. М. – Л., 1953.

	83. “Русское богатство”, 1896. № 8.

	84. Рычков Н. Дневные записки путешествия в киргиз-кайсацкую степь в 1771 г. СПб., 1772.

	85. Сарычев Озеро Балхаш в географическом, экономическом и этнографическом отношениях. – Записки Семипалатинского отдела Русского географического общества. Вып. XV. Семипалатинск, 1925.

	86. Сегизбаев О. Традиции свободомыслия и атеизма в духовной культуре казахского народа. Алма-Ата, 1973.

	87. Снесарев Г. П. Реликты домусульманских верований и обрядов у узбеков Хорезма. М., 1969.

	88. “Советская этнография”, 1954. № 4.

	89. Таскин В. С. Материалы по истории сюнну. М., 1968.

	90. Тизенгаузен В. Г. Сборник материалов, относящихся к истории Золотой орды. Т. I. Извлечения из сочинений арабских. СПб., 1884.

	91. Труды Оренбургской ученой Архивной комиссии.

	92. Ученые записки Хакасского научно-исследовательского института языка, литературы и истории. Вып. 14. Серия филологическая № 1, Абакан, 1970.

	93. Фраи Р. Наследие Ирана. М., 1972.

	94. Харузин А. Киргизы Букеевской орды. Вып. 1. М., 1889.

	95. Шалекенов У. Казахи низовьев Аму-Дарьи. Нукус, 1969.

	96. Шəріпов С. Таңдамалы, 2 том. Алматы, 1982. 295–296-бб.

	97. Шерр Я. А. Каменные изваяния Семиречья. М.,– Л., 1966.

	98. Штернберг Л. Я. Первобытная религия в свете этнографии. Л., 1936.

	99. Шулембаев К. Маги, боги и действительность. Алма-Ата, 1975.

	100. Шулембаев К. Образ жизни, религия, атеизм. Алма-Ата, 1983.

	101. Шербина Ф. Киргизская народность в местах крестьянских переселений. СПб., 1905.

	102. Этнографические материалы. Вып. VII. Ташкент, 1901.

	103. “Этнографическое обозрение”. Вып. 3–4, 1915.

	104. Этнонимы. М., 1970.

	105. Янушкевич А. Күнделіктер мен хаттар. Алматы, 1979.





	Сəбетқазы Ақатай

	Тарихи материалдар





Тарихи материалдар





Айтпай қалсақ, бізге серт...




	Аса мəртебелі Президент мырза!

	Тəуелсіздік ата-бабаларымыздың қол жетпестей асыл арманы еді. Бұл жолда қанын, жанын да аяп қалған сірəде қазақ жоқ болар. Өлгеннің мұратын иман десек, тіріде қазақ баласы еркіндікті аңсайтын. Тəуелсіздік жолындағы қанды қиянда – алдыңғы сапта əуелде АЛАШ азаматтары тұрады. Сондықтан да алғашқы соққы солардың маңдайына тиді. Асылды. Атылды. Итжеккенге айдалды. Қайсар жандар қабақ шытпады. Азаматтар қатары сейілмеді. Бірдің орнына мыңы тұрды. Мұндай жаппай жанкештілікті қазақ Абылай заманынан кейін көрмепті. Малын арына, арын жанына садаға етті. Сіздің айдыныңыздың арқасында Тəуелсіздік Туы тігілді. Иншалла, іргелі ел болдық. Оған баршамыз куəміз. Заман өзгерді. Ұрпақ ауысты. Алдыңғы ағалардың орнын көкірегін отаншыл сезім кернеген жаңа буын басты. Соның бірі Ақтау қаласындағы жастармен кездесуіңізде қалың жұрттан суырылып шығып, Сізге қазақ тілінің болашақ тағдыры жөнінде өжет сұрақ қойды.

	Сұраққа берген жауабыңызға да қалың ел разы болды.

	Ал, 1979 жылы Целиноград пен Көкшетау тұрғындарына “Аттан” салып, “неміс автономиясына” саяси тойтарыс бергендер бар. 1986 жылғы Алматы, 1990 жылғы Жаңа-Өзен, Өскемен, Ұзынағаш, Орал оқиғаларының да өз дабылшылары болды. Осылардың батыл əрекеттерінің нəтижесінде қан төгілмеді, ел абыройы сақталды, сұғанақтардың меселі қайтарылды, қазақтың рухы биіктей түсті.

	Олар біздің қоғамдық бірлестігіміз – Қазақстанның жаңа ұлттық Алаш партиясының мүшелері – Жағда Бабалық, марқұм Смаханұлы (Алматы), Жоламан Ахметов (Астана), Майра Тұрсынбаева (Көкшетау), Оңалбек Жақыпұлы, Əлібек Баубекұлы (Қызылорда), Жанат Қасым, Қажыбай Кабулов (Көкшетау), Сейіттай Əденов, Орал Сəулебай, Сүйесін Қодар, Ғизат Досжан, Дəурен Сатыбалды (Алматы), марқұм Сайын Шапағат (Ақтау), Абдулла Бақберген, Төлеген Төлемісов (Тараз), Рахмет Ұлықпанов (Ақтау), Айсұлу Қадырбаева (Орал), Хадиша Кəрібаева (Тараз), марқұм Жауынбай Үдербаев (Атырау), Базарбек Төтенаев, Серік Есімбек (Алматы), Əнуарбек Əмірбек (Шымкент), Шекербану Рахметолдақызы (Шығыс Қазақстан) секілді ұл-қыздарымыз болды.

	Тəуелсіздігіміздің торқалы тойында осылардың да аттары аталса деп, тулайды тұлпар көңіл.

	Қазаққа болсын десе – БОЛАДЫ!



	Сəбетқазы АҚАТАЙ,

	Қазақстанның Ұлттық “Алаш” партиясының төрағасы





Дүние қазақтан қорықпасын




	“Азат” қозғалысы мен Қазақстанның Республикалық партиясының төрағасы, белгілі ғалым, профессор Сəбетқазы Ақатай жуықта Америка сапарынан оралды. Ол Бисконсин штатындағы Мадисон университеті ұйымдастырған “Орталық Азиядағы демократиялық өзгерістер” деген халықаралық ғылыми конференцияға қатысып, Қазақстанның қазіргі саяси əлеуметтік ахуалы, ұлтаралық қатынастар туралы баяндама жасады. С. Ақатай осы күзде Израильге сапарға даярлану үстінде. 1986 жылғы Желтоқсан уақиғасынан кейін іле-шала Мəскеудегі “мамандар” дүниежүзі ақпарат құралдарына “қазақтың буржуазиялық ұлтшылдығы” туралы қауесет таратып, КОКП-ның Орталық Комитетінің арнайы қаулысы жергілікті саяси билік орындарына “есірткі мен араққа уланған” қазақ ұлтшылдарымен жан аямас күреске шақырды. Қазақстан облыс орталықтарының түрмелері, тіпті ДОСААФ-тың оқу базалары оқиғаға қатысқан өрімдей жас қазақ жігіттері мен қыздарына толды. Онан асқандарын бомбоубежищелерге тықты. Бастарында тымақ, аяқтарында киімі жоқ, аштық пен желтоқсан аязы қысқан қаршадай жастарға Совет Одағының Қарулы Күштері қарсы қойылды, КГБ мен МВД-ның қасқыр ит жетектеп, окоп қазатын күрекпен қаруланған жендеттері қазақ жастарының ізін аңдыды. Өстіген өкімет екі нəрсені есте ұстады: бірі, қазақ жастарының қыбыр еткен жерін басып тастау болса, екіншісі, “қазақ ұлтшылдарына мұншама күш қарсы қойылғанына қарағанда, бұл үлкен апат екен” дегендей əлемдік əлеуметтік пікір туғызып, өз зұлымдығын ақтау ниеті жатты. “Демек, онда КОКП-ның Орталық Комитетінің қазақ халқына таққан кінəсінің дұрыс болғаны ғой!” Осындай ой-толғам əуелі қазақ санасынан күтілді.

	Шынымен осылай болғаны ма? Онда “қазақ ұлтшыл емес, көпшіл еді” деп жүрген М. Шахановтың əрекеті шындыққа қаншама жанасады екен?

	1937–1938 жылдардағы “қызыл қырғын” кезінде “қазақтың буржуазиялық ұлтшылдығы” туралы аңызды да шығарған большевиктер еді, енді оны өңдеп, дер кезінде іске қосып отырған солардың мирасқорлары – Коммунистік партия болды. Сталиндік дəуірде кез-келген адамның көзін жойып жіберу үшін қарғыстай келте қайырған осы бірауыз сөз жетіп жатқандығын біз айтпасақ та ел біледі. Қазақтың ұлттық ақыл-ойының бастауы болған Мұстафа Шоқай, Ахмет Байтұрсын, Мағжан Жұмабайлардың өліміне де осы бірауыз сөз себеп болды. “Қазақстанда буржуазиялық ұлтшылдардан аяқ алып жүргісіз”, деген сəуегей пікір Желтоқсан оқиғасы туралы “коммунистік көрегендіктің” дəлеліне айналды, “қазақ ұлтшылдығы” уақиғаға қатысқан қазақтың бүлдіршіндей ұл-қыздарын ұрып-соғуға, өлтіруге, тұтқындауға негіз үшін керек болды.

	Кремльдің Қаулысынан кейін, жергілікті өкімет орындарына биіктен түскен құзырды бұлжытпай орындау ғана қалды. Бұрын “қазақ ұлтшылдығы” туралы жала жеке азаматтарға ғана тағылса, ендігі жерде күллі халық тігер тұяғына дейін “ұлтшыл” атанды. Бірақ бұл ел алдына түскен азаматтардың заңды наразылығын тудырды. Жұбан Молдағалиев, Салық Зиманов, Бейбіт Қойшыбаев наразылықтарын ашық айтса, М. Шаханов дүниежүзі алдында бұған тайсалмай қарсы шықты.

	Əр адамның туа біткен əр мінезі болады. Туған топырағын, суын, тілі мен дінін қызғыштай қорғау, атамекенін сүю – адам баласының қасиетті борышы. Осы борышты атқару үстінде адамның кім екені белгі береді. Мұндай өрелі қасиет бəрімізде бар жəне болуы да тиіс. Мəселен, Россияны қадір тұтпаған орысты мен орыс деп санай алмаймын, бұл пікірді америкалықтарға да арнап айтуға болар еді. Қазақстанды да біздер, қазақстандықтар, солай сүюіміз парыз еді. Бірақ əзір ондай өреден шыға алмай жатқан жайымыз бар. Қазақстанды қорғаштасаң, оны Отаным деп, шекара бүтіндігі мен ел бірлігін ойласаң болды, – “ұлтшылсың, барып тұрған оңбағансың”. Мəселен, менің əкем Ақатай Сталинградты қорғап, орыс жері үшін қан төгіп, Ресейдің халық батыры атанған еді, ал оның ұлы қазақ пен орысқа мекен болған Қазақстанның тəуелсіз дамуын қызғыштай қорғағаны үшін “ұлтшыл” атанып жатыр.

	Кремльдегілер “қазақ ұлтшылдығы” деген ызғарлы атақ – айдар арқылы қазақ халқына өзіне тəн емес əсіре ұлтшылдық, басқа ұлттарға деген өшпенділік, өзін басқалардан артық көру секілді жат мінез таңады да, қазақты басқа халықтарға жек көрінішті көрсеткісі келеді. Қазақ жер бетінде тірі қалыпты да, оның басқаға деген озбырлығы озып па? Өзінің төл мүлкіне өзі ие бола алмай, 300 жылдық империя басқыншылығына жапа шегіп, көзін жаңа ашқан халықта ондай мінез бар деп кім айтады?

	Қазақ – табиғатында ай маңдай, көпшіл, жұмсақ мінезді, иланғыш халық. Қазақтың мың қасіретінің бастауы осы иланғыштығынан қуат алады. Бұған қазақтың өзінен гөрі қонағы мен көршісіне табынатынын, барын солардың аузына тосатынын қосалық. Біреу зəредей жақсылық жасаса, қарымтасын таудай асырып қайтаратын қазақтың төл мінезі тағы бар. Сөйте тұра иісі қазақ алдау мен арбауды жек көреді, басқа біреудің ісіне қол сұғу, зəбірлеу табиғатында болмаған. Болса, кейіннен, отаршылықтан жабысқан індет. Қазақтың басқа біреудің еркін құрмет тұтуға келгенде алдына жан салмайтындығын ата-бабаларының қолға түскен тұтқындарының бас бостандығын өзіне тарту еткендігінен-ақ аңғаруға болады.

	Ал қазіргі қазаққа ұлтшылдық мінез қайдан пайда болды десек, оны біз орыс отаршыларынан, Мəскеудегі монархистер мен генералдардан, “қызыл комиссарлар” мен атамандардан сұрауымыз керек.

	Қазақтың ұлттық мінезі бұрын тұрмыс аясында ғана белгі беріп, жүріс-тұрысы, дастарқаны, киімі мен кəсібі арқылы табиғи сипатта жылжып өтіп жатты. Бұл, əрине, ұлтжандылық аясы еді, бірақ оның саяси астары жоқ емес-ті. Қазақтың дəстүрлі тіршілігін қалпында дамыту отаршылдық пен орыстанудан сақтан үшін де керек болды. Бұны ұлттық иммунитет деп атаса да базар еді, бірақ оны өз атымен аларлық ол кезде бізге тіл мен жақ бұйырмады. Қожайынның тілімен “қазақ ұлтшылдығы” делінді. Қазаққа бас изеу ғана қалды.

	Отаршылдық қанау күшейіп, сыртқы күш тұрақты амалдар мен жүйеленген əрекеттері иек артқан сайын ұлттық табиғи сана-сезім де реттелуге түсті. Қазақ бұқарасының тұрмыстық деңгейіндегі ақыл-ойы мен əлеуметтік пікірі саясаттана бастады. Ресми ақпарат құралдарының аузы бармайтын қоғамдық пайымдарды “ұзын құлақ” жеткізді, оны күңкіл сөз қордаландырды. 300 жылдық отаршылдық езгі тұсында қазақ халқы империяға қарсы 201 рет бас көтеріп, наразылық танытқан екен. Санап айтсақ, орташа əр бір жарым жыл сайын бір қанды қырғынға душар болыпты. Осылардың ең соңғысы – Желтоқсаны.

	Момақан, көнбіс қазақты жаппай саясаттандырып, өзіне қарсы қойған қай жауыз болды?

	Ол, əрине, отаршылдық езгі, еді. “Адам баласын бағындыруға болмайды, атып тастауға ғана болады” деген белгілі американ жазушысының айтқаны рас болғаны ғой. Сөйтіп, “үйіндегі борсығым тепкен сайын семірді” деген қазақ жұмбағы “жастық” болмай, қазақтың өзі болып шықты. Сөйтіп отаршылдық нəубет қазақты өзінің меншікті тарихының Жасағанына, малшы халықты қанауға көнбейтін ұлт дəрежесіне көтерді. Менің сөзіме сенбеген жан қазақтың жыраулар поэзиясы мен фольклорына зер салар. Ұлттық рухани игілік мұраттана, кемелдене түсіп, сана-сезімі саясаттану процесіне араласты. Сондықтан болар-ау, соңғы 70 жыл бойы “қызыл комиссарлар” қазақ ақын-жазушыларын ғана емес, қазақ фольклорын да қамауға алды. Бірақ азаматтарын сұлатқан оқ, ұлттың рухына дари алмады. Этникалық сана-сезімі өрелі ұлтқа тізе бүктіру оңай еместі. Қазақстанды толық жаулап ала алмай жатып, қожа Ахмет Иассауидің кесенесін, Қозы Көрпеш – Баян Сұлу мазарын генерал Черняевтің итаршылары зеңбірекпен атқылауы сонан болар. Бұл əрекет ұлт санасын жарақаттандырудың алғашқы амалы ғана еді. Отаршылдық жүйені мойындату үшін ұлттық рухын сындыру басты шарт болды. Қазақ жасының есіне ата-бабасының өсиеті 1986 жылдың Желтоқсанының бұқарасынды түні түсті. Үйсіз-күйсіз жүрген қазақтың ұлы мен қызы сом темір ұстап, арматура асынған “коммунистік еңбек бригадаларын” қасқая қарсы алды. Тайсалмады. Өйткені “Еңкейгенге – еңкей, шалқайғанға – шалқай” деп тұрды аруақ. Қазақ Желтоқсанынан бір жыл өткеннен соң ғана “Берлин қабырғасы” құлап, Ауғанстаннан “шуравилер” кетіп қызыл динозаврдың мүше-мүшесінің бүлініп, бүкіл қызыл империяның тарай бастағаны адамзат есінен сірə да шыға қоймас. Аспанды қазақ тіреп тұр демеймін, бірақ, қазақтың – дүниеге, дүниенің – қазаққа берері мол. Осыны адамзат жады есінен шығарып алмаса екен.

	“Қазақ ұлтшылдығының” мəні мен мағынасын түсінемін деген жан қазақтың рухани табиғатын талдағаннан бастағаны жөн шығар. “Қызыл комиссарлар” қазақ “ұлтшылдығына” қарсы күресті өздері ғана дара жүргізбей, қазақ халқына қарсы дүниежүзі əлеуметін айдап салмақ болды, сөйтіп, қазаққа əлем халқын, ал дүниежүзі халықтарын қазаққа қарсы қойды. Бірақ “жыртық үйдің құдайы бар” дегендей – бəрі керісінше болды. Зерделілігі арқасында халқымыз өз тарихындағы аса қауіпті кезеңнен аман-есен өтті. Желтоқсан уақиғасынан кейін заң орындарының айуандығынан қаймығып, азаматтар бас сауғалап, сырт бергенде, ұлттық апат аумағы ұлғайып, арты 1937–1938 жылдардан бетер қиямет-қайымға айналып, халық басын ұзына ғасыр мұнар шалар еді. Əрине, Жұбан мен Салық, Бейбіт пен Олжас секілді ұлдары болмағанда... Мұхтар болмағанда!

	Ресей империясы өзінің таусылып-бітпес қиянаты арқылы қазақтай табиғаты жуас халықты көп нəрселерге үйретіп те тастады. 300 жыл бойы үздіксіз жүргізілген орыстандыру саясатына төтеп бере алған ұлт өзін 1986 жылы басқаша танытуға қақысы жоқ еді. Қазақтың сыртына сабырлылық пен салқынқандылық, ішіне Империяға деген ыза мен кек ұйыды. Жуанның жіңішкеріп, жіңішкенің үзілетін шағында ойланбай жасалған қимыл, айғаймен айтылған сөз ұлттың іргесін артық шайқалтар күшке айналары хақ еді.

	Міне, өстіп, табиғи ұлтжандылық нəзік сезім ұлт-азаттық күрестің сарқылмас қаруын айналуға Империяның өзі итермеледі. Алайда, қазақ ұлтшылдығы ешқашан ешкімнің жағасын жыртқан емес, қазақ ұлтшылдығынан Қазақстанның я сыртында, я ішінде ешкім зардап шеккен емес. Керісінше, ұсақ халықтар орыс ұлтшылдығынан, орыс шовинизмінен зəрезап болады. Дүние қазақтан қорықпасын!

	Істің шындығын айтсақ, қазақ ұлтшылдығының негізінен екі түрі бар. Біріншісі – тұрмыс аясындағы кəдуілгі сана деңгейінде өтетін ұлтшылдық. “Қазақтың тұрмыс аясындағы ұлтшылдығы” деген атауды да ойлап тапқан Мəскеу “мамандары” еді. Ал, қазақ ұлтшылдығының екінші түрі – əрине, саяси ұлтшылдық. Мұны қазірде қазақ зиялылары “ұлтжандылық” деп түрлендіріп жүр. Ұлтжандылық ұлтшылдықтың тұрмыстық түріне саяды. Ұлтшылдық, əрине, ұлтжандылардың күресшіл, саяси түрі. Мұны құртамын деген қайраткер қазақтың өзін құртатынын біле бермейді. Қазаққа ұлтшылдықтың өркениетті, басқа ұлт өкілдеріне қиянатсыз түрі ғана жарасады. Ұлтшылдықтың бұл түріне жоғарыда тоқталып өттік.

	Қазақстан топырағына алғашқы орыстың табаны тигеніне 500 жыл болды. Біз, қазақтар, орыстармен біте қайнасып кеттік десе де болады: тілін, мəдениетін, əлеуметтік жəне тарихи тəжірибесін толық игердік. Кейбір тұста бұлардың тіршілік тəсілдерінің, өзімізге залал жақтарына қарамай да жаттық. Əйтеуір, орыстікі дегенге құладындай шүйілдік, ықпалында баурадық. Бұл ықпал дəйім пайдалы бола бермегенін қазақ санасы өзінше пайымдады, “орыспен дос болсаң, балтаң жаныңда болсын” деп, сыбырласты қазақ біріне-бірі құлақ тосып. Əрине, мұндай сөз орыс адамына емес, қазақтың қанын ішкен империяға айтылса керек. Бұл да тарихтың жазылған бір парағы, оны əлде біреу ұната қоймас деп қайта жазуға болмайды. Осыдан бір күн бұрын Олжас Сүлейменов, ал кеше Ресей парламентінің депутаты Валерий Xайрузов мырза “орыс ұлты да Ресей империясының жемтігіне айналды” дегенді айтты. Бұл пайым толық қолдауға тұрады. Орыс халқының ауыр тағдырына жанымыз ауырады. Бірақ, сөйте тұра, біз орыс халқына: “коммунизмдеріңізді өз топырақтарыңызға, Ресейде орнатсаңыздар екен!” деп өтінеміз. Өйткені, аз санды ұлттар мен ұлыстар үстінен жүргізілген Ресей империясының сансыз эксперименттеріне тойып болдық. Біз орыс адамына кінə артпаймыз, біз осы ұлттың атымен аталатын “əлеуметтік тəртіп” жүйесіне лағнет айтамыз. Біз “ерекше орыс жолын” ұсынған орыс Империясы мен православие шіркеуіне наразымыз. Шынымызды айтсақ, біздей аз санды халықтар XX ғасырда “социализм” деген шапан жамылған орыстандыру саясатының Ленин салған “тура жолынан” тайғандықтан ғана аман қалдық. Егер социализм Ленин жоспарлаған жолдан бұлжымай орнаса, қазақ түгел қырылып, тұқымы құрып бітер еді. Қазақстанда қазақ ұлтының саяси қайта түлеуі қоғам дамуының негізгі бағытына айналған қазіргі тұста Қазақстан орыстары өзінің Қазақстандағы саяси арандатушылық əрекетін бəсеңсітеді деген үміттеміз.

	Болашақта казактың кайта түлеу ісі үдей түспек. Біз жеңіске жететінімізді білеміз, бірақ оған асықпаймыз. Мақсат жеңу емес, мақсат – жеңіс үстінде жеңілгендер болмауы керек. Жеңіс қазаққа да, орысқа да ортақ болса дейміз. Жеңісіміз Қазақстанның барлық ұлт-өкілдері үшін бақыт пен салтанатты тұрмыстың кепілі болуы тиіс.

	Демек, дүние жүзі халықтарының құлағын шулатқан “қазақ ұлтшылдығы” деген қауесет коммунистердің қазақ халқына қарсы жүргізілген саясатының жалғасы екен. “Қазақ ұлтшылдығы” дегенге сенуге болмайды. Біз, “Азаттықтар”, Қазақстанда тұратын барлық ұлттардың тек құқықтығын қалаймыз. Бірақ Қазақстанның орыстары қазақпен тепе-тең болғысы келмейтінінде жасырмаймыз. Орыстардың қазақтармен тең болғысы келмейтінінің өз сыры бар: қазақтардың тұрмыс-тіршілігі өте төмен, қарекеті – негізінен мал бағу. Қазақстанды мекендейтін орыстардың қағанағы қарық, сағанағы сарық, əлеуметтік тұрмыс деңгейі биік, саяси билік пен өндіріс тұтқасын ұстаған да салар. Демек, “Қазақстандағы орыстардың тұрмысы төмен, олар екінші сортты халыққа айналды, қуғын-сүргін көріп жатыр” дегенге сенбеңіздер, мұның барлығы шовинистер таратып жүрген аңыз, өсек-аяң. Қазақстанда жапа шеккендер болса, орыстар емес, жергілікті ұлт өкілдері.

	Қазақстан дəстүрлі мұсылман елдерінің қатарына жатқанмен, ислам əлемінің қиыр шетіне орналасқан. Демек, ислам діні мен шариғат қазақ өмірінде аса маңызды қызмет атқармағаны мəлім. Ш. Уəлихановтың қазақ халқындағы “қос сенім” мəселесін қоюы тегін емес. Ұзақ жылдар жүргізілген атеистік деспотия мен мұсылмансыздандыру саясаты қазақ халқының тіршілік ортасын рухсыздандыру саясаты қазақ халқының тіршілік ортасын рухсыздандырды, күйретті, соның негізінде семья мен жеке босаңсыды. 1913 жылы Қазақстанның 4 облысында 13800 мешіт пен медресе болса, дін ошақтарын саналы түрде күйрету науқаны нəтижесінде олардың жалпы саны 1988 жылы 22-ге түсті. Дін мекемелері өздерінің тиісті қызметін атқарып жатқан мамыражай шақта айналып, жұмысын доғарған соң, қазақ “ішкіш” атанды. Осы жайдан барып, мұсылман дін ошақтарын қалпына келтіру қажеттілігі туады. Қазірде мұсылман дінін қалпына келтіру ісі ұлттық мемлекеттің негізін қалаумен қоса жүргізіп жатыр. Бұл тегін емес шығар. Қарқыны шамалы болғанмен, əзірше көңіл тұщынарлық. Бүгінгі Қазақстанның даму барысы мұсылманшылдықтың саясаттанған түрлеріне теріс қарайтынын аңғартады.

	Біз де мұсылманшылық пен республикалық идеяның даралануын қалар едік. Мұсылман діні мен демократиялық негіздегі қазақ мемлекеті дербес қатар өмір сүре алады. Сондықтан шығар, қазақ зиялылары Түркия тəжірибесін мұра тұтуда.



	Алматы ақшамы. 27 шілде 1993 ж.





Əлем түріктен қорықпасын




	Осы жылдың наурыз айының 21–24-і күндері Түркияның Анталия қаласында “Əлем түрік мемлекеттері мен қауымдастарының достық туысқандық жəне іс ынтымақтастығы құрылтайы” болып өтті. Құрылтайды Түркияның ұлттық күрес партиясы өткізді.

	Құрылтайға Қазақстаннан да бір топ жазушылар, ғалымдар жəне саяси қайраткерлер қатысты. Солардың ішінде саясатшы, ғалым Сəбетқазы Ақатай да болды. Ол құрылтайда баяндама жасап түрік дүниесінің болашағы, қазіргі ахуалы жəне өткені туралы келелі пікір қозғады.



	ТҮРІКТІҢ “ТӨРТ ОРТАҒЫ”

	“Түрік халқы үшін түн ұйықтамадым, күн тыныш отыра алмадым” деген екен VII ғасырда жасаған түрік қағаны Білге. Сонан бері мың жылдан астам уақыт өтті. Еуропа мен Азияны қатар қоныстаған түрік жамиғаты Білге қағанның осы бір сөзіне құлақ аспай, қасиетті туған топырақ пен судан айрылып, қырда Қытайдың, ойда орыстың шылбырында кетті, тозған қаз топтанған қарғаға жемтік болды. Түрік бекзадалары бір-біріне жауығып, оқ атты. Көк тəңірі жолынан адасты. Баязит пен Ақсақ Темір, Тоқтамыс пен Едіге өшікті. Мемлекетінен, тілі мен ділінен айрылды. Мұны мен түрік тарихының балаң шағы деп есептеймін.

	Міне, енді, иншалла, бұрынғы Советтер Одағын мекендеген 40-тан астам түрік ұлттары мен ұлыстарының Тəуелсіздік дəуірі туды. Бұл жолда қан да төгіліп жатыр. Қан төкпеу керек-ақ, сөйте тұра, жалаң декларациялармен келген азаттықтың тұзы жеңіл екені мəлім болып жатыр, оған алданып, қалуға болмайды. Күресу керек! Демек, күллі түрік инсанына (азаматына) азаттық туын тік ұстай аларлық қолда, қан төкпей, бейбітшілік жолмен азаттық аларлық сана да, көршілес отырған елдермен сөйлей аларлық майда тіл де, азаттық күресіне сай мінез-құлық та керек.

	Алайда, көп керектің ішіндегі басты керек – дүниенің түкпір-түкпірін мекендеген 250 млн. түріктің ауыз бірлігі. Оны мен түріктің “төрт ортағы” деп атаймын.

	1. Дүние түріктері өздерінің тарихи жəне мəдени тағдырының ортақ екендігін жаппай сезіну, əлемдегі түріктер діни, қоғами, мемлекеттік жəне т. б. ерекшеліктеріне қарамай өзара тең деп есептеуі керек.

	2. Ортақ рух – тіл, дін жəне сана-сезім ортақтастығы. Бұған барлық түрік мемлекеттері мен қауымдастарына бірдей ортақ атау қоры, оқу-ағарту жүйесі, əліпби, діни жəне мəдени мекемелер, насихат жəне ақпарат құралдары жатады (ғылым тілінде айтсақ, Түрік – ЮНЕСКО).

	3. Түрік мемлекеттерінің өзара тығыз экономикалық байланыс жүйесі, олардың бірінің ісіне бірі қол сұқпай дамуын қамтамасыз ете аларлық əлеуметтік-экономикалық жəне саяси кешендер (мəселен, түрік-коммонмаркет, түрік – ортақ – базар, əлде Еуропаның общий рыногіндей Тұран – ортақ – нарық).

	4. Еуроазияшылық. Түрік ұлыстарының, ұлттарының Еуропа мен Азияның дəстүрлі жəне жаңа игіліктеріне деген тең көзқарас.



	ҚАЗАҚСТАННЫҢ ТҮРІК ДҮНИЕСІНДЕГІ ОРНЫ

	Қазақстанның бүкіл түрік əлемінде алар өз орны бар.

	1. Қазақ халқы исі түрік жұртының ежелгі ата қонысында жасап жатыр.

	2. Қазақ халқы түрік əлемінің ең кіндігінде тіршілік етеді.

	3. Қазақ халқы түрік тілінің ең көне нұсқасында сөйлейді.

	4. Қазақ халқының кəсібі, өмір сүру тəсілі, тіпті физикалық нəсілі жағынан да өзгеріске аз ұшыраған. Мəселен, осы залда көне түрік ханы Кұлтегін маған, мен Кұлтегінге ұқсамайды деп кім айта алады? Сондықтан шығар-ау, Қазақстанның болашақ тағдырына Азияның аз санды түрік ұлыстары мен сойлары үлкен үмітпен қарайды. Бірақ көне түрік дүниесінің іргесін күйреткен күш қазірде де Қазақстанның я сыртында, я ішінде тұр. Ортақ əрекет арқылы осы күштердің мəселін баса отырып, Қазақстанды болашақ түрік дүниесінің кіндігіне айналдыруды қуаттар едік. Оған Қазақстанның барлық жағдайы сай, бас кенті, астанасы болуға Түркістанымыз бар. Славян əлемі үшін Ресей қандай қызмет атқарып келсе, түрік əлемі үшін Қазақстан да сондай міндет атқара алар еді. Мəселен, арамызда Солтүстік Кавказ ноғайларының өкілі Балбек Келдосов отыр. Бұлардың Қазақстанға қосылсақ деген арман айтқанына 5 жыл болды. Ресей Федерациясымен келісе отырып, бұлардың басын қазақ ағаларымен неге қосып бермеске?

	Бірақ, амал не, қазіргі Қазақстанның ондай түрік басын біріктірерлік күш бола қалудан ауылы алыс жатыр. Дегенмен, үмітсізбіз деуге де болмас. Көз жетер жуық болашақта Қазақстан түрік əлемімен аяғын қатар басамын десе, мына төмендегідей əрекеттерді атқаруы тиіс.

	1. Орта Азия республикаларының жəрдемімен Қазақстан ең əуелі Ресеймен (онан соң Қытаймен, əсіресе адам алмасу жағынан) шекарасын бекітуі, арақатынасын толық халықаралық хұқық деңгейіне көтеруі керек.

	2. Сом аймағынан құтылып, ұлттық ақша шығаруы керек.

	3. Ортаазиялық мемлекеттердің экономикалық бірлестігін (“Тұран–Базар”) құру.

	4. Тарихи-мəдени ортақтасу, латын негізінде ортақ əліпбиге көшу, қазақ мектептерінде түрік тілін, тарихын, мəдениетін оқыту, ортақ атау қорын құру, ислам діни мекемелерін қалпына келтіру, парламентте түрік мəдениеті (əлде бірлігі) комитетін құру секілді шаралар орындалуы тиіс.



	ҮМІТ

	Түрік-əлемге, əлем түрікке үмітпен қарайды. Дүниеде түріктің бас қосу мəселесі шешілмей, адам хұқықтары мен бейбітшілік мəселесі шешілуі мүмкін емес, тіпті шешілгеннің өзінде жарқыншақ болып шешілмек. Түрік дүниенің жауы емес – досы.

	Азия түріктері осы заманға дейін өзінен күштілердің малын бағып – малшы, жерін қазып – жалшы, басқаның əнін айтып – ақын атанды. Қолында барын жауына ұсынып, елін аздырды, жерін тоздырды. Түрікшіл идеясыз түріктер мұнан 4 мың жыл бұрын шумер болып өлген, енді түрік болып өледі. Оны тарих дəлелдеп те жатыр.

	Алда жалпы түріктік міндет тұр. Ол – дүниедегі процестерді түріктің көзі арқылы көру, мүддесі арқылы мұғдарлау. Əйтпесе, түрік те археологиялық ұлттар қатарында кетеді. Түрік дүниеде болған, бар, бола да бермек, егер бəріміз түрікшіл болсақ.

	Сөзімді К. Марксше аяқтаймын. “Барлық елдердің түріктері, бірігіңдер!” Алла түрікті қорысын!

	Түрік ешкімнің шуда жібін де үзбесін, бірақ шынжырына да көнбесін.



	Алматы ақшамы. 26 сəуір 1993 ж.





Елімен етене партия




	Соңғы төрт-бес жылда қанат жайған саяси қозғалыстар мен түрлі оқиғалар Қазақстан халқы үшін де үлкен сын болды. Демократия тағылымдарын терең түсінген озық ойлы, зиялы қауым өкілдері мен қоғам қайраткерлерінің бастамасымен біздің республикамызда да көптеген қоғамдық ұйымдар мен партиялар дүниеге келді. Қазақстан Республикасының егемендігі мен тəуелсіздігі жолында бұл партиялардың қосқан үлесі, атқарған рөлі аз емес. Солардың ішінен ұлт араздығын қоздырушы шовинистермен, сепаратистермен жан аямай күресе жүріп, аз ғана уақыт ішінде жан-жақты шыңдалған республикалық “Азат” партиясын ерекше атап өткен жөн. Жуықта бұл партия Қазақстанның Республикалық партиясы (“Азат”) деген жаңа атаумен Əділет министрлігінде ресми тіркеуден өтті.

	Қазіргідей көппартиялылық қалыптаса бастаған жаңару кезеңінде жұртшылыққа түсінікті болуы үшін, ҚРП-ның төрағасы Сəбетқазы Ақатаевқа жолығып, одан жаңа партия, оның мақсаты мен бағыт-бағдары туралы айтып беруін өтінген едік. Төменде соны оқырмандар назарына ұсынып отырмыз.

	Қазақстанның Республикалық партиясы (ҚРП) – еріктілік негізде Қазақстан азаматтарының басын қосатын дербес саяси ұйым.

	ҚРП өз жұмысын Қазақ КСР Конституциясы мен “Қазақ КСР-індегі қоғамдық бірлестіктер туралы” Заңға сəйкес демократиялық өзін-өзі билеу принципін басшылыққа ала отырып меншікті бағдарламалық-жарғылық құжаттары негізінде жүргізеді.

	Партия халықаралық құқықтың əр ұлттың тарихи даму жолы мен мемлекеттік билеу түрін өзі таңдау шартына арқа сүйейді. ҚРП ұлттың өзін-өзі билеу еркіндігі, бостандық пен демократия, ұлттар, мəдениеттер мен діндер теңдігі, пікір мен ақыл-ой жарастығы, адам құқықтарын қастерлеу, жалпы адамзаттық игіліктердің үстемдігі мен əлеуметтік əділет жолында күреседі. Партияның мақсаты – Қазақстанда қазірде орын алған ұлттық автономиялық бодандық жүйені бейбіт реформалау арқылы дүниежүзілік мемлекеттермен терезесі тең тəуелсіз демократиялық Қазақ Республикасының негізін қалау. Партияның “Республикалық” деп аталуы да содан. ҚРП Қазақ Республикасының саяси тəуелсіздігін, шекарасының тұтастығын жəне экономикасының дербестігін қорғап қана қоймай, оның əлемде өзінің тиісті орнын алуын, дүние жүзі елдерімен халықаралық құқыққа сəйкес тепе-тең байланысты түсуін қалайды.

	Саяси жүйе. Қазақ мемлекетінің тұрпаты – республика. Мемлекет, жер мен халық біртұтас, бөлшектеуге жатпайтын ортақ дəулет. Мемлекеттің негізгі мақсаттары мен қызметтері – қазақ жəне Қазақстанның көп ұлтты халқының тəуелсіздігі мен бірлігін, территория тұтастығын, республикалық саяси жүйе мен демократияны қорғау, жеке адам мен қоғамның бақытты тұрмысын, негізгі құқықтары мен еркіндігін, адамның материалдық жəне рухани дамуын қамтамасыз ету. Егемендіктің иесі ұлт, оның іс жүзіне асырылуын конституциялық органдардан басқа ешбір адамның немесе таптың қолына жеке беруге болмайды. Конституцияда көрсетілмеген ешбір адамның немесе мекеменің мемлекет қызметін қолына алуға тыйым салынады.

	Барлық адамдар заң алдында тең.

	Қазақ Республикасын құқықтық демократиялық тəуелсіз ұлттық мемлекетке айналдыру, мемлекеттің дəстүрлі демократиялық өзін-өзі билеу мекемелерін дамыту, халықтың шын мəнінде өзін-өзі басқаруын қамтамасыз ету, заң шығарушы, атқару жəне сот жүйелерін дербестендіру, азаматтардың құқықтарын халықаралық ережелерге сəйкестендіру, олардың кəсіптік саяси жəне қоғамдық бірлестіктерге қатысуына кедергі келтірмеу, мемлекеттің қоғамдық бірлестіктер ісіне араласпауын қамтамасыз ету, заң мен қоғамдық тəртіпке бағыну, қылмыс пен заң бұзушылыққа қарсы күресу.

	Саяси партиялар мен қоғамдық бірлестіктер. Қоғамдық бірлестіктер мен партиялардың мемлекет ісін бақылау, олардың барлығының құқы мен мүліктік мүмкіндігін теңестіру, олардың конституциялық іс-əрекеттерін қолдап отыру, адам баласына өшпенділікті уағыздайтын фашистік, нəсілшіл, ұлтшыл жəне шовинистік ұйымдардың ісіне тыйым салу, партократия қылмысын əшкерелеу жəне заң негізінде жазаға тарту.

	Қорғаныс, қауіпсіздік жəне ішкі жəне сыртқы істер қызметі.

	Жоғарғы Кеңеске бағынышты республикалық армия, ұлттық хауіпсіздік комитеті, тəуелсіз прокуратура мен ішкі істер, шекара жəне баж қызметін құру, қазақ жерінде ядролық, бактереологиялық жəне химиялық қару-жарақ шығаруға, сынауға оған стратегиялық шикізат өндіруге тыйым салу. Халықаралық бейбітшілік, антиядродық күреске атсалысу. Қазақ Республикасын саяси-соғыс блоктарына қоспау, бейтараптығын сақтау, Түркістан конфедерациясын, Тұран жəне Каспий теңізі жағалауы елдерінің ынтымақтас экономикалық одағын құруға жұмылу, Орта Азиядағы жəне Шығыс Түркістандағы бауырлас ұлттардың өзара байланысын қалыптастыру, тікелей халықаралық байланыс жəне дипломатиялық қызметке көшу.

	Экономикалық жүйе. Қазақстандағы жер қыртысы, қойнауы, ауа, су, орман-тоғай жəне тағы басқа байлықтарын республика меншігі деп жариялау. Жер – Қазақстан халықтарының ортақ игілігі. Жер – иесі қазақ халқы. Жер сатылмайды. Республика азаматтарының жерді уақытша пайдалануына шек қойылмайды.

	Меншіктің барша түрлері тең, меншіктің мемлекеттік ортақ салаларын жекелендіруге жергілікті ұлт өкілдерінің дəстүрлі ерекшеліктері ескерілмейді, оларға жағдай жасалады. Республикадағы экономикалық қатынастар Қазақстандағы ел-жұрттың мүддесіне орай қалыптасады, өндіргіш күштерді орналастыру ішкі қажеттікке бағындырылады.

	Мал шаруашылығы – Қазақстанның негізгі байлығы, дəулетінің басы. Мал иесі – малшы. Мал бағу, республикадағы ең мəртебелі мамандық, мəртебелі кəсіпке айналады. Малшылар тұрмысы қазіргі заманға сай əлеуметтік деңгейге көтеріледі. Оларға өздерін өздері қарулы шабуылдан қорғай аларлық алғышарттар жасалады. Мал шаруашылығын кеңейту мақсатымен жер жырту шектеледі, табиғи жайылым, жайлау мен өріс кең қанат жаяды. Дəстүрлі мал түліктерінің саны мен сапасын қалпына келтіру арқылы атамекеніміздің қазба байлықтарын ысырапқа ұшыратуға жол берілмейді, жұмысшы күшін тыстан жойдасыз əкелу тоқтатылады. Өнеркəсіптік шикізат өндіруден өңдеу өндірісіне, дəуірге сайма-сай технологияға бет бұруы қамтамасыз етіледі. Республиканың меншікті банкі, қаржы, салық қызметі жəне өзінің тəуелсіз дербес ақшасы болады.

	Əлеуметтік саясат. Болашақ Қазақ Республикасы жеке адамның əлеуметтік өмір тіршілігін толық қамтамасыз етеді. “Сословие”, “номенклатура”, “жершілдік” сарқыншақтары толық жойылады. Қазақ ұлтының бас бірлігі нығаяды. Жұмыс аптасы, демалу күндері мен мемлекеттік мейрамдар ұлттық дəстүрге сəйкестендіріледі. Адам санының өсуі табиғи қалыпқа түседі, көп балалы ата-анаға жан-жақты жағдай жасалады, əйел өз еркімен ауыр еңбектен босатылып, бала тəрбиелеу жəне тұрмыс саласындағы əлеуметтік орнын табуға мүмкіндік алады. Семьялық қатынастар халық негізінде қайта түлейді.

	ҚРП-ның ұлттық бағдарламасы. Қазақстанның барлық азаматтары тең, оларды нəсілдік жəне ұлттық тегіне, діни жəне саяси көзқарасына немесе мекен-тұрағына орай жіктеуге, ұлттық тегіне байланысты кемсіту, əлде жеңілдіктер жасауға, яки іріктеп қарауға тыйым салынады, барлық адам баласының тепе-теңдігі, барлық ұлттардың тең жəне еркін дамуы, ұлттық намыс сезімін орнықтыру, ана тілі мен мəдениеттің, халықтың əдет-ғұрпы мен дəстүрі қалыпты жағдайына қайта түсіріледі, ұлттық қатынастар сауықтырылып, ұлтаралық дүрдараздық əлеуметтік сұхбат пен азаматтық жəне ұлттық келісім арқылы реттеледі. ҚРП қазақ ұлтын басқа ұлт өкілдеріне қарсы қоюға, қанауға немесе қолшоқпарға айналдыруға бағышталған бүкпелі саясатқа қарсылық көрсетеді.

	Сан ғасырларға созылған қылмысты саясат салдарынан қазақ халқы өзінің тарихи мекенінде аз санды халықтар қатарына түсті. ҚРП республикада құқықтық мемлекет орнату, оның тəуелсіздігін қайта қалпына келтіру Қазақстанда тұратын барлық ұлт өкілдерінің ынтымағынсыз жəне белсенді қимыл-əрекетінсіз болмайды деп санайды. Патриоттық сезім Қазақстанның қазақ халқы үшін Отан екенін, оның əлемнің басқа жерінде тілі мен мəдениетін, діні мен мемлекетін дамытатын басқа ошағы жоқ екенін, қазақ халқының жан-жақты дамуына жағдай жасау тек қазақтың ғана емес, Қазақстанның барлық ел-жұртының интернационалдық борышы екенін, сондай-ақ қазақ халқы да, Қазақстанның ел-жұртын құрайтын басқа ұлт өкілдерінің де бақыты мен сəн-салтанаты үшін күресу қажеттігін мойындауы қажет.

	ҚРП Қазақстанды аялай білетін, оның бостандығы мен тəуелсіздігі үшін жан аямай күресуге даяр, қазақ халқының мəдениеті мен тілін құрметтейтін, Қазақ Республикасының-заңдарын мойындаған Қазақстанның барлық байырғы тұрғындарын азаматтық құқықпен қамтамасыз ету жолында күреседі. Ұлтаралық қатынастарды сауықтыру, саяси жүйені демократияландыру мен əлеуметтік-тұрмыстық деңгейін күрт өсірумен, түпкілікті ұлтқа өзін-өзі билеу құқығын қайтарып, ол құқықты жүзеге асыруда кепілдікпен қамтамасыз етумен байланысты. Жергілікті ұлттың түбегейлі мүддесіне байланысты мəселелерді шешу үстінде ұлты басқа депутаттармен адамгершілік таныту туралы шарт қабылданады. Ұлттық қоғамдар тепе-тең жағдайда дамиды, олардың саяси жəне əлеуметтік құқықтарына шек қойылмайды, барша ұлт өкілдерінің тату-тəтті өмір сүруіне, этникалық Отанымен байланысына шек қойылмайды. Бір халықтың екінші халыққа менсінбей қарауына жол берілмейді. Республиканың əр азаматы өзінің ұлттық сана-сезіміне орай, ресми құжаттарда ұлттық тегін қалпына келтіруіне, этникалық Отанына оралуына құқылы. Ұлттық мəдени орталықтар ашуға кепілдік беріледі.

	Көшіп-қону. Республикаға тыс жерден келіп ретсіз көшіп-қонуға тыйым салынады, ірі қалаларда тіркелу жүйесі жойылады, ішкі көшіп-қонуға халық Отанынан тыс қалған азаматтарға өз Отанының азаматтығын алуға көмек көрсетіледі. Мұндай жəрдем Қазақстаннан тыс қалған қазақтарға да көрсетіледі. Экологиялық босқындар республиканың кез-келген қолайлы мекенжайына қоныс тебуіне құқық алады, мемлекеттің қамқорында болады. ҚРП ұлтаралық дүрдаразылықтан туған көші-қонға қарсы.

	Дін жəне ар-ождан бостандығы. Барлық діндер мен діни бағыттар тең құқықта болады, діни мекемелер дербес, дін мен мемлекет ісі, ғылым мен ресми ағарту мекемелері арасы ажыратылады. Дін тұрмыс аясында кеңінен тарайды. Медреселер мен мешіттер жəне басқа діни мекемелер мемлекет тарапынан қалпына келтіріліп, діни қауымдарға қайтарылады. Діни мекемелер меншік иесі бола алады. Қазақстан азаматтарының дінге мінəжат ету-етпеуі, əлде атеистік іс-əрекеті діни оқу, тəрбие жəне семьялық-некелік қатынастарды дін негізінде реттеу еркіндік сипатта болады, оны мемлекет қорғайды.

	Мəдениет, ғылым жəне ағарту. Қазақстандағы барлық ұлттық мəдениеттер Қазақстанның мəдени дамуына тең атсалысады. ҚРП қазақтың ұлттық дəстүрі, қалыпты өмір тіршілігі қайта жаңғыру, Қазақстанда тұратын барлық ұлттардың санына қарамай олардың мəдениеттерінің тепе-теңдігін сақтау ісіне ат-салысады. Мəдениет салалары ұлттың тəуелсіздігіне негіз болады. Мəдениетте саяси партиялар мен қоғамдық бірлестіктердің көзқарасы үстемдік ете алмайды.

	Ғылым мен білім жүйесі дербестенеді, ол республиканың мүддесіне орайластырылады. Халық шаруашылығының барша салалары ұлттық кадрлармен қамтамасыз етіледі, қазақ тілінің өмірдің барша саласындағы мемлекеттік рөлі қалпына түседі. Ғылым мен оқу ісі идеология өктемдігінен арашаланады, ғылыми дəреже мен атақ беру құқығы республика еншісіне көшеді. Қазақ мектебі мен тəрбие жүйесінің ұлттық тұғырнамасы жасалады. Қазақ халқының тарихы, тілі мен əдебиеті оқу орындарының барлық салаларында сабақ ретінде жүргізіледі.

	Экология. Қазақстандағы атом қондырғылары мен атом электростанцияларын, космодромдар мен полигондарды (ядролық, биологиялық жəне химиялық) соғыс өнеркəсіп кешенін республика меншігіне айналдырып, халық тұтыну тауарын өндіруге бейімделеді. Аралға бөлінетін судың мөлшері анықталып, ол халықаралық шарт негізінде бекітіліп, бақылауға алынады.

	Қазақстанның ауыл шаруашылығы экологиялық таза өндіріске бет бұрады, ауыл шаруашылығында химикаттарды жүйесіз қолдануға тыйым салынады, азық-түліктің сапасын анықтаудың тəуелсіз қызметі тағайындалады.



	Халық кеңесі. 21 сəуір 1992 ж.





Ұлт мүддесін сатқандарды бүгінгі ұрпақ та, келер ұрпақ та кешіре қоймас




	Президент Н. Назарбаевтың Қазақстан халқына арнаған Жолдауының əр тұжырымы астарында зор мəн-мағына жатқаны айқын. Жолдауда: “Егер біз ниетімізді байсалды ұстансақ жəне пайымды да парасатты болсақ өз дамуымыздың ішкі жəне сыртқы факторларын бүкпесіз талдап-таразылауға қабілетті болсақ, онда біздің жалпы топтасуымыз, өз тарихымыз бен ерекше жағдайларымыз негізінде дұрыс жолды таңдап алу мүмкіндігіміз де бар” деп нақты көрсетіліп отыр. Ал біздің тағылым алар тарихымыз қандай? Қазіргі жағдайларымыз қалай қалыптасып отыр? Мұнда тарихпен сабақтастық, қазақтың ұлттық мүддесімен үндестік қалай болмақ? Қандай жолды, қандай бағытты таңдап алсақ, болашақ ұрпақ өкінбейді, өксімейді? Тілшіміз Қуанбек Жұмаханұлының осы секілді мəселелерді айқындау мақсатындағы сауалдарына орай белгілі қоғам қайраткері, философия ғылымдарының докторы Сəбетқазы Ақатай өзінің көзқарасын, пайымдауларын білдіріп отыр.

	Президент Нұрсұлтан Əбішұлы тарихымыз бен қазіргі жағдайларымыз негізіне сүйеніп, болашақты бағдарлай алғанда ғана еліміз қуатты мемлекетке айналатынын Қазақстан халқына арнаған Жолдауында қадап айтып отыр ғой. Ал баршаға мəлім, біздің тарихымыз жете зерттеліп, зерделене қойған жоқ. Қазір біз оқып жүрген тарихнамамызда ғылыми дəлелденбеген, нақты дерекке емес, гипотезаға, долбарға сүйеніп жазылған тұстар аз емес дегендей пікірлерді естіп жүрміз. “Сонда ақиқаты айқындалып ашылмай жатқан, долбармен жазылған тарихнамамыз қазіргі жəне келер ұрпақ санасын мифтендіріп болашаққа салар жолымызды шатастырмай ма?” дегендей қауіп айтылып жүр. Бұған сіз қандай пайымдаулар жасай аласыз?

	Ойлана қарасақ, қандай елдің тарихы болмасын ақиқатты дəлме-дəл көрсетіп жазылмағанын аңғарасыз. Мəселен, Ресей тарихы тіпті, басынан аяғына дейін жалған деуге болады. Мұны Мұрат Аджидің “Қыпшақ даласының жусаны” деген кітабын оқып-ақ көз жеткізуге болады. Олжастың “АЗиЯ”-сынан біраз жайтты байқап қалдық. Қандай ғылым болсын өз заманына, саясатқа, билік жүргізуші топтың көзқарасына тəуелді болады. Ресми тарихнама қашанда қоғамға үстемдігін жүргізген ресми көзқарас тұрғысынан баяндайды. Фразимах деген көне Греция данасы: “əділдік деген күштінің сөзін сөйлеу” деген екен. Бұрын осылай болған. Ал қазір солай емес деуге аузым бармайды. Демек, тарихшылар да əлеуметтік тапсырысты орындаушы. Міне, сондықтан да мəселен, белгілі бір тарихшыдан мынаны дұрыс жазбадың, ананы дұрыс айтпадың деп кінə қойып, жазғыруға болмайды екен. Тарихшы өз еңбектерін өтіп жатқан заманның сипатына орай өзінің көзқарасы мен мұраттары деңгейінен тарих жазуға кіріседі. Баршаға мəлім, Қазақстан тарихының бес томдық жаңа басылымы жарық көріп отыр. Ал осының барлығы ақиқат немесе жалған, долбар деп ой түюге бола ма? Əрине болмайды. Кейбір сыншылардың өзі мұндай сүбелі еңбекке сындарлы пікір білдіргенде де қателесіп жатады. Мəселен, жуықта “Заман–Қазақстан” газетінен Б. Ермұхановтың осы бес томдыққа жазған пікірін оқыдым. Ол көп жеріне əділ баға бере білген, кемшілігін де талдап, жетістігін де ашқан. Алайда, пікірді оқи отырып, сыншының Үйсін тайпасының тарихын төмендетіп, Алшын тайпасының тарихын жоғарылатқысы келгендігін аңғарғандаймын. Бұл мысал. Əлбетте, тарихшылар да, оған баға берушілер де қателесіп жатады. Қателесу ғылымның серігі, ғалымның хұқығы.

	Алайда, ресми тарихшылар белгілі бір қоғамдық заказды орындаушы болғандықтан бұра тартуы əбден мүмкін. Сондықтан өзім ресми тарихшылардан гөрі бейресми тарихшыларды тəуір көремін. Мəселен, “Алашорда” өкіметінің Бас министрі Мұхамеджан Тынышбаев кəсіби тарихшы емес еді. Ол теміржол инженері бола жүріп, Түрксибті сала жүріп, ешқандай саясаттың ығына түспей-ақ, өзінше топшылап, материал жинап, өзінше діттеп қазақ халқының этникалық тарихын өз көзқарасымен жазып кетті. Қазір ол біз үшін аса құнды дүние. Сондай-ақ мұнай инженері Махамбет Хакімов Атырау қаласынан 1997 жылы “Айқын тарих” деген тарихи еңбек шығарды. Көлемді дүние екен. Ресми тарихшылармен пікір додасына түскендіктен шығар, орысша жазылыпты. Айтайын дегені – анық. Мəселесі – соңы. Қалам сілтесі, стилі – құдды Геродот. Қатты ұнады. Неге? Ұлтжанды тарихшының сөзінде ақиқат та бар, қателік те бар, ең бастысы еркін көзқарас бар. Бір артықшылығы ресми көзқарас табы байқалмайды. Тарихи оқиғаларды өзі қалай зерттеді, қалай түсінді, солай жазуға тырысқан. “Мынау анаған ұнамай қала ма?” “Мынау мынандай саясатқа қайшы келе ме?” дегендей пиғылдан ада. Мұны айтқанда ресми тарихнаманы жоққа шығарудан аулақпын. Ресми тарихнаманың маңызы орасан зор екендігі даусыз. Ол мемлекеттің өмірбаяны. Сондықтан да тарихшылар бұра тартады, долбармен жазады, мұндай тарих келесі ұрпақты адастырады деген пікір де, қауіп те дұрыс емес. Келер ұрпақ осынау еңбектердің барлығын сүзгіден өткізіп, қажетті тарихты өзі жазып алады. Демек, тарихшыларды мейлі қандай бағытта еңбек етсін жазғыруға өз басым қарсымын. Біздің тарихымызды басқалар жазды. Енді өзіміз жазсақ. Тарихнама ресми құжаттардың тізбегі емес, ол тарихи сана-сезімді ұстартудың күшті құралы, ұлттық менталитеттің қайнар көзі. “Өлеңге əркімнің-ақ бар таласы” демекші, тарихқа да əркімнің қосар өз үлесі баршылық.

	– Солай болса да жазылып жатқан тарихнамамызға көз жүгіртсек, мынадай жəйтті де аңғаруға болатын секілді. Біздің тарихымызда көңіл қаларлық тұстар, елге бас болғандардың шатасулары, қателіктері жоқ па, болса ол неге ашып айтылмайды? Бұл жөнінде тарихшылар білмей ме? Біле тура жаңағы өзіңіз айтқандай үстем етуші көзқарастан жасқана ма? Əлде өрелері жетпей жүр ме? Бəз-біреулер қазақ елінің бастан кешкен ауыртпалықтары мен бодандыққа түсуі ел басқарғандардың қателіктері, сатқындықтары деп дəлелдеуге тырысып жүргенін де естіп қаламыз.

	– Əрине қандай хан, қандай патша болсын қателеспей тұра алмайды. Біреуінің қатесі көзге ұрарлықтай мол да, екіншісінің қатесі белгілі бір себептерге байланысты туындайтынын мұндайда мықтап ескерген жөн болар еді. Біздің тарихымызда Əз Тəуке, Салқам Жəңгір, Абылай, Əбілқайыр секілді елді басқарғандардың кейбір сəтсіз іс-əрекеттерін қателікке балайтындар шынында да баршылық. Алайда олардың қателіктері, меніңше, сол кезеңдегі түрлі тарихи жағдайларға орай жасалған əрекеттер екенін түсіне білген де жөн. Абылайханның Қытай мен Ресей секілді екі аждаһаға, екі империяға бірдей “көлгірсуі” – елінің жұтылып кетпей, ел болып қалуы жолындағы əрекеттері осыған саяды. Сол кездерде қазақ хандарының түрлі əрекеттер жасай отырып иеленіп қалған жерінің қазір біз үштен екі бөлігіне ғана ие болып отырмыз. Баршаға мəлім Астрахан, Орынбор, Төмен, Барнаул, Омбы облыстары, Қарақалпақстан жері қазақ хандығының иелігінде болған. Қала берді Ташкент ұзақ жылдар астанамыз да болды. Демек, мұндай тарихи жағдайларға байланысты жасалған əрекеттерді қателесу немесе сатқындық жасау деп түсінгеніміз тарихи көрсоқырлық болар.

	Қателесу мен сатқындық екі басқа. Нобель сыйлығының лауреаты 137 романның авторы Норвег жазушысы Гамсунның еңбегі қандай мол болғанымен, оның кезінде опасыздық жасап, гитлерлік басқыншыларға қызмет көрсетті деп, шығармалары түгелдей өртелді. Пэтем деген 90 жастағы маршал Гитлерге сатылды деп айыпталып француздар оны өлім жазасына кесті. Бұл қателік пе? Əрине қателік емес, сатқындық. Демек, қателік пен сатқындықтың арасы жер мен көктей екен.

	– Бұл арада қазір жұрт арасында айтылып жүрген мынандай пікірге талдау жасай кетпес пе екенсіз. Арғы тарих өз алдына, бертініректе қазақ елін Ресейдің, қызыл империяның табанына салып беруге, Компартия билігін орнықтыруға белсене қатысқан “қайраткерлерді” бұл күндері тəуелсіздік үшін күрескен қаһарман етіп көрсетуге дейін барып жүрген ала-қашпа пайымдардың бел алуы қалай? Кеңес заманында билікте, идеологияда, тіпті əдебиетте компартияның итаршысы болғандардың бəрін жаппай тек ұлты қазақ болса болды тəуелсіздік жолында күресіп еді деп мадақтау дəстүрге сіңіп барады ғой. Мұндайда біздің мемлекеттік идеология қалай қалыптасатынын өз басым түсінбеймін. Сіз осы жəйтті қалай түсінесіз?

	– Əрине тарихымызда қателесу де, сатқындық та болды. Ұлт неғұрлым шағын, неғұрлым қарау болса соғұрлым сатқындар жиі кездеседі, олар қабілетті, құйтырқы бола бастайды. 1937– 38 жылғы сатқындарды əшкерелеуді бастау мақсатында “Белі бүкір, алысқа түкір” деген мақалам жарыққа шыққаннан кейін біраз шу көтерілген еді. Сөйтіп, біраз пікірталасы өрістеу барысында мұндай тақырыпты көтеру əлі ертерек, ұлтты шашып аламыз дегендей пікірлер баса айтылды. Өз басым мұны жөн деп білдім. Қазір “екі қарға таласса бір құзғынға жем болармыз” дегендей заманда елге қауіп жоқ емес. Бірақ мұны айтқанда сатқындықты кешіруге болады деген ұғым тумаса керек. Оны келер ұрпақ санасы зерделей жатар. Келер ұрпақ мұндайларды қалай кешірмек?! Ашығын айтсам, мұндай сатқындық жасағандардың біразы əлі күнге дейін қайраткер, классик қатарында жүр. Бұл арада Сəкен Сейфуллиннің “Тар жол, тайғақ кешу” деген кітабының саяси мəнін айтпай өтуге болмас. Осы кітап арқылы-ақ кезінде талай боздақтар айдалып та, атылып та кетті. Мұны айтқанда Сəкеннің ақындық талантын жоққа шығарғандығым болмас. Өз басым Сəкеннің əнін де, жырын да сүйіп оқимын. Қазақтың классик жазушыларының бірі Сəбит Мұқанов туралы да осындай пікір қозғауға болады. Сəбеңнің істеген теріс əрекеттері жалпақ жұртқа кеңінен мəлім болса керек. Мен оның шет жағасын өз басымнан өткеріп, өз көзіммен де көрген адаммын. 1965–66 жылдары Мұрат Əуезов пен Болатхан Тайжанов ұйымдастырған “Жас тұлпар” кезінде Мəскеуде оқыған қазақ жастарының ұлттық санасын оятудың ұйтқысы болғанын да естіген боларсыз. Сонда Мəскеу университетінде оқитынбыз. Кеңес одағының көптеген қалаларын аралай жүріп, “Жас тұлпар” Алматыға келгенде баршамыз табынып, құрметтеп жүрген Сəбит Мұқанов “Жас тұлпарды” “Алашорданың” туын көтеруші деп кінəлап, МХК-не өз қолымен ұстап берген еді. Сөйтіп біздің біразымыз оқудан да шығарылдық. Орган адамдары да соңымыздан қалмады. Егер осындай кезеңде республикамыздың басшысы Дінмұхамед Қонаев ағамыз тікелей өзі қорғап қалмағанда, “Жас Тұлпарға” қатысқан қазақ жастарының қай-қайсысы болсын Жүсіпбек Аймауытовтың, Мағжан Жұмабаевтың, Ахмет Байтұрсыновтың аяғын құшар едік. Өйткені, бəрімізге таңылған ортақ атау – “буржуазиялық ұлтшылдар” еді. Ол кезде біз атылған ағаларымыздай халыққа, тарихқа танымал емеспіз. Үнсіз-түнсіз жойылып, ғайып болар едік-ау. Қатыгездік емей немене? Ал қазір Сəбеңді Желтоқсан қаһармандарына тілектес дегендей пікірді орнықтыруға тырысушылық байқалады. Жуықта “Қазақ əдебиеті” газетінің 23 желтоқсандағы санынан осындай мəндегі хабар да оқыдым. Өз басым Сəбеңнің Желтоқсан көтерілісі болғанға дейін көз жұмып кеткені жөн болған екен деп ойлаймын. Егер ол кісі көзі тірі болғанда қандай “қырағылық” танытатынын айтпай-ақ аңғаруға болады. Əрине, мұндай мысалдарды айтқанда оларға деген қандай да бір өшпенділікпен, қорлау сезімімен сөз етіп отырған жоқпын.

	Ұлт ішінде бірін-бірі қаралау, дұшпандық өршісе мұның өзі ұлтқа емес империяға ғана тиімді болып шықпақ қой. Сондай-ақ қазір мəлтеңдеп қалған, бірақ көзі тірі кейбір қайраткер қарттардың бетін жырту қазақ азаматына жараспайтын-ақ қылық. Қазақ мұндайды бетке айтпайды, іштей сезінеді де қояды, əрине. Жазаның үлкені де осы ғой. Мұндай сатқындықтың да, оны жасаған жанды да көшірмеу керек екені де түсінікті. Кім де болса, қолмен жасағанын мойнымен көтеру керек. Бұл күллі ұлтты рухани сауықтырар еді. Сатқын сатқындығын жасамас бұрын ойланар еді. Ұлт мүддесін сатқандарды бүгінгі ұрпақ та, келер ұрпақ та кешіре қоймас. Бір зиялының өзі секілді дос-жаран болып жүрген екінші адамды саясат ықпалымен, бəлки бақталастық пейілмен қол-аяғын байлап ажалға ұстап бергені қалай? Мұндайдың хайуандық келбетінің де тағылымдық маңызы бар. Жеке адам санасы мұндайларды кешіргенмен ұлт санасы, əлеумет санасы, ұрпақ санасы оны ешқандай кешіре алмақ емес. Мəселен, Ілияс Жансүгіровтің артында қалған Болат, Үміт пен Зифа əкелерін ұстатқызып жіберген Жазушылар одағының сол кезеңдегі хатшысының қылығын кешіруі əбден мүмкін. Ол тұрмыстық деңгейдегі мəселе. Ал қоғамдық сана, ұлттық идеология мұны қандай негізде кешірер еді. Кешірсе, ол адамгершіл, сауыққан қоғам бола ала ма?

	Баршаңызға мəлім, 1930 жылдардағы жаппай ашаршылықта, оны қолдан жасауға, ұйымдастыруға ұйытқы болған Голощекиннің оң жағында Елтай ағамыз, сол жағында Ораз Исаев ағамыз отырып оған қолшапалақтап, қолдау көрсеткен жоқ па еді. Ал қазақ ұлты дəл сол кезеңде мұндай азаматтардың қайсысы асыл, қайсысы жасық екенін ажырата алды ма? Демек, сын осы екеуіне де түспеді ме? Қара орман, қара жұрт Елтайы мен Оразына жаутаңдамады ма? Мұндайды келер ұрпақ деп басып ажыратады, айтады. Сол кезде шынайы азаматқа жанын сақтар орын табылмады ма? Əлде бұл қызметке лайық, қазақ болмады ма? Алпысыншы жылдары Қазақстанның басшылық тобына ілінген Дəуленов пен Тəшенов сол кезеңнің өзінде саясат шылауына ілікпеді ме? Олар өз мүдделерінен ұлтының мүддесін жоғары қоя білді. Олар елі үшін өз пікірлерін қарсыластарына санастыра білді, жазадан қаймықпады. Жан Жак Руссосы мен Дени Дидросы бар француз бодандыққа көне ме, оны бодан қыламын деп басқа біреу əкіреңдей ме? Əлиханы мен Мұстафасы оралған қазақ та солай болады. Азаматының шынайы қасиетін бағалай білу мемлекеттік идеологияның да құрамдас бөлігі.

	– Хазария, Түрік қағанаты, Дешті-Қыпшақтың түбіне жеткен ұлттық болмыстың əлжуаздығы ма, мінез-құлық стереотипі ме, сепаратистік ақыл-ой ма, бас-басына би болу ма, əлде осының бəрінің де нышаны болғандықтан ба? Мұндай сауал қойып отырғаным, қазір біздің елімізде осындай жəйттер қалыптасып келе жатқан жоқ па, дегендей қауіп те естіледі.

	– Біздің заманымызға дейінгі үш ғасыр бұрын қазақ жерінде біраз ірі мемлекеттер болды ғой. Ғұндар V ғасырда Византия мен Ұрымға ойран салды. Атилла падиша келе жатыр дегенде Ұрым императоры оның алдынан сый-сияпат алып шығатын. Ал осы əлемді тітіреткен Атилла өлгеннен кейін-ақ оның мемлекеті быт-шыты шығып талан-таражға түсті. Сондай-ақ өзге империялар да осылай құрып бітті. Тіпті, Түрік қағанаты ұйғырларға төтеп бере алмай күйреп, күллі түрік əулеті дүниежүзіне тарыдай шашылып кетті емес пе. Алтын Орда да осылардың аяғын құшты. Шыңғысхан Алтын Орданы өз қолымен тігіп, көзінің тірісінде ыдыратып жіберді. 1227 жылы Сарыарқадағы Қара Кеңгір бойында аң аулап жүрген Жошы дүние салды дейді аңыз. Жошы əкесінен алты ай бұрын өлген. Қарақорымдағы Шыңғысхан бүкіл Қыпшақ даласына жар салып Жошының үш ұлын қонаққа шақырады да, үш орда тіктіріп үлкен немересі Батуға “сен, Бату, немеремнің үлкенісің, отымның алды, суымның тұнығысың” деп алтын босағалы ордаға кіргізеді. Содан бастап Батудың ордасы Ақ Орда аталады. Шыңғыс екінші немересі Орда-Еженді күміс босағалы боз ордаға кіргізеді. Сөйтіп Еженнің ұлысы Боз Орда атанады. Ал темір босағалы Көк Ордаға Жошының төртінші ұлы Сыбанды отырғызады. Сөйтіп Алтын Орданы Шыңғысхан өз қолымен үшке бөледі. 6 айдан соң Шыңғыс дүниеден қайтады да, империясы да Атилла империясының соңын құшып, быт-шыт болып, еншіленіп, бөлшектеніп кетеді. Аталары көзін жұмған соң Жошыдан туған қырық бір ұл бірімен-бірі таққа таласады. Сөйтіп Алтын Орда əлсірейді, ұрыс күшейеді Алтын Орда осылай күйреген соң оның орнына араға 2 ғасыр салып Қазақ Ордасы ту көтереді. Ал осынау қазақ мемлекетінің отарлануына да, жоғарыдағыдай, атадан қалған енші бөлісу ықпал еткені белгілі. Қазақтың Əз-Тəуке тұсында үш жүзге бөлінуі де осымен сабақтасады. Алайда қазір қазақта жүзшілдік сепаратизм бар дегенге өз басым сенбеймін. Мұның өзі шала сауатты зиялысымақтардың дастархан басындағы шатпағы ғана. Ал бүтіндей алғанда қазақ ұлтының табиғатында жүзге бөлінушіліктің нышанын табу қиын. Билік басындағылардың кланын білгім келмейді. Демек Дешті-Қыпшақтың түбіне жеткен жоғарыдағыдай мəселелердің бəрінен сақ болып, ұлтты біріктіру ілімі керек-ақ. Міне, тарих осыған тағылым бола алады.

	Демек бұрынғы қазақ мемлекетінің олқы жақтарын ескеріп, жақсы жақтарынан үйренген жөн. Кез-келген нəрсе; құбылыс бұрынғының мықты жағын бойына сіңіре алса ғана берік те шымыр болмақ деген философиялық қағида осыған сайса керек.

	– Бүгінгі таңда біз Қазақстан Республикасы деген мемлекеті мүлде тыңнан жол іздестіріп құрып жатқан секілдіміз. Сондықтан болар, қазақтар қазақтың ұлттық мемлекетін құрып жатырмыз деп үміттенсе, өзге ұлттар, əсіресе орыстар арасында ұлтсыздандырылған, “азаматтық мемлекет”, “азаматтық қоғам” құрып жатырмыз деп ұғынып жүр. Сіздің ойыңызша біз қандай мемлекетті, қандай қоғамды құрып жатырмыз? Жəне қандай бағытты ұстансақ ата-бабаның мұратын орындап, келер ұрпақтың үдесінен шығамыз?

	– Сауалыңыздың, жаны бар. Мұндай ақиқатты жоққа шығаруға болмас. Орыс тілдестер мен қазақ тілдестер арасында мемлекетіміздің сипаты туралы іштей шендесу бар екені рас. Алайда мұны шұқылап, түрткілеп, сөз ете беруге өз басым қарсымын. Менің бір түсінетінім, қазір, Құдайға шүкір, елімізде аз уақыт аясында қазақтардың үлес саны 52 процентке жетті. Бұл, əрине, аздау. Сөйтсе де басқару жүйесі қазақтардың қолында деп айтуға əбден болады. Қазақтың тағдыр тауаны қазақтың қолында. Не көрсек те қазақтан көреміз. Демек, біздің бағымыз да, сорымыз да өзіміздің ұлттық менталитетімізден, азаматтарымыздың аяқ алысынан. Демек, халқымыздың обалы да, сауабы да қазақтың өз қолында. Орыс тілдестер “азаматтық қоғам” құрып жатырмыз дейді. Мен ішімнен “Мейлі деймін”. “Бұқа кімдікі болса оныкі болсын, бұзау өзімдікі” дегендей, Конституциямызда “унитарлық” деген аудармасыз жұмбақ сөз бар. Кілт сонда. Кім қалай ойласа олай ойласын, əуелі Қазақстанды көтертіп алу шарт. Содан соң Қазақстан қазақыланып қаратабан болып алсын. Одан кейін артық-кемін жөндеу оңайырақ қой. Əзірше ешкімнің қолын қақпай, қазан қаңқылдатпай, итін үргізбей тұрған абзал.



	Сабыр түбі – сары алтын.

	Сабырлы жетер мұратқа.

	Сабырсыз қалар ұятқа.



	Қарсыласының əукесін қасып беру де – үлкен өнер, үлкен саясат. Өзбек ағамыз “хоп майли!” деп жүріп саудасын да жасайды, жерін де жыртады, баласын да бағады, досын да, қасын да разы қылады, аш болса – азығы, шөлдесе – сусыны.

	– 1998 жылды халық бірлігі мен ұлттық тарих жылы деп белгілеп отырмыз. Сондағы халық бірлігі деген сөзді қалай түсінесіз? Ресейде, кешегі Кеңес одағы тұсында да барлық ұлт орыс ұлтының маңайына топтасып, орыстандыру саясаты жүргені, тіпті қазір де солай болып отырғаны белгілі.

	– Əрине бізге мұндай саясаттың, мұндай идеологияның қажеті жоқ. Бірігу дегенді біз, қазақтар, тату-тəтті түсіністікпен өмір сұру, бір-бірімізді сыйласу деп түсінеміз Қазіргі қазақ ұлты кешегідей алдаусыратуға көнбіс əлжуаз “социалистік ұлт” емес. Қазақ өзін-өзі билеуші ұлт қатарына жетті. Қазіргі қазақтың да тектілік қасиеті бар бодан болғысы келмейді. Сөйте тұра ешкімге гегемон болғысы да жоқ. Қазақтың гегемон емес, егемен болғысы келгенінен басқа жазығы жоқ. Қазақ “аға” болғысы келмейді. “Аға” болу деген біреу үшін жауап беру, өктемдік жүргізу, “үйрету” деген сөз. Онымен біз орыс тарихынан жақсы таныспыз. Орыс “аға” боламын деп азып кеткен жоқ па. Ресей “аға” болудан бас тартпағанының зардабын əлі шегіп келеді, шеге береді де. Өйткені қарамағындағы “інілерін” Шешенстан сияқты ұстау, бағындыру, мысын басу керек. Ол үшін қыруар күш, қаржы мен қуат керек. Орыстың қазіргі бүкіл қайрат-күші сол үшін, біреуді бағындырып ұстау үшін зая кетіп жатыр, өзіне керекті қайран-қайрат босқа рəсуа болып жатыр. Біз Ресейдің, орыстың тағдыр-тауанын көріп біле отырып, ондай “аға” болғымыз келмейді. Халық бірлігін дəріптейтіндігіміз сондықтан. Мұндай идеология бізге де пайдалы, қаумалаған орыс тілдес отандастарымызға да пайдалы.

	– Əңгімеңізге рахмет!



	Əңгімелескен Қ. Жұмаханұлы

	Қазақ əдебиеті. 7 қаңтар 1998 ж.





Қазақты езілген ұлт деп емес, езілген тап деп түсінемін




	Түркістан газетінің сауалнамасы:

	1. Адам – хайуанаттың бір түрі. Аристотель бұл тұжырымның тігісін жатқызып, адамды əлеуметтік хайуанат деп түзетеді. Аристотель хакімнен бері 2500 жылдай уақыт өтсе де адамзат əлі де тізесінен тұрып кете қоймағаны байқалады. Себебі: адам ешбір себепсіз көктеп тұрған ағаштың бұтағын кесіп, күйретіп, соңына күл-қоқыс қалдыруға əуес. Қазір тəуелсіздік алғанымызға 7 жыл өткенде, жағдайымыз мынадай болса, енді 2–3 жыл өткенде бұдан жақсарып кете қояды деп айту қиын. Кеңес үкіметі кезінде қыруар қаржы жұмсалып шопан қыстағына дейін үш фазалы электр қуаты жеткізілген болатын, ал қазір солардан сымдары қиылып, сорайып бағаналары қалды. Енді 2–3 жылда мұқтаждық туғанда оларды да қазып əкететіндігіне ешбір шүбə келтірмейді.

	Адам – тұрмыстың құлы. Тұрмыс қалай болса – рухы да солай болады. Бұл – көне гректердің мəтелі. Біз ежелден тəубашыл халықпыз. Бəріне де төзіп келеміз. Шуақты күндер алда дейміз. Қазір тұрақтылық, ұлттық татулық арқасында Қазақстанда көп ұлт өкілдері жан сақтап отыр. Алайда, қазақтың шынайы мінезін 1986 жылы желтоқсанда көзім көрді – бір қатуланса қатты кетеді. Шүкіршілік жасадым: рух асқақтығы бар екен, мақтаныш тұттым. Кешегі Кенесары, Наурызбай, қыпшақ Қаппархан Созақ көтерілісін бастаған Кеңқоныштың Кеңес Үкіметіне қарсы күресі, Жетісудағы Бекболат батыр бастаған ұлт азаттық қозғалысы, қазақты өлі де “шыдай береді” деген тұжырымды жоққа шығарады.

	Кеңес үкіметі заманында өршіл қазақ қатты жасып та қалды. Оралхан Бөкеевтің “Қоңқақ шал” кейіпкері түсінген адамға Сталиннің қазақша атауы болатын. Қазақ “Қоңқақ шалмен” жылап жатқан баласын қорқытып, сап тиылдыратын. Күллі қазақ қару асынған бір орыстан қорыққан күндері кеше еді. Одан халқымыз əлі ес жиып болған жоқ. Себебі, Ленин–Сталин əуелі қазақтарды 1918–20, 1932–33 жылдары аштан бір-екі рет қырып салды. Қазіргі есеп бойынша, сол кезде қазақтың 52 проценті ажал тырнағына ілінді. Одан соң қазақ зиялыларын бір-біріне айдап салып, халқымыздың “қаймағын” сыпырып алды.

	Барлық маңызынан айрылған қазақ майда сөзге иек артты. Ақын-жазушылар саны күрт өсті. Олар өзін таныту үшін Алматыға емес, Мəскеуге шапқылады. Оны Мəскеу мойындаса, қазақтар да мойындады. Мəскеу мойындамаса, қазақ оны мойындау былай тұрсын, қайта артына шырақ алып түсіп отырды. Алпысыншы жылдары – партияның бүлдіргенін, қазаққа жасаған қиянатын “жақсы!” деп жырламаған бір де бір қазақ ақыны болмады. Сол жылы Мұқағали Мақатаевты Қазақстан Жазушылар одағының мүшелігінен шығаруға қазақтың белгілі ақын-жазушылары да бір ауыздан қол көтерді.

	“Қысқасы, қазақтың зейін-күмбезінде орысқа “адал бодан болу” идеологиясы тұрды. Қазақтың ақын-жазушылары кітабы қазақша шықпай жатып, оны орыс тіліне аударып жатты. Мəскеуге барып “он күндік” өткізу, Мəскеуден марапат алу қазақ зиялыларының басты мұратына айналды. Қазақ менталитеті мен зейінінің сол тұстағы басты кемшілігі – идеялық дəрменсіздігінде болды. Қатарларында Абай мен Шəкəрімдей ұстаздары болмаған қазақ зиялыларынан мұндайды күту де заңды құбылыс еді. “Адамзат өткенімен күліп қоштасады” деп осындайды айтса керек. Бірақ, мен осының бəрін бульдозермен күл-қоқысқа итеріп тастаудан аулақпын. “Өкінішті көп өмір кеткен өтіп” дейді Абай атамыз. Көп жасаған тарихқа топырақ шашу əсте қателік болады.

	2. Өз басым қазақты езілген ұлт деп емес, езілген тап деп түсінемін. Қазақстанның басқа халықтарымен салыстырғанда, қазақтың халі мүшкіл. “Азат” қозғалысын басқарып жүргендіктен, кешегі күні болған Ұзынағаш, Орал, Бейнеу, Жаңаөзен жəне түбіміздегі Есіктегі ұлт-аралық жанжалдарға қатысуыма тура келді. Есік қаласында бір ақсақалдың мынадай сөзі есімде қалып қойды:

	“Сəбе, сен “қой!”, “басыл!” дейсің. Қалай қоямыз? Осы чешен-ингуштар 1944 жылы





	біздерге жер ауып келгенде, барымызды беріп, аман алып қалған едік. Ал енді көшіп жатқанда қарасақ, есіктерінің алдына мал сыймайды. Осыған шүкір деудің орнына, қайта өзімізге шауып – əйелдерімізді ғайбаттайды, малдарымызды ұрлайды, қыздарымызды зорлайды, одан қалса, адамдарымызды өлтіреді. Біз қашанға дейін шыдауымыз керек сонда...”

	“Жын бөтелкеден бір шығып кетсе, оны қайтадан сол бөтелкеге кіргізу қиын іс”. Сондықтан жынды үнемі бөтелкеде ұстап отыру қажет. Қазақтың қазіргі халі сол бөтелкедегі жынға ұқсайды. Осы таяуда ауылға барып жүрегім ауырды. Ауыл қазақтарының түгелге жуығы “бич” пен “бомж” болып кеткен. Қалаға келсе, орыс тілін білмейтіндіктен оларды жұмысқа қабылдамайды. Сондықтан түрмеде отырғандардың, айықтырғышқа түскендердің жəне жезөкшелердің басым көпшілігі – қазақтар. Сонымен бірге ел басқарып Ақ Ордада, Көк Ордада отырғандар да – қазақтар. Толық парадокс! Бұл қазаққа билік тигендегі кейпіміз...

	Қоғамымызды реформалаудың басталар шағында бастары алтындай талантты ұлдарымыз отырғанда, Оңтүстік Кореядан келген Бэнк мырзаға барлық рычагтарды аңқаулықпен бере салдық. Кəріс келіп “жұмақ” орнатады дегенде, іш тартып қалғанбыз, ақыры міне осы күнге жетіп отырмыз. Өз басым қоғамымызды реформалауға қарсы емеспін, қайта қолдаймын. Өйткені, тоталитарлық режимді бастарынан өткерген елдердің бірде-біреуі ұжмаққа жете алмады. Қоғамның гүлденуіне табиғи буржуазиялық қоғам ғана жеткізе алатынына кəміл сенемін.

	Таяуда “Қазақстан” мейманханасының ресторанын жалға алған “Тельбони” шағын кəсіпкерлігінде болдым. Еден жуушылардан бастап, даяшыларға дейін түгел кəрістер, араларынан емге бір қазақ таппайсың. Осы жайдан кейін Қазақстан үкіметіне жоқшылық пен қайыршылықты ескеріп – шет елден жұмыс күшін əкелуге тиым салатын ұсыныс ендіртіп, оны қабылдаттым.

	Қазақтардың ұрпақсыз қалу қаупі бар. Қазіргі кезде тастанды қазақ сəбилерінің саны 50 мыңнан асып отыр. Егер маған салса, сол қазақ сəбилерінің бəріне де өз фамилиямды берген болар едім. Осылайша аз да болса, Құдай алдындағы “күнəмді” жуып-шаяр едім. Егер осы сəбилерден біздер теріс айналсақ, ертең олар Қазақтың өзіне жауығып өседі. Оған орта ғасырларда Түркияда болған “Янычарлық” (Жанашыр) жүйе айқын дəлел бола алады. Осман империясы тұтқынға түскен славян сəбилерін түріктердің жанұяларына бөліп беріп, мынадай шарттарды бұлжытпай орындауға өмір берген.

	1. Славян сəбилерін түгел сүндетке отырғызып, мұсылман ету.

	2. Сəбилерге мұсылмандық салада білім, тəрбие беру.

	3. Сол сəбилерді түгелдей мұсылман сарбаздары етіп шығару. Осы үш шарт орындалғаннан кейін ержеткен славян сəбилерін славяндарға қарсы соғысқа аттандырған. Бұл сарбаздарды “Янычарлар” деп атаған. Олардың ішінен көптеген түрік батырларының шыққаны тарихтан белгілі. Егер біздер тастанды қазақ балаларын бағып-қағып, тəрбиелеп, қазақша білім беруді қолға алмасақ, өсер ұрпағымыз бізге жау болғалы тұр. Өйткені, оларды тапқан да, тастаған да қазақ ата-анасы.

	Биылғы жылдың тарихи сана мен халық бірлігінің жылы болғаны өте дұрыс. Қазақ тарихшыларының істеп жатқан тірлігіне қанағат етуге болады.

	Əдеби шығармаларымызда сом тұлғалар дүниеге келе қоймады деу – қате. Дəл қазір жақсы шығармалар болмағанымен – тəуелсіздік үрдісі өзінің деңгейінен қайткенде де шығады. Мəдениетіміз бен өнеріміздің қазіргі жағдайына қарын ашқанымен, болашақтан мол үміт күтеміз...

	3. Қазақстанның қазіргі жүргізіп отырған сыртқы саясаты өте дұрыс бағытта бара жатыр. Алыс-жақын шетелдерге жақсы таныс болдық. Осыған шүкіршілік етіп, қанағат тұтамыз. Сыртқы саясаттың ішіндегі ең сүбелісі – Қытай, Ресей жəне АҚШ-тың, Қазақстанның қауіпсіздігіне кепілдік бергені деп санауға болады.

	Сыртқы жəне ішкі саясат– тонның ішкі бауындай жымдасып жатқан дүниелер. Ішкі саясатымыз тіземізден тік тұрып алу үшін қажет. Егер сыртқы саясат көзге көрініп тұрған “нысандар” болса, ішкі саясат дегеніміз – көзге көрінбейтін, қолға ұсталмайтын, мұрынға иісі келмейтін шым-шытырық түлкі бұлаң. Ішкі саясат ешбір ескертпей, айтпай соғып, есіңді шығарады. Өкінішке орай, ішкі саясатта қазақтардың есесін жіберіп отырмыз. Қазақ тілі, кадр мəселелерін кейінгі уақыттарға қалдыруымыз – соның дəлелі. Қазақтың өз жерінен ырыздығын таба алмауы еліміздің көп ұлттылығында болып отыр. Мұндайда халқымыз “кəпір тоқ болса, мұсылман тыныш болады” дейді. Бірақ, мұсылмандарды да ауық-ауық тойындырып қоймаса, құдды “жын” сияқты бөтелкеден шығып кету қаупі бар екенін жоғарыда айтып өттік. Мысалы, базарға барсаң, сауда жасап жатқандардың дені қазақ. Əйтсе де сұрастыра келсең, алдарындағы тауар өздерінікі емес, бір кездері Қазақстанға ұлт болып айдауға түскен халықтардың өкілдерінікі болып шығады.

	Ішкі саясатта кетіп жатқан есеміз, тіліміз “кəлимаға” келіп алған соң, қайтар деген үміттемін. Қанша жерден қиын болса да көк байрағымызды желбіретіп, жоғары көтеріп жүруіміз, қажет. Сонда ғана қоғамымыз кемелденіп, жетіле алады.



	Түркістан. 15–21 сəуір 1998 ж.





Ақ жол адастырмайды




	Атадан ұл туса – игі,

	Ата жолын қуса – игі, –



	деген екен атамыз қазақ.

	Əзелде қазақ даласына тұлға да, тұтқа болған үшеу еді. Солардың төл басына қазақтың шежірелік тарихи санасы Жошыны жатқызады. Дешті-Қыпшақтың құнарлы қырқасын көрген Жошы хан оған шын мəнінде ғашық болады. Топырақ та ұлы патриотқа осы жерден бұйырады.

	Қазақ даласына “қасқа жол” салған Жошыдан кейінгі ірі тұлға Қасым еді. Қасым тұсында қазақ жерінің ені Дон мен Селенгі өзендерінің арасында жатты да, көлденеңі Сібірдің Төменінен Өзбекстанның Аханғаранына дейін созылды. Өзбек пен моңғол қазақ болды. Қыпшақ тілінің негізінде қазақ тілі қалыптасты. Қазақ болу əлеуметтік мəртебеге айналды.

	Қазақты қалың малсыз қалыңдыққа, бағусыз байлыққа қолын жеткізіп, ірілік елдің басын қосып, жауын жеңген үшінші тұлға Абылай еді... Бірде Аякөз қаласының шаңдауыт көшесінде екі 9–10 жасар балалардың ұстасып жатқанының үстіне тап болдым. Жігіт жасына жете қоймаған жігітектің бірі қара екен де, енді бірі жирен екен.

	– Əй, Нұрсұлтан! Сен менің добымды неге олай тептің? – дейді жирен баланың үстіне қонжиған төртбақ дəу қара. Байқаймын ала доп Аякөздің өзенімен ұзап ағып бара жатты.

	– Ей, Олжас! Оны менен неге көресің. Өзі домалап барып өзенге түскен.

	Екі жеткіншектің қарасының аты – Нұрсұлтан екен де, жиреншесінің аты Олжас болып шықты.

	Жиренше жігітек Семей полигоны жабылғанда туыпты. Тапалдау келген қараша жігітек Қазақстан тəуелсіздік жариялаған желтоқсан айында дүниеге келіпті.

	Игі жақсылардың атын туған баласына қойып, жақсылық күту қазақтың ежелгі əдеті, көне салты, елдің елдігінің белгісі, құрмет тұту. Одан үлкен біздің елде марапат болмайды. Жақсылар көп болғай!

	Жақсылардың жақсыларға жақын жүргені – жақсы!

	... 1990 жылдың жазы еді. Нұрекеңнің алғашқы қабылдауында болдым. “Азат” болып, Алматы мен Орал көшелерінде шуылдап жүрген кезіміз. СОКП-ның түкірігі əлі жерге түспей тұрған тар заман. Əйтеуір ауыздығымыз алынып, ішіміздегі ащы запыран атып жатқан зар заман. Түбінде тəуелсіздік жарияланатынына сенім мол. Бірақ артық шуылдап, ауылын алыстатып аламыз ба деген соқыр үрей де жоқ емес. Бұл жолда тосқауыл болатынына да кəміл сенеміз.

	Кабинетіне кірсем. Нұрекең жалғыз екен. Орнынан тұрып, қолымды қысып, қарсы алды. Өзімді таудай сезіндім. Нұрекеңнің əңгімесі ашық болды:

	– Сəке, – деді, – менің осы үйдің өзінде 41 жауым бар. – Бірінші хатшы шаңыраққа қарады. Ақ үйдің бірінші қабатында отырмыз. – Кішкентай сабыр сақтандар. 20 жыл мүмкіндік берсеңдер мен Қазақстанды толық тəуелсіз, іргелі мемлекет жасап берейін, – деп жымиды.

	Мен де жымидым. Бірақ мен “осы бірінші хатшы менің ойымды қайдан біліп қойды?” деп жымидым. “Түсі жылыдан түңілме! дейді қазақ. Мен Нұрекеңнің осы сөзіне қатты иландым, əлі де иланамын.

	“Бір ісіңіз бар, Нұреке, жолыңызда өлгіміз келеді” дейтініміз осыдан. Дəлізге қуанып шықтым. Кезекте отырып Тұманбай ақын:

	– Сəке, сұрағаныңды берді ме? Қуаныштысың ғой! – деді қолымды қысып.

	– Берді, Тұмеке! Біреу емес, екеу қылып берді. Ақбоз аттың бірін мінгізіп, бірін жетектетіп жіберді.

	Нұрекеңмен алғашқы жүздескенім осы еді.

	Міне, сонан бері Елбасымен сан рет кездестік. Ой бөлістік. Ақыл – ауыс, ырыс – жұғыс деген! “Тұяғы бүтін тұлпар, қанаты түгел сұңқар жоқ” дейді халық. Тұлпарсымақтар мен сұңқарсымақтар түгел болуы да кəдік. Қазақстан қоғамы демократиясында оппозициялық көзқарастар қанығып та қалды. Ол оңды болса, одан қоғам ұтады, солақай болса соққы жегізеді.

	Сондықтан да оң нəрсе орайында не айтсақ та қоғамдық ортақ мүдде қамын жеп жүрміз, қанша қасарыссақ та ел үшін қабырғамыз қайысады десем ақиқаттан асып кетпегенім. Мен Нұрекеңнің оппозицияға қалай қарайтынын бір кісідей жақсы білемін. Алуан-алуан түрлі пікірге құлақ асып, содан соң ең тура жолды таңдап ұсыну мəнісіне келгенде Нұрекеңнің нағыз саяси көшбасшы екеніне көз жеткіземін. Мен өз басым ешқашан іштей тынып, үндемей қалған емеспін. Басқалар да солай. Еркіндік пен сөз бостандығына шектеу қойып, шетқақпай жасап жатқан жағдай жоқ. Бұра тартатын саясаткер-сымақтар болмаса, оппозициядағы адамдардың ешқайсысы мұны ренішпен айта алмайды. Мұның бəрі Нұрекеңнің көрегендігінің жəне өзіне толық сенімнің белгісі деп ойлаймын. Тек бір ғана тілек бар: Елбасы не істеп, қандай шешім қабылдаса да өзінің төңірегіндегі шенеуніктерге ұнай ма деуден гөрі, ең əуелі халыққа ұнай ма деген басты сұрақ тұруы тиіс. Қызметтің буымен лыпылдап көзге түсетін, қарақан басын көбірек ойлайтын ірілі-ұсақты шенеуніктерден ада болғанымыз жөн. Əдетте жағымпаздар мен дүниеқоңыз тоғышарлар бастықтардың жанына білінбей кірігіп, жақын жүреді. Бұған да сақ болуға шақырамын.

	Біз жүріп келе жатқан жол жаңа. Ол Есімнің де, Қасымның да жолы емес. Елімді шыңнан көрсем деген асыл азаматтың жолы. Сол жолда Сізді, құрметті Нұреке, ақбоз аттың үстінен көрелік! Жеңіс шыңынан көрелік! Алпысыңыз құтты болғай!

	Сүлеймен пайғамбардың сақинасында “Бəрі де өткінші, бұл шақ та өтеді” деген жазу болған дейді бұрынғылар. Қазіргі қиындық та артта қалмақ.



	Егемен Қазақстан. 6 шілде 2000 ж.





Қателесуге хақымыз жоқ




	10 қаңтар Республика Президентін сайлайтын күн. Бұл Қазақстанды Отаным дейтін, өзінің жəне ұрпағының тағдырын осы елден бөліп қарай алмайтын барша халық үшін сын. Егемен елдің ертеңі, тəуелсіз мемлекетіміздің болашағы Елбасы болатын адамға байланысты. Билік елдің сеніміне ие бола алмаған əлдекімнің қолына тисе халықтың тағдыры не күйге түседі, Қазақстан қайтадан бодандықтың қамытын кимей ме деген күдікті ой баршамыздың азаматтық жауапкершілігімізді күшейтуге тиіс. Бізде екі Отан жоқ. Жалғыз Отанымыз – Қазақстан əлдекімдердің “жаттығу алаңына” айналмасын. Қазақстанға байлық көзі деп қана қарайтын сыртқы күштердің демеуіне сүйенген тақтан дəмелі əлдекімдердің арбауына түссек мықтап қателесеміз. Тарих біздің мұлтімізді кешірмейді. Сондықтан қателесуге қақымыз жоқ, ағайын.

	Елімізге белгілі адамдардың ой-пікірін білмек ниетпен бір топ азаматқа төрт сұрақтан тұратын анкета таратқан едік. Осы санымызда соларды жариялап отырмыз.

	Сəбетқазы Ақатай, философия ғылымының докторы, профессор, Қазақстан Республикалық партиясының төрағасы:

	1. Əрине, Назарбаев. XXI ғасырды білмеймін, XX ғасырда қазаққа Назарбаевтан асқан Президент табылмайды. Назарбаев қалың қазақтың есесін алмайын деп жүрген адам емес, ала алмай жүрген азамат боп көрінеді маған. Жеті жылдың ішінде əлемдік қауымдастықта қазақ деген аты бар ұлт боп төбе көрсетіп қалдық. Кезінде айтқанбыз, əлі де айтамыз: “Нұреке, сіздің бір ісіңіз бар, жолыңызда өлгіміз келеді. Енді бір ісіңіз бар, тұп-тура қолыңыздан өлгіміз келеді”. Демек, Назарбаевтың істеген ісін, жасаған реформасын жетістіктер жəне кемшіліктер тобына бөлуге болады. Өлшеп көрелік, қайсысы басым екен? Жетістіктері – тарихта құрылмай жүрген қазақ мемлекетінің көк туы желбіреуі бір жарым мың жыл аңсаған түрік тілдес елдер одағының нышаны қалыптасуы, қазақ тілі мемлекеттік мəртебеге ие болуы, ішкі жəне сыртқы қарулы күштердің құрылуы, іштегі саяси тұрақтылық, шекара жəне кеден қызметі, өндірістің там-тұмдап болса да өнім бере бастауы жəне тағысын тағы болашақта ғана байызын табатын жаңа үрдістер. Ал кемшілік жағына келетін болсақ, ауылдың ахуалы, жастарымыздың жағдайы, қаржы тапшылығы, ұлттың еңсесін туберкулез сияқты індеттердің басуы... Ал, қараңызшы, жақсылығы басым ба, жамандығы басым ба?

	Əрине, мен таразының жақсылық жағы басым дер едім. Өйткені жамандық өткінші, өз дəуірімен келді, енді өз дəуірімен кетейін деп тұр. Таразының тілі жақсылық жаққа ауған. Жақсылық болашақпен бірге келіп, Қазақстанға тұрақты қонақтайын деп тұр. Ал жамандық шөккен түйесіне тоғанағын артып, көшейін деп барады. Қазақстандағы жақсылық пен жамандық шетесін уақыт шешпек. Қазақтың ұлы сөзі бар: “Битке өкпелеп, тоныңды отқа тастама” деген. Осы сайлауда қай президент келмесін көк байрақты Қазақстан қалу керек. Ал, Нұрсұлтан кетсе көк ту жығылып, қайтадан Мəскеудің қызыл туына мінəжат етеміз бе деп күдіктенемін. Нұрсұлтан Назарбаев біздің тəуелсіздігіміздің негізгі кепілі деп есептеймін. Түрікте: “Бір сұлтан келеді, бір сұлтан кетеді, Түркия қалады” дейтін мақал бар екен. Ал қазір Қазақстан – бір сұлтан келіп. Бір сұлтан кеткенді көтере алмайды. Тəуелсіздікке тікелей қауіп төнеді.

	Қазақтың қазанына ешқашан ешкім ас салып бермеген. Өзіне сенген, егінін салған, шөбін шапқан, мал-жанымен қорегін тапқан. Ал уақытша қиындыққа төзбей, жоқшылықты мемлекетінен көріп, патшасына өкпелеп, ел басшысын ауыстырсақ не боларын айыру, болжау қиын емес: жаман болады.

	2. Алтын Орда заманынан қалған бір мақал бар: “Осы біздің ел Тоқтамыс ханды көрмесе жамандағанын қоймайды, көрсе тоңқайғанын қоймайды”. Сайлау мезгілсіз өтіп жатыр. Қаңтар қыстың ең қыспаққа алған кезеңі. Жадыраған жазда өткізу керек-ақ еді бұл сайлауды.

	Бес адам басқарып, бригадир болып көрмегендер өздерін ел басшысына лайық көріпті. Бұл не сонда? Білместік пе, əлде білгісі келмейтіндіктен бе? Жаңағы мақал осының кері ме деймін. Қазіргі Елбасын жамандаса болды, көптің көңілінен шығамыз ба деп ойлай ма деймін. Маған ұнайтын кандидаттардың басқа үміткерлерден кемшілігінен басқа артықшылығы жоқ. Əбділдин мен Қажыгелдиннен қазақ ұлтына қақастық жасағаннан басқа жақсылық күтуге болмайды. Тек Назарбаев қана Президент болса Қазақстан қай бағытта алға жылжитынын анық айтуға болады. Бұл жолдың жүгі де ауыр, жолы да ауыр. Бірақ Қазақстан өз тəуелсіздігін, мемлекеттілігін жылма-жыл, күнбе-күн нығайтып отырады. Ал Назарбаевтан басқа кандидаттардың не істеп, не қояры неғайбыл.

	3. Аманат біреу. Ол – ұлтымыздың тəуелсіздігі, жеріміздің тұтастығы, халқымыздың аман-саулығы.

	4. Назарбаевтың ең үлкен олқылығы сол – маңайында ондай азаматтар жоқ. Жалпы қазақ қандай марапатқа да лайық азаматқа кенде емес. Қазір Президент боламыз деп шауып жүргендердің барлығының дерлік мəдениеті төмен, білімі таяз, құрғақ сөзге əуес, алды-артын болжай алмайтын жандар. Бəлкім, болашақта Президент осы олқылығын өзі сезініп, маңындағы большевиктік кадрлар жүйесінен жоғарғы оқу орнын сырттай, кештей бітіргендерден аластап, дарынды да үздік қазақ азаматтарын топтастырса, келесі сайлауда өз қолынан өкімет билігін тапсыруды өзі сабақтастырса онда Назарбаевты Елбасы деп қана танымай, қазақтың Атасы деп, Ата ретінде тануға болар еді.



	Парасат. 1998. №12





Жаңа сайлау қалай өтуі тиіс?




	Енді бір жылдан сəл астам уақыттан кейін Қазақстан Жоғарғы Кеңесінде жұмыс істеп жатқан парламент мүшелерінің өкілеттігі өз мерзімін тоқтатады. Бүкіл халық болып Қазақстанның халық депутаттарын жаңадан сайлаймыз. Бұл қазақ елі тəуелсіздік алып, азаттық дəмін татқалы тұңғыш рет өткізілгелі отырған сайлау. Дербес мемлекеттің бұл ерекше саяси науқанында парламент мүшесі болуға үміткер халық қалаулыларын қалай іріктеп, таңдап аламыз? Жаңа парламентке жүктелетін міндет қандай болмақ? Журнал тілшісі қойған осындай сұраққа республикадағы ең беделді деген саяси қозғалыстар мен партиялардың жетекшілері өз көзқарастары тұрғысынан жауап берген еді. Бүгін сол жауаптарды жариялап отырмыз.

	Сəбетқазы Ақатай, Қазақстанның Азат қозғалысы мен Қазақстан Республикалық партиясының төрағасы:

	– Бүгінгі күнге дейін жұмыс істеп келген “Халық депутаттарын сайлау” туралы заңды азат ел болған күнімізде де сақтап қалатын болсақ, онда құлаш созып, алысқа ұзай қоюымыз қиын. Баяғы Кеңес империясынан қалған сайлау үрдісін осылайша əрі қарай жалғастыра берсек, онда Республика Жоғарғы Кеңесінің парламенті саясаткерлердің емес, кəсіпкерлер мен бизнесмендердің парламентіне айналып шыға келуі əбден ықтимал. Оның басты бір себебі – сайлау туралы заңның əлсіздігіне байланысты. Оны дəлелдеу үшін көп əріге бармай-ақ, өз басымнан өткен бір жағдайды ғана баяндап өтейін.

	Үстіміздегі жылдың басында мен Жамбыл облысының Шу сайлау округі бойынша Қазақстанның халық депутаттығы үшін кандидат болып тіркеліп, ақпан айында дауысқа түстім. 53 процент дауыс алып, қарсыласымды жеңіп шықтым. Заң бойынша мен өтуім керек еді, бірақ оған қарамастан, жергілікті басшылар заңдылықпен санаспай, бəрін өздерінше кесіп-пішуге тырысты. Сайлау ісін шешуге аудан əкімінің өзі араласқан сəттер де жоқ емес. Бұл арада мына бір жағдайды ескеріп өткеннің артықтығы жоқ. Сайлау əділ өтуі үшін жергілікті биліктің үш бұтағы бір-бірінен тəуелсіз болғаны тиімді. Сайлау бюллетеньдерін нөмірлеп тастағанда шатасу азаяр еді. Ешқандай қосалқы бюллетень болмауы, есеп-қисап дұрыс жүргізіліп отыруы тиіс. Жергілікті əкімшілік өкілдері, басшылар сайлау науқаны кезінде еркінсіп ойларына келгенін істесе, əділеттілік қайдан болсын. Əркім өз адамы үшін күрессе өзара тартыс та күшейеді ғой.

	Мен дауысқа түскен сайлау барысында тағы бір нəрсе анықталды. Алғашқы кезеңде қарсыласым екеуміз де өтпей қалдық. Келесі турға 7 адамның кандидатурасы ұсынылды. Жəне бір назар аударатыны жетеуі де кəсіпкерлік құрылымда, табыс табу жағында жұмыс істейтін адамдар болды. Сайлау науқанында кандидаттың саяси-əлеуметтік белсенділігі, билігі мен білімі емес, қалың қалталар, қаражаттар жарысты. Кім көп тікті, сол жеңді. Бəйгеге үнді шайы, сары май, темекі түсті Саяси мəдениеті төмен, көзқарастары дұрыс қалыптаспаған сайлаушылар депутаттыққа дауыс берген жоқ, зəру заттарды үйіп-төккендер үшін бюллетень тастады. Былайша айтқанда, мемлекеттік-саяси мүлде күнделікті күйкі тіршіліктің талаптарына айырбасталып кетті.

	Бір сөзбен айтқанда, сайлау туралы қазіргі заң өзгертілмесе, дүние жүзіндегі өркениетті мемлекеттердің саяси тəжірибелеріне арқа сүйей отырып, қимыл жасамасақ, онда əңгіменің беті ашық. Қазақстаннан айырылып қалуымыз əбден мүмкін. Бұлай кете беретін болсақ, Қазақстан парламенті мафияның саяси клубына айналып кетуі əбден ықтимал. Мен бұл арада республика парламентіне мүше болып кірудің механизмін ғана айттым. Сайлау туралы заңымыз басқаша концепциялық негізде мүлдем жаңадан жасалуы керек. Мұны туған республикасына жаны ашитын əрбір азаматтың қаперінен ешқашан шығармағаны дұрыс.

	Менің ойымша, Қазақстан парламенті əр түрлі партия мен қозғалыстар мүшелерінен де сайланып жəне бір палаталы болсын. Ұлттық-территориялық принцип негізінде 30 мың сайлаушыдан бір адам сайланып отырғаны қисынды. Мұндай депутаттар парламенттің жартысын құрар еді. Жергілікті өкілдер, яғни, депутаттар жалпыға бірдей демократиялық жасырын сайлау негізінде, ал партиялар мен қозғалыстар өкілдері партиялық квота негізінде парламентке мүше болуы тиіс. Олар саяси партиялардың конференциялары мен пленумдарында тағайындалады. Бəлкім, парламентті осы негізде 5 палатаға да бөлгеннің артықтығы жоқ. Жалпы парламенттің жұмыс істеу принципінің механизмін ойластыру керек. Жаңағыдай көлеммен есептеп байқағанда депутаттар саны 400-ден асып кетуі əбден мүмкін. Бұндай сан Қазақстан сияқты мемлекет үшін көп те емес, аз да емес. Міне, осындай демократиялық принцип негізінде сайланған парламент ұйқышыл емес, даушыл парламент болар еді. Аймақтық мəселелер аймақтардан келген депутаттар талқысына түседі де, саяси мəселелер қозғалыстардан, партиялардан сайланған депутаттар сөзінің өзегі болады. Сөйтіп, парламент саяси жəне территориялық мəселелерді қатар талдап отырар еді. Бұл да Қазақстан парламентінің заңына негіз, концепция болуға лайық пікір.



	Ақиқат. 1993. №9.





Ғаламдану күтіп отырмайды, иіріміне тарта береді




	1. Жеке мемлекет болғалы Қазақстанда жаңа рухани ахуал қалыптасты ма?

	2. Еліміздің бүгінгі күнге сай өз идеологиясы, өзіндік мəдени моделі жасалды деп ойлайсыз ба?

	3. Ғаламдану (глобализация) процесіне мемлекетіміз қазір даяр ма?



	1. Əрине, қалыптасты. Бұрын əдебиетіміз, тарихымыз, жалпы рухани дүниеміз құлдыққа бейімдеу тұратын. Орысқа икемделіп тұратынбыз, осы бір шешім айтса екен деп алаңдайтынбыз. Қазір, тəуелсіздік идеясы кіріккеннен бастап Доспамбет жырауша, Асан Қайғыша сөйлейтінді шығардық. Күдірейіп қалдық. Жер-суымыз, орман-тоғайымыз қазақ деп қаңқылдайтын болды. Бірақ толық тəуелсіздіктің ауылы əлі алыс. Біздей езілген, жұқарған халықтың санасының тез тазаруы оңай емес.

	Дегенмен буын бекіп, қанат қатайып келеді. Оны қатайтатын күш, əрине, əдебиет, баспасөз, телевизия, мектеп оқулығы сияқты рухани байлықтарда жатыр.

	2. Бүгінгі күннің өз идеологиясы дамуда. Жуықта маған жұмысқа “Қазақтың ұлттық идеологиясы (авторы Əуіпбаев Тұрсынбай деген жас жігіт екен) атты бір ғылыми еңбекті қарауға алып келді. Кəдуілгі монография. Ұлттық идеологияның анатомиясы деуге тұратын еңбек. Өзіме қатты ұнады. Бірақ менен де лауазымы биік, ақсақал жасындағы ғалымдар мені тоқтатты. Жақсы еңбек деуге тұрмайды, сіздің сөзіңізді рецензия екен деуге болмайды деді. Олардың ойында ғылыми еңбекке қойылған менікінен гөрі ілкімді əлеуметтік шарттар болды. Оған мен келістім. Ұлттық идеология керек, əрине. Бірақ Қазақстанның ішінде қазаққа дос боларлық жұрттан көрі дұшпандыққа даяр тұрғандар, сырт көзқарастар қазір де басым тұр. Ұлттық идеологияның тұтқасын ұстайық десек, бізбен бірге бір суаттан су ішіп, бір нанымызды жеп отырған бөтен елдің психологиясы қалай қабылдайтынын əлі білмейміз. Олар бізге бұл жолда жолдас бола ала ма, сөзімізді сөйлей ме, жоқ, тура қарсы шыға ма, сол жағы неғайбіл.

	Бұл сұраққа жауап беруде маған қарсы пікірдегі ақсақалды адамдардың тасы əлі де таразының қарсы жақ тəлеңкесін басып жатыр. Бұл істе қателесуге болмайды. Қателескен адамға кешірім жоқ. Маған жоқ, келіспеймін деген адамдар данышпан Абайды тағы бір оқып алсын. Шөлмек мың күнде сынбайды, бір күнде сынады, не де болса, аңдап, өлшеп отырып, шешімді бір-ақ рет қабылдау керек. Бұл бағытта эксперимент жасаған Джоһар Дұдаевтың тəжірибесі жеткілікті. Жаудың əукесін сипап беріп, жуасытқан – үлкен өнер.

	3. Ғаламдану (глобализация) деген терминмен мен өз басым жаңадан танысып отырмын. Бұл бір халықтың, бір өркениеттің басқа халықтарға дегенін істетуі, бір ізбен жүргіздіруі, тізесін батыруы екен. Бұрынғы замандарда да глобализация болған. Мысалы, Үндінің Хамураппи деген патшасы болған. Дүниенің халқын бір ізбен жүргізем деген. Қоркытып, үркітіп. Онысынан түк шықпаған.

	Глобализация бір ізге түсіп отыр. 11-қыркүйектен соң АҚШ-тың терроризмге қарсы күрес бастауы – осы глобализацияның тұсаукесер тойы десек, артық айтпаған болармыз.

	Бұрын социалистік лагерь бар кезде бұл ұғым болмайтын. Үйткені біріне-бірі қарсы тұрса да, екі саяси ұғым болған. Қазір социализм мүлдем жоғалғаннан кейін дара, жалғыз полюсті диктатура деген ұғым пайда болды. Глобализация осының заттанған, қаруланған түрі. Соц. лагерь құлағасын христиандық жəне мұсылмандық өркениет бар еді. Терроризмге байланысты мұсылман өркениетінің пікірі алға шыға алмайтын болды, мұсылман əлемі “қатардан қалғаннан” соң осы – ғаламдандыру деген түсінік пайда болды. Бұл түсініктің түбінде долларға мінажат етуге, фетишизацияға апарып соғатыны үрейлендіреді. Бұл Құран сөзінде айтылғандай, адамгершіліктің, адам тегінің құнсыздануына ұрындырмақ.



	Ақатай С., Қойгелдиев М.

	Жас алаш. 15 қаңтар 2002 ж.





XVIII ғасыр жəне ХХ ғасыр: Қазақстан дəуірінің тоғысы




	1. Қазақстан тəуелсіздігі республикамыздың өз қолында ма, жоқ, əлде ол көрші құдіретті мемлекеттердің қолында ма?

	2. Қазақстан тəуелсіздігінің кепілдігі оның əскери күшінде болуы керек пе, жоқ экономикасында ма, əлде белгілі бір халықаралық əскери одақтарға мүше болуында ма?

	3. Тəуелсіздіктің негізі неде: ұлттық мемлекеттілікте ме, жоқ азаматтық қоғамда ма?



	Сəбетқазы Ақатай, Қазақстанның Республикалық партиясының төрағасы:

	1. Кез-келген мемлекет қай дəуірде болсын ұлттық негізде, не ұлттық идея үшін құрылады. Оның жері, суы, аспаны т. б. бөліп қарастырылмайды, барлығы дəулет ретінде бірге қарастырылады.

	Біз тəуелсіздік деп Қазақстан мемлекетін құрдық, азат боп көшеге шықтық. Бірақ тіл, ұлт, экономика, жер, т. б. мəселелер жеке-дара дау болады деп ойлаған жоқпыз. Тəуелсіздік алдық, көк байрақ тігілді, мəселе бітті деп шештік. Сөйтсек, қазақтың өзі айтқандай “Үйді жығу оңай, тігу қиын” екен. Демек, тəуелсіздік алғаннан кейін тəуелсіз мемлекетті құру оңай шаруа болмай отыр. Оның ішінде бастапқы, түбегейлі принциптік нормаларды күн тəртібіне қайтадан қойып отырмыз. Мысалы, 1988 жылы тіл мəселесі шешілген болатын. Конституцияны қайта жасағанда оған тағы да өзгеріс енгізіліп, оның түбі қияли қос тілдікке əкеліп соқты. Ал қазіргі жаңа жобаны алып қарасақ, тіл мəселесі қайтадан əлеуметтік мəселеден саяси мəселеге айналды. Дəл қазіргі кезеңде тəуелсіздік мəселесімен қатар тіл мəселесі де қайта қаралуы қажеттігін парламентте кешегі сөйлеген сөзімде де нықтап айттым. Тіл бар болса тəуелсіздік бар, тіл жоқ болса ондай тəуелсіздіктің арты қиындыққа əкеліп соқтырады. Яғни, Қазақстанның тəуелсіздігі Қазақстанның, қазақтың қолында деп айту қиын. Ең əуелі Қазақстан Республикасының Конституциясының қабылдаушысы жоқ. Соңғы қабылданған Қазақстан Конституциясы сол қалпында кəдеге жарамайды, өйткені онда ұлттық идея жоқ. Конституцияны “Біз, қазақ ұлты, ұлттық мемлекет құра отырып, басқа ұлттар мен ұлыстардың қамын бірге ойлаймыз”, – деп қабылдау керек. Бізде қазір достық бар, түсіністік жетіспейді. Қазақ ұлты орыс не басқа ұлттың қамын жей алмайды, өйткені қолында билік жоқ. Саяси өктемдігін, саяси билігін өркениетті пошымда жүргізетін конституция иесі аталмаған. Сондықтан, ұлттық идея болмағандықтан бұл конституция негізінде жасалатын заңдар іске аспай отыр. Өйткені, мемлекеттің ұлттық иегері жоқ. Оған жауап беретін ұлт, қауым тағы жоқ. Жан-жаққа жалтақтайтынымыз да, өзіңіз айтқандай құдіретті мемлекеттердің қолында болатыны да сол себептен туындайды. Тіпті Қазақстанға келіп-кететін ірі капиталистермен шет ел саяси қайраткерлерінің билігі жүретінін қалай жасырарсың. Өйткені, өкпелетіп алсаң кредитін, инвестициясын т. б. бермей қояды. Өз мүддемізден гөрі басқаның, қонақтың мүддесін бұрынырақ ойлайтын біздің халық қазір “ат мініп, ирек қамшылап” отыр. Бүгінгі күніміз күн, ал ертеңгі күніміз не болады? Ертеңгі күнді есептеп шығару үшін ешқандай компьютердің керегі жоқ. Кешегі күнді алдыңғы күнге, оған бүгінгі күнді қосып, ертеңгі күннің нəубетін шығарып алу оп-оңай. Бұрын ит мініп, ирек қамшылап əр итке жеке мінсек, енді болашақта итке мінгесіп мінеміз бе деп қорқам. Өйткені, алда ауыр қыс келе жатыр. Соңғы тұяқ сойылды, соңғы мал ұрланды. Балалар мектепке бара алмай отыр, қыс бойы каникул бола ма деп қорқамын. Ауыл мен ауылды байланыстыратын көлік жоқ екі араға қатынап жүрген балаларды қасқыр жарып, жеп жатыр. Əрине, бəріне қара бояу жағудан аулақпын. Бірақ осыны қаралап айтқан себебім, ел басшылары көрсе екен деймін. Біз о баста, тəуелсіздік алған кезде туымызды қолымыздан түсіріп алдық. Өйткені, орыс тілділерді ырқымызға көндіреміз деп көкейіміздегіні ашып айтпадық. Мінекей, ұлттық негізде құрылған, ұлттық идеясын жасырмаған ТМД мемлекеттерінің өзі қазір біздің алдымызға шығып отыр. Көп ұлтты, демократиялық, азаматтық қоғам құрамыз деп даурығып жүріп, бəрінің соңында қалып қоямыз ба деп қауіптенем.

	2. 14 жасар Қаз дауысты Қазыбек би 96 жастағы бабасы Қармыс биден: “Ата, қазақтың кегі қайтсе қайтады?” деп сұрапты. Сонда Қармыс би: “Атқа қонбаса, садақ тартылмаса, оқ борамаса қазақтың кегі қайтпайды” деген екен. Əрине, бұл қазақты қытайдың, қалмақ пен орыстың шеңгелінен аман алып қалған кезеңнің мақалы. “Ешкі тулап, ыңыршақ сындырмайды” дейді қазақ. Біз, Қазақстан қанша жерден қаруланғанымызбен ешкімді қорқыта алмаймыз. Қарулы Күштер болсын, бірақ ол негізгі фактор ретінде жарамайды. Қытай қазақтарында “Қақтығыста қазақ өледі” деген мəтел бар екен. Ақыл таразысына салсақ, қазақ əрқашанда жеңіп отырған. Мəселен, 1991 жылы тəуелсіздікті ақылмен, айламен алдық. Керек десеңіз, орыс басшыларының əукесін сипап жүріп алдық. Əлі де осындай тактиканы қолдануымыз керек. Қазақтың несібесін күшпен емес, біліммен, айламен, дипломатиямен, күрестің өркениетті жолдарымен аламыз десек одан жаңылыспауымыз керек. Біз экономикамызды дамытып та тəуелсіздік кепілдігі ете алмаймыз. Халықаралық əскери одақтарға кіріп жан сақтаймыз, тəуелсіздігімізді баянды ете аламыз деп айту да қиын. Менің ойымша, тəуелсіздіктің бірден-бір кепілі – Қазақстан халықтарының бірлігі, оның ішінде қазақ халқының бас бірлігі. Түркі халықтарының бірлігін сақтай отырып, көршілес елдермен, оның ішінде Ресеймен, Қытаймен жақсы мəмілелесе отырып, жауықтырмай, керек десе əукесін сипай отырып, елдігімізді, тəуелсіздігімізді нығайта аламыз.

	3. Тəуелсіздіктің негізі əрине, ұлттық мемлекеттілікте. Егер азаматтық қоғам міндетті түрде Қазақстанға керек болатын болса, алдымен ұлттық мемлекетті нығайтып алып, содан кейін ғана азаматтық қоғам құруға болады. Демократия саяси терминологиядан гөрі мəдени терминологияға жақын. Қазақстанда демократия институттарының дамымай жатқанының да өзіндік объективті себептері бар. Демократиялық мекемелер жүйесін ашып жіберетін болсақ, дəл қазір қазақ халқы оған ие болатын менталитетте емес. Мен азаттықтарға осыны айтып шаршадым. Яғни, демократияны дамытудың орнына орталықтанған күшті мемлекет билігін дамытуымыз керек. Кешегі Жоғарғы Соттың төрағасы Малахов ішіп-жеді де, қашып кетті. Мен Қажыгелдинге айтам, Сіз Малахов үшін халық алдында жауап беруге тиістісіз. Малаховқа шамасы келмеген, сол ұрыны ұстап жазасын бермеген əлсіз мемлекет тарау керек.

	Сондай-ақ, ашық-шашық жатқан шекараны жабу керек. Түбі тесік шелекке Еділдің суын Ертістің суымен қоса құй, бəрібір толмайды. Ал, шекарасы жоқ мемлекетті қалай байытпақсыз. Кеден одағы келісім-шарттарын орындамай жатқандарында шаруасы жоқ, ал ұрлық-қарлыққа келгенде ол 100 %-ке орындалады. Міне, сондықтан тəуелсіздікті, түгелденген тəуелсіздікті жоқтаймын. Қазақстан мемлекет болу үшін оның кедені, шекарасы болу керек.

	Шекарада міндетті түрде безбен болсын. Сонда ғана шелектің түбі бүтінделіп, су толады. Ашық-шашық тастағанымыз – иесіздік, тəуелсіздіктің болмағандығы.

	Мемлекет не үшін керек? Мемлекет азаматтарының экономикалық, саяси, азаматтық хұқығын қорғау үшін керек. Тəуелсіздік не үшін керек? Тəуелсіздік осының кем-кетігін толтыру үшін керек. Ал біз он екіде бір нұсқасы жоқ мемлекетті құдық. Мен Кедендік одаққа қатты қарсымын. Шекараны жаппай ашып жібердік. Кеден одағы мəселен, мыс, алтын үшін болар еді. Ал көмірімізді алып электр энергиясын бермейді, мұнайымызды алып отырып, бензинін бермейді. Бұндай Одақтың керегі қанша? Менің ойымша, Кеден одағы жеке бастың мүддесімен орайласты ма деп қорқамын. Өйткені, айналаға қарасам жеке адамдар байып жатыр да, қарапайым халық қайыршылық күй кешуде.

	Азаматтық қоғам құруға болар еді, егер алдымен ұлттық мемлекетімізді дамытып алып барып құрсақ. Біз əлі күнге шейін коммунистердің жалған ұранымен жүрміз. Жасырып, өтірік айтып, мемлекет құрамыз деудің түбі осындай дағдарысқа алып келді. Қазіргі əлеуметтік жағдайға байланысты уақытша болса да халыққа себі тиетін заң қабылдау керек. Халықтың жайын Үкімет білуге тиіс, біле тұра көрмесе, жағасынан алу қажет, ал қолынан келмейтін болса, отставкаға кету керек.



	Дайындаған Күлəш Нақыпова Заман–Қазақстан. 1 қараша 1996 ж. №41





Жер иесі кім?




	Советқазы Ақатай, “Алаш” партиясының төрағасы:

	Жер қазақтікі. Ешкім де өз жерімен Қазақстанға көшіп келген жоқ. Бұл мəселе XVIII ғасырдың басында анықталған-ды. Ол сол мəртебесінде қалады. Қазақ халқын өз жерінен бірнеше рет айырды. Оны ақгвардияшылар да, қызылдар да жасады.

	Қазақтардың жерін жекеменшікке беру, сату мəселесін көтеру ұлтаралық татулықты ғана бұзбайды, сонымен қатар ру арасындағы, тайпалар арасындағы араздықты, дау-жанжалды қоздырады. Өйткені, сонау Абылай хан заманынан қазақтардың барлық құрылтайларында, съездерінде қазақтың жері қазақтың ер руына, əр тайпасына бекітіліп берілген болатын.

	Жерді сатуға болмайды. Жалпы жер мəселесін қозғауға болмайды. Осы Заң жобасын даярлау алдында Пестелдің “Русская правдасын” оқып шығу керек еді. Орыс демократтары, декабристер сол кезде-ақ қазақтарға Арал теңізі маңында қандай резервация даярлағанын білген болар еді.

	Біздер бұл мəселеде коммунистердің позициясын қолдаймыз. Жер жалпыхалықтық меншік. Қазақстандағы орысты да, қазақты да жерден айыруға болмайды. Плебисцит жүргізіңіздер, референдум емес, плебисцит. Халықтың пікірін білейік, сонсоң барып жоба жасайық.



	Дайындаған Н. Райхан Ақиқат. 2000. №6





Едігедей есіл ерге ұлының ұқсамағаны-ай!




	Мезгілсіз туған қозыны қазақ “арамза” дейді. Өйткені аяғы шыдамай көбі “қаракемік” болып өліп қалады. Жалпы мал баласына қазақ жаман сөз айтпайды. Малдың қадір-қасиетін жіті білетін көшпелі халықтың ұрпағы төлмен бірге өсіп, біте қайнасып, адамзат баласынан бірде-бір кем көрмей өсіреді, мəпелейді, əлдилейді, баулиды, аймалайды, бірге жатады, бірге тұрады. “Малдың жаманын асырасаң, аузы-мұрныңды май қылады, адамның жаманын асырасаң, аузы-мұрныңды қан қылады” деген сөз бар. Мал мен адамның негізгі айырмасы да осы ма деп қаласың.

	Мұндай ой маған Қазақстанның Республикалық халық партиясының (Ə. Қажыгелдиннің партиясы) белсенділерінің ұлт мəселесіне арналған жиынында отырғанда келді. Бұрын да Əкежан Қажыгелдиннің ізбасарлары кілең бір ұр да жық, сен тұр да мен айтайындардан құралғандарға ұқсайтын. Өйткені, бұлардың барлығы “босаған”, “қысқартылған” “бұрынғылар”, билікке қайта таласушы коммунистер, социалистер жəне бюрократтар еді.

	Жиынның басты мақсаты – қазақ ұлтына, оның тіліне, рухы мен діңіне, психологиялық мінез-құлқына баға беріп, қазақты өздерінің кенже баласындай жерден алып, жерге салып жамандау болды. Алайда, бұл ежелден қазақ құлағына сіңген үш жүз жылдық тарихы бар ғылыми пəнге айналған, сонау кінəз Масальскийден бері белгілі, жүйеленген, тараулары мен тармақтары бір шығармадан екіншісіне көшірілген дүниелер болатын.

	Бұрын бұл тақырыпты неміс пен орыс нацистері, фашистер мен шовинистердің аузынан естігенде “ит үреді, керуен көшеді” деп жүре беретін едік. Енді соларды Алматыдан көрдік. Олардың шəкірттері өсіп жетіліп, азу тісі шығып, қазақтың “арам туғандарының” ішінен көрдік. Өздері біраз. Бұл да қазақ үшін “жетіскендіктің” бір түрі болғанға ұқсайды. “Казахи до XX в. были хозяйственно-культурной группой...” проф. Н. Масановтың осылай дегенін естігенде қан қысымым көтеріле бастады. Қалтама қол салдым. Нитроглицерин іздеп, бармағыма қысып алдым да, ары қарай тыңдадым: “Казахский язык мертв. Через 30 лет казахского языка не станет, он погиб еще в 1932 году с переходом казахов от кочевой цивилизации к оседлой. Так что надо прекратить подпитку языка казахов, установить равенство языков, а рынок сам решит, что надо переходить на русский язык”.

	Нұрболат тоқтамады. Маңдайына шып-шып шыққан терді сүртті де сөйлеп кетті. Біз тыңдайық. Қазақ тілін “казақтардың тілі” деп өзінен итеріп, өгейсітіп, өзінен алыстатып сөйлеп жатыр. “Казахи – не коренной народ. Я прочитал, что по документам ООН коренным народом может считаться тот народ, который живет на этой земле, занимается на протяжении веков традиционным занятием, т. е. для казахов это кочевое скотоводство. Мы сейчас этим не занимаемся, мы не кочевники. Даже в начале этого века считалось, что казах, переходящий к оседлости, перестает быть казахом. Значит коренным народом можно считать только 150 тысяч чабанов. Моя жена казашка говорит с калбитским, мамбетским акцентом” (“Казахская правда”, N7, 1999 жыл).

	Иə, оны мен де білетінім бар, бірақ орыс пен сарттан кейінгі əйелі көзі ботадай қазақ қызы.

	Осы Нұрболаттың туған əкесін марқұм этнограф Едіге Масановты, нағашы атасы – тарихшы Мұсатай Ақынжановты, апасы – кітапханашы Розаны, тарихшы ағайын-туысқандарын жақын танушы едім. Барлығы – қазақ ұлтының бетке ұстар зиялы адамдары.

	“Дүние не болып барасың?” дедім, қалтамдағы түйме дəріні аузыма салып. Ақырзаманның шынымен қазақ ішіне мықтап кіргені ме?!.

	Оқыған қазақ ежелден ұлтының зарын айтып, мұңын шағушы еді. Сонысымен ел жадында қалатын. Сонымен қазақ əлеуметі алға басатын.

	Əрине, қазақ Нұрболатты да ұмыта қоймас, қарғысын да аямас. Ал, елі мен жерін өле өлгенше құрмет тұтқан ұлтжанды

	Едіге Масановтан өз ұлтына өгей баладай қарайтын Нұрболат қалайша туды екен? Едіге артына қазақ халқын этнографиялық жəне этнологиялық тұрғыдан зерттеген ғалымдарға деген шексіз ризашылығын бір кітап көлеміне сыйғыза алмай қалдырып, оқыста апаттан дүниеден озған еді. Қалың ел боп шығарып салғанбыз. Ол кезде Нұрболат кішкентай, соған да жылағанбыз. Абайда “Жетім қозы тасбауыр, отығар да жетілер” деген сөз бар еді, бірақ Нұрболаттың кемдігі салмағында емес, ұлтына деген қара жүрегінде екен. Мұндай ақау ТМД-да емделмейді.

	Едігедей есіл ерге ұлдың ұқсамағаны-ай деп, қиналғаннан аузымыздан шыққан сөз ғой, бұл.

	Əлде “арамза” арсыз келеді деуші еді қазақ. Сол ма?



	Заман-Қазақстан. 9 маусым 1999 ж.





Ұлт мүддесін кім қорғайды?




	Алдағы күзде еліміздегі Заң шығаратын орган – Парламентке депутаттар сайлау науқаны басталады. Болашақ мемлекеттеріміздің түрі мен мазмұны негізінен осы сайлауға байланысты болмақ. Себебі, біз осы кезге дейін шын мəнісінде қандай мемлекет құрып жатқанымызды əлі анықтаған жоқпыз. Біреулер Қазақстан ұлттық сипатта болуы керек десе, басқалар азаматтық сипатта болуы керек дейді. Енді осы екі бағыттың бір-бірінен айырмашылығы қандай, соған талдау жасап көрелік. Ұлттық сипатта дамуы керек деушілердің дəлелі – Қазақстан қазақтардың тарихи Отаны, сондықтан да қазақтардың ұлттық мүддесі – тілі, діні, салт-дəстүрі осында қорғалуы керек, сол кезде ғана ұлтымыздың ұлттық санасы оянып, рухани мəдениеті əрі қарай дамитын болады дейді. Ал, азаматтық сипатта дамуы керек деушілердің дəлелі – Қазақстан көп ұлтты мемлекет, сондықтан да бірде-бір ұлтқа артықшылық берілмей бəрі тең болуы керек, сонда ғана ұлтаралық татулық сақталады дейді. Қазіргі өтпелі кезеңде осы екі ағым, екі көзқарас Қазақстан үшін күрделі проблемаға айналып отыр. Оның себебі, еліміз саяси тəуелсіздігін алса да экономикалық дамуы əлсіз, ал рухани мəдениеті сол бұрынғы метрополидің ықпалынан шыға алмауда. Олай болу себебі тəуелсіздік алғаннан кейін бізде отарсыздандыру саясаты жүргізілген жоқ. Сондықтанда адамдардың санасында сол бұрынғы коммунистік, интернационалдық идеология үстемдік етуде. Оның үстіне қазақ халқы қоғамымызда əлеуметтік даму сатысының ең төменгі деңгейінде, сол себепті олардың қоғамдық қатынастағы атқаратын рөлі де төмен. Ал, үкімет басындағы саяси элита болса, олар ел басқаруда сөз жүзінде демократ болып, іс жүзінде сол бұрынғы Кеңес дəуіріндегі бюрократтық тəсілден əрі аса алмай келеді. Осындай объективтік себептерден еліміздің саяси ахуалы күрделеніп, қазақ халқының ұлттық мүддесі ескерілмей, оның рухани мəдениетіне қауіп төнуде. Сол себепті келесі Парламенттік сайлауда бірінші кезекте саяси проблема ретінде қазақ халқының ұлттық мүддесі тұруы керек. Қазақстанда тұратын басқа ұлт өкілдерінің əлеуметтік, экономикалық, құқықтық мүддесін жоққа шығаруға болмайды, бірақ Қазақстан қазақ халқының тарихи Отаны болғандықтан оның рухани мəдениеті тек осында ғана дамуы тиіс. Кейбір шовинистік пиғылдағы саяси күштер бұрынғы Кеңес Одағы кезіндегі ассимиляцияға ұшыраған қазақтардың бір бөлігін өз ықпалдарына көндіріп, оларға Қазақстанда азаматтық қоғам болу керек деген идеяны қоғамдық ақпарат құралдары арқылы саналарына сіңіруде. Қазіргі Қазақстанда құрылып жатқан саяси партиялар мен қозғалыстардың көбі осындай космополиттік бағыт ұстайтын ұйымдар. Олар ертең Парламенттік сайлауда көп дауыс алып депутаттыққа сайлана қалған күнде, болашақта қазақ халқының ұлттық мүддесін қорғау үшін емес, оған қарсы əрекет жасайтыны белгілі. Оны осы кезге дейінгі Парламентте қабылданған Заңдардың мазмұны мен нəтижесінен де көріп жүрміз. Алдағы уақытта осы қателіктер қайталанбас үшін жəне Қазақстан түрі ұлттық, мазмұны демократиялық мемлекет болып дамуы үшін болашақ Парламентке патриоттық сезімдегі, халқымыздың ұлттық мүддесін қорғай алатын адамдарды сайлауға тиіспіз. Əйтпесе, Парламентке ұлттық мүддеден өзінің жеке басының құлқынын артық санайтын, халқына жаны ашымайтын нигилистер келетін болса, қазақ халқының болашағы мүшкіл болмақ. Қазіргі өтпелі уақыт қазақ халқының тағдырының шешілер кезеңі. Сондықтан да бұл жолы бізге қателесуге болмайды.

	Осы айтылғандарды ескере отырып, болашақта қазақтың ұлттық мүддесін қорғай алатын саяси ұйым, яғни ұлттық партия құруымыз керек. Ол партияның алға қойған басты мақсаты – еліміздің тəуелсіздігі, жеріміздің тұтастығы, тіліміздің дамуы, дініміздің нығаюы, салт-дəстүріміздің өркендеуі болуға тиіс.

	Біз қазір болашақ ұлттық партияның жарғысы мен бағдарламасының жобасын дайындап қойдық. Ол мамыр айының 29-ында Астана қаласында өтетін ұлттық партияның құрылтайында бекітілуге тиіс. Жоба бойынша бұл партияның аты “Қазақстанның ұлттық партиясы” (“Алаш”) болса дейміз. Ондағы мақсат – мұнан бір ғасыр бұрын қазақ патриоттарының алғаш құрған ұлттық партиясының рухын сақтап, онан əрі дамыта беру. Біздің бұл ойымызды “Мен – қазақпын” деген Алаштың əрбір азаматы қолдайды деп бек сенеміз.



	Заман-Қазақстан. 26 мамыр 1999 ж.





Демосфендіктен – депутаттыққа...




	...Белгілі ғалым жəне саясаткер, оның үстіне “Азат” қозғалысы мен Республикалық партияның білдей бір төрағасы бола тұра, басы дауға да қалып, “Елім үшін жан садаға” дейтін кешегі көше Демосфеніне де ұқсап кететін Сəбетқазы Ақатай жуырда Жамбыл облысы, Шу сайлау округі бойынша Қазақстан Республикасы халық депутаттығына кандидат болып тіркелді.

	Біз оның сайлау алдындағы Бағдарламасымен танысу ниетімен жаңа кандидаттың өзімен жолықтық.

	– Ең əуелі, Сəбе, құттықтауға рұқсат етіңіз. Əбден қуанышты шығарсыз...

	– Тіркелгенімізге тəубе! Əрине, көше Демосфенінің Республика парламентіне кірмек болуы – ірі оқиға. Олай болса, қазақ демократиясының балалық дəуірі өтті деген сөз. Біздің партияның да басты мақсаты – қоғамды революциялық жолмен өзгерту емес, демократиялық, парламенттік жолмен ілгерілеу, конституциялық тəртіпті бұзу емес, қазаққа, оның мұң-мұқтажына икемдеу.

	– Ал сайлаушыларыңыздың алдына қандай уəдемен шықпақшысыз?

	– Мен қатардағы депутат болып, парламенттегі бос орынды толтырсам деп əсте ойламаймын. Бағдарламамда ірі-ірі жайлар бар. Мəселен:

	– дүниедегі өзгерістерді қазақтың ұлттық мүддесі негізінде бағалап, халық басына түскен нəубеттің түбегейлі шешімін табу. Қазақстанның көпұлтты азаматтарының тепе-теңдігін сақтай отырып, ұлтаралық келісімді қазақ халқының есебінен шешуге тыйым салу, оған жаңаша жолашу, барлық ұлт өкілдерін ортақ мүддеге – Қазақстанның тəуелсіздігіне қызмет етуге жұмылдыру, қазаққа қожайын емес, дос іздеу;

	– Қазақстан Республикасын қазақтың біртұтас ұлттық мемлекетіне айналдыру, оның тарихи Қазақ мемлекеті деген атын қайтару, Қазақстанның өз ақшасын, қарулы күштерін, ішкі істер қызметін, күзетулі шекарасын қамтамасыз ету, ел байлығын шет ел бизнесі мен партократтардың талан-таражына түсіруіне үзілді-кесілді тыйым салу;

	– ислам дініне есікті кеңірек ашу, мүгедектер мен қарияларды, көп балалы жəне жалғызбасты жанұяларды, оқу-ағарту жəне денсаулық сақтау мекемелерін мемлекет қамқорлығына алу;

	– қазақ тілін дара мемлекеттік тілге айналдыру;

	– тіршілікке зиянды өндіріс орындарын дереу тоқтату, ядролық сынақ орындарын жабу, Отанынан тыс қалған қазақтардың Қазақстанға оралуына жағдай туғызу, Алматыны 2000 жылдары қазақтың шынайы астанасына айналдыру, қазақ жастарын баспанамен, оқумен, жұмыс орнымен, жермен қамтамасыз ету, малшылардың тұрмыс-жағдайын жақсарту;

	– Қырғызстанмен келіссөздер жүргізіп, Шу суының деңгейін көтеру... сияқты міндеттер бар.

	Сəбетқазы Ақатай туралы Дінмұхамед Қонаевтың пікірінен:

	– Халыққа мəлім жағдайларға байланысты саяси жұмыстармен айналыспағаныма бірталай уақыт болды. Бірақ туған елдің тыныс-тіршілігін əрдайым мұқият қадағалап отырамын. Кейінде болып жатқан өзгерістердің барлығы көңілден шыға бермегенмен, Қазақстанның тəуелсіздікке бет бұруы мені қатты қуантады. Халқымның рухы өз тəуелсіздігін баянды етуге жетеді деп сенемін.

	Осы егемендікті алуға азды-көпті еңбегімен үлес қосып жүрген қадірлі азамат Сəбетқазы Ақатай Шу өңірінен дауысқа түсіп жатыр деп газеттен оқыдым. Оның жазған дүниелерінің бəрімен жақсы таныспын, көңілімнен шығады. Десе де, ол “Азат” қозғалысын бастағанда қалай болар екен деп күдіктенгенім рас. Қазір ол күдік сейілді. Қозғалыстың аяқ алысы жаман емес. Мұндай қиын істе қателіктердің болуы да заңды құбылыс. Сəбетқазының ғалым ретінде де, саяси қайраткер ретінде де халқымызға берері аз болмас деп ойлаймын. Маған бұл жігіт ұстамды, алғыр көрінеді. Оның даусы парламентімізден шығып жатса халыққа жаман болмас...

	– Сəбе, құдай оңдап, жұртыңыз қолдап халық депутаты болып сайланған күнде істі неден бастар едіңіз?

	– Менің жəрдемім ең əуелі Шу округінде өзімді сайлаған, əлде сайламаған əр адамға, жанұяға тиер еді. Өйткені мен қатардағы шенді депутат болғым келмейді. Депутат болсам пайдам халқыма, əсіресе ауыл тұрғындарына көбірек тие ме деймін. Содан соң ұлт пен ұлыс арасынан қазаққа жау емес, дос, жолдас тауып бермек ниеттемін. Халық тірлігінің күрт төмендеуін жедел тоқтату үшін мынандай ұсыныстарды алдыға тартамын: Қазақстанның Ресейден толық дербес даму жолына көшуі; Өзімізді тоната бермеу үшін Орта Азия мемлекеттерінің көмегі арқылы шекарамызды бекіту; Елдің сау денесіне аш кенедей жабысып, теспей сорған бұрынғы партократтар мен номенклатурамен күрес... Сондай-ақ халқымыздың адал перзенттері – Əбіш, Шерхан, Олжас, Салық, Сұлтан, Мұхтарлардың жанынан табылып, соларға үн қосып, ел несібесін жібермесем деймін. Жалпы, халқыма шексіз қызмет етуге əрқашан даярмын.

	Сəбетқазы Ақатай туралы Олжас Сүлейменовтің пікірінен:

	– Мен білетін Сəбетқазы Ақатай тынымсыз күрес үстінде жүретін жан. Сонау алпысыншы жылдары Мəскеу университетінде басталған “Жас тұлпар” идеясы өрістей келі “Азатпен” жалғасып, Қазақстанның беделді партияларының біріне айналып жатса осылардың басында Сəбетқазы жүр.

	Мұнымен бірге идеялық бағыт-бағдарларымыздың арадағы айырмашылықтарының да аз еместігін жасырғым келмейді. Мысалы мен ақын болып өлеңмен сөйлесем, ол философ болып қара сөзге жүгінеді. Мен КСРО-ның ыдырауына байланысты парламенттен кетсем, ол Қазақстан парламентіне кірсем дейді... Сөйте тұра, бізде екеуара үлкен ортақ мүдде бар: біз екі саяси партияның төрағалары ретінде Қазақстанның көпұлтты халықтарын бір-біріне қарсы қойып алмай, олардың бейбіт жəне бақытты өмірі үшін өзара түсінісе отырып күрес жүргізуге ұмтыламыз. Ортақ мүддені іске асыруға керекті ортақ тіл табуға əбден болады.

	Жалпы алғанда, Сəбетқазы Ақатай Қазақстан парламентінде сіздердің аңсаған өкілдеріңіз болуға жарайды. Өйткені ол əрдайым сүрінгендерге сүйеніш, мұқтаждық көргендерге – жанашыр, қаналғандар мен зəбір-запа шеккендерге – қорған болсам деп армандайды...

	– Бұлай болса, ісіңізге сəт Сəбе! Шынында да, көше Демосфенінен халық депутаттығына көтерілу оңай іс емес қой. Демек, демократия тап тағлымы дегеніміз де осы болар.

	– Рахмет!



	Əңгімелескен Құлтөлеу Мұқаш,

	арнаулы тілші. Жас алаш. Қаңтар 1993 ж.





Үкімет жəне қылмыс




	“Сыбайластық жемқорлыққа қарсы күрес” туралы Заң Қазақстанның мүлкі түгел тоналып, төңірегіміз жылан жалағандай бітіп, ел мен жер тозғаннан кейін кеш шықты. Бұқар жырау:



	Өтіп кеткен жаңбырды,

	Жамылғы алып қуар ма?..



	дегендей, басқан ізін білдірмейтіндей жағдайға көтеріліп, мемлекет билігін қолына толық алып болған, толғандарды енді табу, жауапқа тарту, ішкенін құстыру шенеуніктерге оңайға түспейді. Бұған қанау, алдау мен арбау мəшинесіне айналған мемлекеттің өзі кіріптар. Өйткені, мемлекет пен қылмыс “бармақ басты, көз қысты”, “құдандал”, “сыбайлас”, “ортақ”. Оған дəлел іздеудің өзі артық. Күнделікті ақпарат құралдары жеткілікті. Сұмдықтың бəрі тізімге түспей, редактордың қайшысына түсіп, қоқысқа кеткенмен де, көзге ілінгендерінің өзі-ақ іс қозғауға жеткілікті. Осындайда бірегей орталықтандырылған күшті мемлекеттік жүйе керек дейтініміз еске оралады.

	Сыбайлас жемқорлықтың ел ішінде кең жайылуының мен мынадай саяси себептерін атап өтер едім.

	1) Демократияны желеу етіп мемлекет назарынан тыс кеткен шенеуніктік аппарат. Енді жемқорлармен күресті де, осылар жүргізбек. Басқаша айтқанда, қойды қасқырға баққызып, қасқырдың жемтік қылмысын ашуды қасқырдың өз қолына беріп отырмыз.

	Мемлекеттік биліктің əлжуаздығында, өз аппаратына деген немкеттілігінде. Шенеунік құқығы мен міндеттері туралы, шенеунік қызметі туралы заңның (ереженің) жоқтығында. Шенеунік не істеуге құқылы, не істеуге құқысы жоқ екендігін өзі де білмейді.

	2) Қазақстанда қылмыс рулық, тайпалық, ұлттық сипат алған. Онымен күресу тіпті қиын. Əр ата, əр ру, əлде ұлт өкілдері қылмысын бірігіп жасайды. Мəселен, солтүстікті жайлаған чешен немесе ингуш, татар əлде дүнген, ұйғыр сияқты ұлт өкілдерінің арасына кіру, онда не болып жатқанын білу мүлде мүмкін емес. Қылмыс-қорек табу көзіне айналды, басқаша нəпақа табудың жолы кесілді.

	Демек, қазақстандық патриотизм идеологиясын кеңірек насихаттау, жалпы қазақстандық көп ұлтты азаматтарды қазақ ұлтының маңына топтастыруды мемлекеттік идеологияға айналдыруды мұрат тұтқан лазым. Ешкімге жалтақтауға болмайды. Жалтақтау саясаты осы күйге түсіріп отыр.

	3) Пара алу, əлде беруге ерекше тоқталсам.

	Менің білетінім: қазақтан қазақ пара алмайды, бірден қорқады, екіден жоқ. Ал осы экономикаға кері əсерін тигізіп отыр. Лауазымды қазақ қазақтан қорыққандықтан параны басқа ұлт өкілдері ұсынса, күлмің қағады. Алады. Түбінде Қазақстан мүлкіне нұқсан келеді, өйткені парамен алған мүлік түбінде Қазақстаннан ғайып болады.

	3) Əрине, құқық қорғау органдары түбегейлі ештеме істей алмайды. Себебі, өзі қылмыскер, өзі кедей (лауазымды адамдары бай, бірақ оның мемлекетке бір тиын пайдасы жоқ).

	Демократиялық өзгеріс барысында еліміздің шынайы иесі – қара орман қалың қазақ Қазақстан мүлкінен əдейі жатсындырылды. Ұрлық-қарлыққа жол ашылды. Қазақстан мүлкінің егемені – қазақ халқы еді. Ол иелік дəрежеден түсірілді. Өзі қайыршы, жұмыссыз, нəпақасыз, бомж, бəріне тəуелді. Демек, ел мен жер иесін иелік мəртебеге дереу көтеру керек. Қазақтың айтқаны елену керек. Сонда ғана ол өз мүлкін ешкімге тəрік еткізбейді. Мұның саяси шешімі: ұлтжанды сезімдегі ұлттық партия өкілдерін саяси билікке көтеру керек. Қазақ идеясына жол ашылуы тиіс. Өйткені, олардың елі мен жеріне деген жаны да, қолы да таза.

	Қазірде өз мемлекетінен өзі қақпақай көріп отырған қазақ шенеуніктерінің бетіне қарап сөйлеуден қалды. Ұйғырды ұйғырша, орысты орысша, дүнгенді дүнгенше сөйлетуге жағдай жасап отырған үкімет, қазақша келгенде қаржы таба алмайды. Өйткені, қаржы ұры-қараның қолында кетті. Демек, сыбайластықпен күрес ең əуелі қазақты қысқа жолға түсіру үшін керек еді де, оған ұлтжанды қазақтың қылша мойыны талша болар еді.

	Заман-Қазақстан





Орыс қызы Оксана жəне қазақ қызы Айгүл Гуляницкая




	– Саламатсыз ба?

	Артыма жалт қарадым. Қолтығында бір бума газет-журнал құшақтаған жеткіншек орыс қызы тұрды.

	– Сəлеметсің бе? – деп сəлемін қабыл алдым. Диоптриясы дəу қалың көзəйнектің астынан тотияйындай көк көздер маған қадалды.

	– Ағай, мен Сізді танимын. Мына газиттегі кісі – Сізсіз. – деп “Zаmаn-Қазақстан”-ның соңғы нөмірін қолтығынан суырып берді. Енді аңғарыппын: буманың барлығы қазақ тіліндегі басылымдар екен. Ішінде “Егемен”, “Жас Алаш”, “Ана тілі”, “Ақ желкен”, “Қазақстан əйелдері” жүр. Не дерімді білмей сасқалақтап-ақ қалдым. Қыз да менің ыңғайсызданған сиқымды сезіп, бастырмалатып барады.

	– Агай, мен казакша үйренип журмин. Өзим урыспын.

	Атым – Оксана. Жасим – он бесте.

	Тілі күрмеліп сөйлегенмен қала қызы үшін жатық. Түсінуге де, түсінісуге де əбден болады. Сөйтсе де, қала этнографиясы үшін орыс жасының қазақпен қазақша сөйлесуге ынтызарлығы кімді болмасын таңырқатпай қоймайды. Қызықтыра бастады. Құлақ қойдым.

	– Мен Сіздің Нұрболат Масанов туралы жазған соңғы мақалаңызды оқимын. Сəл бөгелді де, өзі жіберген қатесін түзетті – оқыдым. – Ондай жандар біздің урус тарихында да булған. Гоголь, Пушкин, Толстой заманында Масанов секілділер урыс арасында да куп булган. Үйде тəрбияны французша, итальянша, немисше алган, урус мəдениетине сенбеген, урусты жек курген, мужык санаған, жамандаған. Уларға қарамау кирак. Казактар дурыс айтады: “Ит уреди, караван кушеди”.

	Қаршадай орыс қызының мені аса таңғалдырғаны – өз ұлтының қиын-қыстау кезеңдері туралы сындарлы көзқарасы да, білімдарлығы да емес, мендей кексе қазақ оқымыстысын (өзімді өзім солай дей салайын) үйрете сөйлегендігі болды. Оксана Алматының 2-ықшам ауданының 15 үйінде тұрады.

	Орыс ауаны қазақ тіліне бет бұрды. 1986 жылғы Желтоқсан оқиғасы орыс əлеуметі алдына “Бұл қалай?” деген сұрақ қойса, КСРО ыдырап, сағы сынса, тəуелсіздік алғанда көк туға тағзым етсе, енді дербес дамуымыздың сегізінші жылында аз да болса қазақшаға жақындай бастады, қазақ əлеміне қол созды.

	Қазақ тілі – ауыр тіл. Өйткені, ол герман, роман əлде славян тілдері секілді стандартты кеңсе тілі емес, этнографиялық, экзистенциялық тіршілік тілі, сондықтан құбылмалы тіл. Оны игерудің өз қиыншылықтары бар. Сондықтан оған Н. Масанов құсап тылағын көрсетіп, қол сермеуге, онан күдер үзуге болмас. Өзім істейтін Қазақтың Мəдениет жəне өнертану институтында əдемі еврей келіншегі бар. Жас шамасы елуге иек артқан. Аты-жөні Светлана Борисовна Гартман. Менің ұлтқа көзқарасымды жақсы біледі. Мойындайды. Менімен қазақша сөйлеседі. Бұлар аз. Бірақ қазаққа деген ықыласы таудай. Сондықтан біз де бұларға таудай ықылас танытуға бармыз.

	Жуықта маған институтымыздың басшысы белгілі драматург Дулат Исабеков Мəскеу университетін бітірген дас маманды жіберді.

	– Кандидаттық қорғаған екен. Қаласаң, қызметке алайық, – деді.

	– Мақұл. Академияда Қорқыт-Ата философиясы туралы баяндамам бар еді. Құжаттарыңды, шығармаларыңды алып сонда кел, – деп қызға мезгілін айттым.

	Келді, бірақ кездеспеді. Бір жұмадан кейін кездестік. Көзі қарақаттай əдемі қазақ келіншегі болып шықты. Жас шамасы жиырма бестің ар жақ-бер жағы. Кандидаттық қорғаған, бірақ бекімеген, тақырыбы – неміс философы Гуссерль туралы. Құжатында фамилиясы – Гуляницкая (күйеуінің фамилиясын алған екен), əкесінің аты – Мырзатаевна, өз аты – Айгүл. Қазақшасы шабандау. Біраз əңгімелескеннен кейін біздің жоспарлы тақырыбымызға жарамайтындығы мəлім болды да (қазақ мəдениетінен тұл) мен оны басшыма білдірдім.

	Бір жұма өте маған ескі досым Мұрат Əуезов телефон шалып, реніш білдірді. “Сен мені Айгүл деген қызға жамандапсың”. “О, тоба! Ол кім?”. “Біздің музейге жұмыс сұрап, МГУ-ді бітірген бір кандидат келді”. “Енді түсіндім...” Я, Мұратжан. Мен сөз арасында оған сенің Парижде əкеңнің 100 жылдық мерейтойында Шыңғыс пен Олжас шығармашылығы туралы: “Творчество Чингиза Айтматова и Олжаса Сулейменова – вчерашний день среднеазиатской литературы” деген сөзіңді айтып, орысша жазатын жазушылар модадан шықты, енді қазақ мəдениеті мен қазақ əдебиеті қазақша жазылады дегенім бар еді”. Əңгіме үзілді. Екі қазақ екі тілде сөйлегеннің салдары – бұл.

	Тағы бір жұма өтті. “Время ПО” деген газеттің 21 мамырдағы нөмірі қолыма тиді. Осы Айгүлдің “Наша культура – только казах-Х-хская?!” деген мақаласын оқыдым. Япырай, қазіргі қазақ келіншегінің мұншама шайпау болғанын ойламаппын-ау! Əлі дипломын алмаған “философия кандидаты” (өзін осылай атапты!) философия категорияларын қырық жыл езгілеген ҚР Ғылым Академиясының Философия институтының мамандандырылған ғылыми кеңесінің мүшелеріне, Дулат Исабеков пен маған “ақыл айтады, үйретеді”, “тағылым” береді, қарсы шабады. “Такое “казахское единение” – еще полбеды. Главный порочный червь – это узость и примитивность мышления”. Бұл – Айгүлдің “ұлт бірлігі” дегенді түсінгені. Өзі білмейтін қазақ зиялыларына, жаңғыру үстінде тұрған қазақ идеясына берген бағасы!

	Қазір осындай, болашақта бұлар не болады? Мен Нұрболат Масанов пен Айгүл Гуляницкаяларды айтамын да. Тіл білмеу ұлттық психология мен менталитеттен де жұрдай етеді екен.

	Орыс əлеуметі қазақ мəдениетінің ықпалына түсіп жатса, кейбір керенау қазақ соған қарсы əрекет жасап бағуда. “Ой, заман-ай, заман-ай!” – депті Мұрат Мөңке ұлы.



	Заман-Қазақстан.16 маусым 1999 ж.





Тышқан Жылғы Қырғын




	Əз-Тəукенің “Жеті жарғысы” қазақы даудың жеті түріне байлам айтады. Жер мен жесір дауы, мал мен жан дауы, құн, мүлік пен билік дауы – Тəуке хан бабасы Шыңғыс ханның “Йасасынан” кейін төрт ғасырды артқа тастай отырып, əлеуметтік өмір қайшылықтарын жіктеген екен. Мал тісіне еріп, ырыздығын қара жердің құйқасынан тапқан халық туған топырағының қадір-қасиетін ерте сезгендігіне осы “Жеті жарғы” айғақ.

	Астанамыз – Алматыда халық депутаттары қазақ халқының ұлттық егемендігін талқыға салып, ұлтсыздықпен шенесіп жатқан шақта, республикамыздың ең шұрайлы алқаптарын бөліп алмақ болған сепаратистер мен шовинистер қарап қалмай, жер дауын қоздырған телеграммалар мен хаттарды Жоғарғы Советке қарша боратты. Қазақтың мəдениеті мен тілін білгісі де келмейтіндер, ұлт мүддесін сатқан қазақ мəңгүрттері депутаттардың егемендікке дауыс беретін 26 қазан күні жұмысын тастап, Ленин алаңына ереуілге шығып, Декларацияға қарсы талаптар қойды, қазақтың көкейкесті тарихи арман-тілегін мойындамайтынын білдірді. Жұт жеті ағайынды дегендей, дəл осы кезде олардың Қазақстанның шығысын мекендеген пікірлестері Ертістің оң жағалауына көз тігіп, кенді Алтай аймағын Қазақстаннан бөліп, Ресейге қосуды іс-жүзіне асыру шараларын жүргізіп жатты. Соларға үн қосқан “Единство” деген ұйым Қазақстандағы орыс тілдес ел-жұртты ашықтан-ашық қарулануға шақырады. Оның мекемелер мен кəсіпорындарда таратып жатқан үндеулері мен листовкаларында ұлтаралық жанжал уағыздалып, арамза пиғыл ден алады. “Единство”-ның қолтығына су бүркушілер тым əріде жатқандай. АҚШ-тың Вермонт штатынан жолдаған А. Солженицынның мақаласын осындай жан-жақты ойланып жасалған қимыл-əрекеттің бағдарламасы емес деп танымауға не шара? Əдетте, ұлт өкілдерінің аузын аңдыған “Комсомольская правда” мен “Литературная газета” бұл мақаланы таратуда қағазын да, бояуын да аямай шашты.

	Не ексең, соны орасың деген, Шығыс Қазақстанның Əлеуметтік-саяси ахуалына арналған баяндамасында сол облыстың партия комитетінің бірінші хатшысы И. Н. Тутеволь жолдас ұлтаралық дүрдараздықтың залалы бірнеше рет қайталанып отырған зілзала зардабынан салмақтырақ екенін мойындады. “На волне неприятия частью русскоязычного населения Закона о языках и Государственной программы развития языков в республике сформировалась группа депутатов различного уровня, которая, запугивая население грядущим засильем казахского языка, нагнетают страсти и настойчиво вбивает в сознание людей идею создания административно-территориального национального района с центром в г. Усть-Каменогорске (астын сызған біз. – С. А.). Что такое административно-территориальный район? Ответа на вопрос никто не знает, в том числе и авторы этой идеи. В обыденном сознании территориальный район связывается автономией, причем с концентрацией здесь русскоязычного населения. Соответственно этому поднялась планка напряженности в юго-восточных районах. Кое-кто здесь начал поговаривать об ответной мере – организации стачкомов, бойкотирования города” (“Рудный Алтай”, 23 октября 1990 г.), дей келе обком хатшысы сепаратистердің ішінде Өскемен қалалық, Үлбі жəне Октябрь аудандық Советтерінің депутаттары жүргендігіне, олардың дені коммунистер болғандығына өкініш айтады. Бірақ СОКП-ның Бағдарламасы мен Жарғысын, Қазақстан Компартиясының XVII съезінің шешімдерін бұзған коммунистерді партия тарапына жазалау ісін күн тəртібіне қою мəселесіне келгенде, баяндамашының даусы күмілжіп шығады.

	Ал, Тіл туралы заң ережелерін іске асыру саясатын сөз етуде ол мүлде сепаратистер мен шовинистер жағынан табылады. Ал айда, обком хатшысының бойкот жөніндегі сөзінің сыры баршылық. Негізінен ауыл шаруашылығында еңбек ететін қазақ азаматтарының алды-артына қарамай арандатушылыққа бел байлаған орыс тілдес ел-жұртты азық-түлікпен жабдықтаудан үзілді-кесілді бас тартуына кім көлденең тұрмақ? Мұндай қорғану əрекетіне əркімнің конституциялық құқы бар. Іргесі сөгілу қаупінен қылша мойны талша болған ел азаматтары сепаратистерді машинасына мінгізіп, тегін көшірмекке дейін барған. Безбүйрек, силағанды білмейтін, тамағымызды жеп, құдығымызға түкірген, ұлттық қадір-қасиетімізді танымайтын, тіпті тануға ниеті де жоқ келімсектердің өктемдігіне тосқауыл қоя білу – ер азаматтың ғана ісі.

	Шындыққа жүгінсек, облыс көлеміндегі Өскемен, Лениногор, Зырян секілді ірі қалаларды азық-түлікпен ет-сүт, балықпен қамтамасыз етіп, аузындағы несібесінен жырып беріп отырған оңтүстік қазақ аудандары Тарбағатай, Зайсан, Марқакөл, Күршім, Қатон-Қарағай, Самар, Үлан... С. Васильева бастап, казак атамандары қостаған бұл ылаң осы өңірде ту тігіп, өніп-өскен халықтың алғашында кəперіне кіріп те шыққан жоқ. Ешкі тулап ыңыршақ сындыра қоймас, ит үрер керуен кешермен қалды. Оған партия мен совет органдары үн қосқаннан кейін ғана жергілікті азамат атаулы бүлікшілерге тойтарыс беру қамына көшті. Облыс қалаларын ет пен сүт жəне балық тағамдарымен жабдықтаудан бас тартудың нақтылы шараларын жасады. Қызыл кеңірдегіне бұғаулық түскен бүлікшілер тəубесіне келе бастады. Қылышын жалаңдатқан казактардың да осал жері мəлім болды. “Римнің қуаты алуда емес, беруде” деген екен Цезарь падиша. Бұл əрекет алуды ғана армандап, араны ашылғандардың жемсауынан қысқаннан басқа амалы таусылғаннан да шығар, бəлкім...

	Қазақ жеріне сұғына көз тігушілердің ізі “Ішкі жаққа” тартатыны көрнеу көзге түседі. Сөзіміз, жұтаң болмас үшін мына мəліметке назар тасталық. Бөгде сөз қосылып кетпесін деген ниетпен материалды тағы да түпнұсқада келтірейін: “В помещении бывшей Казачьей церкви состоялось очередное заседание Совета Атаманов Союза сибирских казаков. Для участия в нем в Омск съехались представители Новосибирска, Томска, Тюмени, Усть-Каменогopcкa, Павлодара и других городов Сибири и Казахстана. Организацию землячеств казаков с интересом восприняли органы Советской власти. Были поставлены вопросы к органам власти о возвращении казакам архивов и реликвий их предков” (“Омская правда”, 10 Октября 1990 г.). Айта кетпеуге болмайтын бір ой кесе-көлденең көңілде тұр: бұлар қазақтардың тарихи мүкамəліне қазақ жері де кіреді деп санайды. “Ол А. Солженицын белгілеген сегіз облыспен шектеліп қалмайды. Мəселен, мұндай қаңқу Жетісу өңірінен де естіліп қалып жатыр. Алматы кəсіпорындарының парткомдарының басшылық етуімен құрылған “Единство” ұйымының 8 қосалқы төрағаларының (7 басшысы бар ұйымға уəж айтқан ағаның назарына) бірі Ю. Бунаков орыстар Анголадан дүние-мүлкін тастай сала қашқан португалдықтар секілді Қазақстаннан тырым-тырақай қашпауы керек деп көлгірсиді. Колонизаторлардың неше сортының қашқанын көріп есейдік. Бірақ олардың өздерімен бірге қанжығасына байлап, Африка мен Азияның топырағын, суы мен жер қазынасын əкеткенін көрмедік. Бергенін алған аллатағала берерін алмасын! Азия да, Африка да мызғымай орнында қалды жəне қала да бермек. Африканы африкандықтардан тартып алудан ештеме шықпады. Ю. Бунаковтың көкейін айтпай-ақ түсінеміз. Бір ғана түсінбейтін жеріміз бар: оның орыс ағайындарды милицияға сенбей, өзін-өзі қорғау əрекетіне көшу керек деген уағызы. Бұл заң орындарының қызметкерлерінің де құлағына шалынды деп есептейміз, ал шалынбаған жағдайда, осы материалды ресми арыз ретінде қабылдауын сұраймыз. Мұны біз ұлттар арасына от тастау, күшке иек арту, қарулануға шақыру деп қабылдадық. Жə, сонда ол қару кімге қарсы қолданылмақ? Осыны білмей қайранбыз. Əлде мұнысы 1986 жылдың желтоқсанын көксегені ме?

	Сөйте тұра, бұл ұйым қаншама жауыздықпен қаруға шақырғанмен қазақ, орыс халқына қол көтермейтіні анық. Қара орман орыс та бауырында өскен халықтың қабағын жабырқата қоймас, есесін тауып, есерсоқтардың жазасын берер.

	Қазақтың ұлттық шекарасын əкесінің моласы арқылы белгілеп жүрген жігіттеріміз туған өлкесіне нелік танытудың тарихи дəлелдерін біле береді деп айту қиын. Оған күні кешегі кеще кезең кінəлі. Рухани мəңгүрттікті ойланып, жоспарлы түрде атқарылғандығына қазақтың көзі енді ғана жетіп жатыр. Бұрынғы қалыбымызбен енді бір бел ассақ, əй қайдам, бізге жер де, тіл де, мəдениет те керегі болар ма еді? Кім білсін? Киелі атамекен Аралдың аяғын басып, аңырап қараң қалмасына Петрушенко кепілдік бермесіне мен кепіл.

	Дəл осындай шақта баспасөз бетінен жер тарихы мен өлкетану мəселелері жүйелі түрде орын алмауын я сол рухани мешеуліктің салқыны, я бүлікшілердің дегенін үндемей қостау деп қабылдау керек. Мешелден жөтел кетпейді деген осы да. Қазақстанның хабар-ошар тарату орындарының жалтаң əдетін сепаратистер мен шовинистер орынды пайдаланады. Республикалық газеттер мен телевизияны пайдаланатын солар, беттерінен түспейді, республика құралдарын, идеология аппараттарын республика мүддесіне қарсы мақсаттарға қолданады. Сол, құралдар шовинистердің тізімінде ме, жоқ, əлде шовинистер сол органдардың штатында ма, белгісіз. Өздерінің қатарына санасын мəңгүрттіктің қанқұрты жайлаған қазақтарды да кеңінен тарту да. Қазақ баспасөз құралдарын шаруашылық ақпаратына малданбай, бүгінгі күннің саяси мəслихатына түбегейлі бет бұрғызудың кезегі келді. Баспасөзде бүгіп қалған ой мен пікір шерулер мен ереуілдердің даң-дұңына айналмақ. Сөйлемесе сөздің атасы өледі деген осыдан шығады. Демек, кезекте бүлікшілерге тойтарыс беру, олардың ұлтаралық дүрдараздықты қоздыруына дер кезінде шек қою тұр.

	Алайда, іс бойкот жариялаумен, əлде қоқан-лоққы көрсетумен ғана тынса, оның алысқа бармағандығы. Сайып келгенде, арандатушылардың іс-əрекетіне негіз болған көзқарастың тамырына балта шаппай болмайды. Соның үлкен бір амалы – тарихи шындықты насихаттау, арандатушы күшті қайткен күнде дəлелді дерекпен парасат арнасына түсіру.

	Осындай келелі істің керегіне жарай ма деп, назарларыңызға “Тышқан жылғы қырғын” деген тарихи-публицистикалық эссемді ұсынамын. Оқиғалары XII ғасырдың аяғы мен XIII ғасырдың басын қамтиды. Қазіргі заманғы Ермактың ұрпақтары жерімізге радиациялық зəһар-шашып, құнарынан айырып, бүйірін тесіп, қойнауын тонап, белін қайыстыра отырып, оны ұялмай “Отаным” еді деп жармасқан жабысқақ көзқарастың монғолдың сол заманда жазылған “Құпия шежіресі” мен парсы тарихшысы Рашид-ад-дин мүлде жоққа шығарады. Олардың суық қолын сумаңдатқан өлкеге қазақтың ата-бабасы мұнан тура он ғасыр бұрын сұрапыл соғыс үстінде өз егемендігін қарудың күшімен танытқан екен. Кімге дейсіз ғой? “Əлемді дүрліктірген, дүние бас иген Шыңғыс ханның дəл өзіне. Жер шебіне қауіп төнсе, ойланып тұрмауға шақырады тарихи ақиқат. Шығармадағы оқиғалар, мемлекет, ру, тайпа, жер-су мен адам атаулары тарихи шындық арнасынан ауытқымайды. Демек, мен ата-мекенге қорған ретінде білім ұсынамын, бəлкім оны С. Васильева мен Ю. Бунаковтың да құлағы шалар. Баспасөзге қарағанда, олар білімге зəру адамдар болып көрінді.

	Автор



	ТЫШҚАН ЖЫЛҒЫ ҚЫРҒЫН

	Қазақстанды əлімсақтан бері түптің-түбінде қазақ ұлтының этникалық түбірін құраған, түрлі тілде сөйлейтін тайпалар мен халықтар қоныстанғандығы тарих оқулықтарынан мəлім. Бұл тайпалар мен ұлыстардың біразының, ертеректе өз мемлекеті, мəдениеті мен жазу-сызуы болған. Алайда, Қазақстанды ертеде мекендеген ала-шұбар қалың жұрт тағдыры туралы көптеген мағлұматтар тарихшылар назарынан тыс қалып, кейбірі мəңгілікке ұмытылғанын жасырып келгенімізді енді жасыра алмаспыз. Мұның өзі тек нақты деректің жетіспегендігінен емес еді. Кей-кейде дерек жеткен кезде, тарихи зерде жетпеді де, зерде жеткен кезде дерек жетпей қалды.

	Əлбетте, тарихта болған нақты оқиғаларды танып-білуге зерттеушілердің өресі мен зердесінен гөрі өлке тарихына ықтияттыққа зəру болып жаттық. Өкінішке орай, танымның заңы қатал. Ақиқат болып есептелетін жəйттердің тарихшының жеке басының талғамынан шықпауы немесе қоғам өз пікірін ғана күйттеп, объективтік шарттарды мойындағысы келмеген жерлерін қазірде “ақтаңдақ беттері” деп атап жүрміз. Көп жағдайда мұндай “ақтаңдаққа” тұтас бір елге емес, сол елдің жеке бір бөлігіне ғана қатысты тарихи оқиғалар жатады. Алайда, “жергілікті”, “аймақтық” деп нобайлап қана айтуға болатын көз үйренген өлшемнен шығып кеткен, əлемдік процестен шалғай, оқшау қиырда басталып, сонда аяқталғанымен көптеген халықтардың əдет, тіршілік-тынысын өзгертіп немесе осы процеске себеп болып, жалпы тарихи процесте жалғасын тауып жататын оқиғалар бар. Мұндайда мəселен, Тышқан жылы (1204) Шыңғыс ханның Қазақстанның шығысына байрақ тіккен, монғолдармен қонысы қатар байырғы ұлыстарды талқандап, əлемнің көптеген халықтарының мұнан кейінгі тағдырына зор ықпал еткен осындай іргелі оқиғаны жатқызуға болады. Бұл соғыста Шыңғыс хан емес, наймандардың Таян ханы жеңіп шыққанда əлемдік тарихтың мұнан арғы дамуы қалай жалғасатыны жəне оның қалай аяқталатыны беймəлім еді.

	Көшпелі монғолдардың ат төбеліндей ғана шағын тайпасы көсемінің ұлы бірден қаһарлы жиһангер аталмайтынына кепілдік беруге болады, əрине. Əуелде терезесі тең көрші – қолаң пəлендей құрмет көрсете қоймайтын Темучин (Шыңғыс) өз отының басындағы тұрмыстық майда-шүйде істерін тындыра жүріп, қиял жетпейтін қияндарды шолатын-ды. Əлемнің дара əміршісі болуды ойлайтын-ды.

	Алайда, түпкі арманға жетер жолда меркіт пен жаджариттер тайпаларымен мықты одақ құрған найман ұлысы көлденең тосқауыл болып жолын бөгеп жатты. Бұл одаққа монғол ханының айла-шарғысы да, күші де жетпеді. “Көк күмбезіне күн мен ай қатар жарасар-ақ, ал жер бетіндегі бір иелікте екі мемлекет қайтып қатар тұра алсын?” Ерте ме, кеш пе бір қырғынның болары ақиқат, деп түйді Темучин. Оның жалғыз мақсаты – тек қана жеңу. Əділі: Темучин жеңіске дайындалып жатты деу аздық ететін де шығар. Өзі иелік еткен өңірлерде темірдей тəртіп орнату арқылы ол болашақтағы жеңіс салтанатын қолдан соғып жатқан еді. Жеңіске жетудің басқа жолын монғол əміршісі білмейтін де еді. Өйтпейінше, монғолдың қайқы қылышынан қаймыққан көршілес жұрт екі арадағы одақ пен келісімнің құны түкке тұрғысыз екенін сезуде еді.

	Монғолдарға қарсы одақ құрған найман ұлысында монғол ханының арам пиғылы мəлім еді. Елу бес мың адамнан тұратын Таян хан əскерінің саны жағынан қырық бес мыңдық өз əскерінен басым екенін білген Темучин қол күшін қайта жасақтауды қолға алған. Сонымен қатар, көңіл жарастығымен немесе сүйек жаңғыртып туыс болып, өйтпеген күнде қоқан-лоққы мен айла-шарғы арқылы əкесі Есугей баһадурдың барлық дұшпанымен достасып та шықты. Бұл “бауырластықтың” мəнін Таян хан ордасындағылардың білмеуі мүмкін емес еді. Дегенмен, болашақта тарихшылардың айран-асыр болып таңқалуына жазды ма, кім білсін, өз қылығына өздері шаттанған найман ордасы айналада болып жатқан шым-шытырық оқиғаларды назарына да ілмеді. Алда тұрған алапат соғыс жайлы дақпыртқа атүсті қарады. Жеңіс мүмкіндігін айтпағанның өзінде қайда тұрғанын айтып келген ажалдан араша табар мүмкіндігі бола тұра жауға бағытталған тек қара деректі сөзден басқа белсенділікке барған жоқ. Монғолға қарсы күштерді біріктіру, жауға қарсы күш ұйымдастырудың орнына, Таян хан отының басындағылар билікке таласып, өзара қырылысып жатты. Жайбасарлықтың сазайы көп күттірген жоқ. “Жылнамалар жинағының” авторы Рашид-ад-дин бізге жазып қалдырғандай “Тышқан жылғы бірінші жаз айының 16-сы күні найман ұлысы талқандалды”. Санаулы сəтте орданың шаңырағы ортасына түсті. Бұл тарихтың Таян хан ұлысы үшін, ең соңғы шешімі болатын. Жау соққысы келте де жойқын келді. Сөйтіп, найман ұлысы қазір ССРО-ны мекендеген ежелгі халықтардың ішінде алғаш болып, монғол шапқыншылығының ащы дəмін татқан. Туған ұлысының қарға адым жері үшін, қасық қанын садақа қылған сарбаздар аз болған жоқ. Алайда, найман ұлысының тəуелсіздігі монғол атының тұяғына тапталып тынды. Европа халықтарының татар-монғол шапқыншылығынан жалаңаш кеудесін төсей қорғаған орыс елінше құйтырқысы мол ішкі ру таласынан қитықтап əлсіреген шығысқазақстандық бұл тайпа да жойдасыз зұлымдыққа қарсы əділетті шайқасқа түсті. Ол кезде найман өз бостандығы үшін ғана емес, өз ұлыстарынан тысқары жатқан байтақ əлемнің амандығы үшін де қан төккенін қайдан білсін? Жойқын күшке төтеп беру ұлыстың маңдайына жазылмапты. Таян хан əскерін талқандаған соң, Темучин келемеждеп: “Осындай нөкерлері бар адамның мұңаюына жол болсын” деген деседі. Ал ол шақта Таян хан нөкерлерінің сүйегі Алтайдың тасты қыраттарында қарға-құзғынға жем болып жатса керек-ті. Екі жыл өткен соң жеңіске мастанған монғол ақсүйектері Есугей баһадурдың ержүрек ұлына “Шыңғыс” деген ат берді.

	Тышқан жылғы қырғын несімен данқты? Ең бастысы – наймандар мен олардың одақтастарының жанқияр қарсылығының нəтижесінде зұлымдыққа қарсы топтасқан тұңғыш тойтарыс əрекеті жасалды. Бұл соғыстан кейін, Шыңғыс хан қалың қолын қалпына келтіру үшін екі жылан сарп етті. Айтып келген ажалды екі жылға шегерудің не екенін өмір ғана біледі.

	Наймандардың өткендегі данқты тағдырынан аңыз ғана қалды. Біздің айтпағымыз енді соны тілге тиек етеді.



	БƏРІ АҢЫЗДАН БАСТАУ АЛДЫ2

	Христиандар құлағына кресшілер билеп тұрған Жерорта теңізінің шығыс жағалауларына XII ғасырдың орта шенінен бастап қиырдағы Орталық Азияға орналасқан қуатты мемлекеттер туралы өтірік-шыны аралас қауесет жете бастады. Мұндай дақпыртқа Батыс Европаның дін билігі дəуірлеген елдері де қанық еді. Сөйте тұрса да, “дінсіздерге” қарсы ымырасыз соғыс жариялап, сенімі ортақ бауырларына көмектесу ниетімен Құдыс қаласын бетке алып, соңына қалың қол ертіп келе жатқан дінбасы – падиша Иван туралы дақпырт католиктер əлемін əжептəуір қуантып тастады. Шындығында, бұл тек аңыз ғана еді.

	Түптеп келгенде, Батыс пен Шығыс арасындағы бейбіт қарым-қатынаста бұл аңыздың маңызды рөл атқарғанын да мойындамауға болмайды. ХІІІ–ХІV ғасырларда осы дақпырттың ақиқаттығына жету мақсатымен Азияға небір миссиялар мен саяхаттар ұйымдастырылды. Саяхатшылардың хабарлары шіркеу қызметкерлерінің жағрафиялық білімін молайтып, ой өрісін кеңейте түсті, Европалық қайта өрлеуді жандандырды. Европа адамы алғаш рет Шығыстың беймəлім елдерімен, халқымен танысып, отандық орта ғасыр зерттеушілерінің бірі көрегендікпен дəл бағалағандай, жер шарының шексіз де шетсіз кеңдігін, оның Тəурат əнбиелері мен Інжіл əулиелері танып біле бермеген түрлі халықтарға толы екенін, көз көріп, құлақ естімеген өлкелерде құбыжық хайуанаттар мен жануарлар барын, аспаны итальян, француз, испан аспанынан бір де кем емес екенін біліп, айран асыр болды. Ертегілік патшалықты сабыла іздеу айтулы жағрафиялық жаңалықтар тарихында адам толы екенін, көз көріп, құлақ естімеген өлкелерде құбыжық хайуанаттар мен заттың экономикалық, рухани дамуында елеулі рөл атқарды. XI ғасырда Г. Рубрук жазып қалдырған “Найман атты” халыққа билік жүргізетін “Иоанн король” туралы аңыз, таяу шығыстық ашамай таққан басқыншылардың христиан əлемінің қорғаны болар одақтас таппақ үмітін, авантюристік əрекеттерін жандандырмақ демесін өшкелі тұрған жерінен қайта қоздатты. Дəл осы жерде кресшілердің өз жұртында Иоанн секілді несториан дініндегі христианды еретик деп жариялап, қудалауға, қала берді отқа өртеуге христиан сопыларының құлшына бата беретіні оларды ұялтқан жоқ.

	Ғасырлар бойы мойнына ашамай таққан серілердің ғана емес, католик дініндегі байтақ Батыстың құлағына майдай жаққан аталмыш аңыздың негізінде қандай тарихи оқиғалар жатыр еді? Европалық түсінікте ірі деуге келіңкіремейтін найман ұлысының осы аңыздың шығуына қаншалықты қатысы бар екен? Ендеше, оқиғаны дақпырт емес, нақты тарихи тұрғыдан талдап көрелік.



	“КРЕСШІЛЕР ЗОБАЛАҢЫ”

	Палестина мен Сирияда туып, жаңбырдан соңғы шөптей қаулаған дақпыртты аңыз Европадағы католик дінінің орталықтарына да жылдам жетті. Дақпырттың негізінде XII ғасырдың бірінші жартысында Орталық жəне Орта Азияны дүркіретіп өткен тарихи оқиғалар жатқан. Əрине, тиісті саяси ахуал болмайынша кресшілердің жан алып, жан беріскен зұлмат қан төгісіне тікелей қатысы жоқ, Азияның терең түкпірінде өткен адам сенбес оқиғалардың жаңғырығы Европа аспанынан оңайлықпен сейіле қоймас еді, əрі дін басы Иоанның шын мəнінде өмірде болмаған мемлекетін іздеп арамтер болған Европалықтардың сабылған еңбегіне татымас еді. Қиындық – қиырға аттанатындарды жабдықтау мен тапсырмаларды орындауда ғана емес-тұғын. Ақ дегені алғыс, қара дегені қарғыс Шығыс билеуші топтарының зəулім сарайлары мен резиденцияларында жанын шүберекке түйген “тасбихты тыңшылармен” бірге, оларды осы сапарға жұмсаған, кеудесіне нан піскен небір əміршілердің де намысы аяқасты болатын. Мысал үшін, Күйік ханның Рим папасына жазған, папаның талағы тарс айрылып шамдануына əбден негіз бола алатын мəшһүр хаты мен шетелдіктердің намысын қорлайтын елшілер қабылдау рəсімін айтса да жеткілікті. Кезінде, тіпті мұндай масқараға төзгісі келмеген, Плано Карпинидің замандасы, өр кеуде монах Асцелинидің басымен қоштасуына шақ қалған.

	Дақпырттың шығуы өмір талабынан туындағандай болып көрінуі де ықтимал. Қаншалықты кездейсоқтық дегенмен, мұнда тарихи қисын бар. Ол – мұнан əрі Шығыс пен Батыстың өзара қарым-қатынаста болмауының мүмкін еместігі.

	XI ғасырдың аяғында Таяу Шығыста ашамайлы серілер іргетасын қалаған төрт мемлекет құрылды. Құдыс қаласы құрамына үш тəуелді мемлекет, атап айтқанда: Антиох князьдігі, Триполи жəне Эдес графтығы енген Құдыс корольдігінің астанасы болды. Кресшілерге дейін бұл шаһар түрік-сельжуктер сұлтанатының салтанатты орталығы еді.

	1095 жылы Францияда шіркеу алаңына жиналған қыруар адамның алдына шығып, папа Урбан II кресшілер қозғалысының бет пердесін ашып берген. “Жер адамзатқа таршылық жасауда, – деген ол. – Барлық əлеуметтік алауыздық осыдан туындайды. Ғайсаның табытына сапар шегіп, қасиетті жерді имансыз халықтан азат етіңдер, оны өздеріңе тəуелді етіңдер. Мұнда азалы болып жүргендер ол жақта дəулетке кенеледі”.

	Шіркеу кресшілерге шамалы жер беруге, күнəлерін кешіруге уəде етті. Жорықты ұйымдастырушылар бұхара халық арасындағы діни фанатизмді өршіте отырып, мазасыз əрі қауіпті элементтерді Батыс Европа шеңберінен шығарып жіберуге, сөйтіп ішкі жаудан оңай құтылуға тырысты.

	Шығыстағы өмірдің əлеуметтік-экономикалық деңгейі кресшілер отанындағыдан жоғары-тұғын, əрі басқыншылар мен олардың көсемдерінің негізгі тобыры əліпті таяқ деп білмейтін сауатсыз болатын. Сондықтан келімсектер қалыптасып қалған əлеуметтік қарым-қатынасқа бəлендей өзгеріс енгізе алмады. “Тəңірдің қалауы солай!” деген діни-мистикалық қағидаға жүгінген көрсоқыр кресшілердің жаңадан құрғанынан қиратып бүлдіргені анағұрлым басым еді. Атап айтқанда, Антиохия мен Құдыс қаласына шабуыл барысында (1098–1099 жж.) басқыншылар жергілікті халықты жаппай қырғынға ұшыратты. Əдетте, анадан қан шеңгелдеп туған ашамайлы серілер жорығы жаппай тонауға ұласып жататын-ды. Олардың мұсылман қалаларын ғана емес, христиан елді мекендерін де аяусыз талқандауы тонаушылық жəне басқыншылық мақсаттарын айқын көрсетсе керек-ті. Ал құдай атынан айтылған жалған ұрандары бар болғаны осы қарабет қозғалыстың бетпердесі ғана-тұғын. Тіпті христиандықтың ту тіккен маңызды орталығы десе болғандай Константинополь шаһары да тонаушылықты бастан кешті. Адамзат санасы жеткен сұлулық салтанатын паш етер əулие София храмының талқандалуын көзімен көрген адам былай деп жазады: “Бас храмның қиратылуын көрген түгіл естіген жан бейжай қалмақ емес. Пейіштік сəні бар қасиетті мүсіндерді ұсақтап, ашкөз кресшілер пышақ үстінен бөлісіп алды. Кафедраларды, қақпаларды көмкерген, көздің жауын алған алтын мен күмісті, əулие сауыттарды, əдеттен тысқары сəн мен салтанатты паш еткен қасқалдақтың қанынан қат небір бұйымдарды артып əкету үшін храмға қашырлар мен ерттеулі аттар енгізілді. Храмның пейіштің нұрындай жалтыраған еденінен үркіп, тайсақтаған жануарларды қамшының астына алған тонаушылар қасиетті жерді аттың нəжісімен, терімен, қанымен ластады...”

	Жергілікті халық кресшілерге барынша жек көре қарады, таптық жіктелу басталды. Осының бəрі ашамайлы серілер жеңісінің баянсыздығын көрсетті. Айтқандай-ақ, жарты ғасыр өтпей жатып олар Эдес графтығын тастап шықты (1144 ж.). Тарихтың қалауымен екінші крест жорығы да толығымен сəтсіздікке ұшырады. Кəпірлерге қарсы ғазауат соғысын жариялаған Мысыр сұлтаны Салах-ад-дин оларды жеңіліске ұшыратып, əлемге аян Құдыс шаһарын қайтарып алды. Басқыншылардың “қасиетті жерден” табанын жалтыратуына келімсектердің негізгі жауларының бірі түрік-сельжуктерінің, сондай-ақ, Византияның ықпалы болмай қалған жоқ. Англия, Франция, Германия ұйымдастырған мұнан соңғы крест жорықтары да талай мəрте жеңіліске ұшырады.

	Тап сол “ашамайлы зобалаңда” дағдарысқа ұшырап тұрған XII ғасырдың орта шенінде əуелі Алдыңғы Азияға, ізінше Батыс Европаға, Шығыстан мұсылмандарға қарсы “қасиетті” соғыс жариялаған Азияның терең түкпіріндегі қуатты христиан мемлекеті жəне оның абыз падишасы Иоганн туралы дақпырт тарады.

	1145 жылы баварлық епископ Отто Фрейзингенский əлдебір сириялық священниктің оқиға өткеннен кейін Римге жолдаған, бірақ күні бүгінге дейін сабылып іздеушілердің сабырын сарқып қолына түсе қоймаған хатын алға тарта отырып, Орта Азиядағы мұсылмандарды жеңгеннен соң “абыз-падиша Иоанның” Құдыстағы кресшілерге көмекке аттанғанын жазды. Егер епископқа сенер болсақ, падиша Тигр өзенінің шығыс жағалауына жетіп, өзеннен өте алмай ат басын кері бұрыпты-мыс.

	Аңыздың шығуы мен оған негіз болған тарихи оқиғалар жобасы, 1143 жылдың шамасына келеді. Ал бұл кезде айтылмыш аңыз туралы деректер хатқа түскен болатын. Беймəлім епископтың тұжырымы қандай оқиғаларға арқа сүйейді? Осыны анықтап алайықшы.



	ҚЫЗЫЛҚҰМДАҒЫ ҚАНТӨГІС

	Орталық Азияда қара қытайлар билігінің дəурендеуі, олардың Орта Азия мен Шығыс Түркістанның мұсылман елдерімен қақтығысуы тарихтың осы кезеңінің үлесіне тиді.

	Оныншы ғасырдың басында шығысазиялық қой сілекейін құт көрген көшпелі қидан тайпасы Қытайдың солтүстігінде Ляо империясын құрды. Дүние кезек деген осы да, арада екі ғасыр (1125 ж.) өткеннен кейін, екінші бір шығыс азиялық Чурчжэн жұрты Сун империясымен тізе қосып, қидандар билігін өткен шақтың қанжығасына байлап жіберді. Əміршілер əулетінен шыққан Елюй Дашидің басшылығымен Шығыс Түркістанға ауған қидандардың бір бөлігі қытай деректерінде “Батыс Ляо” немесе мұсылманша қара қытайлар мемлекеті атанған жаңа ұлыс құрды. Далалық соғыстардың барысында аталған мемлекетке Шығыс Түркістанмен қоса Жетісу да енді. Əмірші Шу өзені маңындағы алқапқа ірге тепті. “Гор ханның”, яғни “баршаның ханы” атанған билеушінің ордасында осы күні қазақ археологтары “Ақтөбе” атап жүрген қалада тұруы ықтимал. Шу алқабы біртіндеп өз билігін Орта Азия қараханидтеріне жүргізе бастаған Қара қытай мемлекетінің орталығы болды. Олардың сельжуктермен мүйіз түйістірген жері де – осы тұс. Қараханидтердің Самарқанды билеп отырған ханы Махмуд 1137 жылы Ходжент маңында қара қытайлардан жеңіліске ұшырады. Ал 1141 жылдың 9 қыркүйегінде Қызылқұмда толық талқандалды. Қара қытайлар сельжуктер мен қараханидтер əскерін шілдің қиынша тоздырып жіберді. Бұл соғыста мұсылмандар 30 мыңға жуық (мұсылман тарихшысы Ибн əль-Асирдің айтуынша 100 мың) адамынан өлідей айрылды. Санжар мен оның боданы əрі одақтасы Махмуд жан сауғалап Қорасанға қашты. Ал сельжук əміршісінің намыс атаулыға екінші кезектегі дүниедегі қарайтын інісі Ибраһим Гөр ханның билігін таныды. Масқара болғанда Орта Азиядағы саяси ахуал қара қытайлардың пайдасына шешілді. Сұлтан Санжар Бағдатты билеп отырған жиені Масуд ибн Мұхаммед ибн Мелик шахқа (1133–1152 жж.) еңірегендегі етегі жасқа тола отырып, жеңіліс жайын мəлімдеді. Соған қарағанда мұсылман қауымының мəжусилер мен христиандар одағынан жеңілгенін Алдыңғы Азия елдерінің де есітуі əбден ықтимал.

	Қызылқұмдағы қырғын “найман патшасы” туралы аңызға тарихи негіз болса керек. Атам заманында сүйегі қурап қалған сириялық мəшһүр дінбасының көзқарасымен қарасақ, мұсылман емес қара қытайлардың христиан-несториандармен тізе қосып, Мұхаммед пайғамбар үмбетіне қарсы соғысуында діни фанатизм жатыр. Өйткені дəл сол кезеңде Шығыс Қазақстан мен Батыс Монғолияны қоныстанған алашұбар жұрттың арасында христиан діні тарай бастаған. Əрі аталмыш өлкеде бұл діннің тарау қарқыны тым жылдам еді.

	“Исламның қорғаны” атанған, Шығыс христиандары үшін барынша жексұрын көрінетін “сарациндерді”, əмбеге түсінікті тілмен айтқанда шығыс адамдарын кəпірлерден қорғаушы есебінде есімі көпке аян сельжук Санжардың жеңілісі дін апиыны улаған католиктің санасына қуаныш, қуаныш емес-ау – шат-шадыман шаттық ұялатты, сондықтан оның əсершілдіктің салдарынан көкейкесті тілегім жүзеге асты деп алдануы да сөзсіз. Сондай-ақ, оның Иоанның қуатты мұсылман мемлекетін талқандауға ниеттілігі туралы жаңсақтығы көзге ұрып тұрған мəліметті де ет қызуымен рухтас бауырларына асыға жеткізуі əбден мүмкін. Əзірге, сол кезеңде барша орталықазиялық тайпалар арасында тек қана найман ұлысы билеушілерінің “уан”, “ай-уаң” немесе “дай-уаң” мəртебелі атағына лайықты болғанын айта тұралық. Ал осыдан “иван” немесе “иоан” сөзінің тууы əбден мүмкін-ау...

	Алайда, белгісіз сириялық священниктің Римдегі хат алмасушы қандастары да, баварлық хронист те Қосөзен елшісіне, оны айтпағанның өзінде Құдыс шаһарына жасалынған жорықты қара қытайларға зорлап таңған. Қара қытайлардың жиһангерлік мақсаты болмаған. Бартольдше айтқанда, іргелес мұсылман өлкелерін бағындырумен шектелген. Əмударияның оң жағалауындағы Термездің жеңілген Санжар иелігінде қалуы да осыған дəлел.

	Осылайша, 1141 жылдан кейін Азияның екі қиырында өткен екі оқиға аңыздың тууына себеп болды. Дақпырт аңыздың шыққан уақыты қалайда 1145 жылдан кейін болмақ емес.



	“ПОП ИВАН” ДЕГЕН КІМ?

	Жаны жаннатта болғыр Марко Полоның бұл өмірден “поп Иоанды” керейдің Уаң ханы деп ұғып өткені мəлім. Таян ханның ұлы найман Күшлік Иоанн падишаның ұлы атанды. Ал күн сипатты Шыңғыс хан Иоанның ұрпағы саналды. Осылайша Күшлік ханның Хорезм-шахтан əскери-саяси тұрғыда басым түскен табысын тарихшы Жак де Витри Иоанның ұлы “Дəуіт патшаға” таңады. Онда несториан патриархымен келісімге орай араб халифасының “шахтардың шахын” (Мұхаммед Хорезмшахты айтып отыр) жеңіп, Мұхаммедтен Сырдария сыртындағы байтақ өлкені тартып алған “Дəуіт патшаға” елшілер жібергені айтылған. Халифа елшілерінің табандылығының арқасында “Дəуіт патшамен” Хорезмшах арасында соғыс басталып, Мұхаммед өз иелігіне шегінуге мəжбүр болды. В. Бартольдтің топшылауынша, “Дəуіт” Күшліктің христиандық есімі болса керек. Алайда, деректер Дəуіт-Күшлікті Шыңғыс ханмен де жиі шатастырады.

	Шыңғыс ханның Хорезмді алуы Иоанн патшаға немесе оның ұлы Дəуітке, тіпті “Иоан-Дəуітке” зорлап телінді. Жак де Витридің замандасы Ришар Сен-Жерменнің деректеріне жүгінсек, Дəуіт патшаңыз кəдімгі Шыңғыс хан болып шыға келеді. Венгер королі II Андрейдің хатын тілге тиек ете отырып, Сен-Жермен Дəуіт патшаның 1233 жылы орыс жеріне басып кіргенін, орыс-қыпшақ жұртын қынадай қырғанын жазады. Католиктердің Иоанн патшаның діни жорықтарынан XII ғасырдың орта шенінде ғана емес, XIII ғасырда да үміттенгені ақиқат. Сондықтан католик əлемінің құлағы ұдайы Шығысқа түрулі болды. Мұсылман емес көшпелілер мен өзін “екінші Ескендір” (“Искандера дуюм”) атаған Мұхаммед Хорезмшах билеген ортаазиялық Қосөзен аралығындағы қуатты мұсылман мемлекеті арасындағы əр қақтығысты католиктер кресшілердің Таяу Шығыстағы басқыншылық науқанына сылтау деп ұқты.

	“Əулие билеуші Иоанн” деген кім? Əлде ол шіркеудің құпия сақтай білетін мылқау қабырғасының ар жағында қиялдан туған бейне ме екен? Олай болса, өмірде оның түп тұлғасы бар ма?

	Қызық қылғанда, аңызға өзек болған тарихи тұлғаны анықтау барысында зерттеушілер ортақ мəмілеге келе алмады. Кезінде, əулие Иоанн мен керейдің Уаң ханының тағдырын тоқайластыру кəдімгідей əдетке айналды. Ал шындығында Уаң ханның оған ешқандай қатысы жоқ. Мұндай жаңсақ пікір керей ханының аты мен атағының аңыздағы священник есімімен үндестігінен туындаған. В. Бартольд зерделілікпен атап көрсеткендей, тарихи мəліметтер бір жақты, жасандылықпен пайдаланылған, оқиғалардың нақты барысы туралы ауыз толтырып айтарлықтай түсінік бере алмайтын “Марко Поло кітабында” да (XIII) осындай олқылық бар.

	Атақтың атпен байланысын жоққа шығармаймыз. Алайда, мұндай атаққа тек қана керей ханы лайықты деп табылмағанын айта кетуіміз керек. Керейдің Уаң ханынан бұрын өткен наймандардың аға буыны осы атақтың буына ертерек мас болған. Ол аз десеңіз, Иоанн Уаң хан болғанның өзінде əңгімеге өзек болып отырған дақпыртты аңыз XII ғасырдың бірінші жартысында емес – керей ханы Цзинь империясынан Уаң атағын алған сол ғасырдың-ақ шенінде шықса керек еді. В. Бартольд былай деп жазды: “ғылымның қазіргі (XIX ғасырдың аяғын айтады. – С. А.) мүмкіндігі священник Иоанн туралы аңыздың Уаң атағынан туындау теориясын қайталауды көтермейді. Керей ханы бұл дəрежеге XII ғасырдың аяғында ие болды. Ал “священник Иоанн” 1145 жылы тарих сахнасына шығып үлгерген. Шындығында, 1145 жылғы оқиғаларға байланысты аңыз дəл сол жылы шықса, “абыз-падиша Иоанның” тарихтағы нақты тұлғасын Орталық Азияның сол кезеңдегі қайраткерлерінің арасынан емес – XII ғасырдың аяғы мен XIII ғасырдың басынан іздеудің қисыны жоқ қой”.

	Г. Рубрук найманның “Иоанн королін”, корольді”, яғни наймандардың иелігінен “үш апталық жерде, қара қытайлар қоныстанған таудың арғы бетінде” түтін түтететін Унк есімді (Керейдің Оң ханы. – С. А.) алып бақташыдан бөліп қарайды. Г. Рубрукке жүгінсек, керейдің Уаң ханы Иоанн өлгеннен кейін ғана өзін əмірші, дұрысын айтсақ, хан деп атаған. Керейдің Уаң ханы мен Иоанн патшаның екеуі екі адам екенін Г. Рубрук кесіп айтады. “Бұл жер (наймандар иелігі. – С. А.) бұрын əулие Иоанның боданы болған наймандарға тиесілі еді”, деп жазған ол.

	Барша тарихшы священник Иоанды мемлекет билеушісі деп санайды. Ал керей ұлысына сонау қиырда жатқан Батыс елі аңыз арнарлықтай даңқы болды ма?

	Керейлер тарихы Уаң ханның бабасы, түрікше Бұйрық хан аталған Марқұздың көзінен мəлім, тарихи əдебиеттерде Марқұз сөзі христиандық Марк немесе Маркус есімдерінен туындағаны туралы жазылады. XI ғасырдан бастап керейлер арасында христиан дінінің несториандық бағыты кең тарағанын еске алсақ, бұл тұжырымның ықтималдығына ешбір шүбə келтірмейсіз.

	Пешенесіне тыныштық жазылмаған Марқұз ұзақ уақыт бойы Чжуржендердің Цзинь империясымен соғысты (1125–1134 жж.). Чжуржендер үш жылда бір рет керейлер еліне жорыққа шығатынды. Тайпалар арасында сүттей ұйыған татулық болды деп ешкім айта алмайды. Мұның өзі ию-қию, адам түсініп болмас, таусылмас соғыстарға ұласып жатты. Осындай қақтығыстардың бірінде қолға түскен байғұс Марқұз-Бұйрықты татарлар Цзинь үкіметіне табыстады. Шыңғыс ханның жорықтары жайында көптеген мəліметтер бары белгілі. Алайда, біз тілге тиек етіп отырған оқиғалар төңірегінде XV ғасырдағы парсы тарихшысы Рашид-ад-диннің “Джами-ат-тауарихы” мен “Жылнамалар жинағынан” шыншыл дүние табу қиынның қиыны. Осыдан бастап біз оқиғалар мен процестерді тікелей осы екі шығармаға сүйене отырып баяндаймыз. “Ол кезде, – деп жазады Рашид-аддин, – татар тайпалары (бұл жерде монғол тайпаларының білікті тобы сөз болып отыр. – С. А.) саны жағынан көп əрі қуатты еді. Құмырсқаның илеуіндей құжынаған бұл жұрт қытай мен джурдже əміршілеріне бағынуға мəжбүр болды. Татар ақсүйектерінің сол тұстағы басы Бұйыр-Нұр өңірінде түтін түтетіп отырған Нұр-Бұйрық хан болатынды. Сол Бұйрық қапысын тауып, керей ханы Марқұз-Бұйрықты қолға түсіріп, оны Джурдже əміршісіне табыстады. Керей ханына көптен тісін қайрап жүрген əмірші, масқара қылғанда, Марқұзды “ағаш есекке” шегелеп өлтірді. Əйелінен басқа кегін қайтарар жанашыры болмауының өзі-ақ Марқұз беделінің қаншалықты деңгейде екенін көрсеткендей еді! Араға біраз уақыт салып, – деп жалғастырады Рашид-ад-дин, – Марқұз-Бұйрықтың əйелі Күтіктай-Көрікті іргелес жатқан татарларға кісі салады. Ханшаның көрікті атануы да тегін болмаса керек-ті. Оның ақ жүзінен төгіліп тұрған сұлулық сəулесі қараған жанды бейжай қалдырмаушы еді. “Татар əміршісі Нұр-Бұйрыққа жүз қой, он бие, қымыз сақтауы үшін жүз өндір (біздің топшылауымызша – саба. – С. А.) сыйға тартпақпын”. Ерінің кегін қайтармақ болған адал сүт емген ақ некелі жар (Күтіктай-Көрікті) жүз өндірге төрт қаруы түгел сай жүз батырды жасырып (қаптарды) арбаға тиетті. Əкелген сыйларын дəйекшіге табыстағаннан соң олар “дастархан басына арбаға тиеулі өндірлермен қымыз əкелеміз” деді. Солай болды да. Сабадан шыққан сарбаздар мен əмірші əйелінің (Күтіктай-Көрікті) қызметшілері қамсыз отырған татар ханы мен бектерін қырып салды. Марқұз ханның он екіде бір гүлі ашылмай жесір қалған сұлу жарының, бізше айтқанда, трояндық əдіспен кек қайтаруы керей ханшасының жар төсегіне адалдығы мен жау жүректілігін ғана көрсетпесе керек-ті. Өлгеннің артынан өлмек жоқ, мұның артында мұрагерлер мен ордадағы белгілі князьдар арасын қым-қуыт қылған тақ пен бақ таласы жатқан. Керей ордасында өткен мұнан кейінгі оқиғалар осыған айқын дəлел. Топырағы торқа болғыр Марқұз хан атанған Тоғырыл таққа отырғанша керейлер бірде монғолдардың, бірде наймандардың ықпалында болып келді.

	Ұзаққа созылған тақ таласы Тоғырылдың жеңісімен аяқталды. Бақталас інісі Ерке-Хараны жазаламақ шешім Тоғырыл басына осы тұста келген. Жаны мұрнының ұшына келген Ерке-Хара найман билеушісі Инаныш-Білгені паналады. Ақыры, ортағасырлық қым-қуыт соғыстардың қазанында қайнап шыңдалған найманның бұл батыр ханы 1194 жылы Тоғырылды талқандап тынды. Бұл амалсыздық не істетпеген. Жетісудағы қара қытайлардан жансауға сұрау Тоғырылдың үш ұйықтаса түсіне енбеген жайы-тұғын. Қара қытай горхандардың талайдан бері тос қағыстырған досы, талайдан бері одақтасы найман ханының ата жауын олардың қабылдамауы əбден заңды еді. Амалы құрыған керей ханы, XII ғасырдағы монғол хроникасы “Алтын топшыда” айтылғандай, “бес ешкінің сүті мен түйенің қанын талғажау ете отырып”, Шығыс Түркістан арқылы еліне оралды. Тоғырылға керей тағын тек Шыңғыс хан ғана тартып əперді (1194 ж.). Осы шақтан бастап Тоғырылдың тасы өрге домалайды, керей елінің нығаю процесі басталады. Тоғырыл даңқының алысқа естілер шағы да осы тұс. Атап айтқанда, Цзинь императоры империяға бағынудан бас тартқан татар ханы Мегуджин-Сеултуды тəубесіне келтіру үшін Ваньян-Сян басшылығындағы жазалаушы армия шығарды. Қытай қолбасшысы Тоғырылдан көмек сұрап кісі салған. Бұл ұсынысқа қуана келіскен Тоғырыл, жорыққа шығуға Шыңғыс ханды да азғырды. Татар ханы керейлердің, монғолдар мен қытайлардың бірлескен күшіне төтеп бере алмады. Қолбасшы Ваньян-Сянның Тоғырылға “Уаң”, Шыңғыс ханға “Джаутхури” атағын беруі өзінен-өзі түсінікті болса керек.

	Тоғырылға қытайлық мəртебелі дəреженің берілуін Цзинь империясының керей мемлекетін тануы деп түсінуі лəзім. Ал Уаң ханның меркіттерге жасаған жорығы (1198 ж.) буыны бекіп, бұғанасы қата қоймаған керейлердің жас мемлекетінің саяси істерді өз күшімен шеше алатынын дəлелдеп берді.



	УАҢ ХАН БА, ƏЛДЕ ТАЯН ХАН БА?

	Мемлекеттің ішкі жəне сыртқы саяси жағдайын нығайтып, көңілі орныққан Уаң ханның есіне Инаныш-Білгеде кеткен кегі түсе кеткені. Алайда, кек қайтарар шақтың ауылы əзірге алыс-тұғын. Уаң хан өзегін талдырып күткен қолайлы сəт те туды-ау, əйтеуір.

	Тумақ бар да, өлмек бар, өлместей көрінген Инаныш-Білге де көз жұмған. Əуелі ханның ұланғайыр иелігін оның екі ұлы Таян хан мен Бұйрық хан ың-шыңсыз бөлісіп алған сияқты еді. Билік шіркін кімнің басын айналдырмаған, ағайынды қос хан арасында елеусіз басталған ала ауыздық өршіген үстіне өрши түсті. Осы жерде Шыңғыс ханмен жəне қуатты жаужуриттер бірлестігінің көсемі Жамұхамен одақ құруға ақылы жеткен Таян ханның тасы өрге домалады. Қырық рудан құралған бұл əскер Уаң ханның басшылығымен Таян ханның кіші інісі Бұйрықтың ұлысына аттанды. Қарсыласуға қауқары жетпеген Бұйрық Алтай асып, шегініп кетті.

	Деректерге жүгінсек, XII ғасырдың аяқ шеніне қарай Уаң ханның бағы тая бастаған. Ал 1203 жылы Шыңғыс ханнан əбден тұралап жеңілгеннен соң, керей ханы найман қолбасшысы Хору-Сүбешінің қолынан қаза тапты. Аңыздың керейлерге қатысының жоқтығы күмəнсіз еді.

	Уаң хан мен Шыңғыс ханның замандасы Таян ханның “кінəздің ұлы”, “патшаның ұлы” деген ұғым беретін уаң атағының қызығын бір адам құрлы көргені – бізге тарихтан мəлім ақиқат. Алайда, бұл атақтың найман билеушісіне қашан, қандай жағдайда берілгені туралы дерек жоқ. Рашид-ад-дин, болмысы тарихтың терең қатпарларына көміліп қалған Нарқыш-Таян деген екінші бір найман ханын еске салады. Ол адамның Таян ханға қаншалықты қатысы бар, əлде бұл бізге есімі жақсы таныс найман əміршісінің жанама есімі ме екен? Əнет қаханның қырғыздармен өткен қым-қуыт соғыста оның одақтасы кім болды жəне билікке таласқан бақталас бауыры кім еді? Егер Рашид-ад-динге жүгінсек, “Шыңғыс хан дəуірінен бұрын найман ұлысын Нарқыш Таян мен Əнет қахан билеген”, əрі “Бұйрық пен Таян – Əнет қаханның ұлы” болып шыға келеді. Басқа деректерден мəлім мына бір жайдың шындығына тағы да күмəніміз қалмайды. Онда Таян хан мен Бұйрық ханды Инаныш-Білгенің ұлдары деп санайтын Рашид-ад-диннің қателеспегені айтылады. Демек, Əнет қахан мен Инаныш-Білге екеуі бір адам.

	Инаныш-Білгенің ұлы ғана емес, оның туған інісі Нарқыштың да қытайлық “ай-ван”, яғни Таян атағы болғанына сену керек. Мұның бəрі найманның даңққұмар əміршілеріне атақ берудегі қытайлық кейбір дəстүрлерден хабар бергендей. Ал бұл дəстүр XII ғасырға тəн. Қалайда, бізде қытай билеушілерінің наймандарға қай кезеңнен бастап атақ бере бастағанын тап басып айта алатын бұлтартпас дерек жоқ. Сондай-ақ, мұндай дəрежелі атақтардың кімге қашан берілгені туралы да айта алмаймыз. “Уаң” дəрежесі Инаныш-Білгенің əкесінде де болған деп тұжырым жасауға негіз бар. Өйткені, Инаныш-Білгенің інісі Нарқыштың көшпелілер арасындағы абырой-беделі уаңның ұлы, яғни, “дай-уаңның” дəрежесімен өлшенетін-ді. Л. Н. Гумилевше Əнет пен Инаныш-Білге екеуі бір адам. Ал “Иоанн” есімі “Əнеттен” шыққан.

	Наймандар Қызылқұмдағы соғысқа қатысты деп тап басып айта алмаймыз. Алайда, олардың Жетісудағы саяси оқиғалардан тысқары болмағанын дəлелдейтін деректер де жоқ емес. Атап айтқанда, “Ляо шиде” (“Ляо əулетінің тарихы”) найман ақсақалдарының Елюй-Даши гурханға батасын беріп, қара қытай əскеріне қажетті сый-сияпат жасап тұрғаны жазылады. Ол басқа бір деректерде қара қытайлардың қараханидтерге жасаған жорығының бел ортасында, айналып келгенде, Иоанн туралы аңыздың түп тұлғасына айналған “дай-уаң”, яғни Таян дəрежелі өз хандары бастаған қазақстандық сегіз тайпаның болғаны айтылады. Ал сол сегіз тайпаның бірі наймандар екені сөзсіз.



	ТƏҢІРДІҢ ЗАУАЛЫ

	Наймандардың əскери-саяси бірлігінің тірегі Инаныш-Білге екен. Хан өліп, оның екі ұлы Таян хан мен (Рашид-ад-динше – Бай-Бұқа) “Алтың топшыда” Гучут, Гучутун деп аталатын Бұйрық хан ұлысты екіге бөліп жіберді. Əмбеге аян, Таян хан мен Бұйрық хан арасындағы ұзаққа созылған жауласу Рашид-ад-дин айтқандай от басы, ошақ қасының дауы емес-тұғын. Бұл нағыз екінің бірі өліп, бірі қалатын тақ таласы еді. Найман ұлысындағы дағдарыс, орданың іргесінде арандатушылығын жиілетіп жіберген Шыңғыс ханның күшейген шағына дəл келді. Бұл наймандарға ықпал етпей қалмайтын. Жұт жеті ағайынды деген рас-ау, Инаныш-Білге марқұм көз жұмысымен Уаң ханның, Жамұха мен Шыңғыс ханның бірлескен күші Бұйрық иелігіне басып кірді. Қарсыласуға қауқары жетпеген Бұйрық Енесай асып, қырғыздарды паналады.

	Тауық жылы (1201 ж.) тақап қалған тауқымет қарсаңында Алқұй-Бұлақ шатқалында Жамұханы қолдаушы тайпалардың құрылтайы жиналды. Бұл кезде Шыңғыс ханмен ат құйрығын кесіскен Жамұха шешен монғол əміршісінің тоқайласпас жауы болып алған. Құрылтай шешімінің нəтижелілігі үшін Бұйрық хан жанын салды. Сөйтіп, Жамұханы “гөрхан”, яғни “ұлы хан” сайлаған бұл қауым Шыңғыс хан мен оның одақтастарына соққы бермекші болды. Тағдырдың дегеніне мойын ұсына қояр Шыңғыс хан ба, қауіпті дер кезінде аңғарған ол Уаң ханмен тізе қосып, Керулен өзенін бойлап, Жамұханың алдынан шықты. Шыңғыс хан қосындары жау əскерінің алдыңғы шебінде Бұйрық ханның жасағы, Аушы-Батыр бастаған ауа жайылған монғолдар, Тоқтай бектің ұлы Хуту мен ойрат Худуха бекке бағынышты меркіт əскерлері келе жатқанын жеткізді. Қас қағымда екі жақтың алдыңғы топтары бетпе-бет қарсы кездеседі. Шыңғыс ханның талай қырғынды бастан өткерген тəжірибелі ертуілшілері кейін шегініп, негізгі топқа қосылды. Майдан тағдыры Қойтан шатқалында шешілді. Ұрыс екі жақ үшін де оңайға түспегенін айту керек. Бүкіл қосымша күштерді сарқа пайдалану да екі жақтың ешқайсысына жеңіс сыйлай алмады.

	Амалы құрыған жұрт түрлі мистикалық қулықтар ойлап табуға дейін барды. Жамұха одақтастары үшін ең шешуші сəтте Бұйрық пен Худуха тəңірден жалынып-жалбарынып, мойындарына бұршақ салып, жаңбыр тіледі. Əрине, бұдан нəтиже шыққан жоқ. “Олар өздерінің арбағыш сиқырларын бастап кетті (монғол жылнамасы). Алайда, сел мен қатты көтерілген дауыл оларға тиімді болған жоқ. Өздері тайғанап құлап, құрдымға кетіп жатты. Осылайша берекесі кеткен жұрт “Тəңірдің қарғысына ұшырадық” деп ұлардай шуласты. Шайқас тағдыры Шыңғыс ханның пайдасына шешілді.

	Əуел баста Шыңғыс ханға қарсы құрылған одақ шілдің қиынша шашырап тоз-тоз болды. “Халық төбесіне хан көтерген оның атақ-даңқына” көз қызартқан Жамұха Эркене өзенін бойлай кейін ығысты. Абыройдан жұрдай болған одақтастарынан іргесін аулақ салған Бұйрық оңтүстік Алтайдан асып, Ұлы тауға қоныс аударған. Қолбасшы есебінде Шыңғыс хан маңдайына тағдыр небір аққаптал жеңістер жазды. Дей тұрғанмен де, ұлы қолбасшы есінде бұл шайқас орны толмас зор шығынымен де қалған сияқты. Сондықтан ол Жамұха одақтастарының əрқайсысынан жеке-жеке кек алуға көшті.

	Шыңғыс ханның өзекті жанға бітпеген қаныпезер кекшілдігін жақсы білетін Бұйрық хан меркіттердің, дүрбандардың, татарлардың, сельжуиттер мен ойраттардың басын біріктіріп, жаңа одақ құрды. Шыңғыс хан əскерімен бетпе-бет келген алғашқы соғыста-ақ жүрегі шайлығып қалған қауқарсыз одақтың сағы сынып, ат басын кері бұрған. Қашан да қолмен істегенді мойынмен көтеру шарт. Бұйрық ханның жазадан қашып құтылмасы анық-тұғын. Ата жауы меркіттер мен татарларды тəубесіне келтіріп (1202 ж.), ит жылының күзінде олардың жүгенсіз кеткен көсемдерін өлтіргеннен кейін Уаң ханмен тізе қосқан монғол əміршісі Бұйрық ханға аттанды. Қарсыласар қауқары қалмаған Бұйрық Ұлы тау қайдасың деп сырғақтай берген. Қашан қолыма түсесің деп талайдан тісін қайрап жүрген Шыңғыс хан Бұйрықтан айрылса Шыңғыс хан бола ма? Ұлы тау төңірегінде найман қолбасшысы Еді-Тұғлықты қолға түсіріп, бір мұратына жетті. Сабырсыз інісін жанынан түңілдіріп жіберген оқиғалардан хабары бола тұра “жеті жалаулы” Таян хан Бұйрыққа дер кезінде қол ұшын бере алмады. “Ештен кеш жақсы” деген аталы сөздің абиыры осы жерде төгілді. Шыңғыс хан мен Уаң хан жеңіс тойын тойлап, кейін оралар жолда, дімкəстігіне орай Көксау-Сабырақ атанған қарт қолбасшы бастаған найман қолымен бетпе-бет кездессе болмай ма?! Ал Таян хан бұл əскерді монғолдар мен керейлерді жазалауға жіберген...



	САТҚЫНДЫҚТЫҢ ҚҰНЫ

	Қас қарайып қалған шақ-тұғын. Шайқас келесі күнге қалдырылды. Шыңғыс хан мен Уаң хан əскер арасында қонуға келіскен. Сол түні Уаң хан мен Жамұха найманның самсаған қолынан сескенді ме, əлде монғол ханына опасыздық жасады ма, оттарын самаладай жанған қалпында қалдырып, шайқас алаңынан өз қосындарын алып шықты. Жолай, бұл одаққа кешірек қосылған Жамұха Шыңғыс хан мен Таян хан арасында жасырын келісім бар дегенді Уаң ханның құлағына құйып бақты. Оның Шыңғыс ханға қарсы керейлермен одақ құрмақшы болуы да ықтимал.

	Одақтастарының сатқындығына көзі жеткен Шыңғыс хан таң ата майдан алаңынан сығыла берген. Монғолдардың соңына қуғыншы түскен жоқ. Найман қолбасшысы ең алдымен Бұйрық хан көрген сүргіннің басты себепкері Уаң ханға өшігулі еді. Көксау-Сабырақ керей ұлысына барып кірді. “Сангунды (Сангун – Уаң ханның баласы. – С. А.) бүкіл отбасымен, төлеңгітімен қолға түсіріп, Телегету сайында отырған Уаң ханның жарты жұртын малымен қоса айдап əкетті”, – деп жазады бұл тұрғысында “Алтын топшы”. Керей тұтқынындағы меркіттердің айы оңынан туып, бостандық алды. Оқиғаның бұлайша өрістеуін күтпеген Шыңғыс ханның қалпағын аспанға атып қуанғаны айтпаса да түсінікті. Бақ-талайынан жұрдай болған Уаң хан беттің арын белбеуге түйіп, Шыңғыс ханға елші салды. “Менің əйелдерім мен балаларым найман тұтқынына түсті. Өз ұлым болғандықтан халқымды, зəу-затымды арашалап алар батыр-күліктеріңді жіберуіңді сұраймын”. Шыңғыс ханның көп ойланбай-ақ шығарған төрт дарынды қолбасы бастаған əскері “Уаң ханның зəу-затын” наймандардан босатып алды. Уаң ханның ақ батасы мен алғысын жаудырғаннан бөтен амалы қалмаған шағы осы тұс. “Ол да асыл текті бабасынша басынан бағы тайған жұртымды маған қайтарып əперді. Міне, тағы өз ұлымның құрметін көріп тұрмын. Аспан мен Жер тəңірісі менің оған берген батамды қабыл қылсын!” Уаң ханның қаншалықты ағынан жарылғанында шаруамыз жоқ. Біздің білетініміз – кенеуі кеткен татулықтың іргесі мəңгіге сөгілгені ғана. Шүбəсіз татулықтың өзі бұрын да болмаған ғой. Татулық пен сенімділік туралы ойлап Уаң хан да, Шыңғыс хан да бас қатырмаған. Көршілік көмек пен соның төлеуіне айтылған алғыстың тасасында жаулық пен аярлық жатқаны көкірегі ояу адамға əбден аян. Мұнан соң не болып еді?! Уаң хан қайта оралған дəрежесін тойлап, елі жоқта жез құрлы қадірі болмаған алтын тəжін қайта киіп жатқанда Шыңғыс хан əскері керей билеушісінің төлеңгіттерін баудай түсірді. Байтал түгіл бас қайғы, Уаң хан мен Сангун ұлысты монғолдар талауына қалдырып, беті ауған жаққа безіп кеткен.

	Қайда барсаң да Қорқыттың көрі демекші, Уаң хан байғұс Шыңғыс ханнан қашып құтылғанымен ажалынан құтылмапты. О баста тағдыр оның маңдайына найман қарауылының басшысы Кəрі-Сүбеші мен Тəтік-шалдың қолынан ажалды болуды жазса керек-ті. Солай болды да. Керей ұлысының ең соңғы айбарлы ханы Уаң хан, Орталық Азияны дүркіретіп өткен оқиғалардың бел ортасында болған тарихи тұлға көз жұмды. Онымен бірге Керей мемлекетінің тынысы да бітті.

	Найман ордасына жеткізілген Уаң ханның ардақты басының белгілі бір кезеңде ғибадаттық мəні болғанын айта кету керек. Таян хан керей билеушісінің өлтірілуін құптамады. Оның түсінуінше, Уаң хан Шыңғыс ханның дəурендеуін тежейтін бірден-бір күш болатын. Найман билеушісінің Уаң ханның аруағына бағыттап жылы-жылы сөздер айтуының себебі осында болса керек. Нилха-Сангун Қашғар даласында қаза тапты. Сөйтіп, Шыңғыс хан күшеюі үшін ғана емес, өзінің жер басып, тірі жүргендігі үшін де қарыздар Уаң хан сияқты қауіпті бақталасынан наймандар көмегімен оңай құтылды.



	ШҰҒЫЛ ШЕШІМ

	Байтақ Орталық Азияда Шыңғыс ханның ендігі жалғыз бақталасы найманның Таян ханы ғана қалған еді. Бұл жақта Шыңғыс хан сансыз сабылыстарда нығайып, қолбасы əрі мемлекет қайраткері ретінде жоғарыға көтеріліп, қанқұйлы əрекетінің арқасында дүйім жұртқа қанішерлігімен танылып еді. Алайда, “тиыш жатқан жыланның құйрығын баспа” деген қағиданы берік ұстаған, шама-шарқын мөлшерлей білетін ақылды ханның жүрегі найман ұлысына басып кіруге дауаламай-ақ қойғаны. Наймандар жіберген əр қателікті жіпке тізіп отырған ол содан тиісті қорытынды шығарып отырды. Найман мемлекеті ұлы жиһангердің жатса түсінен, жүрсе ойынан шыққан жоқ. Əйтеуір бір қырғынның болары анық-тұғын. Ақылды хан өз күшін наймандардан аз деп бағалады. Сөйтіп, ұлы жиһангер болашақта жарты əлемді жаулап алар қауқарын найман ұлысына салып, күшін сынап алмақшы болғаны белгілі.

	Таян хан қол қусырып қарап отырды десек шындыққа қиянат болар. Жатпай-тұрмай найман билеушісі де Шыңғыс ханға қарсы күш біріктірді. Монғол ханының саяси өмірдегі адам сенбес табыстары ордадағылардың үрейін ұшырғаны да өтірік емес. Бұл жайында көне деректер не айтар екен?

	Таян ханның Уаң ханның басына ғибадат қылған шағы былайша баяндалады: “Ақ кигізде жатқан хан басына құрмалдық шалынып, қалыңдықтар лютнихура аспабының сүйемелдеуімен ғибадат рəсіміне сай қолдарын бүккен қалпы əн шырқады. Сол сəтте керей ханының басы арсыздықпен қарқылдап күлулі-мыс. Қаны басына тепкен Таян хан: “Күлесің, ə!” деген көрінеді ашуын жасыра алмай. Ізінше құрметті тəрк қылған керей ханының бас сүйегін аяқпен таптап ұсақтатты”. Монғол əміршісінің ғаламат жеңістері жайлы толассыз түсіп жатқан хабарлар нөпірі Таян ханның шымбайына қатты батты. Түптің түбінде наймандар төбесінде ойнамақ монғолдың қайқы қылышына қарсы қояр тəсіл ойлап табудың орнына, сабырсыз хан ата жауын сықпыртып боқтаудан аса алмады. “Менің естуімше, – деген көрінеді мейманасы тасыған хан, – түстік беттегі қайдағы бір монғолсымақтар сайдақтарын (қару түрі) шолтаңдатып, даңқы жер жарған Уаң ханның мазасын алған көрінеді. Сол ұятсыз əрекеттерімен ұлы ханның жүйкесіне тиіп, ақыры ажалына себепші болыпты. О, құдай-ау, сонда монғол екеш монғолдың да хан болғысы келгені-ау...” Таян өзінің көшпелі əлемдегі атақ-даңқын алға тартуды ұнататын. Тіпті болашақтағы жарты əлемнің қожасы монғолдарға былайша сес көрсетіп қоятыны бар екен. “Көк күмбезіндегі күн мен ай бір мезгілде жарқырау үшін жаралмаған. Жердегі жағдай да сондай. Бір мезгілде бір өлкеде екі бірдей ханның билік жүргізуі мүмкін емес. Мен кəріме мінсем, пəтшағарлардың аты қалай еді өзі, иə, монғол деп аталады екен ғой, солардың жонынан таспа тілем!” Осының бəрі күні кеше ғана көз алдарында быт-шыты шығып бытырап жүрген, түкке тұрмайтын монғол тайпаларының аяқ астынан күшейе қалуының салдары.

	Таян ханның əйелі Гүрбесі-қатын бірінші болып əзірге бел ала қоймаған жауға шабуыл жасауға шақырады.



	“Көріксіз көйлек кигені,

	Төзгісіз сасық күйде еді”, –



	деп монғолды мысқылдап, Таян ханға өлеңдететін де осы Гүрбесі-қатын. Онан əрі ханша Таянға мұндай жаудан іргеңді аулақ сал, монғолдың қыз-қатыны біздің сиырларымыздың желінін созғылау үшін ғана жаратылған. Онда да олардың ішіндегі іске татырлары ғана. Бұл халық бізге аяқ-қолымызды жуғызу үшін ғана қажет, – деп асылық айтады.

	Таян хан ордасындағы ахуал ширыққан үстіне ширыға түседі. Неғұрлым ықпалды адамдардың табанды талабынан соң Таян хан бір шешімге келеді: “Жарайды, – дейді Таян хан. – Монғолыңды да көріп алдық. Күні ертең жауға аттанып, мұрнынан тізіп құл етеміз”. Бұл құдіретті əміршінің қайта қарауға келмейтін дара шешімі еді. Əліптің артын бағып, Таян ханға шұғыл шешімнің ұшқарылығын салауаттылықпен ескертер сұңғыла адам найман ордасында да бар екен. Ол – Шыңғыс ханның жаңа əскерінің қауқарын тани білген қарт қолбасшы Көксау-Сабырақ болатын! Алайда, өз буына өзі піскен ұшқалақ ханды тізгіндеу мүмкін болмады.

	Шу дегеннен-ақ Таян хан таңғұт əміршісінен жəрдем сұрады. “Құлығинə, яғни тышқан жылының, немесе хижра есебі бойынша 600 жылдың жұмада айының басында (1204 жылдың ақпан-наурызы) найман билеушісі Таян хан таңғұт əміршісі Алакүштегін-Куригэге Жұқанан атты елшісінен мынадай сəлем жолдады, – деп жазады Рашид-ад-дин. – Бұл өңірде жаңа билеуші шығыпты деп естиміз. Біздің білуімізше, ол – Шыңғыс хан! (Көк тəңірісінде) ай мен күнге тиесілі орын барын білеміз. Ал бір иеліктегі екі əміршінің реті қалай болмақ? Менің оң қолым болып, əскеріңнен қарайлас. Сөйтіп, біз оның мансабын тартып аламыз”. Елшіден жолданған сəлемнен-ақ Таян ханның байтақ даланы өз иелігім деп ұққанын, ал Шыңғыс ханды түкке тұрмайтын алаяққа санағанын аңғару қиын емес. Сондықтан да ол алда тұрған науқанға бар болғаны жазалау шарасы деп қарады. Таян хан тұмсығының тасқа тірелуінің бір себебі осында. Алакүштегін найман əміршісінің ұсынысын қабылдамай тастады. Ол аз десеңіз, найман ұлысының шабуыл жасамақ ойын Шыңғыс ханға дереу жеткізді. Бұл хабарды оған таңғұт елшісі Төмен-кере даласында алаңсыз саят құрып жүрген шағында айтып берген. Монғол ханы таңғұттардың бұл жақсылығының төлеуіне 500 жылқы мен мың қой атады.



	“ҚҰРЫЛТАЙ”

	Монғол əміршісі наймандардың өзіне деген пейілін жақсы-ақ білетін. Алайда, оқиғаның бұлайша жылдам басталарын ойламаған. Шыңғыс хан саяттың қызығын төтенше құрылтайдың құрбандығына шалды. Құрылтайда бір ғана мəселе қаралды. Наймандар шабуылын қалай тоқтату керек?

	Монғол əскері мұндай кең көлемді науқанға əзір емес-тұғын. Мұның өзі, шайқасқа түсуді құптамағандардың басты дəлелі де болды. Пікірталас барысында əркім əр түрлі ұсыныс айтты. “Елдің тағдырын саятта жүріп шешкен бұлардың ісі не болар екен?” – деп жазады “Алтын топшының” белгісіз авторы. Көптеген адамдар аттарымыз да болдырды, енді не болмақ деген күдік білдірді. Шыңғыс ханның кіші інісі Очигин-ноян дереу шабуылға шығуды табандылықпен талап етті. Рашид-ад-динге иланар болсақ, Очигин өз пікірін қисынды дəлелдеген. “О, нөкерлер, аттың болдыруы да сылтау болып па? Құлаққа түрпідей тиер сөз естігеніміз рас болса (Таян хан мен оның төңірегіндегілердің аузынан шыққан монғол намысына тиетін сөзді айтады. – С. А.), жорыққа шығуымыз қажет! Таян ханның бізді талқандамауы үшін біз оны талқандауымыз керек. Соңынан бұл жерде Таян ханды қолға түсіргенбіз деп айтып жүреміз. Ол шайқаста біз жеңеміз бе, əлде Таян ханның мəртебесі үстем бола ма, ол жағы жалғыз көк тəңірісіне ғана аян! Біздің шайқасты кейінге қалдыруымызға болмайды!” Құрылтай монғолдарға желік бітірді. Əр əскербасы хан алдында өзінің адалдығын дəлелдеп қалуға тырысты. Əсіресе хан інілері аянған жоқ.

	Белгітай былай деген дейді:



	“Қолында кетсе сайдағым

	Алысқан ата жауымның,

	Бес қаруменен бойдағы

	Шайқаста ажал құшпасам

	Шағылғаны ғой тауымның.

	Боданы көп хандықтың

	Сай болған соң аумағы.

	Тыншытар емес жанымды,

	Елімнің найман жаулары.

	Тілдерін бізді қорлаған

	Суырып алсам, арман не?!



	Наймандар бізден шыңға шырқап қашса да құтылмақ емес.

	Монғол əскері дереу атқа мінсін!”

	Белгітайдың бұл көсілуі Шыңғыс ханның жанына майдай жақты. Саятты соғысқа жалғастырмаққа шешкен хан Керулен өзені бойындағы қоныстарын аралап, əскерін тəртіпке келтірді. Парсы тарихшысы мұны былайша баяндайды: “Шыңғыс хан əскерін есептеді. Мыңдықтар құрып, нояндар, мыңбасылар, жүзбасылар мен онбасылар тағайындады. Мыңдықтарды, жүздіктер мен ондықтарды құрып болғаннан кейін өзіне кешіктене, яғни кезекші күзет, 80 адамнан тұратын көптеуіл – түнгі күзет, 70 адамдық торғауыт – күндізгі гвардиялық күзет қызметін атқаратын сарбаздар іріктеді. Бұл отрядқа ең қабілетті деген, сыртқы бітімі əмірші салтанатына сай ноян, мыңбасы, жүзбасылардың балалары мен інілері алынды. Ізінше батырлар мыңдығы іріктелінді. Əмірші оны басқаруды Архай-Хасаруға жүктеді. Бұл мыңдық шайқас кезінде ханның көз алдында соғысуға тиісті. Ал бейбіт кезеңде кешіктене сапында болуы шарт”. Наймандармен енді басталмақ алапат соғыстың қарсаңында əскердің осылайша ұйымдастырылуы монғолдар ұрысқа түскелі отырған қарсыластардың қауқар-күшінен де мағлұмат бергендей емес пе?!

	Шыңғыс ханның осылайша ұйымдастырылған қолының Азияда, соңынан Европада өткен небір алапат соғыстарда жеңілуді білмегені белгілі.

	Сөйтіп, шеберлікпен үйлестірілген əскери-феодалдық жүйе Халха өзені жағалауынан “Тышқан жылының (1204 ж.) бірінші айының 16-сында түнде күн көзі сіңіп жоғалатын” Батыстағы құрбандығына қарай жылжыды. Найман ұлысымен жүргізілген қантөгіс жебенің тигіштігі мен қылыштың өткірлігін сынау ғана емес-тұғын. Бұл деген ұлы жиһангерлік мақсаттың алғашқы сыннан өтуі еді. Сөз арасында, Шыңғыс хан барлау қызметінің қабілеттілігін əділдікпен айта кету керек. Атап айтқанда, монғол əскерінің басшылығына найман қолы туралы мəліметтер толассыз түсіп жатты. Таян хан туының астына Шыңғыс ханның талқандалуына мүдделі көптеген тайпалар мен бірлестіктер топтанды. Шыңғыс хан бостандығы мен дербестігіне қауіп тудырған меркіт билеушісі Тоқтай, Əмір Əлін-тайша бастап келген керейлердің бір бөлігі, ойрат Құтха-бекі, жаджариттер көсемі Жамұха шешен, дүрбандар, қатақындар, сельджуиттер мен татарлар жұмылған жұдырыққа айналып, ортақ жауға қарсы тұрды. Найман əскерінің жалпы саны 50–55 мың да, Шыңғыс хан туы астындағы айбарлы жас күш 45 мың деп есептелінді. Наймандар өздерінің сан жағынан басымдығын білді. “Алтын топшыда” айтылғандай, Таян хан монғолдың жатаған аты əскери машық пен тактикалық шабуылға ыңғайсыз деп санады. Алайда, оқиғаның барысы Таян хан пікірінің өзі түптің түбінде адамзат басына Шыңғыс хан түсірген ауыртпалыққа қаншалықты ықпал еткенін аңғару қажет. Дəл сол шайқаста наймандар монғолдардың зұлмат жоспарына тосқауыл бола алса, Шыңғыс ханның жалпақ əлемді əлекке салар жауыздығы тізгінделер ме еді, қайтер еді?! Тіптен дүниенің төрт бұрышын түгел қалтыратқан құбыжық өз ішінде өзін-өзі шағып, құрдымға кетуі де мүмкін еді-ау. Иə, мұның бəрі əбден ықтимал-тұғын. Əсіресе, миллиондаған адамның өмірін қиып, жүздеген халықтың тағдырына зəрін сіңірген алты басты аждаһаға айнала қоймаған сол шақта...



	ҚАУҚАР СЫНАҒЫ

	Қарсы жақтардың алдыңғы отрядтары мүйіз түйістіргеннен-ақ əбігерлік пен берекесіздік атойлап шыға келді. Таян хан тайсақтап шегінуге бет бұрған. Алайда, мұны табансыздық емес, монғолдың атты əскерін болдыртып, шаршату ниетінен туған əскери машық деп ұғу лəзім. Қарсыластарының анау-мынау емес, наймандар екенін естен шығармаған Шыңғыс хан да шайқасты тоқтатпақшы еді. Монғол ханы төтенше мəжіліс шақырды. Хан нөкерлерінің бірі Додай-шербі мынадай ақылды ұсыныс айтқан: “Біздің санымыз жаудан аз. Оның үстіне əскер титықтап қажыды. Аттар тыныққанша мына Сарыкеренің жалпақ жазығын қоршап шеп құрайық. Түнде əр сарбаз бес жерден от жақсын. Біздің түтеткен түтініміздің көптігі наймандардың зəресін алсын. Найман қолының қалыңдығына біздің көзіміз жетті. Алайда, олардың өз отының басынан ұзамаған үйкүшік ханы үшін аздың өзі көптей көрінер. Біз жаққан оттың көптігі жауды жанынан түңілдірер. Оған шейін аттарымыз да тынығар. Сол кезде жау қарауылын талқандап, олардың орталық бұлықтарына соққы береміз. Осыған келісесіз бе, əміршім?” Əскерге өзі көксегендей тыныс беретін бұл ұсынысты хан қабыл алған. Əскер Сары-керенің жалпақ жазығына кеңінен қанат жайып, əр адам өзіне тиесілі бес отты түтетті. Қараңғылық қоюланғанда Қаңғары бұлақтары маңынан найман шолғыншылары самсаған от көріп айран-асыр болды. “Монғолдар аз дегендері қайда? Олар жаққан от жұлдыздан қалың ғой!” десіп жасып қалды наймандар. Жанынан түңілген шолғыншылар Таян ханға: “Монғол əскері Сарыкеренің жалпақ жазығын жауып кетті. Жау саны күн өткен сайын толығып келе жатқан сияқты. Олар жаққан от жұлдыздан да қалың!” деп ұлардай шуласты.

	Енді наймандар мəжіліс құрсын. Таян хан баяғысынша өз отын көседі. Ол мынадай ұсыныс айтқан: “Монғолдың аты болдырды. Қашқан сыңай танытып, бізді қууға арандату керек. Жаудың онсыз да қажыған аты əбден болдырып титықтағанда тізгін тартамыз да, əлсіз аттың жалын құшқан қауқарсыз монғолды турап саламыз”. “Алтын топшыда” Таян ханның бұл сөзі анағұрлым сенімді, анағұрлым нық мəнерде айтылған. Жəне ханның мəшһүр сөзі найман билеушісінің бар болғаны орта дəрежедегі қолбасы екенінен, оның мінез-құлқынан дерек бергендей:



	“Монғолға қазір тиіссең

	Құтылу қиын болғай-ды.

	Тек тұрған батыр жауына

	Ұрынған адам оңбайды.

	Найзалап алсаң оны сен

	Қан шығар, бірақ қозғалмас.

	Ақылды туған адамда

	Осынша батыр жауменен

	Шайқасу жайлы сөз болмас”, –



	деген екен Таян хан.

	Монғол аты əбден арыды, – деп жалғастырған көрінеді Таян. – Найман жұртын Алтайға көшіріп, əскерімізді жау қолын тосқауылға тап қылуға баулуымыз керек. Монғолдарды ұсақ-түйек қақтығысқа тарта отырып, Алтайдың оңтүстік сілеміне ілігеміз. Оған шейін біздің қолда бар жылқымыз жалданады. Ал бізді қуам деп арамтер болған жау қолының титықтап, қажуы кəміл. Осы ұрымтал сəтті күтіп жүріп, біз жауға шешуші соққы береміз.

	Таян ханның бұл тұжырымына оның ұлы Күшлік хан күмəнмен қараған. Анадан ақылсыз тумаған жас хан, монғолдардың да дəл сондай жоспары барын жəне оның наймандардан гөрі жаулары үшін тиімді екенін сезгендей еді. Шыңғыс хан қолының титықтаған аттарын тынықтырып алуы үшін пəлендей көп уақыт қажет емес-тұғын. Сондықтан Күшлік хан жасық əкеден нық шешім талап етті. Əмірші əкенің жылдар бойы тырнақтап жиған беделін тəрк қылып, ол “қатын тектес Таян хан қорқақтық танытып жүр. Монғолдардың аяқ астынан көбейе қалуы мүмкін емес. Өйткені Жамұха бастаған қалың монғол біздің қатарымызда ғой”, – деген деседі. Əмірші əкеге мына тақылеттес өкпемен адам салған да көрінеді:

	“Осынша су жүрек болармысың, буаз қатынша от басын торыған қатын Таян. Арқандаулы бұзауша босағадан ұзамаған ез”. Қанша бейбастақтық болып көрінгенмен, өндірдей ханзаданың жалынды сөзі хан көңіліне қонған тəрізді. Хан сақалды атаулыға тон салауатпен қызба ұлына мынадай басу айтыпты:



	“О, менің батыр Күшлігім,

	Ерлерге тəн күш мұның.

	Күн туар жаудан кек алар,

	Ақыры бірақ не болар?”



	Таян ханды бабалар дəстүрін қорлады деп айыптаған Қарасубеші қолбасшы мен Күшліктің пікірі бір жерден шықты: “Сенің ұлы бабаң Инаныш-Білге жауға жауырынын көрсетпеді, жау көзі ол мінген тұлпардың құйрығын да шалмады (қашпады деген мағынада). Айдың-күннің аманында ақыл-есіңді жоғалтып не көрінді? Сені туған анаң өмірге қоян жүрек қорқақ əкелгенін білсе етті. Айыбы əйел демесең, сол анаң мына самсаған қолды сен құрлы басқармас па еді?! Кемеңгер санаған Көксау-Сабырақ байғұсың қаусаған шал болды, əскерден сұс қашты. Монғолдың көктен тілегені жерден табылып тұрған жоқ па?! Əй, Таян хан-ай! Ер ме десем, ез бе едің?” Қалай дегенмен де, əскери демократияның қалыптасқан дəстүрі жеңіп шықты. Қолбасылар мəжілісі Таян ханды шайқасқа шығуға мəжбүр етті. Амалы құрыған Таянның былай дегені де осы тұс:



	“Жеңіліс, ажал – бір ұғым,

	Соғыссаң, соны біл, ұғын. Алға!



	Сөйтіп, Таян хан басқарған əр текті ауыр қол Хачирусуннан түсіп, Тамури өзенін бойлай, Оркан өзенін кешіп өтіп, Нагугун тауының сілеміне, монғол қосындарына жақын тұстан ірге тепті.



	ЖАМҰХА

	Қыруар ұйымдық шаралардан соң Шыңғыс хан əскерінде темірдей тəртіп орнаған. Сансыз шайқастарда шыныққан жауынгерлік рух та тым асқақ еді. “Əскери сапқа тұрған біздің (монғолдар. – С. А.) сарбаздар бір-біріне былай десетін:



	“Тікенек арасынан жалаңаш өтсек те,

	Көк жүзінде сап түзесек те,

	Қаруымыз қылыш болмай, қашау болса да

	Жеңіп шығамыз!”



	Шатқалдан болашақ ұрыс алаңы алақандағыдай көрінетін. Алдыңғы лектер кескілесіп кетті. Шу дегеннен наймандар тауға тықсырылды. Майданның барысын бақылап тұрған Таян хан қолбасшылармен кеңес өткізді. Қол басқарған нарқасқа батырлар арасында одақтастар да аз болмайтын. Найман шабуылын тойтарып тастаған монғол тегеурініне хан таң қалып тұрған. Ол монғол жайын жетік білетін Жамұхадан мынаны сұрады: “Бұл неткен адамдар? Олар (монғолдар) бір қора қойды қуған жалғыз арланша тықсырған үстіне тықсырып келеді (наймандарды)”. Сонда Жамұха монғолдар жайындағы мəліметті қасақана қоюландырып былай десе керек: “Менің андам Темірші адам етіне дəніккен төрт ит ұстап, шынжырламақшы болып жүр еді. Біздің қарауылды тырқыратып қуып келе жатқан солар болмаса нетсін...” Төрт итіңіз мынау ғой:



	Маңдайы мыстан жаралған

	Азуы қашау мұқалмас.

	Жонынан таспа тіліп тұр

	Қамшы емес – нағыз нық алмас.

	Адамның еті асы екен,

	Адамзат қана жасы екен.

	Найманның дəмді етіне

	Жеріген шағы рас екен.

	Төрт итін танып білгейсің

	Жебе менен Құбылай,

	Желме менен Сүбітай.



	Жамұха наймандар арасындағы абыржушылыққа қасақана май құя отырып, монғолдардың əскери қабілеті мен сапасын мадақтап берді дейсің. Сөзінің наймандарға қаншалықты əсері барын да Жамұха шешен жақсы білген.

	Сөйтіп, алда тұрған алапат соғыстың қарсаңында найман əміршісі Шыңғыс хан жансызының ықпалында болды. Сол жансыздың ақ дегені алғыс, қара дегені қарғыс еді десек те артық болмас.

	Өзінің арандатушылық рөлін жақсы түсінген Жамұха аянған жоқ:



	“Айналып шапқан енесін

	Құлыннан аумас бұлар кім?

	Ер біткен мынау халықты

	Күтеді қандай құмар күн?”



	дейді де, ол өз сауалына өзі жауап береді:



	“Жауызға қарсы ұмтылған

	Айтулы Манхуд-Урууд осы ма?

	Хас батыр ауыр найзалы

	Түспесе қолға жасыма.

	Немесе, жауын ол батыр

	Иықтан шабар қылышпен

	Жолынан бəрін жапырып

	Жылжиды алға ұрыспен”.



	Жамұха қанына тартқан болулы. Оның ата жауы наймандарды тауға тықсырып жатқанда, Таян ханның жебеуімен билікке жеткен Жамұха найман қолбасшылары мен одақтастар көсемдерін арандатады. Бірінші болып сыр алдырған тағы да Таян хан.

	“Ең дұрысы, – дейді ол, – мына қарғыс атқандардан аулақ болу екен!” Тау шыңында тұрған Жамұхадан: “Олардың артында кімдер бар? Ал анау аш қыранша сілекейін жұтып келе жатқан кім?” деп сұраса керек. Сонда Жамұха:



	“Қуатты күштің артында

	Келеді батыр Темірші.

	Көк темір оның өн бойы

	Шағылған күннің көзіне

	Аш қыранша шүйліккен

	Атақты менің андам ғой.



	О, менің найман достарым! Қалпақпен ұрып алмақ болған монғолдарың осы ғой!” Таян хан айтыпты: “Қолдың соңында бес биенің сабасындай болып, ауыр қозғалып келе жатқан кім?” Оған Жамұханың берген жауабы мынау екен дейді:



	“Селун ана бір ұлын

	Тойдырған адам етімен.

	Сол алып батыр күн сайын

	Өгіз жеп қана жетілген.

	Үш қабат сауыт киіп жүр

	Үш өгіз əзер көтеріп.

	Адамды тірі жұтуға

	Кеткен ғой оның еті өліп.

	Шіреніп тартқан жебесі

	Он жанды кетер шабақтап.

	Ез болса сыйға татымас

	Қайтер ек оны мадақтап.



	Жебесі жердің түбіне жеткен айтулы мерген Жошы-Хасар емес пе ол!” Таян хан тағы бір шыңға көтерілген екен дейді. Монғолдың самсаған қолына назар сала тұрып, тағы бір сұрақ қойыпты: “Қолдың соңында келе жатқан батыр кім?”



	“Оэлун туған ұлдардың

	Очегин деген кенжесі.

	Қаншалық кенже десең де

	Жігіттің нағыз құлжасы.

	Бір жатса үш күн ұйықтайды

	Монғолдың батыр бұл жасы”, –



	деген екен Жамұха-шешен. Таян хан: “Енді шыңның ең ұшарына шығып байқалық” депті-мыс.

	Эпикалық сарында болса да, Жамұха монғол феодалдарының бейнесін нанымды берген. Одақтастар əскерінің рухын əбден тұралатып алып, ант бұзар Жамұха жау жағына шығып кетеді. Оны көне дерек былайша баяндайды:

	... наймандардан іргесін аулақ салған Жамұха Шыңғыс ханға мынадай хабар салады:



	“Таян хан еңсесін сөзбен ездім,

	Зəресі ұшқан ол шыңға шырқап кетті,

	Қылышыңды сайла, менің андам!



	Ешқандай ар-намыс олардың тұралаған жігерін жани алмайды. Наймандардан іргемді аулақ салуым да сондықтан!” деп табалайды оларды Жамұха. Көпті көрген сұңғыла Жамұха шайқас басталмай тұрып-ақ монғол күшінің қуаттылығын анық аңғара білген. Оның наймандардан іргесін бірден аулақтатпағандағы себебі – құпиясын білу ғана болатын. Ол бұл мұратына жетті де. Рашид-ад-динге жүгінсек, шайқас қарсаңында Жамұха нөкерлеріне: “Менің қандас бауырымның тəсілі мен əскерді құру əдісі мүлде жаңаша!” десе керек. Мұны көре тұра бастапқы ниетін өзгертпесе Жамұха Жамұха бола ма?! “Найман тайпасы, – деген екен ол одақтастарын сатып кететін ойын аңғартып, – өгіздің терісі мен сирағынан бөтен олжа бере алмайды. Оның өзінің бес тиындық құны жоқ”.



	КҮЙРЕУ

	Шайқас барынша ауыр болды. Əрбір ұрыс барысында Таян ханның қырық рудан құралған əскерінен монғолдардың мерейі үстем шықты. Қас қарая Шыңғыс хан найман əскері бас сауғалаған Наху-Гун тауын қоршады. Шайқас тағдыры сол кезде-ақ шешіліп қалған. Абыржыған наймандар ұрыс даласын тастай қашып, тұтқынға беріліп жатты. Барлық жерден берекесіздік пен тəртіпсіздік атойлап тұрды. Монғол деректері Таян хан əскерлерінің əркім өз басын сауғалап, бірін-бірі кескілегенін, бірін-бірі қырып-жойғанын, адам сүйегінің қу бұтақша сынғанын жазады. Түрлі тайпадан шыққан сарбаздардың топ-топқа бөлісіп алып, кескілесуі ықтимал. Таңға жуық шайқастың тағдыры алдын ала мəлім болды. Əлі құрыған Таян хан қолға түсті. Аулағырақ тұрған Күшлік хан нөкерлердің шағын тобымен қашып құтылды” дегенді айтады “Алтын топшы”. Рашид-ад-динге жүгінер болсақ, наймандар аянбай шайқасқан. “Таян хан ауыр жараланды, – деп жазады найман жауынгерлерін мадақтаудан аулақ парсы тарихшысы. – Оның алып денесінің жарадан сау-тамтығы жоқ еді. Хан таудың қиыр шатқалына жасырынды. Оның жанында Кəрі-Сүбеші мен бірнеше сенімді əмірлері ғана қалды. Таян хан шайқасқа қаншалықты ұмтылғанымен ауыр жарадан еңсесін жаза алмады. Əміршісіне адал Кəрі-Сүбеші əмірлер мен нөкерлерге бағыштап былай деді: “Сəл кідіріңдер, ханға айтар бір ауыз датым бар. Тек сонда ғана əмірші еңсесін көтермек. Уа, Таян хан, – деді тағы да Кəрі-Сүбеші, – сенің əйелдерің, əсіресе нақсүйерің Гүрбесі ханым бойын түзеп сені күтіп отыр”. Кəрі-Сүбешінің бұл сөзі де далаға кетті. Ханның мүсəпір халін түсінген ол нөкерлерге: “Əміршіден əл кетті. Оның жаназасы да алыс емес. Бір ғана амал бар: жаумен шайқасқа түсіп, ханға адалдығымызды ажалымызбен дəлелдейік!” – деген екен дейді. Сөйтіп, олар етекке түсіп, соңғы тұяғы қалғанша жаумен шайқасты. Шыңғыс хан оларды тірідей қолға түсірмек болған. Монғол əміршісі осыншалық адалдық пен табандылыққа айран-асыр болып таң қалды. “Осындай нөкері бар ханның арманы не?” деген сөз Шыңғыс хан аузынан дəл сол кезде шықса керек-ті. Таян хан əскері осылайша жеңіліс тапты. Монғолдарға қашқан жауды тырқыратып қуу ғана қалған.

	Монғолдар найман əскерін талқандап, Күшліктің соңына түсті. Алайда ұстай алмады. Шыңғыс хан Алтайдың қалтарыс, қолатын сүзіп жүзіп жүріп, наймандарды өзіне тəуелді етті. Тағдырдың оған Гүрбесі-қатынды тап қылатыны да осы тұс. Сөйтіп, аякөз ару монғол ханының тұтқыны болды. Онымен бірге дəл сол Тышқан жылы (1204 ж.) найман ұлысы да дербестігін жойды.

	Бұл дегеніңіз, далалық тайпалардың монғол ордасына көрсеткен соңғы тұяқ серпер қарсылығы-тын. Қалай дегенмен де, Шыңғыс хан өз мұратына толық жеткен жоқ еді. Əзірге ол бар болғаны өз бақталастары арасындағы ең қуатты хан ғана. Сол кезеңнен бастап Орталық Азиядағы ортағасырлық бытыраңқылық тарихи дағдарыс болудан қалды. Сонау келмеске кеткен Инаныш-Білге заманында, алты басты аждаһаның жұмыртқадан жаңа шыққан қауқарсыз шағында наймандар антимонғолдық одақтың сапынан табылса, бұл қырғынның болуы екіталай еді-ау. Аждаһа аты аждаһа ғой. Кеудесіне нан піскен менмендіктің, ішкі дағдарыс пен өзара жауласудың, қолбасылардың дарынсыздығының, армиядағы тəртіпсіздіктің төлеуін зар илеп төлеп жатқан тек наймандар ғана емес-тұғын. Бұл дегенің – анау-мынау емес, əлемдік деңгейдегі күйініш еді. Монғолдар аса қуатты жауын жеңіп қана қойған жоқ – бұл шайқаста Шыңғыс ханның Шыңғыс хан болып қалыптасуы сынақтан өткен. Оның туған інісі Очигиннің “наймандарды жеңген даңқымыз далалық ауқымнан шығып, жалпақ əлемге жайылды” деуінде үлкен ақиқат жатқан сияқты. Аталмыш оқиғаның жаңғырығы жарты ғасыр өтіп, Европалық жиһангерлер Батысқа айтып барған кезеңде де маңызын жоя қоймаған. Сол жиһангерлердің жазбаларында жеңілген жаққа деген аяушылық қана емес – шайқас қарсаңындағы найман ордасында өткен жағдаяттар да көрініс табады. Атап айтқанда, Плано Карпини былай деп жазған: “Шыңғыс ханның бел ала бастағанын естіген наймандардың қызғанышында шек болмады. Өйткені жоғарыда аталған барша жұрттан салық алып тұратын найман императорының айбары да ешкімнен кем болмайтын. Ол (сөзсіз Инаныш-Білгені айтады. – С. А.) пəниден көшкенде (өлгенде. – С. А.) ұлдары жас еді, жастығына орай ақылсыз еді. Сондықтан жұртына ие бола алмады, өзара ит пен мысықтай араз болды... Мұны жақсы білген Шыңғыс хан қалың қол жинады. Қара қытайлар сияқты наймандар да күш жинап, өзіміз олардың императорына жол шегіп келе жатып, өткен аңғарда бас қосты. Сол жерде наймандар мен қара қытайлар монғолдардан жеңіліс тапты. Олардың көбі өлтірілді, өлмегені құлдыққа түсті”. Наймандар сапында қара қытайлар болды ма екен? Бұл жағы енді дүдəмал. Күшлік ханның Баласағұнда көрген құрметін еске алсақ, күмəніміз орынсыз сияқты. Найман Күшлікке қара қытай гөрханы өз қызын берді. Демек, найманның қашқын ханзадасы қара қытай тағының мұрагері болған.

	Тышқан жылғы қырғыннан кейін де талай ғасыр тарих тұңғиығына шым батып жоғалды. Адамзаттың асыл текті ақыл-есі бағзы заманда өткен осы оқиғаны ұмытпақ емес. Оның адам баласына берер сабағы үлкен. Қашан да зұлмат апатты ұясында жоймақ керек. Бүгін, əлдеқашан тарих сахнасынан өтіп кеткен айтулы оқиға жайлы мардымсыз деректерді оқи отырып, адамзат ажалын өз өмірлерін құрбандыққа шала тоқтатпақ болған бабалар əрекетін құптамасақ лажың қалмайды.

	Сол күндерден бастап наймандар туралы жылнамалар да жақ ашпайды. Лютни-хура (домбыра болуы əбден ықтимал. – С. А.) аспабымен найманның ер жүрек қолы жайлы жырлаған, халықты бірлікке шақырған сарай ақыны Құба-тегін жырау да көз жұмды. Алтай мен Қара Ертісті қоныстанған қыруар жұрт жаңа империяға бағынып, Шыңғыс хан əскерін толықтырды. Халықтың бір бөлігі ата жұртын тастап, Жетісуға, Тянь-Шаньға, Орталық Азияға, Еділ бойына қоныс аударды. Бұл тайпалар тарихтың қалауымен Алтын Орда ыдырағаннан кейін, қазіргі елімізді мекендеп отырған халықтардың негізін құрады. Бүгінгі Шығыс Қазақстанның Катонқарағай, Күршім, Марқакөл аудандарының жаздық жайылымдарында осыдан мың жылдай бұрын өткен даңқты “оқиғалардың қысқаша тарихы, міне, осындай. Бұл оқиғалар қазір де сол аймақты мекен еткен жергілікті халықтың осы өлкеге тарихи иелігін танытады. Бұл өңірде ел болғанын, іргелі мемлекеттер болғанын, олардың меншікті тарихы болғанын келгендер де, кеткендер де білгені жөн. Əсіресе, ел арасына іріткі салып жүрген алаяқтар білсін. Тəмəттамам..



	Дидар. 19–20 ақпан 1991 ж.

	Жас алаш. 3–7 қыркүйек 1991 ж.





Мырзажанға – мың алғыс, қарғыс атсын Голощекинді


	(Голощекиннің Сталинге телеграммалары)



	Аштық! Бұл біздің буын үшін беймəлім жай болғандықтан үрейлі ертегінің зиянсыз елесіндей сезіледі. Бірақ, жиырмасыншы жылдары Еділ бойында ақсүйек ашаршылықты бастан кешкендер мен қоршаудағы Ленинградта болғандар үшін бұл сөзден қорқынышты ешнəрсе жоқ.

	Күні бүгінге дейін баспасөзде бұл туралы ешнəрсе жазылмаса да, сол бір қасіретті жылдар ата буынның жадында мəңгі жатталып қалды. Себебі, аштық тəнге ғана емес, жанға да аузы ырсиған, жазылмас жара салып кеткен еді. Сол кезеңдегі қазақ ауыз əдебиетінің жақыны мен аяулысын жоқтаған қаралы, зарлы лағнет айтқан қарғыстардан тұратыны да сондықтан болар. Солай болуы заңды да еді. “СССР халықтарының ішінде 1930–33 жылдардағы ашаршылықтан қазақ халқы ерекше қатты күйзелді. Октябрь революциясынан соң 15 жыл өткен кезде аштық пен аурудан қазақ халқының елеулі бөлігінің қырылып қалуы ақылға сыймайды-ақ. Өкінішке орай, газеттер бұл туралы жұмған аузын ашпай отыр. Ақсақалдардың айтуынша адамдар мыңдап қырылған. Ұлан-ғайыр сайын дала жетімсіреп, қаптаған киіз үйлі ауылдар қаңырап бос қалған. Сол апаттан біздің ауылдың тұрғындарының үштен бірі ғана аман қалыпты”, – деп жазады “Казахстанская правда” (30. XI. 88 ж.) редакциясына жолдаған хатында оқырман.

	Бұл аштықтан тек қазақтар ғана қырылған жоқ. Осы бір аса зор қасірет СССР халықтарының бəрін шарпып өтіп еді. Орыстар, немістер, ұйғырлар мен өзбектер де ашықты... Бірақ, егіншілікпен айналысқан отырықшы жұрттар оған қарсы тұра білді. Бəрінен де көзін ашқалы төрт түлікке арқа сүйеп, жан баққан қазаққа ауыр тиді. Егін өсіріп, жер тырмалап жан бағуды кəсіп қылмаған қазақтың сүйенгені мал еді. Сол малды жаппай тартып алып, қоғам меншігіне өткізген соң қазақ күнкөріс көзінен мүлде айырылды.

	Қазақстанға жер аударылып келген орыс профессорының қызы Т. Невадовская “Қазақстандық қасірет” (“Ленинская смена”, 1988 жыл 17 февраль) деп дəл баға берген бұл ашаршылықтың себептері мен салдары туралы пікірлер əр қилы. Аштық құрбандарының саны туралы ресми, нақты мəлімет жоқ болғандықтан бұл орайда əртүрлі болжамдар айтылып жұр.

	Белгілі демограф М. Тəтімов əр түрлі статистикалық мəліметтерді салыстыра отырып, коллективтендіру дəуірінде Қазақстанда 2 022 000 адам қырылған деп есептейді. (“Қазақ əдебиеті”, 28. IX. 88 ж.) Осы бір санды аздаған түсініктермен қабылдауға да болар еді. Бірақ, тарихшылар Б. Төлебаев пен В. Осипов аштықта құрбан болғандардың санын 1 миллионға дейін азайып көрсетуде. Сол жылдары республика тұрғындарының күрт кеміп кетуін олар қазақтардың белгілі бір аймақтарға жəне Қытайға ауып кетуімен түсіндіреді. Нəтижесінде олар осындай əр түрлі жайларды көлденең тартып, ақыр соңында “қазақстандық аштықты” бүкіл елімізде белең алған көрініс емес, ұзақ жылдар бойы тоқыраудың ғалымдары бізге айтып келгендей ғана “азық-түлікпен қамтамасыз ету қиыншылықтары” салдарынан деп түсіндіргісі келеді. Дегенмен, осындай “азайтылған” санмен де келісуге болар еді, егер бұл тек 1932–33 жылдардағы қыс айларында қырылғандар болса. Жазушылар Б. Нұржекеев пен С. Елубаев осы ашаршылықты публицистика қырынан зерттей келіп, құрбандар санын 2 миллионнан 5 миллионға дейін деп есептеуде. Əрине олардың бұл пікірімен Тарихшылар келіспей отыр. Белгілі тарихшы, Қазақ ССР Ғылым академиясының академигі М. Қозыбаев бұл мəселеде 1 770 000 деген санды “ақылға қонымды” деп санайды (“Ленинская смена”, 19. ІХ. 88 ж.).

	СССР-дегі коллективтендіру дəуірі туралы ғылыми пікір-таластар буржуазиялық ғалымдардың да назарынан тыс қалмады. Мəселен ағылшын ғалымы В. Конкуэст 1986 жылы Лондонда жарық көрген кітабының “Қасірет жемісі” деген тарауында əртүрлі жанама жəне белгісіз дереккөздеріне сүйене отырып, əрбір үшінші қазақ Қазақстандағы ауыл шаруашылығын коллективтендіру кезеңінің құрбаны болды деп жазады. Ағылшын ғалымы “Казахстанская правда” газетінің оқырманы жазып отырған халықтық пікірді қайталайтындай. Сонымен жекелеген аймақтар былай тұрсын, жалпы еліміздегі ашаршылықтың ауқымымен құрбандарының саны туралы нақты пікір əлі жоқ. Қазақстан өзінің ғасырлар бойғы тарихында көптеген қасіреттерді басынан кешті. Бірақ, осы бір қазақтардың ұлттық қасіретін тек 1723–28 жылдардағы жоңғар шапқыншылығы мен атақты “ақтабан шұбырындымен” ғана салыстыруға болады. Əлдебір қылмыскердің қара ниетінің арқасында миллиондаған ғұмыр опат болды. Бұндай қасірет кезінде əрқашан да сəбилердің көп зардап шегетіні бұрыннан белгілі. Бұл жолы да солай болды. Мəселен, емшектегі сəбилердің 17 проценті, жеті жасқа дейінгі балалардың – 60 проценті қырылып қалды. Бұған қарамастан, сол кездегі балалар үйі ақ сүйек аштықтың тікелей күнəкері мен кінəлісі Голощекиннің есімімен аталыпты. Қандай аярлық десеңізші!

	Оқиғаны əртүрлі түсіну историографияның əдеттегі дерті. Кез-келген өтіп кеткен мəселеге баға берушілердің əрекеті бір жағынан дұрыс жəне бұрыс та. Өткен кезең туралы шындықтың жолы бұралаң. Бірақ іздеп көруге, талпынуға əбден болады. Ол жол қанша бұралаң болса да əділетке апарар жалғыз жол. Себебі тарихтағы “ақ таңдақтар” тек қана шындықпен толықпақ. Өтіріктің үлкен-кішісі болмайды. Бірақ “өтіріктің құйрығы бір тұтам” ғой. Тек шындық қана жалпыхалықтық, шексіз жəне мəңгілік. Шындық пен жалғанның диалектикасын саралау арқылы ғана тарихи оқиғалардың мəніне жетуге болады. Тек сонда “ақ таңдақ” түсін өзгертуін қойып, əлеуметтік байлыққа, əділетке айналады. Ақ-қараны айыру жекелеген өзімшіл мақсат үшін керек емес, ол кінəсіз құрбандардың аруағы үшін қажет. Себебі, ол құрбандардың көбінің моласы да жоқ қой. Адам өмірі бəрінің өлшемі болуға тиіс. Адам өмірін таразылайтын басқа өлшем жоқ. Адам тек Адаммен өлшенеді. Тірі адаммен. Ол сондай-ақ өлілердің рухына деген көзқарасымен де бағаланады. Себебі олар өлілер, біздерге, бүгінгі тірілерге өмір сыйлайды... Ал, ақиқат асқарына алып шығатын жол – дереккөздерін дұрыс пайдалану, тіпті біздің бүгінгі тіршілігіміз өзгерте алмаған жекелеген пікірлерді ескеру болып табылады. Бұл орайда сол дəуірге тікелей қатысты документтер өте бағалы болмақ. Хаттар, мемлекеттік мекемелердің телеграммалары, шаруашылық органдарының есеп-қисабы, жауапты қызметкерлердің командировкадан есебі, табыстар жəне кемшіліктер туралы рапорттар, қатынас қағаздар, арыздар жəне өтініштер бұлардың бəрі өткеннің нақты дерек көздері. Себебі, оларды еңбекшілер, əртүрлі бір-біріне қарсы топтардың өкілдері, достар мен жаулар, орталықтағы жəне жергілікті шенеуіктер жазды. Бұл документтерде сол кезең шындығы боямасыз айтылып, нақты өмір қиыншылықтары көрсетіледі. Оларда халықтың жақсы өмірге, əділетті қоғамдық құрылысқа, бейбітшілік пен тыныш өмірге деген үміті, бір үзім нанға деген мұң-зары бар.

	Өткен дəуірге деген біздің көзқарастарымыздың қаншалықты əділ екенін біз жариялылықтың арқасында ғана біліп жатырмыз.

	Күні бүгінге дейін тарихи оқиғаларды бағамдау біздің санамызда екіұдай талас дəрежесінде ғана болып келді. Сондықтан да, əртүрлі оқиғалар бүркемеленіп, бұрмаланып, тарихтағы “ақ таңдақтарды” молайта түсті. Ал, біз тарихи оқиғаны сарғайған архив қағаздарында берілген күйінде оқырманға ұсынуды жөн көрдік. Əрбір оқырман болған оқиғаны өзі таразылап, өзі сараптасын. Ең бастысы содан сабақ ала білсін. Себебі, адам санасы шындықпен бетпе-бет келгенде ғана өседі, дамиды. Біздің міндетіміз мекеменің ресми, қатаңдау тілде жазылған қағаздарын, сəл-пəл жұмсартып, түсініктілеу қылып беру ғана. Республика басшылығындағы Голощекин жəне оның жағымпаз жанторсықтары ортасынан шыққан солшылдар мен демагогтардың қолымен 20-жылдардың аяғында жазылған документтер бұлар. Біздің қолымыздағы деректер солай дейді. Ондай талпыныстардың болғанына қарамастан керісінше түсіндіру мүмкін емес. Қазақстандағы коллективтендіруді жеделдетуге бағытталған жергілікті басшылардың волюнтаристік жоспары (400 процент қарқынмен) республиканы құрдым аузына, ірі қараны жаппай союға, астық пен тұқымды тығып тастауға алып келді. Күштеп коллективтендіру науқаны жаппай күйзеліс пен зорлық-зомбылық көрсетуге, ұрлық жасауға жəне көпұлтты республика тұрғындарының арасында социализмге қарсы көңіл-күйдің қалыптасуына əкеп соқты. Гурьев, Орал дуандарында жəне кейбір солтүстік аймақтарда 1928–29 жылдары астықтың шықпай қалуы республиканың онсыз да құлдыраған əлеуметтік-экономикалық жағдайын күйзелтіп кетті.

	Алғаш рет жарияланғалы отырған Ф. И. Голощекиннің Сталинге жəне сол кездегі СССР Сауда комиссары А. И. Микоянға салған телеграммасы Қазақстандағы ашаршылықтың тек бастапқы кезеңінен ғана дерек берді. Голощекин мен Қазақстан Халық Комиссарлар Советінің председателі О. Исаевтың күдігі бекер емес еді, олар бүкілхалықтың қасіреттің таяп қалғанын жақсы көрді. Бірақ, бұл басшылар нақты шара қолданудың орнына “Кіші Октябрь” туралы даңғаза əңгімемен ғана айналысты. Кейінірек ВКП(б) Қазақ өлкелік комитетінің 1932 жылдың 17 қыркүйегіндегі мал шаруашылығы жөніндегі шешімі голощекиндік көзқарасқа тоқтау салды. Ауылды коллективтендіру жолы кеш те болса жөнге түсті. Бірақ қандай құрбандықпен десеңізші! 1932–33 жылдары найзағай ойнатқан қара бұлттың 1929–30 жылдары алдын-алуға əбден болатын еді. Бұл телеграммаларға қарап, республикадағы лениндік коммунистер тобы бос отырмағанын көруге болады. Жарияланып отырған бұл документтер сондай-ақ қазақ халқының қасіреті жөнінде Сталин білді ме деген сұраққа да жауап береді ғой деп ойлаймыз. Қасаң тілде жазылған көп адамға түсініксіздеу телеграмманың сөздері бар-жоғы екі-ақ парақ. Ал, енді осы бір екі-ақ парақта қаншама тағдырдың зары тұр?!

	“Халықтардың ұлы көсемі” егер, халық қажетіне сəл-пəл оң көзімен қарағанда, жедел шаралар қабылдар ма еді? Дегенмен, шешімдер қабылданып жатты. Халық тілегіне қарама-қайшы шешімдер. Даңғаза ұрандармен бұркемеленген коллективтендірудің қарқыны үсті-үстін еселене түсіп, Украина, Россия, Белоруссия, Қазақстан халықтары қасіреттің жаңа тасқыны астында қалды... Ал, бұл кезде біздің “ұлы көсеміміз” былай деп жар салды: “Егер колхоздар мен совхоздардың дамуы жедел түрде өтетін болса, онда біздің еліміздің айналасы үш жылда əлемдегі ең астықты елге айналатынына күмəн жоқ” (И. В. Сталин. Ұлы өзгерістер жылы. “Правда”, 1929 жыл. 6 ноябрь) Үш жыл өтті. Жер шарындағы есте жоқ ескі дəуірден бері “əлемдегі ең астықты елде” адамдар ашаршылықтан қырылып жатты.



	ГОЛОЩЕКИННІҢ СТАЛИНГЕ ТЕЛЕГРАММАСЫ

	Үкіметтікі. Москва, ВКП(б) Орталық Комитет, Сталинге Көшірмесі Бүкіл Одақтық сауда халық комиссариаты, Микоянға, Одақтың астық басқармасы, Нуриповқа.

	Қазақстанды астықпен жабдықтаудың жылдық жоспары 9.335.000 пұт дəн бірлігі көлемінде бекітілді. Өлкеде құрылысты өрістетуге жəне совхоздар ұйымдастырылуына байланысты тұтынушылардың саны жоспарда белгіленген 760.000 орнына 1.350.000-ға өсті. Кейбір астықтың өнімі жеткіліксіз болған жерлерде аштық белең ала бастады. Аштық орын алуы себепті өлім-жітім көбеюде. Сондықтан, бірінші майға бекітілген жоспардың толық орындалуын талап етемін. Жоспардың есебінен 7.047.000 пұт астық шығындалды. Бірінші сентябрьге дейін арнайы мақсаттағы мақта, жүн, аң терілерімен бірге – 3.241.000 пұт астық жіберуі керек. Олардың 1.300.000 пұты қолда бар қаржымен өтеледі, белгіленген түсімнің орнына арзымас қордан 70.000 пұт астықты алып, 1.200.000 пұт астықты тасып шығаруға арналған нарядтардың барлығын есептеп шығарып, дереу жіберу керек. Бүкілодақтық астық басқармасының Гордеевпен келісім жасалды деген барлық сылтаулары назарға алынбасын, өйткені ол қазіргі жағдайды мүлдем білмейді. Жауап қайтарыңыз.

	Голощекин



	14. ІV–1930 ж. Алматы қаласы. ВКП(б) Қазақ өлкелік комитеті Москва. Одақтық сауда халық комиссариатына, Микоянға3.

	Гурьев ауданының Адай, Жылқосы, Доссор, Новобога т., Қызылқұмшы, Есбол, Жаманқала жəне басқа аудандарын ішінара аштық жайлаған. Гурьевтегі ұйымдардың алдын ала деректеріне қарағанда жұт жайлаған, астықпен көмек беруді ерекше қажетсінген шаруашылықтардың саны мынадай: – Батырақ – кедей, ішінара орташа дəулеттілері – 11.213, аш адамдардың саны –

	60.481. Мынаны ескеру қажет. Бұл аудандардың қазақтар тұратын жерлерінде көшпелі, малшы халық орналасқан. Өткен жылдары оларды Ақтөбе жəне Орал дуандарының астық өндіретін аудандары қамтамасыз ететін. Биылғы жылы көрсетілген дуандарда шаруашылықтардың астық өндіруі күрт кемігендігіне байланысты Гурьев аудандарының халқы нансыз қалды. Нəтижесінде мал басының күрт кемуіне əкеп соқтырды. Малды жаппай сойып алу құбылысы байқалуда. Кедей жəне орташа ауқатты халық құмаршық, ақшоңқай сияқты өсімдіктерді тамаққа жаратуда.

	Олардың бағасы бір пұтына 17 сомға жетті. Оның үстіне бұл өсімдіктердің қоры таусылды. Өз тарапымыздан 15 вагон астық бөліп көмек көрсеттік. Бірақ, бұл мүлдем жеткіліксіз. Біздің есебіміз бойынша қосымша кем дегенде 100.000 пұт астық бөлу қажет. Орталықтандырылған қорлардан қосымша көмек берілуін сұраймыз. Дереу көмек көрсетілуі үшін Қызыл Кресті де тарту керек. Жауап беріңіздер. Сауда Халық комиссариаты. ГОЛОЩЕКИН. ИСАЕВ. 29. XII– 29 ж.

	Телеграмманың сыртқы бетіндегі жазу: “Көшірмесін алдым.

	2І1–30 ж.” қол қойылған.



	Арай. 1990. №2





...Елтай-аға Ерназарұлы...




	Республикамыздағы партия жəне мемлекет қайраткерлерінің бірі Елтай Ерназаровтың (1887–1945) есімін елдің бəрі біле бермеуі мүмкін. Оның қысқаша өмірбаяны мынадай: 1919 жылдан партия мүшесі, 1907–1919 жылдары шаруа, жұмысшы, 1919–1927 жылдары ауылдық Советтің хатшысы, “Қосшы” кəсіподақ ұйымы атқару комитетінің председателі. Ал, 1927 жылдан 1934 жылға дейін Қазақ АССР Орталық Атқару Комитетінің председателі. ВКП(б)-ның XVІ съезінің жəне Советтердің бірнеше съездерінің делегаты.

	“Кадрлар бəрін шешеді” – деп айтқанды жақсы көретін біздің барлық жеңістеріміздің ұйытқысы, əрі дем берушісі Сталин жолдас. Социалистік құрылыстың қалыптасу кезеңінде Қазақстанда кадрлар толқынының үздіксіз алмасқанын көріп таң-тамаша боласың. Сол кездегі өлкелік өкімет басшыларының толассыз ауысқаны туралы біз жақында ғана, жариялылық пен демократияның арқасында толғана бастадық. Байыптап қарасақ, бұрынғы кадр саясатында басшылардың үздіксіз ауысуы заңдылыққа айналғанын аңғарар едік. Осы арқылы социализм құру ісіне зор нұсқан келтірілді. Мəселен, орталық басшыны шеттен ұсынды делік, ал ол жергілікті жердің жағдайымен танысып болғанша біраз уақыт өтеді. Осы кезде өзінің өлкенің шаруашылығын дөңгелентіп кете алмағанымен, ол орталықты шаршата бастайды да, оны тағы біреумен ауыстыру туралы жаңа шешім қабылданады. Мысалы, Ф. И. Голощекинмен тура осылай болды. Ол республиканың жай-күйімен танысып “жанынан шығарған” “Кіші Октябрін” жасап болам дегенше, қазақ даласы аштан өлген кісілердің сүйегіне толып қалды. Ешқандай жауапқа тартылмастан біреулері келіп, біреулері кетіп жататын бұндай жүйе олар үшін тиімді еді.

	Жергілікті кадрлардың да оңып тұрғаны шамалы болатын. Олардың тəртіп бойынша орталықтан келген адам таңдайтын. Сондай таңдаулылардың бірі, 30 – жылдары коллективтендірудің қызған шағында Қазақстан Орталық Атқару Комитетінің председателі болған Елтай Ерназаров (1887–1945) еді. Ол Қазақ Өлкелік партия комитетінің секретары Ф. Голощекин жəне Халық комиссарлары советінің председателі О. Исаев бастаған “үштіктің” белді мүшесінің бірі болатын.

	Қарапайым жандар Қазақ Орталық Атқару Комитетінің председателін “Елтай-аға” деп, ал жасы үлкендері “Інім Елтай” деп құрмет тұта сөйлейтін.

	Бірде оның суретін басқан республикалық газет “Қазақ Орталық Атқару Комитетінің төр ағасы Елтай-аға Ерназарұлы” деп те жазды.

	Əдетте ресми кісіге бұлай құрмет көрсету, халықтың оны іштартатынын көрсететін. Бұған дəлелді біз сол кездері республика төрағасына жолданған үш хаттан да аңғардық.

	Ашыққан, өкпелі (бір хаттың иесі осылай деп қол қойыпты) жандар үкімет басында отырған “өз” өкілдеріне деген мақтаныш сезімімен, үмітпен, оны туыс санап, “аға”, “іні” көріп хат жазады.

	Хат жолдап отырған адамы Советтік Қазақстанның төрағасын олар туыс санады. Осы бір, мəдениеттен жұрдай, шала сауатты, сталиндік жағымпаз халықтың сол үмітін ақтай алды ма? Белгілі жазушы Шерхан Мұртазаев өзінің “Бесеудің хаты” атты деректі драмасында өзіне-өзі көңілі тоқ, Мономахтың “малақайын” киген, осынау адамды аяусыз əжуалайды. Бірақ, Сталин мен Голощекиннің тобына дəл осындай сезімсіз қуыршақтар қажет еді.

	Көңіл толқытар “Елтай-аға!”, “Інім Елтай!” деген сөздерден басталып, бүгінде ызалы күлкі шақыратын сол хаттар міне. Олардың мазмұнына зер салсаң, хат иелері республика төреағасын “халықтың əкесі” санағанын аңғаруға болады.



	“Інім Елтай!”

	Қазақ Орталық Атқару Комитетінің председателі, Сіз қазақ халқының қамқоршысы, əрі қорғанысыз. Бірақ, өкінішке орай бұл қазір олай болмай тұр. Күн өткен сайын қазақ жұрты азып-тозып барады. Қазақтар қайыршылыққа тап болып, социалистік кұрылыстың құрдымына жұтылуда. Социализм орнату ісіндегі асығыстықтар қазақтардың есіміне нұқсан келтіруде. Сіз қазақ елінің орыстардан ерекшелігін түсіне алмадыңыз.

	Көшпелі елдің малын тартып алып, күшпен коллективтендіру ешқандай жақсылық əкелмеді. Қазақтар қырылып жатыр.

	Қазақ ауылдарын социализмдендіру ісі орыс шовинистерінің қазақтарды жою үшін ойлап тапқан саясаты.

	Қазақтарды жойып жіберген соң Қазақстандағы ондай социалистік құрылыс кімге керек? Егер осылай болатын болса, оны Қазақстан деп атаудың да қажеті жоқ.

	Алматының көшелерінде өз жерінде жүріп азаттық ала алмаған сорлы қазақтар қырылып жатқанын айтып зарлауда.

	Олар орыстардан көрген зəбір-жапасын айтып жылауда. Мен оппортунист немесе тағы басқа басбұзарлардың бірі емес, нағыз марксист-ленинистпін. Бірақ, маған қазақ халқының малша қырылып жатқанын көру өте ауыр.

	Інім, Елтай! Қазақ жұртына оң көзбен қарағайсыз.

	Орыс тіліне аударған Қазақ Орталық Комитетінің секретары

	(Нұрбеков)

	АП-3 экз”.



	Қазақ Орталық Атқару Комитетінің төрағасы, аса құрметті ініміз Елтайға сəлем бердік. Сізге сəлем бере отырып, орын алып отырған кемшіліктерді айтқым келеді. Қазақстанды өзге республикалармен салыстырып қарасақ оның халі мүшкіл. Себебі, бізде біріншіден азық-түлік жоқ, екіншіден, малдан айырылдық. Қазақстан тұрғындарының аз дегенде 45 проценті ашығуда.

	Сіз осы жағдайды ескеріп ашыққандарға дереу азық-түлік жібертуіңіз керек. Осыны сізден қатты сұраймын. Егер халық 100 процент қырылып кетер болса, бұл үшін Сіз жауап бересіз. Сіз Қазақтардың мəдени артта қалғанын білетін едіңіз ғой. Соны неге ескермедіңіз?

	Жұмысқа, оқуға қабылдамайды. Колхозға қайта барайын десек, колхозыңда түк те жоқ.

	Осы кемшіліктерді жою үшін дереу шара қабылдауыңызды сұраймын.

	Басқа жазар ешнəрсе жоқ.

	Жұрт ашығуда, ашығуда, ашығуда... Олар аш-жалаңаш, аш-жалаңаш...

	Мамлют ауданы, Дубров ауыл советі, Жаңа қазақ селосынан жазып отырмын. Жауап жазыңыз.

	Менің адресім: Мамлют поселкасы, Мамлют ауданы, Дубров ауыл советі, Жаңа қазақ селосы. Байтеміров Махмет”.



	“Інім елтай!

	Біздің совет өкіметі бірінші бесжылдықтың тəмамдап, тапсыз қоғам құратын екінші бесжылдықты бастап жатыр. Осылай бола тұра бірінші бесжылдықта халықтың басым көпшілігінің аштан қырылуын қалай түсінуге болады.

	Мысалға Шұбартау ауданын алайық. Бұл ауданның тұрғындарының көбі Бөрлітөбе мен Балқаш құрылысына көшіп барып, баспананың жоқтығынан көбінің əйелдері мен балалары қырылып қалды.

	Осы жай жергілікті үкіметтің халықты ұстап тұра алмауынан ба? Жоқ, əлде, төмендегілерге жергілікті тұрғындарды жою туралы құпия нұсқау берілді ме? Егер бізге ел керек болса, оны қырғаннан не ұтамыз? Тұрғындардың көпшілігі (қазақ орыстар) темір жол станцияларында билет таппай сандалып жүр. Олардың семьялары ашығуда. Азық сатып алатын қаржысы жоқ. Осы жайдың себебі неде?

	Бұл жағдай тек Бөрлітөбеде ғана емес. Азық-түліктің тапшылығынан бүкіл еліміздің бəрінде халықтың жиі қоныс аударуы белең алып отыр. Əсіресе қазақ халқы көп қырылуда. Оны сөзбен айтып жеткізе алмайсың.

	“Өкпелі”.



	Осы бір құнды деректер арқылы қасіреттің аумағын анықтауға болады. “Ел ашығуда, ашығуда...” деген жолдарды толқымай оқу мүмкін емес. Бұл жолдарды əбден арып, жүдеген, аш адам жазса керек. Қасіреттің ауқымы зор. Талдықорған, Солтүстік Қазақстан, Семей облыстары, Алматы қаласы... Хаттардың жазылған уақытын дəл анықтауға мүмкіндік болмады. Шамасы 1932–33 жылдардың қысы болса керек, Хаттардың бірінде хат жолдаушының аты-жөні Махмет Байтеміров деп жазылған. Жауап күткеніне қарағанда бұл нақты өмір сүрген кісі. Ол хатында Ерназаровтан көмек күтеді. Бірақ, одан не пайда, Елтай-аға республикада болып жатқан қасіреттерді естімеді, көрмеді. Оны бəрінен бұрын өзінің жеке басының күйі мазалады.

	Өткенді айыптау жеңіл екенін мен түсінем. Бірақ, тарихтан сабақ алу керек. Өйтпесек оның қайталануы мүмкін. Қазақстандағы ашаршылық туралы айтқанда оны тудырған объективті себептермен қатар кейбір субъективті жайларды да ескеру керек. Біз осы орайда сол кездегі жергілікті басшылардың орталықты жергілікті жердегі шаруашылықтың өзіндік ерекшелігіне көзін жеткізуге тырыспаған, қам-қарекетсіз күйін, қасіреттің алдын алу үшін тұяқ қыбырлатпай, көлеңкеде бұғып қалғанын ашық айтуымыз керек. Сондай “тұлғалардың” бірі қазақ халқының ақсақалы” Елтай Ерназаров еді. Егер, сол кездегі Орталық Атқару Комитетінің төрағасы жігерлі, іскер, бір беткей, қайсар жан болғанда талай жанды өлімнен арашалап қалар ма еді. Кім біледі? Бəрі мүмкін!. .



	Арай. 1990. №4.





Саннан сыр шерткен шежіреші


	(Белгілі демограф-ғалым Мақаш Тəтімов – 50 жаста)



	Халқымыздың дəстүрлі ұғымында əдетте шежіреші көпті көрген көне көз қария болса, кейде оның орнын көп оқыған, сол оқығандарын зердесі мен көңіліне тоқыған жас азаматтар да алмастырып жатады. Халқымыздың рухани мəдениеті мен əдебиет өнерін, ең бастысы, тарихтың ақтаңдақтарын білуге құлық таныта бастаған қазақ халқы үшін республикамыздағы бірден-бір демограф-ғалым Мақаш Тəтімовті сан астарынан ақиқат іздеген шын мəніндегі шежіреші десек артық айтқандық болмас. Оған ғалымның бір салада шаршамай, шалдықпай отыз жылдан астам уақыттан бергі ғылыми еңбектері (“Цифрлар шежіресі”, 1968 жыл, “Өркені өскен өлке” 1984 жыл, “Демография халықтану” 1975 жыл, “Развития народонаселения и демографическая политика” 1978 жыл, “Социальная обусловленность демографических процессов” 1989 жыл) куə Мақаш Тəтімов қазақ халқының тарихын, шежіресін сыннан сыр суыртпақтап отырып, ойлы дүниеге айналдырған, оған дəйекті деректерді дəлел ете білген білімпаз ғалым. Ол қан мəселені көздеп, қарапайым халыққа жеткізгісі келсе де сүйенері де, сенері де цифр, яғни, нақты сан. Белгілі кемеңгер М. Монтеньнің “Халық өзінің азаматтық манифесін ғасырлар бойы қанымен де, жанымен де жазады. Азаматтық манифесі айқын емес халықтың болашағы да айқын емес” – деген данышпандылық сөзіне сүйенер болсақ, халқымыздың маңдайына біткен жалғыз демограф ғалымымыз Мақаш Тəтімов те халық саны арқылы ұлттық өсіп-өнуімізді, яғни азаматтық манифесті қанымен де, жанымен де жазған жəне жазып жүрген қайраткер. Өз ұлтына деген терең сүйіспеншілігі мен мақтаныш сезімі оған осыдан отыз жыл бұрын қазақ ғылымына да, өзіне де беймəлім демографияның тізгінін алға тартқан-ды. Əрі ата-анасы сол бір зұлмат заманның көзі тірі куəгері болған. Олар Қазақстандағы қасіреттер, қазақ зиялыларынан бастап қарапайым халыққа дейін қойша қырылғандығын жандары түршіге əңгіме етіп, Мақаштың сəби санасына сіңіре берген-ді. Ол заманның шет жағасын өзі де көріп, біліп өскен зерделі жас өсе келе олардың сырын, ақиқатын білгісі келген-ді. Қаршадайынан-ақ қағаз көрсе қадала қалатын бала он жылдықты бітірісімен ештеңеден жасқанбай Москвадағы Ленин атындағы педагогикалық институттың дефектологиялық факультетіне оқуға түседі. Алғашқы күннен-ақ зеректігімен көзге түскен Мақаш сабақтарға екінші курстан-ақ еркін қатысуға рұқсат алады да орталықтағы бірнеше жоғары оқу орындарындағы өзін қызықтырған лекцияларды тыңдайды. Атап айтар болсақ, ол Москваның экономикалық статистика институтындағы лекцияларға үзбей қатысса, мемлекеттік университетінің социология факультетінің тұрақты тыңдаушысы, Пирогов атындағы медициналық институтынан əлеуметтік гигиенаны, өз институтынан педагогика мен психологияны үзбей тыңдады. Бір сөзбен айтқанда студенттік өмірдің əрбір күні тынымсыз ізденіспен бір ғана білсем деген бағытта өткендігіне Мақаш Тəтімов өкінбейді. Өйткені, “адам өзінің көп білмейтіндігіне көп білуге ұмтылған кезде ғана көзі жетеді” деген рас екен. Ол қанша өз қатарымнан оқ бойы озық жүрмін дегеннің өзінде күн түн сарылып, архивтерде, еліміздегі ең ірі кітапханаларында отырды. Қазақстанның шалғай бір ауылынан келген, бірақ білімге деген құштарлығы ересен қаршығадай жас балаға алғаш қамқорлық көрсетіп, бағыт-бағдар беріп, оң қанатының астына алған Ленин атындағы педагогикалық институтының сол кезеңдердегі деканы, белгілі ғалым X. С. Замский болды. Ал, тура демографияға ден қоюына себепкер болған кісі марқұм, əлемге аты əйгілі совет ғалымы біздің еліміздегі алғашқы демограф Б. Н. Урланис еді. Оның лекциясын жалғыз Мақаш қана емес, астанадағы бүкіл жоғары оқу орындарының студенттері келіп тыңдайтын-ды. Атақты ғалымның шəкірті əрі аспиранты болып жүрген Мақаш Тəтімовті өзінің жол дос-жоралары “Қазақстанның Урланисі” дейтін. Десе дегендей-ақ сол студенттік кездің өзінде-ақ қазақ ғылымына бейтаныс, тосын тақырыпта шығарма жазып, қазақ тілінде жарыққа шығарды. Ол кітаптың аты – “Цифрлар шежіресі” деп аталады. Ал, мазмұны қазақ халқының өсіп-өрбуі жөніндегі сандар дерегі, яғни демография-халықтану ғылымын қазақ оқырмандарына тұңғыш таныстыру. Бұл шағын кітапша болса да, қазақтың демография саласындағы алғашқы жетістігі, тұсау кесер құтты қадамы еді. Біздің еліміздің тарихында тұңғыш рет 1897 жылы бастау алған халық санағынан бастап он жыл сайын жүргізілетін санақтардың материалдарын студент Мақаш Тəтімов жан-жақты зерттеп, талдау жасай отырып, жанды цифрлар мен фактілер негізінде қазақ халқының цифрлар шежіресін, оның мəдениеті мен сандық сапалық даму тарихын оқырмандарға қызықты етіп баяндап берді. Жəне бұл кітапшадан оқушы қазақ халқының экономикалық, əлеуметтік жағдайы, семья кұрамы мен тілі, білім дəрежесі жөнінде де осы кезге дейін қалың жұртқа беймəлім деректер жөнінде терең мағлұматтар ала алады. Қазақ халқының тарихында, не баспасөзінде де мұндай терең мағлұматты əңгіме бұрын-соңды қозғалмаған еді. Əрі қазақ халқының ақтабан шұбырынды замандағы саны, ХІХ-шы ғасырдағы, Октябрь революциясынан кейінгі саны ғылым ретінде əлеуметтік ой санаға түспеген кезітін, бұл.

	Міне, содан бері де отыз жылдан астам уақыт өтті. Бүгінде белгілі ғалым-демограф Мақаш Тəтімов зерттеп жүрген цифрлар саны да молая, күрделене түсті. Ол зерттелген сан артынан қазақ халқының басына түскен нəубет замандардың сыры да ашыла бастады, 1916 жылғы, 20–22-ші, 32–33-ші, 37–38–53-жылдардағы қырғындар қасіреті бізге Мақаш Тəтімовтің зерттеулері бойынша ғана белгілі болды. Осы орайда ерекше бір айтып кетер жай күні бүгінге дейін Қазақ ССР Ғылым академиясының жанында демографиялық-социологиялық зерттеу институты жоқ, бірақ оны, осынау үлкен институттың бүкіл салмағын көтерген жалғыз азамат Мақаш Тəтімовтің еңбектері еркін толтырып отыр. Елін сүйген ердің ұлттық өмір тіршілігіне аса қажетті рухани мектептің бүкіл қызметін атқарып отырғандығын үлкен мақтанышпен қалай, неге айтпасқа?!

	Əрине, демографиялық процестің əртүрлі қырларын жекеше, дербес пəн ретінде зерттеп жүрген мамандар баршылық.

	Оның тарихи, экономикалық, медициналық, т. б. сипаттарын əртүрлі тиісті мекемелер зерттеп те жатыр. Олардың деректері де көпке мəлім. Алайда, Мақаш Тəтімовтің демографиялық сандары философиялық жəне социологиялық категория деңгейіне көтере білетіндігі мен цифрлар астарындағы ащы ақиқаттарды ашып көрсете білуі арқылы олардан көш ілгері жатыр. Сондай-ақ, ол одаққа мəлім социолог. Ол – əлемдік ұлттардың демографиялық өсіп өнуін, жақсы-жаманын ашып көрсете отырып, осыдан ой түюді талап етеді. Яғни, Мақаш Тəтімов өзінің зерттеп жүрген пəнін ұлттың, халықтың рухани мекемесіне айналдыруды мақсат етеді. Сөз жоқ халқына қалтқысыз қызмет ету үшін де үлкен білімдарлық, биік парасаттылық қажет М. Тəтімовтің қазіргі деңгейі не көтерілу үшін тек азаматтық позиция жеткіліксіз, ол үшін туған ұлтын шексіз сүю де тиіс. Оны ар-ождандай жоғары ұстау да қажет. Демография ғылымы дəл казіргі қайтып құру кезінде қазақ халқы үшін өте қажет қоғамдық ғылым. Өйткені, қазақ халқы өз жерінде демографиялық саны көп болса, демографияға деген сұраныс та болмас еді. Қарапайым ғана мысал, өткен жылы қазақ тіліне мемлекеттік статус берілді. Егер жергілікті халық саны өзге ұлттардан көп болса, ондай заң қабылданбас та еді. Сонда біз заңға емес, қоғамның өзінің, əсіресе, демографиялық өсу заңдарына сүйенер едік. Ол үшін əрине, халық саны сөзсіз өсуі тиіс. Мысалы, таяудағы уақытта, яғни, 2000 жылдың бас кезінде М. Тəтімовтың демографиялық концепциясы бойынша қазақ халқының проценті 50-ге, ал демографиялық потенциялы абсолюттік есеп пен келесі ғасырдың басында 25 миллион болмақ. Бұл тек демограф ғалымның ғана емес, қазақ халқының сүйікті перзентінің де арман-мұраты.

	“Ол үшін біз ең алдымен көп бала тəрбиелеп өсіру дəстүрін, яғни, ұлттық институтымызды қайта қалпына келтіріп, дамытуымыз қажет. Сан жағынан кез-келген өзге ұлттан басым болсақ, бəрі де өз-өзінен шешілер еді. Осыны бүгінгі жасөспірім жастар, ұл-қыз өсіріп отырған ата-аналарымыз үлкен жүрекпен түсініп, парасаттылықпен халық санын өсіруге белсене атсалысса, кемінде əр семьяда 5–6 баладан болса, нұр үстіне нұр болар еді. Əйтпесе, “жаман үйдің қонағы билейді” дегендей, өз елімізде ұлтандықтан ұзаққа бара алмасымыз хақ. Бір сөзбен айтқанда, біздің ел болып дамып, ұлт болып ұлғаюымыз үшін сан мен сапа жағын жоғарылату керек. Өйткені, біздің жеріміз кең байтақ та, демографиялық базамыз əлсіз. Демографиялық даму дəл қазір біз үшін ауадай қажет екендігін ұмытпайық, ағайын” дейді Мақаш Тəтімов.

	Иə, қазіргі қайта құру əкелген соңғы серпілістердің нəтижесінде, республикамыз қазақ тіліне мемлекеттік статус алып, енді саяси жəне экономикалық дербестік алар тұста қазақ халқы өз еліндегі қажетті процентке жетпей, өзіне-өзі қожалық ете алмаса, тас масқара сол. Ал, мың жерден заң, қаулы шықса да, демографиялық ұлттық орта болмай ештеңе оңынан шешілмесі ащы да болса ақиқат.

	Міне, осынау маңызды мəселелерді халыққа, тыңдаушыларға отыз жыл бойы түсіндіріп, өте белсенділікпен қоғамдық пікір тудырып жүрген ғалым – қайраткер Мақаш Тəтімовке өкінішке орай, əлі күнге дейін не жеке кафедра, не жоғары оқу орындарында лекция оқуға мүмкіндіктер жасалып отырған жоқ. Алайда, республикамыздағы жалғыз демограф ғалымды Халыққа білім беру басқармасы дұрыс пайдаланбаса да жекелеген институттар мен басқа да толып жатқан қоғамдық, ғылыми мекеме жетекшілері тиімді пайдаланады, яғни, олар ғалымды шақырып, түрлі тақырыптарда лекциялар тыңдайды. Жеке ауылдық, аудандық жерлерге барып лекциялар оқуды да ол дəстүрге айналдырған. Мысалы, осы күнге дейін республикада ол бармаған аудан ауыл қалмаған десек, артық айтқандық емес. Лекцияларың бүгінгі ең көкейкесті мəселелерді баяндауға құратын ол, əсіресе, қазіргі демографиялық ахуал, бала өлімі, соңғы кездері күрт өсіп кеткен мүгедек балалардың туу себептері, сондай-ақ түрлі экономикалық, экологиялық апаттардың зардаптарынан адамдардың өзін-өзі мерт етуі тағы басқа да толып жатқан проблемаларды сөзіне өзек етіп отырады. Оларды əңгіме еткенде де құрғақ цифрларға немесе сүренсіз ақылгөйсуге емес, нақты дəлел, деректермен толықтырып баяндауға тырысады. “Ойы байдың тілі бай” дегендей, Мақаш Тəтімовтің тіл байлығы да, сөздік қоры да өте бай əрі құнарлы. Оны біз ғалымның кез-келген еңбектерін оқи отырып байқай аламыз.

	Өзінің кандидаттық диссертациясын мүгедек балалардың дүниеге келу себептері мен бұл дерттің алдын алу мəселелеріне арналған педагогика ғылымының кандидаты Мақаш Тəтімов соңғы кездері жеке бастың қамын күйттеген ғылыми еңбектер жазғаннан гөрі, жоғары оқу орындарына арналған, қалың көпшілікке аса қажетті оқулық жазуды қолға алып жүр. Жəне Мақаш Тəтімовтің өзге ғалымдардан бір ерекшелігі ғылыми еңбектерді қазақ жəне орыс тілдерінде еркін жаза білетіндігі. Барлық ғылымдарды қазақ тілінің мемлекеттік статус алуына орай қазақ тілін де дамыту сөз болып жатқан қазіргі кезде ол мүмкіндігінше барлық лекциялары мен еңбектерін таза ана тілінде жазып жүр. Бүгінде демограф ғалымның күнделікті баспасөз беттерінде шыққан əрбір мақаласын іздеп жүріп оқитын оқырмандар саны есепсіз өсіп отыр. Тіпті қазақ халқының тарихы мен өткеніне, даму сатыларына, оның, əсіресе, ақтаңдақтарын білуге құштар жастардың М. Тəтімовтің мақалаларындағы деректерді жаттап жүргенін естіп те, көріп те жүрміз.

	Міне, ұлттық сана-сезімнің өсе бастауы, өзіміздің өткен тарихымызға, жалпы рухани мəдениетімізге, демографиялық өсуімізге деген ілтипат пен құлықтың, құрметтің тұсауы кесілуі де осы болар.

	Тарихымыздың бізге белгісіз болып келген кейбір көлеңкелі, ақтаңдақтарын, ақиқаттарын сан мен цифрлардан суыртпақтап, сыр етіп шертіп жүрген шежіреші, демограф ғалым Мақаш Тəтімов халық санын өсіруі ұлттың демографиялық ахуалын жақсарту жолында келешекте де үлкен іс тындырады деген сенімдеміз.



	Ақатаев С., Пірəлиева Г. Өркен. 16 маусым 1990 ж.





Евразийские корни казахской культуры




	Трудным и сложным был путь движения древнего и средневекового населения Центральной Азии к национально-культурной консолидации. В середине XV века на исторической арене появляется конфедерация кочевых племен Евразийских степей под новым именем “казак” и закладывает основу новой народности преемственно развивая культурный и социальный опыт своих предшественников.

	Имени “қазақ” суждено было стать названием народа, государства, этнотерритории, этнокультуры и впоследствии нации. Со времени появления этнонима “қазақ” с аборигенным населением соседи устанавливают отношения как с единым этнокультурным и этнополитическим субъектом называя его “қазақ”, зачеркнув все прежние имена. Были попытки лишить его этого имени, однако из этой политической авантюры ничего не вышло.

	Историю культуры казахского народа недостаточно освещать лишь с этапа появления в источниках его названия. Еще в недрах древнего Казахстана, в тысячелетней истории античных племен создавалась основа будущего казахского общества, основа его материальной и духовной культуры. Объединение преимущественно кочевых племен средневековья под именем “казак” является лишь культурно-политическим завершением наследия предыдущих этапов истории. Вероятно, этим объясняется сложившаяся традиция среди исследователей, которые для выяснения тех или иных сторон древнего евразийского кочевого мира часто опираются на казахский материал. Ученые, таким образом, дополняют и сверяют показания письменных источников, “читают” предметы материальной культуры, акцентируют внимание на тех или иных сторонах интересующего периода исторического прошлого кочевников Евразии. Казахская этнография послужила дополнительным материалом для исследований таких выдающихся ученых, как С. П. Толстов, С. И. Руденко, В. В. Радлов, В. В. Бартольд, А. Х. Маргулан, своими работами открывших и вновь вернувших многим народам целые миры, в силу объективных причин вычеркнутых из исторической памяти. На самом деле, многие стороны народной жизни казахов явились реальной аналогией палеоэтнографии ранних кочевников, довольно твердо зафиксированных в письменах античности.

	Образ жизни ранних кочевников (хозяйство, жилище, пища, общественные институты, нравы и т. п.), засвидетельствованный древними авторами, почти совпадает с образом жизни кочевников нового времени, включая и казахское кочевое общество. Вероятнее всего, не только во времена Геродота и Страбона, но уже Гомера (ХII–ХIII вв. до н. э.) кочевая системам представляла из себя хорошо налаженный и довольно развитый тип хозяйства. “Кибитки кочевников сделаны из войлока и прикреплены к повозкам, на которых они живут, – пишет Страбон, – вокруг кибиток пасется скот, мясом, сыром и молоком которого они питаются. Они следуют за своими стадами, выбирая местности с хорошими пастбищами”.

	В источниках племена, населявшие Евразийские степи, рассматриваются в этногенетической связи. Согласно им, исседоны часть массагетов, массагеты – саков, а последние не кто иные, как скифы. Разумеется, при этноисторических исследованиях эти сведения приводят к поверхностным выводам и могут воссоздать лишь общую картину исторического процесса, логику движения культуры и направление прогресса. Каждое этноисторическое звено несомненно вносит нечто свое в общее развитие того или иного явления, сохраняя известные каноны и основные идеи, выработанные не только ближайшими, но и отдаленными предшественниками.

	Пространственно-хронологическая преемственность материальной и духовной культуры кочевых народов, периоды ее обновления фиксируются как письменными источниками, так и археологическими материалами. Однако историко-культурная преемственность, соединяющая древних с позднейшими поколениями, является результатом не только лишь единства социально-экономической основы кочевых обществ, близости материальной культуры, но и образа мышления, социальных институтов, идеологии, религиозных представлений.

	Древнеказахстанская культура формировалась на базе определенных идейных субстратов. Именно в эпоху бронзы материальные и идейные начала неолита обрели качественно новую форму.

	Основное сырье для изготовления предметов быта, орудий труда и вооружения производилось в богатых рудоносных районах Центрального Казахстана. О масштабах древней металлургии, обеспечившей материально-техническую базу культуры этой эпохи, свидетельствует подсчеты археологов. Только в Джезказганском регионе до VI–V веков до н. э. было выработано миллион тонн медной руды, из которой выплавляли бронзу. Значение этого пластичного металла в становлении евразийской культуры трудно переоценить. Он не терял свою роль и после того, как люди научились плавить железную руду перерабатывать ее в металл. Восходящее своим корнем к санскриту слово “жез” (бронза) проникло в казахскую культуру настольно глубоко, что оно стало составным многих имен существительных и прилагательных и культурных терминов: “Жезкиік” (сайгак), “Жезды” (река), “Жезқазған” (город), “Жезтырнақ” (мифологический персонаж), “Жезөкше” (представительница древней профессии), “Жезкөмей” (певец), “Жезтағалы еніреу” (лошадь Биржан Сала).

	В современной науке утвердилось предположение, согласно которому центром первоначального формирования культуры эпохи бронзы являются богатые медью очаги Центрального Казахстана. Наиболее продуктивный исследователь этой эпохи академик А. Х. Маргулан считает, что культура эпохи бронзы в Казахстане развивалась постепенно в течение многих сотен лет и в процессе поступательного развития претерпевала ряд изменений, от простой формы к более сложной. Взяв свое начало в неолите (III тысячелетие до н. э.) культура эпохи бронзы прошла ряд исторических этапов и достигла полного развития в конце II и в начале 1-тысячелетия до н. э. Хронологическая последовательность этой культуры в Центральном Казахстане подтверждается разновременными памятниками, отличающимися друг от друга по типу сооружений и погребального инвентаря. Наиболее ярко эта последовательность выразилась в памятниках ранней и поздней эпохи бронзы, встречаемых почти на всей территории Центрального и Восточного Казахстана. В эпоху бронзы была подготовлена почва для принципиально нового этапа историко-культурного развития древнего населения Евразии, пользовавшегося одними и теми же образами в искусстве и фольклоре. Разумеется, различали их местные особенности.

	Движение культур усиливается с появлением на евразийских просторах конных кочевников, изменивших ритм былой размеренной пасторальной степной жизни. Тем самым была заложена основа для формирования совершенно неповторимой конно-кочевой цивилизации.

	Конно-кочевая цивилизация прошла несколько этапов, соответствующих степени восхождения, скорее возможностей, древней индустрии и технологии. Любое приобретение отражалось прежде всего в снаряжении коня, вооружении и женском украшении, т. е. декоративно-прикладном искусстве. Так, если изобретение металлической узды с псалиями способствовало приручению этого ретивого животного (дикий тарпан), маневренности управления конем, а использование подков раздвинуло горизонт кочевничества, открыв им новые рубежи Евразии, ворота оазисов, то твердое седло со стременами увеличило скорость и дальность передвижения коня.

	В век компьютера нам трудно понять, что каждое изобретение, простое на вид, давалось древним нелегко, за каждым из них не только стоят огромные умственные и физические усилия человека, но и лежит опыт тысячелетий. В свою очередь эти изобретения породили принципиальные изменения в бытии, мышлении и нравах кочевого мира Евразии. “Великие переселения народов” античности и средневековья, оставившие глубокий след в судьбах всех народов Евразии, связаны с этими изобретениями.

	Хотя возникновение кочевого скотоводства относится к концу поздней бронзы, т. е. к началу первого тысячелетия до н. э., оно оставалось фактически неизменным в течение всего последующего времени. К примеру, технология животноводства казахов не отличалась от древних форм, которая по существу была продолжением предыдущих приобретений и навыков.

	Внутренняя целостность культуры кочевых народов отмечается Ш. Уалихановым. По его мнению вся духовная сфера жизни казахов в “совокупности” составляет “нечто целое”, сохранилась “до нас без искажений”. “Изумительно, с какой свежестью сохранили киргизы (казахи. – С. А.) свои древние предания и поверия, – пишет Ш. Уалиханов, – и еще изумительнее, что во всех отдаленнейших концах степи, особенно стихотворные саги, передаются одинаково и при сличении были буквально тождественны, как списки одной рукописи. Как ни странно кажется подобная невероятная точность изустных источников кочевой безграмотной орды, тем не менее это действительный факт, не подлежащий сомнению”.

	Система генетически тождественна себе, в ее развитии движущую роль играет одно и то же противоречие, которое возникает в самом начале существования системы, обусловливая ее специфику, развиваясь и усложняясь вместе с ней. На каждом новом уровне развития системы это основное противоречие находит разрешение, но только не полное, а частичное. Это разрешение противоречия точно соответствует характеру эпохи, ее духовному и материальному уровню. Столь длительное существовании кочевничества как специфической социально-экономической формации показывает ее достаточную жизнестойкость.

	Евразийское кочевничество в своей поступательной эволюции прошло три стадии. Номадология разделяет кочевников на “ранних”, “классических” и “поздних”. К “ранним” кочевникам относятся скифы, саки, массагеты, исседоны, гунны, сарматы и другие античные племена и племенные союзы Евразийских степей, а о “классических” кочевниках принято говорить, когда речь идет о средневековых монголах и тюрках. Казахи принадлежат к труппе “поздних” кочевников, которые собственноручно и “сдали” всю цивилизацию и культуру кочевого мира в архив истории. Реанимировать кочевничество также невозможно, как невозможно повернуть колесо истории вспять. Однако оно в современной действительности есть, оно – вечно.

	Вся суть евразийской мысли состояла в том, что человек никогда не должен замыкаться в своем мирке. Он существо коллективное, универсальное, принадлежит вселенной, обладающее трансцендентной душой – Тенгри. Он должен готовить себя к встрече дня следующего. Он должен охотиться, пасти табуны и отары для встречи дня следующего. Готовить завтра. Иначе жить в условиях Евразии невозможно. Она слишком далека от теплых морей, поэтому здесь климат суров, сух и ветреней. Степные легенды утверждают, что каждый раз после очередного разбоя или истребления того или иного племени оставались в живых мальчик и девочка. И все начиналось снова.

	Этому учила историко-философская память и казахского народа, которую мы обобщенно называем мировоззренческим синкретизмом национальной мысли и культуры, который формировал такие великолепные качества казахов, как выносливость, спокойствие духа, предрасположенность к общению, толерантность к чужому мнению, любовь к человеку, природе.

	Мировоззренческий синкретизм есть достояние преимущественно кочевого образа жизни и культуры. Потому уместно говорить об евразийском типе мышления и поведения для формирования которого потребовались громадные пространственные, хронологические и этнические ресурсы. Проявление этой своеобразной философии у казахов есть не что иное, как реакция на динамично меняющуюся действительность бытия мира кочевья и продолжение наследия предков.

	Таким образом, несмотря на сравнительное позднее формирование своего самоназвания, казахи являются одним из древних народов Евразии. Непосредственное участие историко-этнических общностей классического мира кочевой древности и средневековья в процесс формирования этнокультурного облика казахского народа, дает основание рассматривать его как преемника евразийского наследия.



	ТҮЙІН

	Мақалада аралас ғылыми мəліметтер мен өркениеттік əдістер негізінде қазақ мəдениетінің евразиялық түбірі, туындау кезеңдері мен атты-көшпелі өркениеттің дамуы, осы аймақтың алып кеңістікті, хронологиялық жəне этникалық ресурстарымен қамтылған ойлау мен сананың ерекше бөлігі ретіндегі əлемдік көзқарастың синкреттік қалыптасуы негізделген.

	Автор ұлттық ойлау мен мəдениеттің əлемдік көзқарастық синкретизм деп аталатын қазақ халқының тарихи-философиялық зердесі қазақтардың мынадай тамаша қасиеттерін: шыдамдылығын, жан дүниесінің тыныштығын, қарым-қатынасқа бейімділігін, бөтен пікірлерге төзімділігін, адамға жəне табиғатқа деген махаббатын тудырды. Əлемдік көзқарастық синкретизм дегеніміз көшпелі өмірдің жəне мəдениеттің айрықша игілігі. Сондықтан ойлау мен сананың евразиялық түрін кұруға қажет болған алып кеңістікті, уакытша жəне этникалық ресурстарын айтып кетуге болады. Қазақтардағы бұл өзгеше философияның көшпенділік өмір шындығының өзгеру динамикасына əсері ретінде көрінуі жəне бабалар мұрасының жалғасы деп түсінуге болады.



	SUMMARY

	In this article S. N. Akatay is busy tracing the foundations of the Kazakh material and mental culture, the advent and development of the completely unique horse-nomadic civilization that has made its contribution to the treasury of international culture. The author holds that the ethno-cultural appearance of the Kazakh people causes us to regard it as a successor of the Eurasian heritage.



	Казахская цивилизация. 2001. № 1





Руниканың беймəлім сыры




	XIX ғасыр Орталық Азияны ежелден мекендеп келе жатқан түркі тілдес халықтардың тілі, мəдениеті жəне тарихы туралы ірі жаңалықтар ашылған кезең болды. Осы ғасырдың бірінші жартысының өзінде ғана шығыстану ғылымының алтын қорына бұрын-соңды беймəлім соны мəліметтер қосылды. Жиһангерлер, саяхатшылар мен географтардың еңбектерінде оқтын-оқтын Енисей өзенінің бойынан кездесетін жазулы тастар туралы деректер ұшыраса бастады. 1818 жылы “Сібір хабаршысы” “Сибирский вестник” журналы жазуы бар тастардың суретін алғаш рет жарыққа шығарды. Осы журнал мақаласы Европа тілдеріне аударылып, дүниежүзілік ғылыми жұртшылықтың назарына түсті. 1889 жылы фин ғалымдары Енисей ескерткіштерінің көшірме суреттерін жариялады. Финдер бұл ескерткіштерді ежелгі финдердің ата-бабасынан қалған мұра ретінде пайымдап, тарихи деректі бұрмалауға ниет білдірді. Сол жылдың өзінде орыс зерттеушісі Н. М. Ядринцев Монғолияның Орхон өзенінің бойынан бетіне белгісіз жазу қалған көптеген тастар тапқанын хабарлады. Мұның ерекшелігі тас бетіндегі жазу екі тілде: белгісіз тілмен бірге қытай таңбалары қоса берілгендігінде еді. Ескерткіштің ең ірілерінің бірі – VIII ғасырда түркі ханы мен оның інісіне бағышталғаны анықталды да, фин ғалымдарының қателескендігі дəлелденді. Н. М. Ядринцевтің жаңалығын 1890 жылғы фин экспедициясы растады. Россия Ғылым академиясының академик В. В. Радлов бастаған экспедициясы 1891 жылы орхон тастарын зерттеп, 1892 жылы екі томдық атласта ескерткіштердің толық суреттерін жариялады. Бір жыл өткен соң дат ғалымы В. Томсон беймəлім жазулардың кілтін тауып, осы кілттің негізінде В. В. Радлов оларды оқып шықты. Н. М. Ядринцев тапқан Орхон өзенінің жағасындағы ескерткіш түркі ханы Могилян мен оның інісі Кұлтігінге қойылғаны анықталды. Орталық Азия халықтарының тарихы үшін баға жетпес жазба ескерткіштерінің ғылым дүниесіне кіру жəйттері осылай еді.

	Бұл жаңалықтардың Орта Азия халықтарының мəдениет тарихы үшін маңызы зор болды. Бұрын бұл халықтарда мəдениет пен жазу үлгілері болмады деген теория жоққа шығарылды. Бірақ бұл көне жазулардың ашылуының алғашқы тұсаукесері ғана еді. “Советская тюркология” журналы кейінгі кездің өзінде ғана бір топ ескерткіштер ашылғанын хабарлады. Кейбір соны деректер ескерткіштерді бүгінгі күннің ғылыми методикасына сай қайта оқу барысында да бой көрсетіп келеді. Осыған орай бір кезде белді ғалымдар дұрыстап оқыды деген негізгі ескерткіштердің өзінен күрделі қателер кеткені анықталып отырғанын айта кеткен дұрыс.

	Биыл Қазақ ССР Ғылым академиясының Ш. Уəлиханов атындағы Тарих, археология жəне этнография институтының Қазақстанның орта ғасыр бөлімінде Монғол Ғылым академиясының Тарих Институтының ғылыми қызметкері Қаржаубай Сартқожаұлының, “Мойыншора ескерткіші – Орталық Азия халықтары тарихының қайнар көзі” деген тақырыптағы көп жылдарға созылған зерттеу жұмысы талқыланды. Талқылауға еліміздің жəне республикамыздың шығыс зерттеушілері мен тарихшылары қатысып монғол ғалымдарының көп жылдарға созылған ғылыми еңбегіне зор баға берілді. Түркі руникасының көне де ірі нұсқасына жататын Мойыншора ескерткішіне монғол зерттеушісі мұқият зер салыпты.

	Жас таланттың бұл еңбегі оның студенттік ғылыми жұмыстарымен сабақтасып жатыр. 1960-шы жылдардың басында Монғол университетінің 2-ші курс студентінің қолына “Білім жəне еңбек” журналының кезекті саны түседі. Бұл журналда белгілі тюрколог Ғ. Айдаровтың көне түркі алфавиті туралы мақаласы жарияланған-ды. Ғылымның тұңғиық тереңінен нəр іздеген жас талап мақалада келтірілген көне түркі алфавитінің нұсқасын жаттап алады. Сол жылғы курстік студенттік ғылыми жұмысы осы тақырыпқа ауысты. Үздік студенттің тюркологияға деген құштарлығы университет профессорларының назарын аударды. Алтай тілдерінің ірі маманы, Чой Лубсанжав түркі руникасымен түбегейлі шұғылдануға бағыт берді. Ол университеттің монғол тілі жəне əдебиеті факультетін үздік бағамен бітіріп шықты. Университеттегі дипломдық жұмысының тақырыбы “Тонұқұқ ескерткішінің тіл ерекшеліктері” монғол тюркологтарының назарын аударды.

	Содан бері табаны күректей 12 жыл өтті. Осы жылдарда жас ғалым Мойыншора тасындағы жазуларды тексере отырып, өзінен бұрынғы аудармашылардың жіберген ағаттықтарына көңіл бөлген.

	Мойыншора ескерткішін тұңғыш зерттеген академик В. В. Радлов пен С. Е. Маловты қателестірген жағдай – тастың үшке бөлініп, сынықтарының əр жерде жатуы еді. Осыған байланысты тастағы жазудың 12 жолы ауысып түсіп, баяндалған тарихи хабарлардың мəні өзгеріп кеткен. Тасты ең соңғы аударған С. Е. Малов ескерткішті мүлде көрмеген адам. Ол фин ғалымы Г. Рамстедтің салып əкелген суретімен пайдаланған. Сондықтан С. Е. Маловтың дұрыс аударуына ешқандай мүмкіндігі болмаған. 12 жолдыңауысып түсуі тексте берілетін тарихи уақиғаларды недəуір өзгертіп жіберген. Мəселен, бұрыннан аударылмай келе жатқан “чақ” сөзі жаңа аударуда “кыпчак”, яғни қыпшақ қағанаты болып шыққан. Монғол ғалымының ескерткішке деген ыждаһаттылығының арқасында өшіп бара жатқан кейбір əріптер қалпына келтіріліп оқылған. Осыған байланысты “чак” болып дүдəмал оқылған сөз “қыпшақ” екені толығымен дəлелденді деуге əбден болады. Қ. Сартқожаұлының зерттеуі барысында тек бір ескерткіштің өзіне 110-ға тарта түзетулер енгізілді. Осы түзетулердің негізінде ғана Орталық Азияны ежелден мекен еткен көптеген халықтардың тіліне, ұлттық қалыптасуына, саяси-əлеуметтік тарихына байланысты соны деректер ғылымнан өз орнын алмақ. Осы күнге дейін шартты түрде оқылып келген “түркі-қыпшақ” тіркесіне ешбір тюрколог сенбей келген болса, кейінгі зерттеу барысының нəтижесінде бұл тіркестің семантикасы үлкен тарихи оқиғалардың мəнін ашып отыр. Түзетіліп оқылған ескерткіште 680–745 жылдары Түркі-қыпшақ қағанаты болғаны баяндалады. Əрине, бұл Қазақстан тарихы үшін ірі жаңалық.

	Қ. Сартқожаұлы ескерткіштерді тексеру жəне қайта оқумен ғана шектеліп қалмай, Монғолияның тау-тастарынан жаңа, ғылымға беймəлім ескерткіштерді ашуды өзіне басты мақсат қояды. Жас ғалымның қатысуымен біріккен совет – монғол эспедициясы кейінгі бес жылдың ішінде көптеген ескерткіштердің бар екенін анықтады.

	Амал не, ескерткіштердің көбі ерте кездің өзінде қиратылып, біразы жерге шөгіп кеткен. Монғол халқының буддизмді қабылдауымен кейбір ескерткіштер əдейі қиратылған. Мəселен, Тəрхін-қол жағасындағы ескерткіштің ұштар мұнарасы бөрінің тастан қашалған мүсінімен көркемделген екен. Осы ғасырдың 20-шы жылдары Монғолияда мал шаруашылығында үлкен індет болып, жергілікті ламалар індеттің себебі деп бөрінің тастап жасалған басын мегзейді. Уағызға сенген араттар бөрі тасты өгізбен сүйретіп көлге тастайды.

	Көне түркі алфавитімен жазылған ескерткіштер кейінгі кезде көбірек ұштасып жүр. Оған Кереку мен Есіктен табылған жазулар дəлел. Əлі де күрделі жаңалықтар алда демекпіз. Сөйте тұра, ескі ескерткіштерді қайта оқу барысында ашылған жаңалық сол жаңалықтардың бастысы болмақ. Ол барлық ескерткіштерді қайта оқуға бағыт бермек. Бұл ғылым дамуының даңғыл жолы. Туысқан монғол ғалымдарының осы салада нəтижелі еңбек етуі қуантарлық жай. Жас ғалым Сартқожаұлының диссертациясы соның айғағы. Түркі алфавитінің беймəлім сыры мен қыры көп. Осы жаңалықтар, сайып келгенде, түркі алфавитінің тарихи тағдырына сəулесін түсіре ме деген сенім мол.



	Білім жəне еңбек. 1982. №12





Бота тірсек, қыл сағақ сандалкерлер


	(жылқының тегі мен тарихы туралы)



	Қазақ баласы жылқыны қадір тұтып, қасиет санайтыны мəлім: жылқы атауын “жарықтық” деген сөз қосып, кейіптендіріп киелеп отырған. Халық асыл қасиет адам мен жылқыда кездеседі деп жылқы малын адамнан кем көрмейді. Жылқы мен адамзат тарихы, əсіресе, дала төскейіне малын баққан көшпелі халықтардың тарихы жылқымен тығыз байланыста. Басқа үй жануарларына қарағанда адам игілігіне жылқы малы тым етене. Дегенмен адамзат тарихында жылқы атын аспанға шарықтатқан – соғыстар.

	Мұнан 2500 жыл ілгері болған кемерліктер мен скифтердің əйгілі шайқасынан бастап, түтіні мұнан 40 жыл ғана бұрын басылған Ұлы Отан соғысы отты жылдарында, Азамат соғысының дүрбелеңінде жылқы елеулі қызмет атқарды. Жылқы қазақтың халық творчествосының басты бір тұлғасы. Оның жүрісі мен дүбірі əн мен күйде, екпіні эпоста, кескін-келбеті қолданбалы өнер туындыларында бедерленіп отырған. Қазақ батырлары мен сал-серілерінің жапан түзде мұңдасар серігі де көбіне-көп осы жылқы малы – пырағы.

	Табиғат күштеріне бағынышты шақта арқасына отырғызып, сүрінсе жалын төсеген киелі пырағымыздың “меншік” тарихын білеміз бе? Жылқының ата-тегі не? Ол адам қолына қашан үйретілді?

	Дегенмен, иісі сүтқоректілер класында жылқыдай жақсы жан-жақты зерттелген мал да жоқ. Соның өзінде ол туралы білетінімізден білмейтініміз басым. Жылқы тегінің тарихы 60 миллион жылдап саналады екен! Қасиетті жануардың түп тегі кəнден иттей ғана эохиппус немесе хирокетерия деп аталатын ағаш жапырақтарымен қоректенетін құйрықты аң екеніне сену қиын-ақ. Кейін эволюциялық даму барысында зорая келе қазіргі хайуанаттар паркінде балдырғандарды өзінің кішкентай тұлғасымен мəз қылатын бойы пони жылқыға ұқсас анхитерия деген аңға айналады. Анхитерияның Отаны – Америка. Ол Азияға – Америкадан өте ерте дəуірде келген де, миоцен (шамамен жиырма миллион жыл бұрын) кезінде орманды жерден шығып, ашық алаңқай далаларға жайылып, сол далалардың өсімдіктеріне төселе бастаған екен. Бұл тағының дене мүшелерінің көлемі понидей-ақ, алайда бас сүйегі, жақтары мен тістерінің қуаты қазіргі жылқылардан кем емес екен. Жұмсақ табан еті тастақ далаларға тиіп қатайып, секіруге, шабуға, жылдам қашуға, бейімделген қатты тұяқ қаптайды. Дегенмен бұл хайуан жылқы болу үшін əлде де миллиондаған жылдар эволюциялық дамуға түсіп, гиппарионға айналу керек еді.

	Ғылымға гиппарионның көптеген түрі белгілі. Олар да сырт пошымының шағындығына қарамай өздерінің отаны болып саналатын Америкадан өте ерте кезде Аляска арқылы Азияға, Европа мен Африкаға тарады. Гиппарион жылқының ата-тегі ретіндегі пікір ғылымда əлі орныға қойған жоқ. Бұл ғылыми болжам тұрғысында палеозоологтар арасында талқылану үстінде. Осы даудың шығуына себеп: жылқының бірден-бір бұлжымас ата-тегі болып табылатын дара тұяқты жануар жоғары плейстоценде (бес миллион жыл бұрын) ешбір алғышартсыз кездесе қалуы. Осы дара тұяқтылар тобы көптеген өңірлерде үш тұяқты гиппариондарды ығыстырып тастап, ішінара гиппариондармен де қатар өмір сүріп жатты. Осы тұста жұмыр жер бетінің табиғаты да, ауа райы да өзгеріске түсті. Еуразияның ылғалды далаларында балауса, отты, шəйгін шөпті өрісті алқаптар құрғақшылыққа ұшыраған сайын жер беті тобарсып, қатайып, керішке айналып, дара да, қатты мүйіз тұяқтылық қасиеттің түбегейлі дəйектенуін негіздеді. Азғантай уақыт аясында (əрине, геологиялық мөлшермен есептегенде) жылқы малы Европа, Азия мен Африканы жаппай мекендеп, əр региондық табиғи ерекшелікке сай хайуандардың дене мүшелері де дағдыланып (адаптация) отырды.

	Осы аталған дара тұяқ жылқысымақтар даму үстінде бара-бара тарпаң, зебр мен есек дүниеге келді. Бұлардың шығу заманы адамның өзінің пайда болуымен қатар жүрді. Белгісіз жағдаяттар салдарынан шамамен он мың жыл бұрын бұл жануарлардың Америкадағы тағдырлары үзіліске түсті. Неге? Ешкім білмейді. Азиядан Америка құрылығына басқан алғашқы үндістер жылқы малын өз шаруашылығына пайдаланған да шығар, дегенмен Американы мекендеген алғашқы европалықтар Аргентинада жылқы малын көргендігін жəне олардың кейін европалықтар əкелген жылқылармен будандасқаны туралы аңыздарды ғана естіген еді. Зерттеушілер жылқының Америка құрлығынан құрып біту “құпиясының” əртүрлі себептерін ғана түсіндіре алады. Олар мыналар: ұлы мұз құрсауы, Прерия далаларындағы қатаң қуаңшылық, бизондардың жылқы малын ығыстыруы, белгісіз жыртқыштардың дес бермей жылқы малын жеп тастауы, індет, үндістердің аңшылықта жылқыны жаппай қырып тастауы жəне т. б. Алайда осы айтылған жəйттердің бірде бірі жылқы тұқымының Америкада құрып, бітуіне шынайы негіз бола алмайды. Сөйте тұра ғалымдардың қолында айғақ бола аларлық та дерек жоқ.

	Сонымен үй жылқысы мен даланың жылқысының жəне жылқы тектес хайуанаттарының арасында генетикалық байланыс болды. Ал енді байланыс қандай дəрежеде екен? Осыны анықтап көрелік.

	***

	Еуразия далаларына Қазақстанның ежелден мыңғырған мал өрісі болып келген бетеге мен селеу жапқан қыратты алқабы да кіреді. Осы дала біз өмір сүріп отырған геологиялық эралардың ішінде кəдуілгі жылқылардың ата-тегінің мекені болған. Тіпті мұнан мың жыл бұрынырақ шамасында жабайы жылқы аң ретінде ауланып, еті азыққа даярланып, кəсіп көзі болған көрінеді. Орыс кнəзі Владимир Мономах жабайы жылқыларға саятқа аттанып отырғанын жылнамалар жазады. Жошы-хан мен Бату саяттарынан кейін де дала қанға бөгіп отырған қазақ арасындағы “Ақсақ-құлан” хикаясы сол қандыкөз серіліктің бір көрінісі. Жабайы хайуанатты есепсіз қырғынға ұшырату, түз тағысының қанын ермек ету жабайы жылқы санын ойсыратып жібереді.

	Соның өзінде осыдан бір ғасыр бұрын жабайы жылқыларға саяхатшылар тап болып отырған. Алайда бұл жылқылар жабайыланып кеткен үй малы ма, жоқ əлде шынайы тұз жылқылары ма, дəл басып айту қиын.

	Барсакелместен Қапшағай өңіріне аударылған есек пішінді жануарлардың құлан екені даулы. Қазақ ауыз əдебиетінде тұлғаланған құлан есек іспеттес емес, жылқыға ұқсас болған, сондықтан оның бейнесі жағымды эстетикалық құралдар арқылы өріліп отырған. Мəселен, “Құлан жардан жығылса, құлағыңда бақа ойнар”, “торлаусыз өскен құланмын, шамырқансам шалқамнан түсер асаумын” – құланға тəн шу асаулық, өршіл мінез; “құлан ішпес бұлақ – қақ” – жылқыдай тазалыққа талғампаздық, “құлан өтпес дала” – жүйріктік жəне т. т. Тағамға əдетте талғампаз қазақ құланның етін жеген. Тағы жылқы тектестерден тарпаң мен құлан қазақ саяткеріне жақсы таныс болған, олар осы екеуінен басқа тұз жылқыларының түрлерін білмейді. Тегі Пржевальский жылқысы мен қазақ білетін құлан шатасып, жақсақ аталып жүруі ықтимал. Зоологтар осы жəйтке жете көңіл аударуы қажет-ақ. Бұл ғылымға шалағайлықпен зерттеушілердің өздері кіргізіп алған көп “мəселелердің” бірі болуы да кəдік. Сондықтан ғалымдар арасында осы деректер əлі де тиянақты шешімін таба қойған жоқ. Дегенмен зерттеушілердің дені тарпаң мен ғылымда Пржевальский жылқысы деп аталып кеткен құланды үй жылқыларының атасы деп санайды. Бұл пікір ғылымда кейінгі уақытқа дейін дəйекті болып саналып келеді. Алайда 50-ші жылдары палеозоолог В. И. Громова Пржевальский жылқысының 5 бас сүйегі мен 8 қаңқасын жəне тарпаңның 2 бас сүйегі мен 1 қаңқасын мұқият зерттеп, олардан алған сандық деректері тас ғасырының адамдары мекен еткен тұрағынан табылған жылқы сүйектерімен салыстыра келіп, Пржевальский жылқысы мен тарпаңның ата-тегі бөлек екенін жəне Пржевальский жылқысының қазіргі үй жылқысымен ешбір генетикалық туыстық қатынасы жоқ екенін дəлелдеді. Бұл тұжырымнан секем алған кейбір ғалымдар лабораториялық зерттеу барысында Пржевальский жылқысының хромосом саны 66 пар да, үй жылқысы 64 пар екенін анықтады. Тарпаңның биологиялық көрсеткіші үй жылқысына жақындығын дəлелдеген В. И. Громова тарпаңды кəдуілгі өзіміз жалынан тартып мініп, түсіп жүрген жылқы малының бірден бір атасы деп үзілді-кесілді тұжырым тастады. 1768 жылы əйгілі саяхатшы С. Г. Гмелин жазып кеткен тарпаң тұқымдарының біреуі 1866 жыл, екіншісі 1870 жылы Москва хайуанаттар паркіне жеткізілген еді. Еуразия даласын мекендеген соңғы тарпаң 1879 жылы атылды. Оның жоқтығының биіктігі 130 см. екені мəлім. Тарпаң жинақы, тал бойына тығыршық денесі сай, сирақтары жіңішке де ұзын еді. Амал не аты бар да заты жоқ. Біздің дəуірімізге дейін бір де бір тарпаң жетпеді. Алайда XIX ғасырдың өзінде тарпаң бірді-екілі көзге түскенін сол кездегі мəліметтерден оқуға болатын еді. Сол кездің саяхатшылары қазақтардың тарпаңды қолға ұстап, мінуге үйреткенін де жазып кеткен. Олардың деректеріне қарағанда қазақтар 20–20-дан екі топқа бөлініп, тарпаңға бұғалық тастап ұстап, үй жылқыларына қосақтап, қайта түзге қоя береді екен. Бірнеше айдан кейін райынан қайтып, жуасыған тағы жылқы қолға тез үйреніп, мініске жарап кететін болған. Қолдағы жылқысының тегін азғындатпау мақсатымен қазақтар үйірге айғыр салып та отырған. Бұл үй жылқысы мен тарпаңның тектестігінің бірден бір дəлелі.

	Қазіргі ғылым, сонымен үй жылқысын тарпаңнан шықты деген пайымға тоқталады. Ендеше тарпаң мекендеген Еуразияның бұйратты далалары біздің эрамыздан 4 мың жыл бұрын алғашқы жылқылары қолға үйретіле бастаған жылқы түлегінің отаны болып шығады. Еуразия үлкен регион. Оның қай қиырын жылқының шынайы отаны деуге болады?

	Қара теңіздің солтүстік жағалауын неолит дəуірінде мекен еткен адамдардың тұрағынан табылған сүйектердің 40 проценті түз, ал 60 проценті үй хайуанаттарынікі екен. Осы сүйектерді мұқият зерттеу неолитте өмір сүрген адамдар ірі қара малды көптеп (барлық сүйектердің 3/4 бөлігі) ұстағаны анықталды. Осы мəліметтерді саралау барысында палеозоологтар бұл өңірде жылқы малы неолитте қолға үйретіле бастағанын байқады. Табылған сүйектердің қалған бөлігі қолға үйретілгеннен кейін осы өңірге айдалып келген екен. Бұл дерек жылқы малының СССР территориясында қолға алғаш үйретілгеніне сəуле түсірсе, соңғы кезде Қазақстан археологтарының республикамыздың солтүстік аймақтарына (Бошай) жүргізген қазба жұмыстарында табылған материалдар неолитте Қазақстанда жылқы малы тек қана қолға үйретіліп қана қоймай, табындап өсірілгені анықталды. Неолитте Қазақстанның мал шаруашылығы өнімді негізге қойылған (производящее хозяйство). Бұл республикамыздың көне экономика тарихы үшін ірі жаңалық. Қазақстан даласын жылқы малының бірден бір отаны деуге осы материалдар негіз бере алады.

	Сонымен үй жылқысының тегін де, отанын да анықтадық деп айтуымызға болады.

	***

	Əлбетте, адам баласы қадым замандарда тұрмысқа қолайлы сұлы, нулы жерлерді пайдаланғаны мəлім.

	Жерорта теңізінің құнарлы жағалауы, Ніл мен қос өзендер Евфрат – Тигр, Амудария-Сырдария сағалары көне мəдениет ошағына айналуына бұл алқаптардың табиғи ерекшеліктері алғышарт болған.

	Мал бағудың көшпелілік жүйесі (“қыстау-жайлау”) қазақ даласында біздің жыл санауымызға дейінгі 2 жəне 1 мыңжылдықтар арасында пайда болды. Бұл – мəденитанымдық жылсанаумен айтсақ қола ғасырының “Беғазы – Дандыбай” дəуірі еді (б. э. б. XII–X ғасырлар) Атлантика мен Тынық мұхит арасындағы кең адырлы алқап тұрғындары ат жалын тартып, дала төскейін арғымақпен орағыта бастаған екен. Жаңа тас ғасырының өзінде-ақ бұл жердің шаруашылығында өз азығын өзі тауып жей алатын қой малына (бар малдың 88 проценті) ден қою байқалады. Бұл жəйт қой шаруашылығының табиғи серігі – итті қастерлеуді де туғызған. Ол сол заманның мына ерекшелігінен анық көрінеді: қой баға білетін иттің құны ер-тұрманы сай сəйгүлікпен тең түскен. Қазақ тілінде бар “ит жеті қазынаның бірі” деген этнографизм қадым үрдісті еске салады. Кейінгі қазақ халқының шаруашылығының келбеті де, тұрпаты да, байқасақ, өте көне заманаларда қалыпқа түскен екен. Қала салу, жер өндеу, жер суару ісін ерте кездің өзінде игілік үрдісіне айналдырған болса, адамзат мəдениетіне мал өсіруші халықтардың да қосқан салиқалы өз үлесі бар. Ол шөл мен шөлейт далаларға икемделген түліктерді қолға үйрету арқылы адам өрісін кеңейтумен байланысты. Шөл даланы тек мал тұяғы арқылы игеру – ертедегі адамзат ойының революциялық жеңістерінің бірі еді. Мұны Энгельс революциялық жаңалық деп, жер өңдеуші мен мал өсіруші кəсіптің бөлінісуін ең алғашқы революциялар қатарына қойғаны мəлім.

	Əлбетте, жер игеру, қазіргі тілмен айтқанда, транспорт құралдарының жетілуімен тұтас. Ал ерте дүние транспорты дөңгелекті арба мен атты салт міну. Арбаның пайда болуы мен атты салт міну адамның мекен тұрағының шегін соза түсті. Алайда бұл əлі ат дүбірлеткен көшпелілер кезеңі емес еді, “көшпелі дəуір мəдениеті” атты “көшпелілер цивилизациясы” (конно-кочевая цивилизация) əлі алда. Арба да, салт ат та бұл цивилизацияның тек мүмкіндігі, алғы шарты, белгі берген бастамасы ғана еді. Көшпелілер мəдениеті тұтас мəдени салтанат ретінде біршама алғышарттар орындалғаннан кейін ғана дүниеге келмек те, өзінің күні туғанын əлем халықтарына ұлы дүрбелең арқылы жария етпек. Көшпелілік мəдениет ат жалын тартып, секіріп пырағына мінген күні туа қалмайды. Өйткені ат əлі ауыздықсыз – жөнге көнбейді, ер-тұрмансыз – адам ұзына жүріске шыдамайды, үзеңгісіз – аяқ тіреп, жаумен сайыса алмайды, тағасыз жылқының тұяғы тастақты жерге келмейді. Осылардың барлығы мəдени құбылыс ретінде біртіндеп пайда болатын əлеуметтік тарихи игіліктер, əрқайсысының шағын болса да “меншік” шығу тарихы бар. Мəселен: “қаңқалы” ертоқымның шығуының тек “технологиялық” тарихы қазіргі самолеттердің шығуынан бірде бір кем емес. Адамзат тарихында ер тоқымның атқарған қызметі де іргелі мəдени жетістіктен еш кем түспеген екен. Алайда көшпелі мəдениетке революциялық негіз боларлық бұл игіліктерді көне түркілер біздің заманымыздың V–VII ғасырында алып келмек. “Қасиетті” Рим империясының құлдырауымен үндескен əлемдік тарихтың дүмпуінің көшпелі мəдениеттің дəуірлеуімен бетпе-бет түскені кездейсоқ емес. Бұл жалпы тарихи теориялық жəйттер. Сөзіміз дəлелді болу үшін деректерге жүгінелік. Археологтар жүгеннің шығуына үш жарым мың жыл болғанын анықтап отыр (кейінгі сруб мəдениеті). Совет ғалымы К. Ф. Смирновтың пікіріне ден қойсақ, атты ауыздықтау тəсілі қыпшақ даласында біздің эрамызға дейін III–IV мыңжылдықта пайда болған екен. Ол кездегі ауыздықтар əртүрлі металл емес заттардан жасала берген (ағаш, сүйек, мүйіз). Ал Орталық Қазақстанның көне металл кеніштерінен мыс пен жез өндіріле бастаған кезде кілең металл ауыздықтарға ауысқан. Жезқазған өңірі əлемдік металл қорытушы ошаққа айналған. Оған санскриттік “иез” (жез) сөзінің Орталық Қазақстан топонимикасында əлі күнге дейін көптеп сақталуы айғақ боларлықтай.

	Металл ауыздығы бар жүген атты басқаратын штурвал тəріздес. Кешегі мал баққан момақан шопанды ауыздықты аты қолына найзасы бұлғақтаған жауынгерге айналдырды. Скиф жауынгерінің суретінде қатты қаңқалы ертоқымның əлі шыға қоймағанын көреміз. Үзеңгісі де жоқ. Таға да байқалмайды. Аяғы салаңдаған бұл жауынгер алысқа шаба алмайтыны ат құлағында ойнаған қазақ үшін кəміл. Кəдуілгі жүген мен тоқым анық көрінеді. Бірақ скифтер үзеңгіге, де, ертоқымға да, тағаға да қарамай-ақ көзін алыс қиырларға тікті. Шауып өткен жерін ойран етіп отырды. Құлақ тосып, тыңдалық, сол заманның үнін:

	“Осыдан кеткеннен – атқа мінген халыққа да жетерсің. Олардың қолы жер қайысқан (“Изекиил пайғамбар кітабы,” 38,15); “Бұл халық бас көтерсе құйындай зулаған пырағын” қыран дерсің, қайда қашып құтыласың?!” (Иеремия пайғамбар кітабы”, 4,13);



	“Қорамсағы көрдей үңірейген”. Бір қолында





	садақ, екіншісінде найза; қабағын түйсе қар жауады, дауысы теңіз толқынындай күркірейді, сап түзеп, пырағымен жер танабын қуарады. Вавилон қызы, сақ болғайсың! Саған шүйіледі!” (“Иеремия нəби кітабы”, 5,16; 50, 42). Скифтердің жорықтары туралы Геродот та жазады; “Скифтер өз өктемдігін түгел Азияға жүргізді. Əр халыққа белгілі межеде салық салып, ел-елді шарлап, қолдарындағы барын тартып алып та, отырды (Геродот, 11, 104, 106). Грузин жылнамашысы Леонти Мровели де скифтер əулетінің тарих сахнасында туғанын “скифтердің сансыз қалың қолы Кавказ бен Урарту қалаларының күлін көкке ұшырды” деп келтіреді. Скифтердің өздері ежелден қоныс тепкен атамекенінен шалғайдағы басқа дүниеге ойран салуына не себеп?

	Диодор Сицилий көне дүниені дүр сілкіндірген бұл уақиғаларға мынадай түсініктеме береді.

	1. Скифтер Қара теңіз жағалауына келгенде бұл жерлерді олардың қас жауы кемерліктер мекендеген;

	2. Олар кемерліктерді Алдыңғы Азияға қуып тықты.

	3. Жауының ізіне түсіп, қуып, скифтердің өзі Алдыңғы Азия халықтарымен бетпе-бет кездесіп, олардың да күлін көкке ұшырды. Осы уақиғалардың нəтижесінде Мидия мемлекеті құлады. Біз скиф жорықтарының атпен байланысты “техникалық” жағына ғана назар аударып отырмыз. Алайда дүниені қан қақсатқан көшпелілердің ең алғашқы осы жорығының саяси астарын айтпай кетуге мүлде болмас. Оны көне дүниенің көрегені Геродот былайша баяндады: “Көшпелі скиф тайпалары Азияда тұрақ ететін массагеттердің шабуылына төтеп бере алмай, Аракстен өтіп, кемер жеріне баса көктеп кірді” (Геродот, IV, 11).

	Атты міну мəдениетіндегі бір ғана жаңалық – металл ауыздықты жүгеннің пайда бір шығары емес пе?! Скифтерден запа көрген кемерлердің осы уақиғалардан кейін үні өшті. Алдыңғы Азияның көптеген мемлекеттері құлады, халқы босты. Енді Еуразия далаларын мың жылға тарта скифтердің атой салып, аруақ шақырған ұраны жаңғырықтырады. Скифтердің кемерлермен соғысынан көшпелілердің батысқа – оңтүстік батыстың құнарлы аймақтарына қарай бет алған “Бірінші босқынын” көреміз.

	* * *

	Скиф армиясының жалпы ерекшелігі – азғантай уақыт аясында жаппай халық атқа қонып, қару ұстап, қарулы қолға айнала қалуында. Бұл кейінгі барлық көшпелілер əлеміне тəн салтанат. Скифтердің негізгі шаруашылық жəне соғыс құралы – ат болды. Ал мұндай қиын іске төзетін ат қандай?

	Скиф атына тəн қасиеті ұзын шабысқа шалдыруды білмеу, күтім мен от қаламау. Бұларға қоса бұл аттар ұшқыр да болған. Олар ұзына жолды азғана уақыт аясында игеріп, жауына тұтқиылдан атой салып, жеңіп келген жағына қайта оралуды қамтамасыз еткен. Скифтердің шабуылына ат құлағында ойнайтын парсы жауынгерлерінің өзі де төтеп бере алмаған. Плиний скиф жылқысының “мінезі” туралы мынадай дерек қалдырады: скиф ханы жекпе-жекте атынан құлап түсіп, мерт болады, жау қанжарының қанын сүртіп қынына салып жатқанда күтпеген жерден ханның аты кісінеп келіп, өзінің иесін жайратқан жауды шайнап өлтіреді. Скиф жылқысының өрелі қасиеттері туралы көне тарих беттерінде кездесетін деректер мол: “бойы шағын болғанымен, жүрісті” (Страбон, VII, 4, 8); алғашында кібіртіктегенімен, белінен жүк тастамайды, қандай сайгүліктермен қатарласа шапқанда бойының аласалығына қарамастан артқа тастап кетеді, шалдығу дегенді білмейді” (Аппиан). Филипп Македонский скиф сайгүліктерінің мыңдаған бас табынын Македонияға алдыруы да бұл жылқылардың тамаша қасиетінен болса керек.

	Еуразия далаларының “құдіретті”, “киелі”, “құдайы”, “тəңірі” жылқыларының даңқы біздің эрамызға дейінгі бірінші мыңжылдықтың өзінде-ақ əлемге жайылды. Бұл жылқыларды əкесі құсап көптеп қолына түсіруді Александр Македонскийдің армандағаны мəлім. Қытай императорлары “тянь-ма” (тəңірі тектес жылқы) аттарын алу мақсатымен даламызға соғыс экспедицияларын да жібергені белгілі.

	Ал осы атағы жер жарған скиф жылқыларының сырт пішіні қандай болған, тұлғасы мен келбеті бейнеленген документтер сақталған ба? Сақталған. Олардың дені скифтердің өздерінің қолынан шыққан зергерлік бұйымдардағы жылқы суреттері. Байқап, бажайласақ скиф жылқысының сырт пішіні кəдуілгі қазіргі қазақы жылқыдан аумайтыны бірден көзге түседі. Біздің эрамызға дейін VII ғасырдың ақыны Алкман грек қыздарының сұлулығын венет, қолақсай жəне ибени жылқыларының тұлғасымен салыстыра жырлайды. Мұндағы қолақсай деп тұрғаны, скиф халқының бір буыны. Гректер ат баптау, атқа міну өнерін скифтерден үйренгендерін жасырмайды”. Грек-парсы соғысында грек ардагерлері тұңғыш рет салт атпен сайысқа шығуды соғыс ісіне енгізу жолдарын қарастырып, скифтерден 300 садақшы мен салт атты сатып алады. Қазіргі қазақы жылқыға ұқсас. Азия жылқысы Галикарнасс мавзолейіндегі квадрига мен Олимптегі Зевс ғибадатханасында да бейнесін тапқан.

	Қазақ жылқысы тұлғалы да сұлу жануар. “Ер қанаты” атанған жылқымызды халқымыз мақтан тұтады. Қазақ серілері сүйікті жылқыларын “баспа-бас қызға бермес жануарым” деп қастерлейді.



	Білім жəне еңбек. 1985. №10





Қыран құс не алмайды...




	Ж. Бабалықов, А. Тұрдыбаева. Қырандар. “Қайнар” баспасы.

	1983 жыл.

	Жағда Бабалықов пен Абдолла Тұрдыбаевтың жуырда ғана “Қайнар” баспасынан жарық көрген “Қырандар” деген кітабы құсбегілік туралы жан-жақты сыр шертеді. Авторлар ел жадында сақталып қалған этнографиялық деректерді бүгінгі күннің ғылыми зердесімен сабақтастыруды мақсат етіп, тақырып талабына сəйкес биологиялық, орнитологиялық, этнографиялық жəне осылармен байланысатын əлеуметтік мəселелерді біршама талдаудан өткізген. Кітаптың негізгі идеясы – адамның табиғатпен арақатынасының мəдениеттілігін пысықтау, осы арақатынастан туатын экологиялық принциптердің қазақ құсбегіліктен тамыр алатын тарихи тағлымын, этнографиялық ерекшеліктерін баяндау арқылы туған табиғатты аялауға баулу, оны жасампаздық негізде қори да, қорғай білу.

	Кітап қомақты үш бөлімнен тұрады. Бірінші, “Саятшылық туралы” деген бөлімінде аңшылық өнердің тарихын, технологиялық дамуын, табиғи ортамен байланысын, оның Қазақстанның қыратты далаларындағы ерекшеліктерін талдап, қыран құсты ұстау, тəрбиелеу, аңға қосудың тəсілдері мен жолдарын баяндайды. Бүркіттердің тұрпаты, тектері, кескін-келбеті, дене мүшелері мен олардың ғылыми жəне қазақы атаулары осы тараудың тартымды өзегі ретінде бағалы. Құстың ғылыми жəне адам түсінігіндегі биологиясы, қазақ бапкерлері мен құсбегілерінің мол тəжірибесі де жан-жақты таратып айтылған. Кітап түгелімен дерлік қазақ этнографиясының соңғы деректерінен хабар береді. Сондықтан қолданылған материалдардың қалың оқырман қауым үшін танымдық қызметі мол демекпіз.

	Жан-жақты ғылыми барлау барысында авторлар құсбегіліктің региондық, тіпті локальдық айырмашылықтарын салыстыра отырып, бұл халықтық өнердің бір ұшы сонау көне заманаларға қол созатынын пайымдайды. Кітаптың 110–112 беттерінде қазақтағы құс атауының жасына қарай өзгеріп отыруының жүйесін нақты төрт региондық-этнографиялық салыстырмалы материалдар арқылы топтайды. Құсбегілер Шөкен Ошанбайұлы (Алматы облысынан), Дембосын Дүзелұлы (Талдықорғаннан), Қуанхан Керейұлы (Монғол Халық Республикасынан) жəне ғалым-зоолог Қ. Қайымовтың ұсынған этнографиялық деректері “табиғи” түрінде оқушылардың назарына тартылған. “Бізге бір қуанышты жері, – деп жазады Ж. Бабалықов пен А. Тұрдыбаев, – осы атаулар аз болса да, там-тұмдап бізге жеткені. Оның үстіне сол ұқсамаған күйінде болса да қағаз бетіне түсіп қалғаны болып отыр”. Жер-жерді этнографиялық зерттеу барысын да авторлар “там-тұмдап” ғылымға құс пен құсбегілікке байланысты мың жарымдай атауды жаңғыртып отыр. Олардың көбі ұмыт болған архаизмдер, көне қазақ сөздері. Авторлар жеке сөздерді саралап, олардың шығу тегін зерттеп, этимологиялық түсініктеме беріп, кейбірінің проблемалық жағдайларын ашып айтқан. Көп атаулар, əрине, профессионалдық сипатта, олар құсбегілікпен бipгe дамып, ал саятшылық өнер біртіндеп құлдырау процесіне іліккенде бұл атаулар да ұмыт бола бастаған. Бұл пікірмен таласу қиын. Тіпті кейбір күнделікті қолданылып жүрген сөздеріміз осы ізденісте тосын мағынаға ие болған. Мəселен, елпілдек деген сөз “еліп” атауымен байланыста екен. Ал “еліп” болса – құс қауырсынының екі жағына қатарлана түзілген үлпілдек жүн. Сол секілді құстың құйрық қанатынан біткен 12 қауырсынның жеке-жеке бір-біріне ұқсамайтын аты барын да екінің бірі біле бермейтіні аян. Қазақы атаулар ғылыми-орнитологиялық атауларға қарағанда бай, дара жəне қорлы келеді. Орнитолог құс саусақтарының атауын санауға негіздесе, этнографиялық деректерде əр саусақтың, тіпті, оның əр бөлшектерінің меншік аты болады. Кітапта бір саусақтың элементтеріне байланысты сегіз атау жүр.

	Кітаптың келесі тарауы шəулі қырандарға арналып, бұл бөлімде олардың тектері, тектік арақатынастары анықталады. Қыран құстардың ерекшеліктерін сипаттай келіп, авторлар қаршыға тектестерге дəлелді түрде қаршыға, сырғақ, тұнжыр, тұйғын, қырғиды; ал, сұңқар тектестерге: ақ сұңқар, қара сұңқар, ақбас сұңқар, лашын, ителгі, тұрымтай, жағалтай, бидайық, қарақылышты жатқызып, осылардың əрқайсысының биологиялық жəне құсбегілік қасиеттерін талдайды. Авторлардың бұл салада жасаған тұжырымдары өздерінің проблемалығымен орынды демекпіз.

	Кітаптың тартымды бір бөлігі – соңғы тарауы. Ол құсбегілік өнерді қузаған Əбдірахман əулеті туралы. Құсбегілікті Əбдірахман ақсақалдың көптеген немере-шөберелері өнер тұтқан. Осы əулет кəсібін жалғастырушылар қазір де бар. Олар Əбекеңнің кенже ұлы Əбділхан пен немерелері Ақжан мен Ұлан. Құсбегілікке кішкентай жасынан баулу – үлгі тұтарлық ғибрат, халықтың педагогикалық іштартарлық ірі бір бабы.

	Кітап түрлі-түсті фотосуреттермен əдемі безендірілген. Осы орайда айта кететін бір елеулі олқылық – басылымның форматы мазмұнына сай болмауы. Мұндай табиғат туралы кітаптың альбом түрінде көлемді де көркем иллюстрациялармен шыққаны ұтымды болар еді.

	Сөз соңында айтарымыз мұндай тың, деректі кітапты көлемін ұлғайтып, орыс тіліне аударып, одақтық оқырман қауымға ұсынған да артық болмас.



	Қазақ əдебиеті. 23 желтоқсан 1983 ж.





Ғасырлардан жеткен үн




	Іргесі қаланғанына көп бола қоймағанына қарамай, қазақтың ұлт аспаптарын қалпына келтіру, жинау, зерттеу орталығы болып саналатын Республикалық халықтық саз аспаптар музейі еңбекшілерге эстетикалық тəрбие берудің бірден-бір ошағына айналып отыр.

	Республикалық ұлт аспаптар музейіне мұхит асып келетін қонақтар да осыны шарт етсе керек. Мəселен, жуықта Франция – СССР қоғамы президентінің біздің атымызға жолдаған хатында Францияда көрмеде жүрген 20 ұлт аспаптарымыздың əлі де бір жылдай бола тұруын өтініп хат жазды. Халық Францияның көптеген қалалары халық пен халық арасында елшілік өкілеттілік танытып жүрген қазақтың ұлттық саз аспаптарын көруге кезекте тұрғаны айтылды. Бұл бізді қуантады, мерейімізді арттырады.

	XX ғасыр табалдырығын аттау қуанышы халқымыздың маңдайына біткен 61 аспабының ішінен тек үшеуіне ғана бұйырған екен. Олар өзімізге белгілі домбыра, қобыз бен сыбызғы. Егер дүниежүзінің халықтарының қазіргі музыкалық аспаптарын зəулім бəйтерекке өскен мəуе деп есептеп, халқымыздың саз аспаптарын сол бəйтеректен іздер болсақ, осы бір қарапайым аспаптарымызды оның тамырынан, жер құнарының терең қыртысынан табар едік. Неміс ғалымы В. Бахман (ГДР) осылай санайды. Қазірде көзіміз үйренген көне заман аспаптарының ең ескі нұсқаларының көпшілігі біздің дəуірімізге жетпеген. Себебі, музыкалық аспаптар əдетте ағаштан, мүйізден, сүйектен, теріден жəне сол секілді органикалық заттардан жасалынатыны мəлім. Көне заман куəларының саз бен қыштан жасалған археологиялық қазба нұсқалары музейіміздің сөрелерінде көздің жанарындай сақтаулы тұр. Біраз мұрағаттар Москва мен Ленинградтың, СССР-дің басқа қалаларындағы мəдени қорларда орын алған. Алайда, ұлтымыздың мəдениет тарихына байланысты көптеген мəліметтері əлі де болса бір ортаға жинақталмауы өкініш сезімін тудыратынын айтпауға болмайды. Соның біразын ертедегі дүние адамдарының тас бетіне қашауларын сурет түрінде өзен-су аңғарларынан, тау шатқалдарынан кездестіреміз. Мəселен, көне тас ғасырынан жеткен мына бір суретте екі шекті домбырамыздың ежелгі нұсқасы бейнеленген. Суретті Ұзынағаш өзені бастау алатын





	Майтөбеден (Алматы облысы) 1986 жылдың жазында Қазақ ССР тарих жəне мəдени ескерткіштерді қорғау қоғамының ғылыми-барлау экспедициясы тапты. Мұрағатка алғаш назар аударып, көшірмесін ұсынушы өлкетанушы этнограф Жағда Бабалықұлы. Сурет арнайы мерекелік композицияға құрылған. Бейнеленген объектілер саны – алтау, бесеуі шартты сызықтармен берілген бишілер тобы. Оң жақтағы алдыңғы кескінде жатқан зат – өзімізге мəлім домбыра. Қос құлағы – қос ішектің дəлеліндей. Адамдар қызу би үстінде. Музыка аспабы ертеде киелі саналғаны мəлім. Қазақ арасында өнер аспабына мінəжат етіп, оны пір тұтқаны туралы аңыз кең тараған. Сондықтан, суреттегі би домбыраға табыну, мінəжат ету биі болуы да кəдік. Бейнелерді таңбалау əдісі мен иконографиялық ерекшеліктеріне жəне басқа өңірлердегі мезгілі дəлірек анықталған тас таңбаларды салыстыру негізінде алынған мəліметтерге қарағанда бұл композиция көне тас ғасырының (палеолит) бəдізшілерінің колынан шыққанға ұқсайды. Демек, сурет домбыра секілді аспаптардың палеолит дəуірінде болғанын, сол кездің өзінде олардың киелі саналғанын айғақтайды. Бұл – би мен музыканың о бастан-ақ ажырамастық сипатын да аңғартып тастайды.

	Екінші суретте де көне заман бəдізшісі4 қолына ұстаған қобызын келер ұрпақтарға мирас етіп, тасқа таңбалап көрсетуді өзінің əлеуметтік борышы деп түсінсе керек-ау. Суреттегі аспаптың екі құлағы мен қуыс шанағы оның қобыз екендігіне ешбір дау туғыздыра қоймайды. Қобыз бейнесі көне тас ғасыр үнін біздің дəуірімізден 8–14 мың жыл бұрын құлаққа жеткізгендей-ақ. Сурет Орталық Азияның қыратты далаларынан табылды.



	Арай. 1988. №8





Зағип ақын Ноғайбай




	Ежелден қазақ халқы фольклорлық шығармаларға кенде емес. Ел іші алтын кеніш екені мəлім. Оған аудан жəне облысаралық айтыстар, көркемөнерпаздар шырқаған əн мен күй, ауыл адамдарының сөз сайысы айғақ.

	Əлі де хатқа түспей, жиналмай жатқан фольклор нұсқаларына байтақ республикамыздың шығыс өңірі əсіресе Алтай, Тарбағатай, Сауыр, Маңырақ төңірегі ерекше бай. Алайда баспаға əзірленіп жатқан қазақ фольклорының 50 томдығына жəне жуықта ғана жарық көрген қазақ шайырларының “Бес ғасыр жырлайды” атты үш томдығына жоғарыда айтылған аймақ ақындарының (Ақтайлақ, Сабырбай, Байбала, Қуандық т. б.) туындылары енгізілмей, ескерусіз қалып келеді. Бұлардың ішінде зағип ақын Ноғайбай да бар. Ол өткен ғасырдың екінші жартысында ғұмыр кешкен.

	Ноғайбай туралы аңыз көп те, деректі мағлұмат аз. Тек орыс ғалымы Ивановский “Этнографическое обозрение” журналына 1886 жылы Ноғайбайдың екі-үш ауыз өлеңін бастырып, оның аянышты хал-ахуалын баяндаған. Қолымызға түскен деректерге қарағанда Ноғайбайдың руы тортуыл, найман ішінде отыз жыл болыс болған байсары Қонақбай Омардың тұсында өмір сүрген. Ел аузында Ноғайбайдың Омар болысты құттықтап барып, одан құнан өгіз мініп қайтқаны жөнінде айтқан жыры сақталған:



	Көл жағалай жүгірген жасыл қоңыз,

	Құтты болсын мансабың Омар болыс.

	Құтты болсын мансабың дегенімде

	Омар болыс мінгізді құнан өгіз.



	Ноғайбай зағип тұрмысы нашар кедей екен. Кедейлігін бетіне басқан бір құрбылас келіншек:



	Ноғайбайдың көзіне айран тамған,

	Өзіңде жоқ ол айран қайдан тамған, –



	депті.

	Сонда Ноғайбай келіншекке іле:



	Өзімде жоқ болса ол елімде бар,

	Іркіт пісіп жатқанда сонда тамған, –



	деп жауап қайтарған.

	Біздіңше осы Ноғайбайдың шығармалары жиналып, хатқа түсуі керек деп санаймыз. Оның “айтқан өлеңдері іздестірсе ел аузынан табылуы мүмкін. Бұл жөнінде Зайсан өңірін мекен еткен Ноғайбайдың жерлестері үлес қоса алады. Ноғайбай қашан туып, қай жылы өлді, сүйегі қай жерде, ұрпағы, туыстары бар ма, ақын мұрасынан кім не біледі? Ноғайбайдың 20 шақты өлеңі Зайсан қаласының тұрғыны, Қазақ ССР-інің еңбек сіңірген мұғалімі, марқұм Сəрсеновтың архивінде бар деп естиміз. Көкадай ауылында Болыс ақсақал да Ноғайбай жырларын біледі деген хабар бар.



	Мəдениет жəне тұрмыс. 1985. №9





Күлембай мен Ақан




	Адамды сүюдің, адамға қызмет етудің жолдары көп. Соның ішіндегі ең салихалысы – адамға деген құмарлық – сол адамды бақытқа кенелтіп игілікке бастама болуы парыз. Адамды сүюдің қалған жолдары “жылт етпе”, өткінші сезім тізгінінде кете барады да, “пайдасыз” құрғақ сентиментализммен тəмəмдалады. Адамды сүйе білу – тағлым, басқа адам үшін де, тəрбиеленуі үшін де үлгі, нұр. Алайда, адамды сүю – от басы, ошақ қасында ауыз жаласуға мүлде ұқсамайды. Адамды сүю – адам үшін оның бостандығы, бақыты үшін күрес, əлеуметтік үрдіс. “Адамның баласы – досың, атаның баласы жауың”. Абайдың кісіні, халық сүюі де ерекше. Бұл да ақынның əдеби-эстетикалық нысанасына туындайды. Ақын халқын да, адамын да “басы-көзін демей” сынай сүйеді.

	Əлемдік əдеби кеңістерде “халық ақыны” деген ұғым бар “ұлттық ақын” деген үшін жəне бар. Халық ақыны – халық ішінен шыққан халық мəдениеттің өкілі. Ал ұлттық ақын – ұлт мəдениетінің “Жасағаны”, Абайдың өз сөзімен айтқанда, “Тəңірі – иесі”. Қазақ ақын жанды халық, ақыны көп. Осы көптің ішінен дара Абайды ғана ұлттық ақын деп атаймыз, Əлбетте, Абайдың халық ақыны екеніне ешкім шүбə келтірмейді. Осы жəйт ақынның туған халқына ақыл, насихат айтумен ғана шектелмей, сынай сөйлеуіне де негіз береді.

	Қазақты сынау-мінеуге тек Абайдың құзыры жетеді. Əдетте басынан сөз асырмайтын əр кеуделі, өршіл мінезді қазақ Абай зекуіне ибалық танытып басын изейді, ірілік көрсетіп, дана сөзін қабылдайды, “аяғынан тік тұрып” тыңдайды. Неге? Енесі тепкен құлынның еті ауырмайды. Абайды қазақ данышпан тұтады! Бұл халқымыздың елгезек жанының иісі жақсылыққа деген жанастығының белгісі. Жақсының жақсыға жақын жүргені жақсы деген сөз Буддадан қалған.

	Абайға дейінгілер де, кейінгілер де, халқының көкірегіне Абай салған тіке жолмен жүріп, Абай үрдісін қайталап көрген емес. Абай бұл жағынан біртуар, дара. Ханзада, бекзадаларға қарсы айтылатын қазақ жырауларының дəстүрлі тегеуріні бар. Мұны қазақы сана “бас кесер болса да, тіл кесер жоқ!” – деп кесіп айтады. Небір қылышынан қан тамған хандар мен падишалардың алдында тұрып, қазақ жыраулары сөздің “анығын” айтудан тайсақтап көрмеген. Мəселен, Марғасқа жырау біз үшін Ташкент ханы Тұрсын-Мұхаметке (1613) айтқан жолдан ғана тұратын толғауымен қымбат:



	Ей, Қатағанның ұлы хан Тұрсын,

	Кім арамды ант ұрсын!



	Бұл сөзді естіп тұрған Тұрсын кім? Ол – атышулы “ескі жалын” сүрлеулеп жүрген Есімханнан Ташкентті бөліп алып, сол “еңсегей бойлы ер Есімге” айбат шегіп жатқан алпауыт. Ал XIX ғасырдың жыр тарланы Махамбет XV–XVI ғасырда дəурені тамамдалған Марғасқаның осы тағлымын Шоңты биге де:



	Əй Шоңты би, Шоңты би!..

	Жалаңаш бар да жауға ти!

	Баймағамбет сұлтанға да:

	Байеке – сұлтан ақ сүйек,

	Қыларың болса қылып құл –

	Күндердің күні болғанда,

	Бас кесермін – жасырман!



	Жəңгір ханға да:



	Хан емессің – қасқырсың,

	Қара албасты басқырсың, –



	деп, көлденең тартады. Осылайша, жан-жаққа ызғар мен от шашқан Махамбеттің назарына қарапайым халықтың ұландары іліккенде ақынның өршіл жүрегі елжіреп түседі:



	Міне алмаған алаға-ай!

	Шыға алмаған далаға-ай!

	Мұсылманның баласын

	Атаңа нəлет Жəңгір хан

	Көзінен тізіп жіберді-ау,

	Орынбор деген қалаға-ай!



	Қылқаны кескендей кілең жасты “көзінен тізген” шабақтай тізбектеп, Жəңгірдің айдауға əкеткеніне ақын айбат шегеді.

	Абайдың сыншылдық үрдісін үлгі тұтқан Сұлтанмахмұт та халық бетіне тік қарап сөйлемегенін байқаймыз. Махамбет пен Сұлтанмахмұттың дəті шыдамаған іске Абай барған. Неге? Бұрын-соңды мұндай оқиға болған ба? Болған. Н. Гоголь, Л. Толстой орыс халқының қара орман қара шекпенін, Рабиндранат Тагор туған халқына Абай үлгісінде сыни сөз тастайды. Көне дүние көрегені Сократ афинылықтардың адалдық жолынан тайып, ел тізгінін алаяқ софист Критий тиранның қолына бергендігін халқының бетіне басқан. Зекіген. Дана пендешілік жасап, өз басын жаладан арашалап алғанның орнына, қасықтай қаны қалғанша халқына қорған болып өледі. Жоғалған пышақтың сабы – алтын! Амал не, халық ақыны Сократ у ішіп, қиямет сапарына аттанып кеткеннен кейін түседі...

	Абай сыны бүкіл ұлтты өзінің ерке ұланындай кейде марапаттап, кейде зекіп, қақпайлап, рухани ауызбірлікке, ынтымаққа шақыру үстінде тұрады. Ауызбірлік демекші, бай мен кедейді табыстыру – Абай ойында жоқ. Мұндай нəтижесіз іске ақын кіріптарлық жасамайды. Сондықтан болса керек, таптық “гармония” туралы утопиялық қиялдан Абай шығармалары ада. Абай үшін бай кедейге өзі ойып, бай үйіне түсірген “қара қидан орта қап ұрыспай берсе” – болды. Кедей еңбегінің елеусіз қалмағанына – ақын көңілі риза. Ақын – бай мен кедейді ымыраластырайын демейді, қайта, керісінше, олардың арасында лаулап жанған отқа түседі, арашашы болады. Арашашының да қазақ ішінде өз жөн-жосығы бар: “арашашыға – алты таяқ”. Абайдың арашаның сойылының да дəм тұзын татқан кездері де мəлім.

	Халқын ауызбірлік пен ынтымаққа шақыру – Абай сынының семантикасы, астары, түпкі нысанасы. “Тыңдаушы, сен де түзел” деп бəйек болған ақының тыңдаушысы ұйып тыңдайды. Абай сөзінің құдіретіне арбалады. Ақын мен халқының, халқы мен ардагер ақынының арасындағы мұндай рухани жарастықтың тегі тереңде, халық тағдырының тұңғиығында. Абайдай ұланымен халық арада аға деп табысса, Абай халқын сезім парасатына бөлеп отырып, халқымен еркін сұхбаттасады. Мұндай салауатты сұхбат тек Абайдай асылдың ғана қолынан келеді. Ақын даналығы халық қабағын, психологиясын жаңылыссыз танып отырады. Абай сынының тасасында риясыз жан ашу жатыр, керек кезінде елі үшін жанын пида ету, құрбандыққа бару тұр. Халықты сүюдің басты шарты – сол халықтың қарапайым бөлшегі – адамға деген қамқорлықтан басталады. Абай поэзиясының мазмұны түгелдей адамға деген қамқорлықтан тұрады. Бұл жағынан Абай – ұлы гуманист ақын. Осы гуманистік ой Абай мен қалың қазағының арасындағы тіл табысудың сыншылдық түріне негіз болады.



	Əзелде тəңірім сорлы етті

	Арсыз елмен əуре етті

	Жалғыз үйде күңірентті

	Адам деген даңқым бар

	Адам қылмас халқым бар.



	Сынның қазақта екі түрі бар: дос сыны мен қас сыны. Бірі тəтті, “күлдіріп айтылады” – жаудың сыны, екіншісі – ащы, бірақ жасампаз, “жылатып айтылады” – бұл дос сыны.

	Қазақ тілінің бұйрық сөзге икемісіздігі белгілі. Дегенмен, қаскүнемге қарғыс, білмей у ішіп жүргендерге ақыл айтуға асып тұр. Əсіресе, сын айтудың дəстүрлі халықтың педагогикадағы тəрбиелік мəні маңызды болған. Халықтық тəрбие жүйесінің бұл бабы байырғы қазақ қоғамының жазалаушы мекемелерінің (түрме, сот, жандармерия) болмай, қоғамдық қатынастар əлеуметтік пікір, өзара сынау-мінеу арқылы реттеліп отыруымен орайласады. Халқының бұл тағлымын Абай қалт жібермейді, көп игілігіне пайдаланады.



	Қайғы мен ыза қысқан соң,

	Зар шығады тілімнен, –



	деп айтарын айтып тастап, көңілінен қыжыл кеткен соң ғана ғафу өтінгендей шырай танытады.

	Абай əлеуметтік-эстетикалық талғамы асқақ сыншы. Ол адам атаулыны емес, бойын зұлымдық пен надандық тұтқан жанды, ары мен ұятын жалдап ырыздығын тауып жеп жүргендерді жəне осындай адамдарды қу қаулатып тудырып жатқан сұрқия заманын сынайды.



	Ар мен ұят ойланбай, тəнін асырып,

	Ертеңі жоқ бүгінге болған құмар.



	Ақынның “бүгін” деп тұрғаны – өзі өмір сүрген “ертеңі жоқ”, болашақсыз ортасы. Ақын сол ортаны адам, адамды орта – тудырады деп түсінеді. Сондықтан адамына ескерту айтады:



	Сенен күшті кісілер не боп жатыр?

	Заманының тарлығын ойла, мырзам.



	Ескертуінің аяқ асты қалғанына налиды. Заманын “түзетпекке” құлшынады. Жалғыз шықпақ болады.



	Түзетпек едім заманды, өзімді өзім зор тұтып.



	Алайда ақынның санасы да, іс-əрекеті де тарихи шектеулі: бұл заңдылықты аттап өту үшін алда əлі де бір асқаралы дəуір тұр. Дегенмен, ақын сыны жүйесін тауып айтылады, ол қазақ қоғамының əлеуметтік сергелдеңінің ішкі себептерін бұлжытпай дəл аңғарады. Ұлығы “шаш ал!” десе халықтың басына ұмтылатын ел ішін торыған тіміскілер назарына іліккендік ұлы ақын отты тілін аямай, опырып айтады.



	Қолына алып,

	Пəле салып,

	Аңдығаны өз елі.



	Қазақ сахарасында күнделікті өтіп жатқан əлеуметтік сайысқа құрылған баррикаданың қай жағында тұрғанын, оған кімге кезегенін аңғартады, үстем етуші тап өкілімін демейді. Бұл – заңдылық, сыншыл реализмді бағыт ұстаған əлем қаламгерлерінің баршасына тəн.



	Қалың елім, қазағым, қайран жұртым,

	Ұстарасыз аузыңа түсті мұртың.

	Жақсы менен жаманды айырмадың,

	Бірі қан, бірі май боп енді екі ұртың...

	Ұқпайсың өз сөзіңнен басқа сөзді,

	Аузымен орақ орған өңкей қыртың.

	... Не ғылым жоқ, немесе еңбек те жоқ,

	Ең болмаса кеттің ғой мал баға алмай...



	Абай тілі – уытты, өткір. Бірақ əділ. Ызғарсыз. “Абайдың толғаулы ойлары мен əрекеті, Абайдың тартысы мен тақсіреті – міне осының бəрі сол дəуірдегі халықтың да ханы мен жүрегін ұғуға бастайтын жол еді” – деп жазады ұлы жазушымыз. М. Əуезов Абайдың ақындық жəне азаматтық позициясы тұтас. Өйткені Абай қолына қаламын ешқашан “əңгіме” үшін:



	Жұртым-ай, шалқақтамай сөзге түсін,

	Ойланшы сыртын қойып, сөздің ішін

	Ыржаңдамай тыңдасаң нең кетеді,

	Шығарған сөз емес қай əңгіме үшін.



	əлде мал үшін:



	Ескі бише отырмын бос мақалдап,

	Ескі ақынша мал үшін тұрмын зарлап, алмаған.



	“Ғадауатпен майдандасқанда” махаббатқа ұстатар Абай қаруы – өлең болған.



	Талай сөз бұдан бұрын көп айтқамын,

	Түбін ойлап, уайым жеп айтқамын.

	Ақылдылар арланып ұялған соң,

	Ойланып түзеле ме деп айтқамын.



	Өткен ғасырда ғұмыр кешкен ғұламамыздың аузынан шыққан лебізі XXI ғасырмен бетпе-бет тұрған біз үшін де актуальді маңызын жоя қойған жоқ.

	* * *

	Абайдың ардагер мінезі оның өз табынан саналы түрде өз басын арашалап алғанынан да байқалады. Бұл мəселеде Абай ұлт көкжиегінде даралық танытқанымен, əлемдік деңгейдегі ұлағаттылармен ұқсастық аңғарылады. Ұлы ақынның үлгі тұтар адамдары, жас буынға “ойында жоқ бəрінің Салтыков пен Толстой” деп көлденең салар даналар сондай асылдар еді-ау! Əсілі, Л. Толстой – қарашекпеннің қамын ойлап, жыртысын жыртқанмен қарашекпен емес, граф, үстем тап өкілі емес пе еді? Билік жүргізуші тап өкілі бола тұра ел жағына шыққандарға қазақ сахарасы да кенде болмаған: Сырым мен Исатай, Абай төңірегіндегі “жайнаған туы жығылмай кеткен” Оспан... Ал Абай “төркінін танымаумен”, төркініне теріс қабақ берумен тынбайды, сол төркініне ашықтан-ашық шабуылға шығады.



	Барымта мен партия –

	Бəрі мастық, жұрт құмар,

	Сыпыра елірме, сұрқия

	Көп пияншік нені ұғар?



	Бұйығы бейбіт елге іріткі салып, адам тегін “тобықты” мен “найман” категориялары арқылы тергейтін дала төсіне қара құрттай қаптаған “құйрығы шаян, беті адам” қазақ “кентаврларына”, тұтас халықты “жүзіне бөлген жүзі күйгірлерге” жұлдызы қарсы.



	Болды да партия,

	Ел іші жарылды,

	Əуремін мен тия,

	Дауың мен шарыңды.



	Халық ынтымағын, ауызбірлік берекесін қашырып, “дау мен шарға” “бой алдырғандардың” жуан ортасында “мəз болып” Абайдың түйдей құрдасы болғанмен, əлеуметтік жауы – Күлембай болыс жүр.



	Болыс болдым, мінеки!

	Бар малымды шығындап.



	Ақын дарақы мансапқорлардың даңғойлығын неғұрлым анығырақ ашу мақсатпен толғауды Күлембайдың монологы ретінде жазған. Ежелден мансап дегенді қажетсінбей, ел ішінің əпербақаны мен содыр-сойқанын “сіз” бен “біз” арқылы тия білген зерделі халық ортасына аспаннан аяғы салбырап түскендей “мінеки!” деп масаттанғаны көргенсіздіктің сирек сиқын білдіріп тұр емес пе? Осы Күлембай “құрдасына” арнап бір жыл бұрынырақ жазған басқа бір өлеңінде болыстың тексіздігін, іс-əрекетінің мардымсыздығын ащы мысқылмен бетіне басқан да еді-ау!



	... Мынадайға кез болдық,

	Аума-төкпе заманда

	Ел билеген адам жоқ,

	Ата менен бабаңда.

	Болыстықтан пайда қып,

	Шығыныңды алсаң, жаман ба?



	Делқұлдың аузынан шыққан “бар малы”, əрине, бейнетпен тапқан, əлде əкесінен қалған мүлік емес, қара қазақтың тұщы етіне “ащы таяғы тиіп” жиған ел ырыздығы, жетім мен жесірдің аузынан жырып алынған арам дəулет, “нақақ көздің жасы” (Сұлтанмахмұт), нас байлық, туған-туыстарынан жиған жылу.

	Осы жерде кемеңгер дана назарына ғана ілінген (ғалымдар оны ғасырымыздың кейінгі жылдарында ғана сөз ете бастады) іргелі саяси-экономикалық құбылыс тұр. Бұл құбылыс дара, қазақ тіршілігіне ғана байланысты, əлемнің басқа өңірлерінде кездесе бермейді, əсілі, қазақ топырағына ғана тəн. Күлембай секілді алаяқтар ұлтымыздың адамсүйгіштік өресіне, халықтың мəдени салауаттарына, ибалық қорына да қол салады, халықтың тарихи-этнографиялық езгі факторына айналдырады. Бірінің қанатына бірі паналаған халықтың “сіз-бізіне”, сый-сияпатына, туыстық сезіміне де əлеуметтік қанаудың қамытын кигізіп, көлік қылып жегеді. Күлембайлар ағайын-туғанына, құда-жекжатына, нағашы-жиендеріне “күле қарап” жүріп-ақ өздерінің мүддесін орындатып, “шаруасын” атқарып тастайды. Ел ісін ұшықтырған осы жылмысқылық назарына түскенде барқын тартқан ақын даусы байбалам салмай тағы да қалмайды. Елдің елдік сəнін кетіріп, адамаралық қатынастарының тынысын тарылтып, деміктіріп жатқан дертті ашып береді.



	Өз үйіңнен тоярға қолың қысқа,

	Ас берер ауылды іздеп жүрсің босқа.

	Бір жілік пен бір аяқ қымыз берген

	Дереу сені жұмсайды бір жұмысқа.



	Өзіне беймəлім “жаңа” əлеуметтік қатынастарға шырмалып, “жақсы мен жаманды” айыра алмай жатқан “қалың еліне” оқиғаға орай шаппа-шап ескерту жасап, ардагерлік көрсетеді. Осындай ұлттық, əлеуметтік жəне “этнографиялық” езгінің малтасына “қайран” халқына ақын қабырғасы қайысады.

	Күлембай осындай ылаңмен жиналған иесіз дəулетке “бар малымды” деп ен-таңба соғып, жылпостық жасап меншіктей қойған. Абай осы байлықтың əлеуметтік түп негізін толғауының алғашқы екі жолымен жария еткен.

	Алайда, Дүлембайдың Абай білетін “сыры” осымен ғана шектелмейді. Ақын болыс психологиясына тереңдеп бойлай түседі, оның əлеуметтік “келбетін” ашады: “қазақты жеген қайратты ер” деп уытты кекесінің жарасының аузына жағып тастап, болысқа:



	Көкір-шүкір, көр-жерді,

	Пайда көріп ептеймін –



	дегіздіріп алып, болыстың масқарасын шығарады, жүн жеп, жабағы боратып жүргенін мазақ етеді. Ішкенін ірің, жегенін желім қылады. Жемсауына тыққылағанын қайта төктіреді.

	Өлеңнің 1888 жылдың майында Семей мен Жетісу елінің төтенше сиязына, деректі оқиғаға байланысты жазылғанын ескерсек, “Күлембайға” – саяси-плакат, жеке азамат тарапынан басталған нақтылы күрес формасы, идеологиялық шара дəрежесіне көтеріледі. Бұл өлеңнің ақынның көзі тірісінде жарық көруі – Абайдың азаматтық позициясының бекемдігін, əлеуметтік белсенділігінің тұрақтылығы мен баяндылығын айғақтайды.

	Күлембай бейнесі деректі тұщымдылығына қарамай сыншыл реализмге тəн əдеби, жинақы бейне. Күлембай мен Абай құрдас, заманы бір, тегі бір, бірақ екеуінің рухани өресі бір-біріне қарсы. Күлембай – кері Абай, ақынның антиподы. Күлембай бейнесіне дерек пен қиял, даралық пен жалпылық, əдеби жəне философиялық үрдістер тең тоғысқан. Сондықтан Күлембай бірден əдеби кейіпкер бола тұра, екінші жағынан зұлымдық тұтасқан ұғым салмағын көтереді. Күлембайды көрмей тұрып, Күлембайдың аты аталып, шаңы көрінгеннен-ақ бұйраты мен шағылы алмасқан қырқалы дала қойнауынан екілене үрген ит пен зар қаққан бала-шағаның ащы дауысы естіледі. Бейбіт ауыл ию-қию болады. Күлембай бейнесіне өткен ғасырдағы қазақ қоғамында бой көрсеткен ақ патшаның отаршыл аппаратына иек артып, туған халқын сүліктей сорған жергілікті арамзалар мен жылпостардың типтік бейнесі түйілген, қазақтың дəстүрлі санасына жат салт-сана, үстем болып жатқан заманамен “бірге келген” “жаңа” адамдар бейнеленген. Мəселен, Күлембай мен кейінгі қазақ прозасына өнеге болған М. Əуезовтың “Қорғансыздың күніндегі” Ақан – егіз. Бұлар Ғазизадай талай жетімекті қанды шеңгелімен қармап, қанды жасын ағызған қатыгез адамтектес хайуанаттар. Ғазиза өлімі – Ақанның бір ғана басқан ізі. Ғазиза бейбақтың трагедиясы – кəрі əжесі мен зағип анасын отқа тастап, обалын заманына артып, əке топырағын жастануда емес. Ғазиза трагедиясы – аранын ашып, аузын жасырған Ақандай арланды аға көріп алдағанында, дəстүрлі қазақ салтанатының, киелі аға атауының Күлембай мен Ақандардың қанжығасында кетіп, халықтың да соларға жем болуында ғой. Күлембайдың мақсат-мұраты кұлқынын тығындау, нəпсісін басу. Ақанның орнында Күлембай болып, ағатайлаған Ғазизагүлдей тұлымшағы желбіреген аяулы қарлығаш алдынан шықса да бейкүнə бейбақтың күні сол – түн болмақ. Күлембай мен Ақанның басын қосақтайтын ноқта – топастық, надандық, көргенсіздік ноқтасы, екеуі де адамгершіліктен шыққан, өз нəсіліне өзі шапқан қорқау, түз тағысы. Екеуінің де кісілік өресі мен ой өрісі Күшікбай кезеңінен аспайды. Аласа. Шағын. Екеуінің де адам баласына деген мінезі қарғыс қаһарына ұшыраған Күшікбай кезеңінен соққан ызғардай. Адуын. Долы. Екеуі де атасынан бата, анасынан алғыс алып көрмеген безбүйрек, тасбауыр жандар. Сол кезең қойнауынан ырыздық пен пана тауып отырған жуас елге бүйідей тиеді, малын – малдай, жанын жандай жапырады. Тамағыма қылқан кетеді демейді. Өйткені арқа сүйері бар, Семейде оязы бар... Абай сомдаған Күлембай мен М. Əуезов жасаған Ақан тұлғасынан тозығы жеткен заман да, “заманын илеген”, “заманына күйлеген” алаяқ сұмпайылар да мəңгілікке “жылы” орнын тапқан. Қазақ əдебиет тарихына Ақан секілділер де “өкпелі” емес.

	Күлембай – Абай заманындағы билеуші тап өкілінің əдеби кейпі, типтік портреті, ал тарихи деректік жағынан – ақын “жалғыз” алысқан қу, “мыңның бірі”.

	Абай да, Күлембай да бір тап өкілі дедік. Алайда, екеуінің арасы жер мен көктей. Абай – азамат, жапырағын жайған əуелі бəйтерек. Күлембай азғын, жағаға қашқын итеріп шығарған су соққы қу томар. Абай халқының табанына батқан шөңгеге маңдайын тосады, рухани сергелдеңге түсіп, Семей барып əлем зиялыларына халық зердесін қорландыруға қажет индукция мен дедукция категорияларынан сауал етеді, алқалы кеңеске шығады. Өйткені, “халықты білімге жетелеу баландық дəуірмен қоштасу” дейді Абайдың И. Кант деген аға тұстасы. Алайда, Абай барған Семейге Күлембай болыс та жиі-жиі жол салады. Бірақ, ол ел мүддесін ұлықтарға “айырбасқа” салып, шекпеніне шен қадатып, “арқасына ояз қаққанға мəз болып” қайтады. Өйткені, Күлембай – құлқынның құлы дедік, ал Абай болса – халық ұлы, халқын алға, жарыққа тартады, бұл жолда малын да, жанын да садақа етеді.

	Абай мен Күлембай шенесі өткен ғасырдағы қазақ əлеуметінің моральдық тұлғасының ымырасы кереғар жақтарға жіктелуі мен қоғамда орын алған екі дай ой ағымының көрінісі, қазақ санасында майдандасқан екі дара əлеуметтік-саяси концепцияның текетіресі, сайып келгенде сол заманның антагонистік келбеті.

	Алайда ақын Күлембайлардың əлеуметтік өресінің шектеулігінен гөрі кісілік тексіздігіне көбірек зер салады. Тексіздіктің де себебін іздейді. Жаланың бəрін заманына жауып салып, арманын ақтап алмайды. Адамның заман алдындағы жауапкершілігін насихат етеді. Күлембайды сынай отырып, Күлембай секілділерге өз тұлғасын, өрелі парасатын үлгі етіп ұсынады. Оларды ашықтан-ашық таптық тұғырынан таюға, əлеуметтік төркінінен ажырасуға, табынан алжасуға шақырады.



	Адасып алаңдама жол таба алмай,

	Берірек түзу жолға шық қамалмай.



	Қашан да қашан нағыз ақынға бұйырған елгезек жүрек адам деп тыпыршық атады, адамға сенеді, сиынады, адамның адамгершілігін қошемет тұтады.

	* * *

	Бірақ Күлембайдай сұрқияның, əдетте тұла бойы сірескен сауыс-сауыс мұз, өзегі – көрдей қараңғы қапас, ескі-құсқыға пана, миы – мал қамайтын қора болып кеткенін Абай көреді, сезеді.

	Ақын рухани дағдарысқа түседі, бейтарап отыра алмайды. Мұны біз Абай трагедиясы деп танимыз. Сөз басында айтылған ардагер азамат пен заман тұтастығы туралы өмір заңдылығы осыған тіреледі.

	Ұлы Абай жол таба алмаған трагедиялық тығырыққа тарих үкімі ғана жүреді. Күлембай да, Ақан да, Күлембайды Күлембай еткен, Ақанды ақан еткен “философия” да адам қоғамының сау денесіне шыққан қатерлі ісік, оны асқынбай тұрғанда сылып тастамаса əсте болмайды. Дүниені танудың мұндай саласы, сананың бұл жолы өзгеріссіз өздігінен өзі жалпы адам атаулы қанағат тұтарлық игілікке айнала қоймайды. Күлембайлар мен Ақандар ақыл-ойға емес өзінен басым күшке ғана көнеді, күштен жасқанады, күштіден ғана ығады. Алайда, қазақ сахарасын жайлаған Күлембайларға дауа боларлық құбылыстың туар күні – қалың қара орман еңбекші бұқараның диктатурасының заманы алда, Күлембай апшысын қуырып жүрген Шыңғыстау өңірінен шалғайда. Əзірге мына бұлыңғыр, күңгірт заман – қазағын қан қақсатқан Күлембайлар заманы, олардың тымағын алшысынан киіп, жорға жорғалатын, бəйгеге түскен, “дəурен” кешкен заман...



	Ақын жүрегі осыған ашынады.

	Өңкей уды жиып ап,

	Себеді сорлы жүрекке...



	Күлембай секілділердің іс-əрекетіне іш-құса болып, əбден торыққан ақын қол қусырып жəне қарап қалмайды. Күлембайлар мен Ақандар от салған қалың қауға қарлығаш болып, су себелейді.

	Абай – арда аға, азамат, халқының рухани тұтқасы. Осыны түсінген ақын өзін күреске шыңдайды, əлеумет мұқтажына сай, сайысқа шығар қайраткерлерге жарасымды мінез қалайды, өзіне өзі сын көзімен қарайды. Сондықтан Абайдың өз басына қояр шарты да биік.



	Ойға түстім, толғандым,

	Өз мінімді қолға алдым...

	Өзіме өзім жақпадым...



	Абай тұлғасы, оның аузынан шыққан лебіз, əлеуметтік іс-əрекеті тарих ағымына сəйкес, келелі келешекпен дəйім үндестік тауып тұрады. Жалпы Абай жасап кеткен игілік – қазақ əлеуметінің болашақ пролетарлық революциялық дəуірлер қарсаңындағы жақсылық пен парасатқа серпіліс, туар күн үрдісін қабыл алуға дайындық.



	Абайтану оқулары 2. 1998





Ұлтын сынаған ұлы тұлға


	Абайдың сыншылығы хақында



	Өзіне дейінгі қазақ мəдениетінің жетістігі де, кемшілігі де Абай зердесіне тоғысты. Көне дүние келбетін қылаусыз бедерлеген айдын Аристотельдің шығармалары десек, Абай шығармашылығы XIX ғасыр аясындағы қазақ мəдениетінің айнасына айналды. Ұлағат ұқсас болады. Абай да қазақтың рухани игілігінің жақсысын жақын тартып, жаманымен жағаласып отырды. Абай тұлғасы халқымыздың “көрер көзі”, “лүпіл қаққан жүрегі” еді. Ол қазақ халқының өзіне тəн “халықтың қажырлы талабы мен асқақ ой-сезімінің, жан-жүрегінің, оның бойындағы ең абзал қасиетінің жиынтығына” (М. Əуезов) айналды. Өйткені ол өзі дəурен кешкен тұстағы қазақ əлеуметінде орын алған қоғамдық өзгерістердің сиқына сындарлы назар тастап, ел ішін дендеп бара жатқан тартыстың ішкі себептеріне үңілді, кереғар жігін қалт жібермей, түбегейлі сезінді.



	Байлар да мал қызығын біле алмай жүр,

	Жаз жіберіп, күз атын міне алмай жүр...

	Саудагер тыныштық сауда қыла алмай жүр,

	Қолдан беріп, қор болып, ала алмай жүр...



	Абай ойы осы құбылыстардың шығу тегін пайымдап, қорытып қана қоймай, поэзиясын “махаббат” пен “ғадауаттың” майданына айналдырды. Абайдың азаматтық бітім-болмысының бірден көзге түсетін тұсы да осы.

	Абайдың кемелді кезінде халық ісіне араласуы кездейсоқ емес, бұл да кемеңгерліктің бізге беймəлім нышаны. Дүниежүзі халықтарының ұлт-азаттық жолында жанын пида еткен ардагерлерінің пайымдық-көзқарастық олқылықтарын Абай да аттап өте алмады. Бір дəуірдің ұланынан келесі дəуірде тумақ халықтың тағдыр-талайын, ырыс-берекесін талап етуге мүлде болмайды. Дегенмен, адам азаттығы жолындағы қозғалыстар – қай заман аясында орын алмасын – зая кетпек емес. Олар адам баласының ғасырлар бойы аңсай күткен арайлы атар таңын, туар күнін жақындатып отырады. Сондықтан Абайдың бұл бағыттағы іс-əрекеті кейін азаттық қозғалысынан жалғасын тауып, жалпы əлеуметтік прогрестің қазақ сахарасына беттеген керуен жолының жүгін жеңілдетіп, жүрісін жеделдетті. Ғасыр аяғында қазақ халқының азаттық керуенінің тізгіні Абайдай азамат қолына тиді де, ақын сол прогресс керуенінің кірешісіне айналды.

	Абайды кемеңгер дейміз. Алайда, Абайға осы бір асқаралы атақты не үшін таңатынымызды өзіміз де анық біле бермейміз, атау мағынасын əрқайсысымыз өз өремізге орай толтырмақ боламыз. Кемеңгерлік иісі қазақ топырағында тек Абай үшін шығарылғандай, Абайға ғана жарасымды болып көрінеді.



	Мен жазбайын өлеңді ермек үшін,

	Жоқ-барды, ертегіні термек үшін.



	Ұлы ақындарға тəн кең тынысты кемеңгерлік осы бір ғана ой түйінінен белең етіп, белгі беріп қалып жатыр. Бұл – Абайдың əдеби концепциясы, Абай эстетикасының кіндікті принципі, ой байламдарының мамаағашы, қазіргі мəдениет санаткерлеріне, ақын əулетіне айтар арызы. Абай үшін өлең “таза ермек” үшін жазылмайды. Ақын кез келген жерде емес, кезі келген жерде ғана өлең сөзге жүгінуі тиіс.

	Абай мұрасын сатылап, дəуір-дəуірге бөлмей, тұтас қабылдайтын дəстүріміз бар. Мəселен, Пушкин мен Байрон шығармаларын зерттеушілер іштей жіліктеп жатады. Абай поэзиясы “жас”, “ересек”, “кемел” Абай деген ұғымнан ада. Абай – тұтас. Əдеби мұрамызда Абайға “дейінгі” жəне “кейінгі” деп кезеңге бөліп жатамыз.

	Абайға дейінгі қазақ өлеңінің жеке біреуінің ішінде бірнеше тақырып бопсасы бас қосатын, бір толғау адамның шаранасынан шыр етіп, жерге түскенінен басталып, өмірбаянын көктей шола келе, дүние дидарымен арыздасып-қоштасқанымен тамамдалатын. Қазақ ауыз əдебиетіндегі толғау жанрының əлемдік əдеби кеңістерде баламасы жоқ, жеке, дара, өлеңмен жазылған роман-хикая жүгін арқалайтынын білеміз. Абай сыны – Бұхар, Шортанбай, Дулат сарынынан мазмұны жағынан мүлде өзгеше болды. Абайға дейінгілер заманға мін тағумен (“зарлаумен”) ғана шектеліп, қазақ қоғамын дендей бастаған індеттің белгі беру тегінің түп-тамырын дұрыс түсінбеді, психологиялық дайындықсыз “тіке” қабылдады, оған діни-мистикалық мəн тағып, “ақырзаманның” жақындап қалғандығының көрінісі деп бағалады. Отаршылдық нəубетке үрке қараған олар пананы дін тасасынан іздеді.

	Абай қазақтың ауыз əдебиетінің дəстүрлі сынына жаңа мағына беріп, “зарзаман” идеясын жаңа мағынамен толықтырды. Өйткені ұлы ақын қазақ қоғамын меңдеген індеттің себептерін “жерден”, қоғамның өзінен, ондағы орын алып отырған қарым-қатынастардан іздеуге шақырады. Басқаша айтқанда, Абайға дейінгі ақындардың белгілі тобының сыны – “зарлау”, “жоқтау”, “сарын” түрінде, байырғы этнографиялық үлгіде айтылса, Абай жасампаздыққа бет бұрған əлеуметтік сынды арнайы əдеби тəсіл түрінде, идеологиялық күрес қаруына айналдырды.



	Өсімге қол жайды,

	Тай алып серкешке, –



	деп тұлғалайды тиынын сомға, тышқақ лағын тайға “айырбастап”, аңқау да бұйығы елді алдап, жойдасыз пайдаға кенеліп жүрген алаяқтардың бейнесін Абай. Осындай қатынастар кеулеген құбылыстар елдің береке-базарын тарқатты, адамаралық қатынастарды ұшықтыра түсіп, ұлттық моральдық-саяси ынтымағын жер етті.



	Ел қағынды,

	Мал сабылды,

	Ұрлық, өтірік гу де гу.

	Байы – баспақ,

	Биі – саспақ,

	Əулекі, аспақ, сыпыра қу.



	Абайдан бұрынғы қазақ ақындарының заманына айтқан өкпе-назы Абай аузынан ащы сын, кесімді тұжырым болып естіледі. Заманына сын айта отырып, марксизмге дейінгі орыс зиялыларының əлеуметтік мəслихат тақырыбын Абай қазақ қоғамының да күнтəртібіне қойды. Абай өз мəмлесін тарихи нақтылы дəрежеде, қазақ əлеуметінің тағдырына, мүддесіне, күш-қуатына орайластыра жүргізді. Оны замана сұранысына сай сұрыптай білу – ақынның ақыл-ойының реалистік өзегінің басты белгісі еді. Əдетте Абай реализмінің тегін зерттеушілер оны орыс əдебиетімен байланыстырады. Алайда, реализм – қазақ əдебиетінің де ежелгі, Асан қайғылы заманынан бері келе жатқан “табиғи” дəстүрі.

	Асан Қайғы өзінің ой байламдарына табиғи құбылыстарды алғы-шарт етеді, табиғи ортадан, əлеуметтік өмір тағылымы арқылы дүние заңдылықтарын анықтайды. Бес ғасырлық қазақ поэзиясының барша нұсқасына дерлік бұл құбылыс тəн.

	Шындықтың санамызда неғұрлым дəл жəне толық бейнелеу амалын танымның реалистік, шыншыл жолы десек, оның əдеби құбылыс ретіндегі “өзіндік” қасиеті тағы бар. Ол қасиет реализмнің өнер шығармасында бой көрсетуінің тұрпайы түрімен сабақтасады. Қазақтың ауыз əдебиетінің байырғы өкілдері реализмнің арналы əдеби тəсіл екенін білмей жатып-ақ реалистік сипатта көркем ой тудырып отырды. Оған Асан қайғы мен Қазтуғаннан Абай мен Сұлтанмахмұтқа дейінгі қазақ ақындарының шығармалары айғақ. Реализм таным процесінің барлық салаларына ортақ. Адам диалектиканың не екенін танымай жатып-ақ диалектикалық жолмен ой түйе білген.

	Өмірінің соңғы кезінде жазылған (1902) бұл шағын толғау Абай пайдаланған барша əдеби-эстетикалық амалдар мен тəсілдердің тоғысуының нəтижесі. Алайда, өлеңінің бұл да сыртқы көрінісі ғана. Абай аса бай, аста-текті көркемдік стильдік амалдарды өлеңнің əлеуметтік мазмұны мен идеялық мағынасын ашуға садаға еткен. Басқаша айтқанда, жеке-жеке, қадау-қадау эстетикалық амалдарды реализм арнасына бұрған: “тоты құс түсті” табиғат тамашасы мен “замана илемек” идеясын кереғар құбылыстар ретінде біріне бірін қарсы қойып, табиғи жəне əлеуметтік құбылыстардың диалектикалық аражігі мен байланысын ажырата отырып, адам өмірінің қоғамға дегдарлығы туралы пікір түйілген. Бұл пікір Маркс аузынан “сана болмысқа тəуелді” болып естіледі де, тарихи материализмнің түпкі мəселесі ретінде ұсынылады. Адамзат тарихын түсінуде түбегейлі төңкеріс жасаған бұл ойды Маркс дүниежүзілік мəдениетті қорыту негізінде байласа, Абай пікірін өзіне мəлім, үйреншікті табиғи процестермен қоршаған əлеуметтік ортаның арақатынасын, байланыс жүйесін топшылау негізінде “қазақы” поэтикалық формада түйіндеген.

	Абай жəне жыраулық дəстүрді жалғастырушы ғана емес, сол дəстүрдің реалистік өзегін байыта, қордаландыра түсіруші де дедік. Абай шығармаларында “қазақы” реализм жаңа сапаға, сыншылдық сипатқа ие болып, “меншік” ұлттық қауашағын бұзып-жарып, əлемдік деңгейге көтерілді. Осы тəсіл негізінде ұлы ақын өз шығармашылығына əлеуметтік жүк артып, толғағы жеткен қоғамдық мəселелерді күн тəртібіне қоя алды.



	... Ғылымды іздеп,

	Дүниені көздеп,

	Екі жаққа үңілдім.



	Ақын “үңілген” “екі жақ” осы екі дай үрдіс: ескі мен жаңа, халық зердесінің кешегісі мен келешегі, дəстүрлі танымы мен оның жаңа құбылыстарды бейнелеуге іргелі өзгеріске ұшырауы. Ақын дəйім ізденіс үстінде, сондықтан оның шығармашылығынан сыни реализм бой алмауы тіпті де мүмкін емес еді. Əлеуметтік қордалы ой ежелден реалистік шығарманың ғана өзегіне лайық. Реализмнен басқа тəсілдердің барлығы өнер шығармаларын гедонистік (“лəззаттық”) бойкүйездікке, ойын-сауық “таңдаулылар” алқасы үшін жасалған “таза” яки “киелі” тамашаға (Платон) айналдырмақ болып, əуре-сарсаңға түседі. Кез келген өнер өзегінен əлеуметтік мағынасын сылып алып тастаса, ол өнер ойын-сауық, той-томалақ маңайында ғана қалады. Абай қазақ поэзиясының реалистік дəстүрін “зар-заман” шылауынан аршып алып, жасампаз сыңдарлыққа, табиғат аясында бейғам тылсымдықта күй кешкен халық санасын сын арқылы əлеуметтік қозғалысқа түсіріп, заман қарымына сəйкестікке итермеледі. Абайдың азаматтық позициясының түйіні осында.



	Сөз түзелді, тыңдаушы, сен де түзел!

	Сіздерге де келейін енді аяңдап.



	Мұндағы Абайдың “сөз түзелді” дегені – дананың сыншыл реализмге түбегейлі бет бұрғандығын аңғартып, келешек қазақ поэзиясының жалпы тағдырына көрегендік назар тастайды. “Тыңдаушысына” – халқына ескерту жасауды да ұмытпайды.

	Адамды сүюдің, адамға қызмет етудің жолдары көп. Соның ең салихалысы – адамға деген құштарлық – сол адамды бақытқа кенелтуі, игілікке бастама болуы парыз. Адамды сүюдің қалған жолдары “жылт етпе”, өткінші сезім тізгінінде кете барады да “пайдасыз” құрғақ сентиментализммен тəмəмдалады. Адамды сүйе білу – тағылым, басқа адам үшін де, тəрбиеленуші үшін де үлгі, нұр. Алайда, адамды сүю – от басы, ошақ қасында ауыз жаласуға мүлде ұқсамайды. Адамды сүю – адам үшін, оның бостандығы, бақыты үшін күрес, əлеуметтік үрдіс. Абайдың кісіні, халқын сүюі де ерекше. Бұл да ақынның əдеби-эстетикалық нысанасынан туындайды. Ақын халқын да, адамын да “басы-көзің демей” сынай сүйеді.

	Əлемдік əдеби кеңістерде “халық ақыны” деген ұғым бар да “ұлттық ақын” деген ұғым жəне бар. Халық ақыны – халық ішінен шыққан халық мəдениетінің өкілі. Ал ұлттық ақын – ұлт мəдениетінің “Жасағаны”, Абайдың өз сөзімен айтқанда, “Тəңірі – иесі”. Қазақта не көп – ақын көп. Осы көптің ішінен дара Абайды ғана ұлттық ақын деп атауға аузымыз барады. Əлбетте, Абайдың халық ақыны екеніне ешкім шүбə де келтірмейді. Осы жəйт ақынның туған халқына ақыл, насихат айтумен ғана шектелмей, сынай сөйлеуіне де негіз береді.

	Қазақты сынап-мінеуге тек Абайдың құзыры ғана жетеді. Əдетте, басынан сөз асырмайтын ер кеуделі, өршіл мінезді қазақ Абай зекуіне ибалық көрсетіп, басын изейді, ірілік көрсетіп, дана сөзін қабылдайды, “аяғынан тік тұрып” тыңдайды. Неге? Енесі тепкен құлынның еті ауырмайды. Абайды қазақ ардагер аға тұтады! Бұл халқымыздың елгезек жанының иісі жақсылыққа деген жанастығының белгісі. Жақсының жақсыға жақын жүргені – жақсы! Өйткені Абай – қазақтың құлағы, көзі, жүрегі, мыйы. Біз оны ұлттық ақын дейтініміз сондықтан.

	Бұрынғылар да, кейінгілерде халқының көкірегіне Абай салған тіке жолмен жүріп, оның үрдісін қайталап көрген емес. Абай бұл жағынан біртуар, дара. Ханзада, бекзадаларға қарсы айтылатын қазақ жырауларының дəстүрлі тегеуріні бар.

	Абайдың сыншылдық үрдісін үлгі тұтқан Сұлтанмахмұт та халық бетіне тік қарап сөйлемегенін байқаймыз. Махамбет пен Сұлтанмахмұттың дəті шыдамаған іске Абай барған. Неге? Бұрын-соңды мұндай оқиға болған ба? Болған. Н. Гоголь, Л. Толстой орыс халқының қара орман қара шекпенін, Рабиндранат Тагор туған халқына Абай үлгісінде сыни сөз тастайды. Ленин де тап күресінің қысылтаяң кезеңінде орыс пролетариатымен бүкпесіз ашық сөйлескен (“Великорустардың ұлттық намысы хақында”). Көне дүние көреген! Сократ афиналықтардың адалдық жолынан тайып, ел тізгінін алаяқ софист Критий тиранның қолына бергендігін халқының бетіне басқан, зекіген. Дана пендешілік жасап, өз басын жаладан арашалап алғанның орнына, қасықтай қаны қалғанша халқына қорған болып өледі.

	Жоғалған пышақтың сабы – алтын! Амал не, халық ақыры Сократ у ішіп, қиямет сапарына аттанып кеткеннен кейін түсінеді...

	Халқын ауыз бірлік пен ынтымаққа шақыру – Абай сынының семантикасы, астары, түпкі нысанасы. “Тыңдаушы, сенде түзел” деп бəйек болған ақынын тыңдаушысы ұйып тыңдайды. Абай сөзінің құдіретіне арбалып қалады. Ақын мен халқының, халқы мен ардагер ақынының арасындағы мұндай рухани жарастықтың тегі тереңде, халық тағдырының тұңғиығында. Абайдай ұланымен халық ардагер аға деп табысса, Абай халқын сезім парасатына бөлеп отырып, халқының сенімін алып барып еркін сұхбаттасады. Мұндай салауатты сұхбат тек Абайдай асылдың ғана қолынан келеді. Ақын даналығы халық “қабағын”, психологиясын жаңылыссыз танып отырады. Абай сынының тасасында риясыз жан ашуы жатыр, керек кезінде елі үшін жанын пида ету, құрбандыққа бару тұр. Халықты сүюдің басты шарты – сол халықтың қарапайым бөлшегі – адамға деген қамқорлықтан басталады. Абай поэзиясының мазмұны түгелдей адамға деген қамқорлықтан тұрады. Бұл жағынан Абай–ұлы гуманист ақын. Осы гуманистік ой Абай мен “қалың қазағының” арасындағы тіл табысудың сыншылдық түріне негіз болады.



	Əуелде тəңірім сорлы етті,

	Арсыз елмен жүре етті,

	Жалғыз үйде күңірентті.

	Адам деген даңқым бар,

	Адам қылмас халқым бар.



	Сынның қазақта екі түрі бар: дос сыны мен қас сыны. Бірі тəтті, “күлдіріп айтылады” – жаудың сыны, екіншісі – ащы, бірақ жасампаз. “Жылатып айтылады”, бұл – дос сыны.

	Қазақ тілінің бұйрық сөзге икемсіздігі белгілі. Дегенмен, қаскүнемге қарғыс, міні барға – сын, білмей у ішіп жүргендерге ақыл айтуға асып тұр. Əсіресе, сын айтудың дəстүрлі халықтық педагогикадағы тəрбиелік мəні маңызды болған. Халықтық əр тəрбие жүйесінің бұл бабы байырғы қазақ қоғамының жазалаушы мекемелерінің (түрме, сот, жандармерия) болмай, қоғамдық қатынастар əлеуметтік пікір, өзара сынау-мінеу арқылы реттеліп отыруымен орайласады. Халқының бұл тағылымын Абай қалт жібермейді, көп игілігіне пайдаланады.



	Қайғы мен ыза қысқан соң,

	Зар шығады тілімнен, –



	деп айтарын айтып тастап, көңілінен қыжыл кеткен соң ғана ғафу өтінгендей шырай танытады.

	Абай – əлеуметтік-эстетикалық талғамы асқақ сыншы. Ол адам атаулыны емес, бойын зұлымдық пен надандық тұтқан жанды, ары мен ұятын жалдап ырыздығын тауып жеп жүргендерді жəне осындай адамдарды қаулатып тудырып жатқан сұрқия заманын сынайды.



	Ар мен ұят ойланбай, тəнін асырып,

	Ертеңі жоқ бүгінге болған құмар.



	Ақынның “бүгін” деп тұрғаны – өзі өмір сүрген “ертеңі жоқ”, болашақсыз ортасы Ақын сол ортаны адам, адамды орта тудырады деп түсінеді. Сондықтан адамына ескерту айтады:



	Сенен күшті кісілер не боп жатыр?

	Заманыңның тарлығын ойла, мырзам.



	Ескертуінің аяқ асты қалғанына налиды. Заманын “түзетпекке” құлшынады. Жалғыз шықпақ болады.



	Түзетпек едім заманды,

	Өзімді өзім зор тұтып.



	Алайда ақынның санасы да, іс-əрекеті де тарихи шектеулі: бұл заңдылықты аттап өту үшін алда əлі де бір асқаралы дəуір тұр. Дегенмен, ақын сыны жүйесін тауып айтылады, ол қазақ қоғамының əлеуметтік сергелдеңінің ішкі себептерін бұлжытпай дəл аңғарады. Ұлығы “шаш ал” десе, халықтың басына ұмтылатын ел ішін торығам тіміскілер назарына іліккенде ұлы ақын отты тілін аямай, опырып айтады.



	Қолына алып,

	Пəле салып,

	Аңдығаны өз елі.



	Қазақ сахарасында күнделікті өтіп жатқан əлеуметтік сайысқа құрылған баррикаданың қай жағында тұрғанын, оғын кімге кезегенін аңғартады, үстем етуші тап өкілімін демейді. Бұл заңдылық сыншыл реализмді бағыт ұстаған əлем қаламгерлерінің баршасына тəн.



	Қалың елім, қазағым, қайран жұртым,

	Ұстарасыз аузыңа түсті мұртың.

	Жақсы менен жаманды айырмадың,

	Бірі қан, бірі май боп енді екі ұртың...

	Ұқпайсың өз сөзіңнен басқа сөзді,

	Аузымен орақ орған өңкей қыртың,

	... Не ғылым жоқ, немесе еңбек те жоқ,

	Ең болмаса кеттің ғой мал баға алмай...



	Ақын дарақы мансапқорлардың даңғойлығын неғұрлым анығырақ ашу мақсатымен “Болыс болдым мінекиді” Күлембайдың монологы ретінде жазған. Ежелден мансап дегенді қажетсінбей, ел ішінің əпербақаны мен содыр-сойқанын “сіз” бен “біз” арқылы тия білген зерделі халық ортасына аспаннан аяғы салбырап түскендей “мінеки!” деп масаттанғаны көргенсіздіктің сирек сиқын білдіріп тұр емес пе?! Осы Күлембай “құрдасына” арнап бір жыл бұрынырақ жазған басқа бір өлеңінде болыстың тексіздігін, іс-əрекетінің мардымсыздығын ащы мысқылмен бетіне басқан да еді-ау!



	... Мынадайға көз болдық,

	Аума-төкпе заманда.

	Ел билеген адам жоқ,

	Ата менен бабаңда.

	Болыстықтан пайда қып,

	Шығыныңды алсаң, жаман ба?!



	Делқұлдың аузынан шыққан “бар малы”, əрине, бейнетпен тапқан, əлде əкесінен қалған мүлік емес, қара қазақтың тұщы етіне “ащы таяғы тиіп” жиған ел ырыздығы, жетім мен жесірдің аузынан жырып алынған арам дəулет, “нақақ көздің жасы” (Сұлтанмахмұт), нас байлық.

	Осы жерде кемеңгер дана назарына ғана ілінген (ғалымдар оны ғасырымыздың кейінгі жылдарында ғана сөз ете бастады) іргелі саяси-экономикалық құбылыс тұр. Бұл құбылыс дара, қазақ тіршілігіне ғана байланысты, əлемнің басқа өңірлерінде кездесе бермейді, əсілі қазақ топырағына ғана тəн. Күлембай секілді алаяқтар ұлтымыздың адамсүйгіштік өресіне, халықтың мəдени салауаттарына, ибалық қорына да қол салады, халықтың тарихи-этнографиялық ерекшелігін экономикалық езгі факторына айналдырады. Бірінің қанатына бірі паналаған халықтың “сіз-бізіне”, сый-сияпатына, туыстық сезіміне де əлеуметтік қанаудың қамытын кигізіп, көлік қылып жегеді. Күлембайлар ағайын-туғанына, құда-жекжатына, нағашы-жиендеріне “күле қарап” жүріп-ақ өздерінің мүддесін орындатып, “шаруасын” атқарып тастайды. Ел ісін ушықтырған осы жымысқылық назарына түскенде барқын тартқан ақын даусы байбалам салмай тағы да қалмайды. Елдің елдік сəнін кетіріп, адамаралық қатынастарының тынысын тарылтып, деміктіріп жатқан дертті ашып береді.



	Өз үйіңнен тоярға қолың қысқа,

	Ас берер ауылды іздеп жүрсің босқа.

	Бір жілік пен бір аяқ қымыз берген

	Дереу сені жұмсайды бір жұмысқа.



	Өзіне беймəлім “жаңа” əлеуметтік қатынастарға шырмалып, “жақсы менен жаманды” айыра алмай жатқан “қалың еліне” оқиғаға орай шаппа-шап ескерту жасап, ардагерлік көрсетеді. Осындай ұлттық, əлеуметтік жəне “этнографиялық” езгінің малтасына түскен “қайран” халқына ақын қабырғасы қайысады.

	Күлембай осындай ылаңмен жиналған иесіз дəулетке “бар малымды” деп елтаңба соғып, жылпостық жасап, меншіктей қойған. Абай осы байлықтың əлеуметтік түп негізін толғауының алғашқы екі жолымен жария еткен. Күлембай байлығының əлеуметтік көзін ашқан.

	Алайда, Күлембайдың Абай білетін “сыры” осымен ғана шектелмейді. Ақын болыс психологиясына тереңдеп бойлай түседі, “қазақты жеген қайратты ер” деп уытты кекесінің жарасының аузына жағып тастап, болысқа:



	Кəкір-шүкір, көр-жерді,

	Пайда көріп ептеймін, –



	дегіздіріп алып, болыстың масқарасын шығарады. Ішкенін ірің, жегенін желім қылады. Жемсауына тыққылағанын қайта төктіреді.

	Өлеңнің 1888 жылдың майында Семей мен Жетісу елінің төтенше сиязына, деректі оқиғаға байланысты жазылғанын ескерсек, “Күлембайға” саяси-плакат, жеке азамат тарапынан басталған нақтылы күрес формасы, идеологиялық шара дəрежесіне көтеріледі. Бұл өлең ақынның көзі тірісінде жарық көруі – Абайдың азаматтық позициясының бекемдігін, əлеуметтік белсенділігінің тұрақтылығы мен баяндылығын айғақтайды.

	Күлембай бейнесі деректі тұщымдылығына қарамай, сыншыл реализмге тəн əдеби, жинақы бейне. Күлембай мен Абай құрдас, заманы бір, тегі бір, бірақ екеуінің рухани өресі бір-біріне қарсы. Күлембай – ақынның антиподы. Күлембай бейнесінде дерек пен қиял, даралық пен жалпылық, əдеби жəне философиялық үрдістер кең тоғысқан. Күлембайды көрмей тұрып, Күлембайдың аты аталып, шаңы көрінгеннен-ақ бұйраты мен шағылы алмаса қыдырған қырқалы дала қойнауынан екілене өрген ит пен зар қаққан бала-шағаның ащы дауысы естіледі. Бейбіт ауыл ию-қию болады.

	Абай да, Күлембай да бір топ өкілі дедік. Алайда, екеуінің арасы жер мен көктей. Абай – азамат, жапырағын жайған мəуелі бəйтерек, Күлембай азғын, жағаға толқын итеріп шығарған су, соққы томар. Абай халқының табанына батқан шөңгеге маңдайын тосады, рухани сергелдеңге түсіп, Семейге барып орыс зиялыларына халық зердесін қордаландыруға қажет индукция мен дедукция категорияларын сауал етеді, алқалы кеңеске шығады. Өйткені “халықты білімге жетелеу – балаңдық дəуірмен қоштасу”, – дейді Абайдың И. Кант деген аға тұстасы. Алайда, Абай барған облыс орталығына Күлембай болыс та жиі-жиі жол салады. Бірақ ол ел мүддесін ұлықтарға “айырбасқа” салып, шекпеніне шен қадатып, “арқасына ояз қаққанға мəз болып” қайтады. Өйткені, Күлембай – құлқынның құлы дедік, ал Абай болса – халық ұлы, халқын алға, жарыққа тартады, бұл жолда малын да, жанын да садаға етеді.

	Абай мен Күлембай шенесі өткен ғасырдағы қазақ əлеуметінің моральдық тұлғасының ымырасыз кереғар жақтарға жіктелуі мен қоғамда орын алған екі дай ой ағымының көрінісі, қазақ санасында майдандасқан екі дара əлеуметтік-саяси концепцияның текетіресі, сайып келгенде сол заманның антогонистік келбеті.

	Алайда ақын Күлембайлардың əлеуметтік өресінің шектеулігінен гөрі кісілік теңсіздігіне көбірек зер салады. Теңсіздіктің де себебін іздейді. Жаланың бəрін заманына жауып салып, арамын ақтап алмайды. Адамның заман алдындағы жауапкершілігін насихат етеді. Күлембайды сынай отырып, Күлембай секілділерге өз тұлғасын, ерелі парасатын үлгі етіп ұсынады. Оларды ашықтан-ашық таптық тұғырынан таюға, əлеуметтік төркінінен ажырасуға, ортасынан айыруға шақырады.



	Адасып алаңдама жол таба алмай,

	Бөрірек түзу жолға шық қамалмай.



	Қашан да қашан нағыз ақынға бұйырған елгезек жүрек адам деп тыпыршық атады, адамға сенеді, сиынады, адамның адамгершілігін қошемет тұтады.

	Бірақ Күлембайдай сұрқияның, əдетте тұла бойы сірескен сауыс-сауыс мұз, өзегі – көрдей қараңғы қапас, мыйы – мал қамайтын қора болып кеткенін Абай көреді, сезеді.

	Ақын рухани дағдарысқа түседі, бейтарап отыра алмайды. Мұны біз Абай трагедиясы деп танимыз. Сөз басында айтылған ардагер азамат пен заман тұтастығы туралы өмір заңдылығы осыған тіреледі.

	Ұлы Абай жол таба алмаған трагедиялық тығырыққа тарих үкімі ғана жүреді. Күлембай да, Күлембайды Күлембай еткен “философия” да адам қоғамының сау денесіне шыққан қатерлі ісік, оны асқынбай тұрғанда сылып тастамаса əсте болмайды. Дүниені танудың мұндай саласы, сананың бұл жолы ірі өзгеріссіз өздігінен өзі жалпы адам атаулы қанағат тұтарлық игілікке айнала қоймайды. Күлембайлар ақыл-ойға емес, өзінен басым күшке ғана көнеді, күштен жасқанады, күштіден ғана ығады. Алайда, қазақ сахарасын жайлаған Күлембайларға дауа боларлық құбылыстың туар күні – қалың қара орман еңбекші бұқараның диктатурасының заманы алда, Күлембай апшысын қуырып жүрген Шыңғыстау өңірінен шалғайда. Əзірге мына бұлыңғыр, күңгірт заман – қазағын қан қақсатқан Күлембайлар заманы, олардың тымағын алшысынан киіп, жорға жорғалатып, бəйгеге түскен, “дəурен” кешкен заманы... Ақын жүрегі осыған ашынады.



	Өңкей уды жиып ап,

	Себеді сорлы жүрекке...



	Күлембай секілділердің іс-əрекетіне іш-құса болып, əбден торыққан ақын қол қусырып жəне қарап қалмайды. Күлембайлар от салған қалың қауға қарлығаш болып, су себелейді.

	Абай – арда аға, азамат, халқының рухани тұтқасы. Осыны түсінген ақын өзін күреске шыңдайды, əлеумет мұқтажына сай, сайысқа шығар қайраткерге жарасымды мінез қалайды, өзіне-өзі сын көзімен қарайды. Сондықтан Абайдың өз басына қояр шарты да биік.



	Ойға түстім, толғандым,

	Өз мінімді қолға алдым,

	Өзіме өзім жақпадым...



	Абай тұлғасы, оның аузынан шыққан лебіз, əлеуметтік іс-əрекеті тарих ағымына сəйкес, келелі келешекпен дəйім үндестік тауып тұрады. Жалпы Абай жасап кеткен игілік – қазақ əлеуметінің болашақ дəуірлер қарсаңындағы жақсылық пен парасатқа серпіліс, азаттықтың туар күнін қабыл алуға дайындық.



	Ақиқат. 1993. №9





Қазақ əйелі: əлеуметтік-философиялық портреті




	Эстетикалық келбеті “Қазан жарыс”. “Кəпір тоқ болса, мұсылман тыныш” философиясының зардабы. Жойдасыз жомарттық. Қайсар қасиет. Құдірет пен қасірет. Ұжмақ – анаңның табанында. Қазақ əйелі қазақ еркегінің көмегіне зəру.

	Қазақ əйелі тек қазақ отбасының ғана асыраушысы, анасы, бағбаны емес, қазақ əйелі – бүкіл ұлттық тəрбиешісі, ұстазы. Өз басым Ананы сондай тұлға деп танимын.

	Аплатон данадан қалған мынадай сөз бар: “Воспитывая мальчиков, мы воспитываем государственных мужей, воспитывая девочек, мы воспитываем нацию”. Сол айтқандай, біз ұлды тəрбиелегенде елгеақылайтарəлеуметтікқайраткер, мемлекеттік қайраткер, депутат, бастық, министр ретінде тəрбиелейміз, ал қызымызды тəрбиелей отырып, біз ұлтты тəрбиелейміз. Өмірің сол ананың алақанында – майын жалайсың, ырыздығын күтірлетіп жейсің, тəрбие аласың, ананың алақанынан мамық төсекке жатасын. Қазақта осыған кереғар айтылатын тағы бір сөз бар: “Ұжмақ ананың алақанында емес, ұжмақ – ананың табанында”. Тəрбие ылғи жұмсақ бола берсе, бала кері тəрбие алуы мүмкін. Ал ана неғұрлым қатқыл ұстағанмен ананың қолы батпайды. Ана балаға өзінің философиялық-эстетикалық талғамы, кісілік парасаты арқылы ірі тұлғалық қасиеттер дарытады.

	Қазақ əйелі бұрын іргелі философиялық категория еді, енді – ауыр тұрмыстың жүгін тартқан арбакешіне айналды. Ертедегі Қыпшақ қыздары, “Тұрандот ханшайымдар” өздерінің сұлу сымбатымен, табиғи тартымдылығымен, шығыс қыздарына тəн ерекше сəн-салтанатымен Еуропаның рыцарларын құмар еткен. Туран – Тұран (мемлекеттің аты), дота, дотха латынша қыз деген сөз. Сонда Тұрандот – “Тұранның қыздары” дегенді білдіреді. Десе дегендей-ақ, олар расында да өте сұлу, көзге түсерліктей болған. Осы күні автобус пен троллейбуста бірімен-бірі орысша шүлдірлесіп, қазақ тілін менсінбей тұратын қыздардың апа-əпкелері, тегі – сол Тұрандоттар дегенге кімді сендіреміз? Адам баласы азамын десе оп-оңай екен. Көбінің есімдері де Жанна, Жанка. “Жанна” деген “Иван” дегеннен шыққанын біле ме екен солар? Қазақ қызы, қазақ əйелі бұндай дəрежеге қалай түсті, не өзгеріске ұшырады – қазақ əйелінің бүгінгі рухани философиялық портреті жайлы айтсам деп көптен толғанған едім.

	Қазіргі қазақ əйелі көшеде шемішке сатып, əйтеуір жанын сақтап отыр. Сөйтсе де құдіретін төмендетер емес, өйткені ол өзінің ғана жанын сақтап отырған жоқ, дəл қазір бала-шағасын табатын да, бағатын да солар, ең абзалы сол – арақ ішіп жүрген күйеуін қоса асырайды. Алакөл ауданында “Қамысқала” деген жер бар екен. Теледидардан сондағы балықшылардың өмірін көрсетті... Əумесер күйеуі балық аулаймын деп кетіп, ақ қар, көк мұздың үстінде ішіп қайтатын көрінеді. Ішкен соң төбелесетін əдетіміз тағы бар, солардың біреуінің əйелі болса керек, қолына айбалта ұстап күйеуін басқа біреуден ажыратып жүр. Міне, азғанда осындай дəрежеге дейін жетіппіз. Біз еркектер, ең ақыры күйеу болуға да жарамай қалдық, азық тауып бере алмаймыз, Абай айтқандай, “Жалға да, жат елге де кете алмай, мал таба алмай”, – жатырмыз. Өйткені арақ ішеміз, өтірік айтамыз, қолымыздан ештеңе келмейді. Келетін нəрсе – əдемілеп тұрып арақ ішу, “разборка”, сосын төбелесу.

	Қазір басымыздан ұлттық апат өтуде. Апат, өлім-жітім барлық жерде қазаққа əуес. Көпірдің астында қыңсылаған қаншық секілді қазақтың балаларының жарық дүниеге келе алмай шырқыраған, құлындаған ащы даусы естіледі. Тастанды балалар саны статистикада – 50000, ал ғалым М. Тəтім 80000 деп көзіне жас алады. Бəрі – қазақ. Қазақтың болашақтағы хас жауы солар болмақ. 120000 “кəрі қыз” орнын таба алмай жүр. Біз осындай қасіретке ұшырадық жəне ол қасірет этникалық, ұлттық сипат алып келеді. “Қазақ болды бұл күнде елдің құлы” дейді адуын Жанақ ақын. Құл екенімізді білеміз, бірақ кімнің құлы екенімізді ғана білмейміз. Бұрын орыс дейтінбіз. Енді орыстан құтылдық. Енді қалай? Қазақстандағы неміс пен орыстың қағанағы қарқ, сағанағы сарқ, нанын жеп, май шайнап, ұлттық тағамы – арағын ішіп отыр. Ұйғыр мен дүнгені Қытай мен Қазақстанның, Қазақстан пен Ресейдің арасын базарға айналдырды. Этникалық апат пен дағдарыс десек, тек қазақтың ғана басындағы жағдай. Осы күні “ұлттық келісім” – бұрынғы социалистік интернационализм. Қазақ ішпесе, қазақ жемесе, қазақ сұрамаса – ұлттық келісім деген сол. Басқалар сұрап, керегін қазақтың есебінен шешсе – ұлттық келісім. Өзімізді өзіміздің көзіміз көрмейді, құлағымыз естімейді, тіліміз сөйлемейді – бұл да ұлттық келісім. Тілімізді сұрай алмаймыз – өйткені ол ұлттық келісімді шайқалтады, нан сұрай алмаймыз, өйткені орыс ашығып қалады, Ресейіне кетіп қалады, пəле салады! Міне, осыдан туған ауыртпалықтың бəрі ең алдымен қазақ əйелінің басына түседі. “Таз ашуын тырнадан алады” дегендей, тұқыртатынымыз сол бейшара. Сонда да ол бəріне шыдайды – баласы үшін, отбасының берекесі үшін. Тіпті өзінің шыққан тегін де ұмытып кететін солар: күйеуі найман болса найман, алшын болса алшын, арғын болса арғын боп, аруағына мінəжат етіп отырады. Ғасырлар бойы төзімділігінің арқасында еркек кіндіктіге ажырайып қарау, ожар мінез таныту, “əй, сен!” деп сөйлеу қазақ əйелінде болмаған. Сөлк-сөлк, сөлк-сөлк. . . қылша бойы талша – білегі көсеу, шашы сібірткі, үйге сумен кіреді, күлімен шығады... іштен тынады. “Шырылдаған балам бар еді бесікте, сол марқайсын, мен өзімді ұмытайын” деп ылғи өзін құрбандыққа шалады.

	Мынадай шəкуə еске оралады. Бір əйел бала-шағадан, отбасынан қалған-құтқанды өзі жейді екен. Бірде қызына: – Жұрттан қалған тамақты төкпей-ақ қой, өзім жей салам, – депті. Оны естіп қалған қайынатасы: – Шырағым келін-ау, онан да бір ит асырамайсыңдар ма? – депті. Сонда келіні: – Онда мен иттен қалғанды жейтін болғаным ба? – деп ботадай боздап, қоя берген екен. Міне, қазақ əйелінің философиялық келбеті шамамен осындай.

	Енді эстетикалық жағына тоқталайық. Бұрын қазақ əйелі əтір дегенді білмеген, иіс май, опа-далапты бетіне жағып көрмеген. Өзінің табиғи сұлулығы оған жетіп-артылатын. Сондықтан да қойдың арасында жүре беретін, қойшы не кисе иығына соны ілетін. Өйткені, табиғат берген көркіне киім не қоспайтын да, не алмайтын да. Жəне жарын табатынына, бақытын табатынына өзі сенетін. Көркіне, келбетіне, сипатына мінезі сай екеніне өзі сеніп барып істейтін де, қалғанының берін əдірем санайтын. Қазақ əйелінің ең басты эстетикалық бақыты бояуда емес, “етегінде” еді. “Құдай етегіңнен жандырсын!” деген бата жас əйелге айтылатын.



	Майлықожа ақын:

	Жас əйелге жарасар,

	Емшектегі баласы, –



	дейді.

	Сол кезгі əйелдер боянбай-ақ, əтір жақпай-ақ өзінің сұлу екенін сезінетін жəне оны баласы арқылы толтыратын, баласы арқылы отбасының мызғымас беріктігін нығайта түсетін. Ал қазіргі жастар бүгін қосылып, ертең айырылысады, бүрсігүні қайтадан қосылады. Белден бір-ақ аттап, басқа отауды құрып ап, жүре береді.

	“Кəпір тоқ болса, мұсылман тыныш” деген философия біздің өзімізден өзімізді жатсынуымызға, ұлттық апатқа ұшырауымызға əкеліп соқтырды. Ол ең бірінші əйелдеріміздің, аналарымыздың иығына түсіп отыр. “Мынау қазақтың əйелі екен, көп балалы əйелі екен, осыған обал болды-ау” дегенді мен “ақ орда”, “көк орда”, көп ордалардың бірінің аузынан естімедім. “Анау əйел сөмкесін əзер көтеріп бара жатыр-ау, мен көтерісіп жіберейін”, не болмаса, “мəшинемен кетіп барам ғой, тоқтап халін сұрайын, жол-жөнекей ала кетейін” деген біреуді тағы кездестірмедім. Басқа басқа-ау, қазақ сен неге сөйтесің дегім келеді. Кімнен сұрауым керек – қазақ анасының обалын, көз жасын? “Дəл сол əйелдің қолынан дəм татпағанымызбен, соның анасының, не əжесінің қолынан дəм татқан шығармыз, сол болуы кəдік деп ойлап көрдік пе?” Он жерден ұстамды, шыдамды болсақ та, ет пен сүйектен жаралған адам баласы қажиды, психикалық жан ауруына шалдығады. “Қыздың қырық жаны бар” деп айналып етеміз. Темір екеш темір де тозады, су кебеді, от өшеді... “Тұз ауыр ма, қыз ауыр ма?” дейтін қыздың салмағы жеңілдеп жатыр. Ауыр тіршіліктен шайлыққан əйел дертке шалдығып жатады. Ондайды “көтеріліп ауырады” дейді қазақ. Қазір осындай дертпен ауыратын қазақтың қыз-келіншектері ауылдарда жыртылып-айырылады. Маңайында өрт шықса, күйесі кімге болса да жұқпай ма? Тіпті, өзі азбағанмен маңайындағы азғындыққа шыдамай жаппай күйзеліске ұшырауда бейбақтар. Осы жағынан алып қарастырғанда біз кешегі “Тұрандот ханшайымдарды” үй шаруашылығының мердігерлеріне айналдырып алған жоқпыз ба? Əкем Ақатай соғыста елді. Анам барда мен дүниеде ауыртпалық болады деп ойламайтынмын. Өйткені, үйдің де, түздің де шаруасын, бəрін анам өзі істейтін. Содан есейе келе, шаруадан қолын босаттық. Біздің халық əйелдерін есепсіз, бала-шаға орнына жұмсайды екен, мен соны көзіммен көрдім. Бірақ барлығы сондай десем əбестік болар. Ашынған адам не демейді!

	Қазақ əйелі тек қазақ отбасының ғана асыраушысы, анасы, бағбаны емес, қазақ əйелі – бүкіл ұлттың тəрбиешісі, ұстазы. Өз басым Ананы сондай тұлға деп танимын.

	Аплатон данадан қалған мынадай сөз бар: “Воспитывая мальчиков, мы воспитываем государственных мужей, воспитывая девочек, мы воспитываем нацию”. Сол айтқандай, біз ұлды тəрбиелегенде елге ақыл айтар əлеуметтік қайраткер, мемлекеттік қайраткер, депутат, бастық, министр ретінде тəрбиелейміз, ал қызымызды тəрбиелей отырып, біз ұлтты тəрбиелейміз. Өмірің сол ананың алақанында – майын жалайсың, ырыздығын күтірлетіп жейсің, тəрбие аласың, ананың алақанынан мамық төсекке жатасың. Қазақта осыған кереғар айтылатын тағы бір сөз бар: “ұжмақ ананың алақанында емес, ұжмақ – ананың табанында”. Тəрбие ылғи жұмсақ бола берсе, бала кері тəрбие алуы мүмкін. Ал ана неғұрлым қатқыл ұстағанмен ананың қолы батпайды. Ана балаға өзінің философиялық-эстетикалық талғамы, кісілік парасаты арқылы ірі тұлғалық қасиеттер дарытады.

	XVIII ғасырда қазақ халқының басына нəубет түскен тұста бəріміз ананың етегіне тығылған екенбіз. Менің досым М. Тəтім: – Біз қалмақты батырлығымыздан гөрі санымызбен алдық, – дейді. Мен Мақашқа: – Сол көпті тапқан, төлдеген кім? – дедім. Сол уақта қазақ аналары қазан жарыстырады екен. “Қазан жарыстыру” қазақтың ертеден келе жатқан салты. Келіншек толғата бастағанда ауылдағы қатын-қалаш бəрі қауымдасып, қазан асады. Толғату – бəрінің басына түсетін жағдай. Қазақ əйелдерінің қауымшыл келетіні сондықтан. “Қазан бұрын пісе ме, əлде менің келінім бұрын босанар ма екен” деген тілеу. Қазан қанша рет қайнаса да келіншек босанбай, ол оттан түсірілмейді. Сондықтан көптің тілеуі: “келін тезірек боcанса екен, тамақ ішіп кететіндей болсақ екен”, – дейді ғой. Көп тілеуі көл деген. Бұрынырақта жастары келіп қалған бəйбішелер де келіндерімен қатар қазан жарыстыратын. Келіні толғатып жатса, бəйбіше де қоса толғатып жатады екен. Ондағы мақсат – соғысқа ер-азамат керек, соған батыр табамыз деген ой. Батыр туу қазақтың бəйбішелері үшін үлкен мəртебе болған. Себебі, батыр туған ананың мерейі үстем болатын. “Гауһартаста”: “Анаңнан сені тапқан айналайын” деген жолдар бар. “Гауһартас” əнін мен қазақ əйеліне сөзбен сомдалған ескерткіш дер едім. Сөйткен, “батыр табамыз” деп, қазан жарыстырған бəйбішелердің, арқасында біз жоңғарды санымызбен бастық. Біздің найзамыз да, қаруымыз да, сəйгүлігіміз де осы аналар еді. Қиын-қыстау күнде де қазақ əйелдері үлкен кісілік танытқан.

	Кейін, 1944 жылы бұны немістер басынан кешірді. Соғысқа шақырар адам қалмағаннан соң неміс əйелдеріне Гитлер “сендер соғысқа қатыспаңдар, əскерге беретін бала табыңдар, кімнен тапсаң онан тап, бірақ неміс қып шығарыңдар” деген үндеу тастады.

	Қазақ əйелінің тағы бір жойдасыз қасиеті – есеп дегенді, өлшеу дегенді білмейтіндігі. Үйіне қонақ келсе бар жиған-тергенін соның алдына тосады. Бірдеңені іркіп, қысып қалу деген ойында болмайды. “Кейінге керек-ау, ертең балаларым не жейді” дегенді ойламайды, ішіп-жеп отырған қонақ бəйбішені мақтаса болды, сол ішкен-жегенінің төлемі ретінде кетеді. Маңғыстау өңірін аралап жүріп көптеген құлпытастарда ашық алақан бейнеленгенін аңғардым. Көбіне мұндай бел қазақ бəйбішелерінің зираттарында кездеседі. Ашық алақан қазақ əйелдерінің эстетикалық жеті қасиетінің төл басы, құтты тұяғы. Қазақ əйелдері көшке, жолға шыққанда үстіне бар жақсысын киіп алатын. Көшке байланыстының барлығы – отау үйдің бар жасаулары, кереге-уықтарының əшекейлері, басқұрларына дейін, тіпті, түйенің жабуына, ноқтасына, бұйдасына шейін бəрі қазақ əйелінің қолынан шығатыны мəлім. Демек, бұл да қазақ əйелінің сымбатын анықтайды.

	Қазақ əйелі үй ішінде жүрген жай ана, жар, қыз ғана емес, үлкен ғарышпен теңдес құбылыс десек қателеспейміз.

	Шоқандай хас түлекті тəрбиелеген Айғаным парсы, араб, түркі тілдерімен қатар орыс тілдерін де жақсы білген деседі. Мен сол Айғанымды тек Шоқанның əжесі деп есептемеймін. Айғаным – сол кездегі қазақ бəйбішелерінің жинақталған кейпі. Қазақтың ертегілерін, ауыз əдебиетін ІІІоқан Айғанымның аузынан естиді, тек Шоқан естімейді, оны жолдасы Г. А. Потанин де естіп, жазып алады. Сөйтіп, ол бүкіл халықтың мұрасы боп қалды. Қазіргі естіп, тыңдап жүрген жырлар мен ертегілер, салқар ауыз əдебиетінің көптеген нұсқалары Айғанымның айтуы бойынша, сол редакциямен бізге жетті. Айғанымнан кейін оған Потанин де, Диваев та қол тигізбеген. Əрине, Айғанымдай тұлғалар қазір қазақ ауылдарында кездеспейді деп айта алмаймын. Асылдардың сынығы ретінде бізге жеткен үлгілері баршылық. Мəселен, мен кеше Əміре Қашаубаев болды дегенге сенбес едім, егер Жəнібек Кəрменовті өз құлағыммен естімесем. Осы секілді Айғаным бар дегенге сенбес едім, егер Əбіш Кекілбаевтың жасы жүзге тақаған анасын көрмесем, өз əжем Мəликенің тəрбиесінде болмасам.



	ZAMAN-Қазақстан. 5 ақпан 1999 ж.





Əйел – ұлттың ұжданы




	Қазіргі қазақ əйелі көшеде шемішке сатып, əйтеуір жанын сақтап отыр. Сөйтсе де құдіретін төмендетер емес, өйткені ол өзінің ғана жанын сақтап отырған жоқ, дəл қазір бала-шағасын табатын да, бағатын да солар, ең абзалы сол – арақ ішіп жүрген күйеуін қоса асырайды. Алакөл ауданында “Қамысқала” деген жер бар екен. Теледидардан сондағы балықшылардың өмірін көрсетті... Əумесер күйеуі балық аулаймын деп кетіп, ақ қар, көк мұздың үстінде ішіп қайтатын көрінеді. Ішкен соң төбелесетін əдетіміз тағы бар, солардың əйелінің біреуі болса керек, қолына айбалта ұстап күйеуін басқа біреуден ажыратып жүр. Міне, азғанда осындай дəрежеге дейін жетіппіз. Біз еркектер ең ақыры – күйеу болуға да жарамай қалдық, азық тауып бере алмаймыз. Абай айтқандай “жалға да, жат елге де кете алмай, мал таба алмай” жатырмыз.

	Қазір басымыздан ұлттық апат өтуде. Апат, өлім-жітім барлық жерде қазаққа əуес. Көпірдің астында қыңсылаған қаншық секілді қазақтың балаларының жарық дүниеге келе алмай шырқыраған, құлындаған ащы даусы естіледі. Тастанды балалар саны статистикада – 50000, ал ғалым М. Тəтімов 80000 деп көзіне жас алады. Бəрі қазақ. Қазақтың болашақтағы қас жауы солар болмақ. 120000 “кəрі қыз” орнын таба алмай жүр. Біз осындай қасіретке ұшырадық жəне ол қасірет этникалық, ұлттық сипат алып келеді. “Қазақ болды бұл күнде елдің құлы” дейді адуын Жанақ ақын. Құл екенімізді білеміз, бірақ кімнің құлы екенімізді ғана білмейміз. Бұрын орыс дейтінбіз.

	Енді орыстан құтылдық. Енді қалай? Қазақстандағы неміс пен орыстың қағанағы қарқ, сағанағы сарқ, нанын жеп, май шайнап, ұлттық тағамы – арағын ішіп отыр. Ұйғыр мен дүнгені Қытай мен Қазақстанның, Қазақстан мен Ресейдің арасын базарға айналдырды. Этникалық апат пен дағдарыс десек, тек қазақтың ғана басындағы жағдай. Осы күні “ұлттық келісім” – бұрынғы социалистік интернационализм. Қазақ ішпесе, қазақ жемесе, қазақ сұрамаса – ұлттық келісім деген сол. Басқалар сұрап, керегін қазақтың есебінен шешсе – ұлттық келісім. Өзімізді өзіміздің көзіміз көрмейді, құлағымыз естімейді, тіліміз сөйлемейді – бұл да ұлттық келісім. Тілімізді сұрай алмаймыз – өйткені ол ұлттық келісімді шайқалтады, нан сұрай алмаймыз, өйткені орыс ашығып қалады, Ресейіне кетіп қалады, пəле салады! Міне, осыдан туған ауыртпалықтың бəрі ең алдымен қазақ əйелінің басына түседі. “Таз ашуын тырнап алады” дегендей, тұқыртатынымыз – сол бейшара əйел. Сонда да ол бəріне шыдайды – баласы үшін, отбасының берекесі үшін. Тіпті өзінің шыққан тегін де ұмытып кететін солар: күйеуі найман болса – найман, алшын болса – алшын, арғын болса арғын боп, аруағына мінажат етіп отырады. Ғасырлар бойы төзімділігінің арқасында еркеккіндіктіге ажырайып қарау, ожар мінез таныту, “өй, сен!” деп сөйлеу қазақ əйелінде болмаған. Қылша мойны талша, білегі – көсеу, шашы – сібірткі, үйге сумен кіреді, күлімен шығады... іштен тынады. “Шырылдаған балам бар еді бесікте, сол марқайсын, мен өзімді ұмытайын” деп өзін ылғи құрбандыққа шалады.

	“Кəпір тоқ болса, мұсылман тыныш” деген философия біздің ұлттық апатқа ұшырауымызға əкеліп соқтырады. Қазіргі күні қиындық ең алдымен əйелдеріміздің, аналарымыздың иығына түсіп отыр. “Мынау қазақтың əйелі екен, көп балалы əйел екен, осыған обал болды-ау” дегенді мен “ақ орда”, “көк орда”, көп ордалардың аузынан естімедім. “Анау əйел сөмкесін əзер көтеріп бара жатыр-ау, мен көтерісіп жіберейін”, не болмаса, “мəшинемен кетіп барамын ғой, тоқтап халін сұрайын, жол-жөнекей ала кетейін” деген біреуді тағы кездестірмедім. “Басқа басқа-ау, қазақ, сен неге сөйтесің?” дегім келеді. Кімнен сұрауым керек қазақ анасының обалын, көз жасын? “Қыздың қырық жаны бар” деп айналып өтеміз. Темір екеш темір де тозады, су кебеді, от өшеді... “Тұз ауыр ма, қыз ауыр ма?” дейтін қыздың салмағы жеңілдеп жатыр. Ауыр тіршілік шайлыққан əйел дертке шалдығып жатады. Ондайды “көтеріліп ауыра дейді қазақ. Қазір осындай дер ауыратын қазақтың қыз-келіншек ауылдарда жыртылып айырылады.

	Маңайында өрт шықса, күйесі болса да жұқпай ма?

	Əкем Ақатай соғыста өлді. Анам барда мен дүниеде ауыртпалық болады деп ойламайтынмын. Өйткені үйдің түздің де шаруасын – бəрін істейтін. Содан есейе келе, шару қолын босаттық. Біздің халық əйелдерін есепсіз, бала-шаға орнына жұмсайды екен, мен соны көзіммен көрдім. Бірақ барлығы сондай десем, əбестік болар. Ашынған адам не демейді.

	Қазақ əйелі тек қазақ отбасының тана асыраушысы, анасы, бағбаны емес, қазақ əйелі – бүкіл ұлттың тəрбиешісі, ұстазы. Өз басым ананы сондай тұлға деп танимын.

	Аплатон данадан қалған мынадай сөз бар: “Воспитывая мальчиков, мы воспитываем государственных мужей, воспитывая девочек, мы воспитываем нацию”. Сол айтқандай біз, ұлды тəрбиелегенде елге ақыл айтар əлеуметтік қайраткер, мемлекеттік қайраткер, депутат, бастық, министр ретінде тəрбиелейміз, ал қызымызды тəрбиелей отырып, біз ұлтты тəрбиелейміз. Өмірде сол ананың алақанынан – май жалайсың, ырыздығын күтірлетіп жейсің, тəрбие аласың, ана алақанының мамық төсекке жатасың. Қазақта осыған кереғар айтылатын тағы бір сөз бар: “Ұжмақ ананың алақанында емес, ұжмақ – ананың табанында”. Тəрбие ылғи жұмсақ бола берсе, бала кері тəрбие алуы мүмкін. Ал ана неғұрлым қатқыл ұстағанмен, оның қолы батпайды. Ана балаға өзінің философиялық-эстетикалық талғамы, кісілік парасаты арқылы ірі тұлғалық қасиеттер дарытады.

	“Гауһартаста: “Анаңнан сені тапқан айналайын” деген жолдар бар. “Гауһартас” əнін мен қазақ əйеліне сөзбен сомдалған ескерткіш дер едім.

	Қазақ əйелі үй ішінде жүрген жай ана, жар, қыз ғана емес, ғарышпен теңдес құбылыс десек қателеспейміз.

	Шоқандай хас түлекті тəрбиелеген Айғаным парсы, араб, түркі тілдерімен қатар орыс тілдерін де жақсы білген деседі. Мен сол Айғанымды тек Шоқанның əжесі деп есептемеймін. Айғаным – сол кездегі қазақ бəйбішелерінің жинақталған кейпі. Қазақтың ертегілерін, ауыз əдебиетін Шоқан Айғанымның аузынан естиді, тек Шоқан естімейді, оны жолдасы Г. А. Потанин де естіп, жазып алады. Сөйтіп, ол бүкіл халықтың мұрасы боп қалды. Қазіргі естіп, тыңдап жүрген жырлар мен ертегілер, салқар ауыз əдебиетінің көптеген нұсқалары Айғанымның айтуы бойынша, сол редакциямен бізге жетті. Айғанымнан кейін оған Потанин де, Диваев та қол тигізбеген. Əрине, Айғанымдай тұлғалар қазір қазақ ауылдарында кездеспейді деп айта алмаймын. Асылдардың сынығы ретінде бізге жеткен үлгілері баршылық. Мəселен, мен кеше Əміре Қашаубаев болды дегенге сенбес едім, егер Жəнібек Кəрменовті өз құлағыммен естімесем. Осы секілді Айғаным бар дегенге сенбес едім, егер Əбіш Кекілбаевтың жасы жүзге тақаған анасын көрмесем, өз əжем Мəликенің тəрбиесінде болмасам. Өз əжем – Ақатайдың шешесін “Ақəже” дейтінбіз. Мойны аққудай ұзын, ақмаңдай, сабырлы, сұңғақ бойлы, өз қатарластарына сыйымды жан еді. Соғыс уағы, жоқшылық кез. Ауыл болған соң той-томалақсыз отырмайды. Сондай жиындарда біздің ел дастарқанына балықтың майына қуырылған бауырсақ шашатын да, арасына аракідік ақ шақпақ қант қоятын. Біз қантқа жүгіретінбіз. Бір күні мен сонан көбірек теріп алсам керек. Соны байқаған басқа бəйбішелер Ақəжеме:

	– Əй, Мəлике-ай, ана балаңа қой деп ұрыссаңшы, біздің де баламыз бар ғой, соларға бір түйірден ала барсақ деп отырмыз, – дейді. Сонда əжем:

	– Менің Сəбетқазыма тимеңдер, – десе, əлгі бəйбішелер:

	– Тимегенде бұл екеу болар дейсің бе, өскенде саған қайбір жақсылық жасар дейсің? – дегенде, жарықтық:

	– Менің балам өскенде инемді сабақтап береді, – дейтін. Басқа үлкен нəрсені бізден күтпейтін, инесін сабақтап бергеннің өзін бізге үлкен міндет қылып артатын. Ал қазіргі əжелер “балам министр болады, джип мініп жүреді” деп тəрбиелейді. Ел қатарлы адам бол демейді, бұл ниет – бұзылғандықтың белгісі. Жаратқан Алла адамға ырыздығын ниетіне қарап береді ғой. Жасыратыны жоқ, белгілі де белді деген көп қайраткерлеріміздің балалары – алқаш, нашақор, мəңгүрт. Менің ұлттық интеллигенция жоқ деп зарланатыным сол. Белгілі адамдарымыздың ұлдары мен қыздары қазақша сөйлей алмайды, өйткені балам министр болады деп кетік тəрбиелейді. Оған қазақша сөйлеп керегі не?

	Тоқсан ауыз сөздің тобықтай түйінін айтар болсақ: егер апат ұлттық сипат алды десек, тек қазақты ғана төңіректеп жүр десек, сол апат алдымен иісі қазақ əйеліне тиіп отыр. Кез келген жерден атылған оқ қазақ əйелінің жүрегін жарақаттауда, ошағын ойрандауда. Сөйте тұра, қазақ əйелі ешкімге шағым айтпайды. Негізі қазақ əйелі қайсар. Не болса да ішінен тынып, күйігін сыртқа шығармайды, онысын білдіргенді өзіне намыс көреді.

	Дəл қазіргі таңда қазақ əйеліне көмек керек. Тіпті, көмек бергендей-ақ болайық, қазақ əйелінің қасіретін көретін – көз, айтатын – ауыз, ащы зарын еститін құлақ табылса. Мен мұны ең алдымен ұлт зиялыларына, ел азаматтарына айтам.

	Алла тағаланың алдында бəріміз теңбіз. Анадан туғанда жалаңаш тудық, өлгенде де жеңсіз көйлек киіп кетеміз. Біреу ұл боп туғаннан кейін, біреу міндетті түрде қыз боп туады. Əйелдің жыныстық əлсіздігі ұлға күш боп бітіп жатыр, сондықтан ол бойындағы қуатын, күшін, нəзік туған жанмен бөлісуге міндетті. Қазақ жігіттеріне “өзі жылап жүрген жанды сен неге жылатасың, көз жасын сүртудің орнына неге онан əрмен жарға итересің, ол – өзіңнің қарындасың, қызың, анаң емес пе?” дегім келеді.



	Қазақстан əйелдері. 1999. №4





Мереке алдында жігіттерге наз




	Жасаулы деп, малды деп, байдан алма,

	Кедей қызы арзан деп, құмарланба.

	Ары бар, ақылы бар, ұяты бар

	Ата-ананың қызынан ғапыл қалма –



	дейді əйел затының қызығына тоймай өткен қазақтың қара данышпаны Абай. Сен де қазақ əйеліне данамыздың тойымсыз да толайым көзімен бір қарап өтші. Тұла бойы толған “лəззəтлу”, “шəрбатлу” һəм “ғиззатлу” сезім тоғысы емес пе?!

	Жолшыбай “ZАМАN-ҚАЗАҚСТАН”-ның өткен санын алып, “Қазақ əйелі: əлеуметтік-философиялық портреті” деген өз мақаламды автобуста оқып бара жатсам, бір қазақтың əйелі мені танып:

	– Аға, мақалаңызды оқыдық. Ендігіңізді қазақ еркектері туралы жазсаңыз екен. Түзде көрешегімізді əкіреңдеген əкімдерден көрсек, үйге келгенде, өзіміздің төрімізде ысқырып, бір-бір əкім отырады.

	Əрине, бір жағы қалжың, бір жағы шындық!..

	Алла тағала топырақтан алдымен Адам-Атаны жаратады. Денесіне жан дарытып қараса, тұнжырап, қабағы түсіп, артық икемге келмейтінін, ойнамайтынын, күлмейтінін байқап, оның бір қабырғасын сөгіп алып, Хау-Ананы жаратады. Құран мен Інжіл еркек пен əйелдің дүниеге келуін осылай дейді. Қазақта “қабырғаммен сөйлесейін” деген сөз осыдан қалған – үйге барып, қатыныммен ақылдасайын дегені. Біреуі бір күн ерте, біреуі бір күн кеш жаратылған шығар – бірақ екеуі егіз. О баста бейіштен қуылғанда екеуі бір күнəкат үшін қуылған. Иə, екеуінсіз дүние толық емес. Қай-қайсысы болсын бір-біріне ынтық, бірінсіз бірінің күні жоқ. “Екеулеріңді ұжмаққа қайта кіргізейін, тек ойнамайтын, күлмейтін болыңдар!” десе, Адам-ата да, Хау-Ана да ондай моладай мелшиген бейіштің табалдырығын аттай қоймас, сірəда! Онан да өмірдің бейнетін көріп, ойнап-күліп, қол ұстасып ғұмыр кешпек. Мұның фəлсəфияттық формуласы. “1 + 1 = 1” (“бір” қосу “бір” – болады “бір”).



	ҚАЗАҚ ЕРКЕГІ ƏЛЕУМЕТТІК-ФИЛОСОФИЯЛЫҚ ПОРТРЕТІ

	(фəлсəфаттық формула: 1 + 1 = 1; “Қабырғамен сөйлесу”; Қазақ еркегі – қазақ отбасының Буддасы; Əйелдің еркекпен “теңелу” тақсыреті; Ер баланы еркекше тəрбиелеу; Ауыл баласы кірпіш қалау, асау үйрету, шөп шабу дегенді білмейді, бірақ темекі тарту, стакан ұстауға асып тұр; “МЕН” философиясын ұрпаққа сіңіру, Қытай неге 1,5 млрд.; Зинақорлық дерті).

	Мəселен, күн мен түн. Күн түннің жалғасы да, түн күннің жалғасы. Екеуінің қайсысы керек, қайсысы керек емес деуге болмайды, күннен кейін түн туады – түннен кейін күн туады, яғни, бірінен-бірі жалғаса береді. Əйел мен еркек те сол сияқты – біреуі біреуінің жалғасы, бірінсіз бірінің күні жоқ, əсіресе, отбасының, бала табудың қамында. Перзентке екеуі де – əке де, шеше де керек. Бір жетім:



	Əкемді алған, құдайым,

	Шешемді қой,

	Шекпен тоқып берсе де,

	өлмеймін ғой, –



	деген екен. Сол айтпақшы, ананың ырыздығы, ананың берері балаға аз емес. Табиғат əйелді о баста-ақ соңынан қаздай тізіліп, үйректей созылып, артынан іздеп жүрсін, еріп жүрсін деп баласымен өрбітіп қосып жаратқан. Бұл жағдай жалпы тіршілікке ортақ қасиет. Кейбір еркек балапанын қоруда атақаздай бола алмай жатады. Кейбір əйелдің де тауық құрлы жылуы қалмады. Торғай түнде ұясына қонақтағанда аяғын аспанға қаратып, шалқасынан жатады екен. “Неге?” десе, “Япыр-ау, түнде аспан түсіп кетсе, балапандарымды басып қалар” деп қауіпсінеді екен. Қазіргі қазақ отбасы ежелгі қасиетінің біразынан айырылып бітті. Бұрын барлығы жиылып, түгелдей бар төбе еді, құдай ажыратпаса адам ажырата алмайтын тастай берік еді. Енді араларына сызат түскенін көріп отырмыз: қазақ еркегі “бір төбе” де, əйелі мен бала-шағасы “бір төбе” болды. Оның ту басында сыртынан аңдып мылтық асынған қызыл комиссарлар жүрді. “Əйелге теңдік əпереміз!” деген ұран алдымен қазақ отбасын бүлдірді. Қазақ əйелін теңсіз қылған осы “теңдік!” ұраны. Алғашқы бүлінгеннен бүлдіргі алғандардың ішінде Бейімбет Майлиннің “Раушан-коммунисінің” қызыл жаулығы желбірейді. Еркекті тəркі ету, оның еркектік қасиетіне немкеттілікпен қарау қазақ отбасына соққы боп тиді. Еркекке деген ершіл көзқарас “Бəкеңдердің” ешбір жерін қисайта қойған жоқ, коммунистер айтақтаған Раушанның өзіне қиын болды, оның етегіне суық қол жүгірді, иманы мен дəретін бұзды, бала туатын киелі жерді, мен айтар едім, “киелі мекемені” “көптің игілігіне”, Абай айтпақшы, көрінген ит сарып кететін жол бойына шыққан “бір топ шиге” айналдырды.

	Еркек дəстүрлі қазақ отбасының асыраушысы еді, атасы еді десем, қазақ еркегін қорлағаным болар. Қазақ еркегі – қазақ отбасының Буддасы еді. Амал не? Кеңес заманы кезінде еркегімізді майдалап, еркектігімізді жуасытып, тіпті, жасытып алдық. “Күшігінде таланған төбет бөрі алмайды” дейді екен бұрынғылар. “Əйелмен теңелу” деген сөз еркек үшін түптің-түбінде қорлау, кемсіту, оның құлағына “қатындық” сипат дарыту, оның құдай жаратқан артық қасиетін “пішу”, “рыцарлығын” мойындатпау, əлеуметтік қасиетін төмендету, мектеп жасынан бастап “теңдік” философиясы арқылы оны əйелге оқсату, “еркектік безін” сылып тастау, сөйтіп оны жұмыс атына, “əлеумет көлігіне” айналдыру. Мен мұндай қоғамға да, əлеуметтік-ағарту жүйесіне де қарсымын.

	Еркек бала көзін ашқаннан бастап-ақ ер болуды арман еткені лазым, əке көріп, “оқ жонсын”, оған ата-ана, қоршаған əлеумет жол ашуы парыз. Ал оған “қырық жерден тию” жасау – оны қорлау. Иісіңнен айналайын, еркек бала өзінің ерекшелігін мейлінше толық сезінбесе, ол оны іске асырмаса неме керек?

	Еркекпен “теңмін”, сол теңдігімді дəлелдеп бағамын деу əйел үшін де аса қауіпті іс. Сен қызым, еркекпен тек қағаз жүзінде ғана теңсің. Сен еркекке ұқсап шалбар киіп, арақ ішіп, темекі тартып, аузыңнан “ақ ит кіріп, көк ит шыққанмен”, еркек бола алмайсың. Қасиетіңнен айналайын, еркектің табиғаты мүлде бөлек. Өзіңе қара да, оған қара. Сонда түсінесің. Онан астам болмасын деп сені шағын ғып жаратқандығын сезінесің. Сенің иығыңнан жүк түссін деп Алла тағала оны басқа “құрылыс материалынан” жаратты, сен өкпелемесін, сенің қабағың ашық жүрсін деп оны қуатты, қабырғалы, білекті, төзімді етті. Сен сол қуат иесін өзіңнің шолақ мінезіңмен өзіңе қарсы қойып алып жүрме! Қып-қызыл пəлеге қаласың. Еркекті орнымен пайдалансаң, ақылыңа көніп, айдағаныңа жүріп тұр. Бірақ артық кетпе! Ұят та болса, айтпауға болмас. Біздің елде Бұлғақ деген шешен өткен. Біреу сонан сұраған екен: “Əйелдің жақсысы қандай?” – деп. Сонда айтқаны: “Алдында бесігі, аузында несібі, астында тесігі болса болды, əйелдің бəйгеден келгені – сол!”. Əрине, бұл ескі сөз болғанымен мағынасыз емес. Баласын тауып бер де, баламен бірге баулы. Сонда жаныңнан кетпейді, бірге болады. Мұрнын тескен тайлақ секілді, артыңнан қалмайды. Олай болмаса, мені жауапқа тарт. Бұны өзіңді төмендету емес, жан сақтау, өзіңнің жыныстық мақсатыңды орындау деп біл.

	Сонда ғана бақыт шарты орындалмақ.

	Қазіргі қазақ əйелінің басына туған күн қазақ еркегінің басына бірге түсті десем маған: – Ойбай-ау, мұның не, Сəбетқазы-аға, еркектің басына ештеме түскен жоқ, əлі ойнағаны карта, ішкені арақ, жүргені ойнас, оның мұрты қисайған жоқ, – деп автобуста келе жатқан келіншек байбалам салады. Соңғы сөзі тіпті ащырақ естілді. Еркегінің осы жері жанына ерекше бататын болып көрінді.

	Ежелгі қазақ отбасы еркегі өлсе шаңырағы құлап, опырылып түсетін. Туған-туыстары бала-шағасын бөліп, малын еншілеп кететін. Ал əйелі жастау, сұлулау болса, ағайын арасынан “менікі” деген сөз көп айтылып, ұрыс-жанжал шығатын. Жиенқұлдан басын ажыратып алған Сара апайымыз кейін осындай дауға қалған. Інісі Оспан жастай өліп, Еркежан келініне көз тастаған Абай да тобықты ақсақалдарының қаһарына ұшыраған жері болған. Отбасының “ішкі ісіне” келгенде қазақ еркегі озық мінез көрсете білген.

	Ежелгі заманның өзінде-ақ, еркектер оны еркін пайдаланған: үй-ішіне, малға, бала-шағаға қарамаған, отбасының алақанындағы еркекшора болған. Мен Пицундиде грузиндермен бірге болдым. Грузиндер паң болғанмен, бірге арақ-шарап ішіп, карта ойнай бастасаң өздері шешіле түседі. Сонда біреуі тұрып: – Біздің еркекті қой, өмір бойы үйдегі жақсы нəрсені сол жейді, жақсы нəрсені сол киеді. Өле-өлгенше бозбала болып кетеді жəне бала таппайды, баласының бəрін – бойындағы күш-қуатын басқа əйелдерге, өзі жақсы көретін қыз-келіншектерге бөліп береді. Өмірге əртіс боп келіп, əртіс боп кетеді. Біздің еркектеріміздің боз-бойдақтығынан бүкіл грузин ұлты запа шегеді, – дейді. Біз түбінде миллионнан аса алмаймыз, дейді грузиндер. Бұл да қазақ еркектерінің табиғатында бар нəрсе. Ағайын-туыстарының еркелеткенін көтере алмайды, “Сəке – Сəке!”, “Мəке – Мəке!” боп өседі де, сол күйі есейе алмай, боз-бойдақ, сұр бойдақ болып өтеді.

	Көкбай туралы Абайдың:



	Бұралып тұрып, буыны құрып

	Қисайта тартып мұрынын

	Əсемсіп, сəнсіп, білгенсіп, бəлсіп,

	Əр нəрсенің орнын

	Керенау кердең бір керім

	Жақпайды маған сол жерің, –



	деп айтқаны бар.

	Бойкүйездігін байқатып алған Хау-Атаны Құдай бейіштен қуып шыққан. Ол əзелде болған, болады, бар, бола да бермек. Адам бар жерде оны тоқтатуды Дон-Кихоттың жел диірменге жасаған шабуылымен теңеуге болады.

	Қазақ ертегілерінің көбісі “Баяғыда бір бай болыпты, бір перзентке зар болыпты” деп басталады. Базарбай, Қарабай, Байбөрілердің барлығы бір ұлға зар болып өледі. Ұл десе қазақ ішкен асын жерге қояды. Содан басталады-ау деймін, ұлды əуектейміз деп біз көбінде соның тым еркелеп кеткенін артынан баса алмай құримыз. Басқа шығарып, мойынға мінгізіп алғаннан кейін оны түсіру қиын. Қазір түрме толған қазақ десек, соның көбі – біреудің жалғызы. Көп балалы үйдің балалары өйтпейді, олар шаруа іздеп тұрады. Түрікте жақсы сөз бар: “Түрікті өлтіргің келсе жер бер”. Топырақты шабамын, жерді тыңайтамын деп сонымен өледі деген сөз ғой. Ал, қазақта ондай сөз жоқ. Бұрын жазған мақалаларымда да айтып жүрмін, қазақтың балдары егін салмайды, мал бақпайды, кілең министр болғысы келеді, сондықтан көбіне атүсті сөйлейді, абстрактілі жүреді: “мен сүйтіп жіберемін, бүйтіп жіберемін” деп уəдешіл, сертшіл келеді, бірақ соның барлығы орындалмай жатады.

	Қазір қалаға ауылдың балалары ағылуда. Келгені жақсы, бірақ қолдарынан ештеңе келмейтіні жаман. Ауылдан дұрыс шаруа тəрбиесін алмағандығы қинайды. Компьютерді білмедің, жарайды, ал шөп шабу, ат тұсау, асау үйретуді неге білмейсің? Ал темекі соруың да, стакан ұстауың да, қиянат жасауда, балағаттап сөйлеуіңде (əсіресе, орысша балағатқа) мін жоқ. Дұрыс кірпіш қалай алмадық, техника жөндей алмадық, зауыт-фабрика керегіне жарамадық. Енді не қалды? Ендігі кəсіп: біреудің бөркін ала қашу, біреудің қалтасын тіліп, бірдемесін суырып алу, басқаша айтқанда, “ауыл үйдің моншағын күндіз алып, түнде тағу қалады”. Текті ұры тоқты-торымды алыстан ториды, тексіз ұры өз ауылын ториды дегендей, ауыл-үйдің, жақын-туыстың малын көздеу қалады. Қазірде ауыл ішінде айқас жүріп жатыр десек, соның барлығы осындай тексіздіктен басталады. Ол сонау ауылдан шыққан кезде, Ертіс пен Еділді кешіп өткенде, Алматының Ілесі мен Қапшағайына іліккенде, құдай біледі, көкейінде ондай ой болмайды. Келеді, қарны ашады, ана жұмысты істей алмайды, мына жұмыстан шаршайды. Өйткені, ол жөргегінде ондай тəрбиеден өтпеген, сондықтан оның басқалай лажы жоқ. Сөйтеді де, қисалаңдап бара жатқан біреудің бөркін ала қашады. Қашып құтылса бір сəрі, қолға түсіп қор болады. Бұл жай, жеке бастың мəселесі емес, үлкен ұлттық əлеуметтік мəселеге айналып жатыр. Бұл – ұлтымыздың ескіше өмір сүре алмайтындығының, жаңаша тағлым тəрбие ала алмағандығының, оны ұрпаққа бере алмағандығының белгісі. Ескі мен жаңаның күресі осыдан 70–80 жыл бұрын басталып еді, ол əлі жалғасып келеді. Ескі берісетін емес, жаңа ала алатын емес. Итжығыс.

	Ұрпақ, сана өзгерді. Абай айтқандай, бұрын мал бағу, жер салу, аң аулау үлкен өнер еді. Ол кəсіптің барлығы қазір тоқталды, онымен қазақ өмір сүре алмайтынын білді. Еркекке ондай қасиеттің қажет еместігін де білді. Ендігі міндет – оқу, білім алу. Осы деңгейден біздің жігіттер қалай көрініп жүр?

	Бизнесмендеріміз, кəсіпқойларымыз басқа ұлт өкілдерімен қатар жарыстырғанда қалың жарыс ішінде біреуінің шаңын жұтып, біреуге шаң жұтқызып, аралас-құралас келе жатыр. Ол жағынан мен қазақ жігіттеріне ризамын. Реформалар жүре бастағанда “осы қазақ еркегі, қазақ халқы артта қала ма” деп ішімнен қатты үрейленгенмін. Қазір ұйғырлар: “Қазақтар сауда істеткізбей қойды” деп зар илейтін көрінеді. Өйткені, саудада арбап алар, қарбап қалар қазақтың жігіттері мен қыздары əжептəуір белсенділік танытса керек.

	Бірақ біздің тақырыбымызға аса қажеттілігі – сол жігіттер отбасында қалай? Мұны Маркс “человеческое воспроизводство” – “Адамды қайта өндіру өндірісі” – дейді. Яғни, отбасында бала табу, оны қатарға қосу. Ол – кəдуілгідей өндіріс, оның да өзінің қайта құруы, технологиясы бар. Осы технологияның бас инженері де, технологы да, токарьі мен кочегары де сен емеспісің, қазақ еркегі? Осыған келген кезде менің қазақ жігіттеріне қатты қарным ашады. Өткен мақаламызда 120 мың “кəрі қыз” орнын таба алмай отыр дедік (оның біразы біздің институтта менімен бірге істейді). Егер 120 мың қыз тұрмыс құрмай отыр десек, онда 120 мың қазақ ұлы мəңгіріп, көшеде арақ ішіп, бос жүр деген сөз.

	Құдайдың бар екенін мен мынадан білемін: Алла тағала адамды жаратқанда, мейлі ол американ ұлты болсын, мейлі ол үндіс не ағылшын, т. б. болсын, егер ол ұлт болатын болса міндетті түрде оның 50 пайызын еркек, 50 пайызын əйел етіп жаратады. Мəселен, біреуге бес қыз берсе, есесіне басқа біреуге он ұл береді. Алла тағала өзі есебін айырып, түбінде тепе-тең жасайды. О баста, бала 1-сыныпқа келген кезден бастап – дүниедегі ең қымбат бала екенін, дүниедегі ең қымбат отбасылық мекеме екенін құлағына сіңіру керек. Ал, отбасынан тысқарының барлығы адамнан тыс тұрған құбылыстар – “внечеловеческое поведение”. Отбасының ішіндегі нəрсе еместің барлығы – тыс мəселелер. Өзіңнің от жаққан отаныңа, бала-шағаңа қатысты мəселелер ғана сенің мəселең де, қалғаны – əдірем, тысқары. Баламның табанына батқан шөгір əке, менің маңдайыма батып түру керек. Ондай құбылыс тек отбасының ішінде ғана болуы тиіс. Біз осы отбасына қатысты “МЕН” философиясын балаларға кішкентай кезінен бастап сіңіруіміз керек.

	Өкініштісі сол, біз мендік қатынасты сыртқа шығарып жібердік те, сырттағы бойкүйез қатынастарды ішке кіргіздік, ол бірақ ішке кірмеді. Көп қазақтың қазір далада аңырап қалғаны содан. Қазақ сенгіш халық. Өкіметтің, қоғамның жұмысына бəрін берді де, өзінің ішкі құрылысына, өзіне қатысты нəрселерден алжасып қалды. Ұлтымыздың жаппай дағдарысқа ұшырағаны – біздің өзімізге керекті нəрсені сыртқа теуіп отырғандығымыздан. Қазақ еркектерінің еркектік қасиетінен, оның қожалық сипатынан, үй басқару, отбасының жағдайын ойлау, бала-шағаның қамын жасаудан тысқары қалуы осыдан. Эзопта бір мысал бар: бір шаруа жас баласымен жолға шығыпты-мыс. Келе жатса, жолда бір шеге жатыр екен, оны көреді де шаруа баласына: – Балам, мына шегені көтеріп алшы, – дейді. Сонда баласы: – Бұны мен неғылам, сол үшін де еңкейем бе? – депті. Əкесі бұрылып барып, шегені алады. Жол бойында біреу шие сатып отыр екен, əлгі шегені бір уыс шиеге айырбастап алады да, жол-жөнекей шиені бір-бірлеп тастап отырады. Соңында еріп келе жатқан баласы қайта-қайта еңкейіп, шиені теріп, жеп келеді. Сонда əкесі: – Балам, бағана бір рет еңкейіп шегені алмай қойып едің, енді қанша рет еңкейіп жатырсың? – депті. Біз баланы осыған тəрбиелеуді, қожалыққа, иелікке тəрбиелеуді ұмыттық.

	Бір қытай тауды қазып, дорбасына салып, бір сайға төгіп жүр екен дейді. Соны көршісі көріп: – Əй, мұның не сенің? – депті.

	– Мына жерге егін салайын деп едім, соған мына тау кедергі болып тұр, соны қазып, сайға төгіп жатырмын, – дейді əлгі қытай.

	– Əй, өзіңнің миың бар ма? Бұл тау емес пе, сен оны қашан тауысып бітіресің? – депті көршісі. Сонда шаруа: – Мен тауыспасам, ұрпағым өсіп келеді, солар тауысады, – деген екен. Міне, еркек адамға өзінің еркектігін сезіну үшін, отбасын құру үшін, ұрпақ тарату үшін өзін осындай үлкен жалғасты, құйысқан тістескен құбылыстан сезіну керек.

	Ұлы сөзде ұяттық жоқ, əйелдің ұрығы бір ағзалы, торшалы, ал еркектікі миллион клеткалы. Еркек өзінің сол табиғатын, яғни, миллиондық сипатын (полигамдық) сезіну керек. Ер адамның көпшіл, отаншыл, жолдасшыл келетіні сондықтан. Өйткені, еркектің бойында өзінің жыныстық табиғатына, сипатына сай мінезі болады. Ал, əйел жекешіл, тартыншақ келеді. Ол көбінесе өзінің отбасын, балаларын ғана ойлайды. Өйткені, оның балаларын дүниеге келтіруге тек бір торшасы ғана қатысты. Бұл биологиялық жүйе əйел адамның мінезін де белгілейді.

	Қазақ еркектерінің көп əйел алатыны оның жамандығынан емес. Жаратылыстың бір ыңғайын, есебін тауып, өзіне тəн еркектік мінезін бейімдеу. Əйел, əрине, оған қарсы болады. Мəселен, Ұлжан Күнкемен сыйыспай, Абай 13-ке толғанда Құнанбайдан еншісін бөліп, өзінің отауын бөлек сайлаған.

	Бірақ қазақ еркегінің тамаша бір қасиеті – қаншама əйелі болмасын, қанша бала таппасын – ешқайсысын алаламайтын, барлығына ортақ болатын. Бəйбішеден туған ұлдың еншісіне не берсе, тоқалдан туған ұлға да соны беретін.

	Бұрын қазақ əйелін тұқыртып ұстайтын, оқытпайтын, алысқа кетіп қалады деп қорқатын. Енді заман өзгерді, əйел мен еркектің тепе-теңдігі орнады. Ал, əйел мен еркек тепе-тең болатын болса, əйел басып озады, ол – заңдылық. Өйткені, əйелдің жанында балалары тұр. Таразының бір жағына еркек, бір жағына балаларымен əйел отыратын болса, əрине, əйел жағы басым түсетінін айтып өттік.

	Бір шəкуəні айта кетейін. Ауылдық кеңестің төрағасының бір досы бар екен. Əлгі кісі: – Əйеліммен ажырасайын деп едім, сен бізді ажырастырып бер, – дейді төраға досына.

	– Жарайды, əйеліңді алып кел, – дейді ол. Содан ерлі-зайыптыларды беттестіріп, əйелден сұрайды:

	– Неменелерің бар?

	– Үй-мүйіміз бар, – дейді əйел.

	Төраға: – Үйді мына еркекке бер, мүйді сен ал, – депті.

	– Тағы неменелерің бар? – дейді.

	– Сиыр-миырымыз бар еді, – депті əйел.

	– Сиырды күйеуіңе бер де, миырды сен ол, – дейді төраға. Енді нелерің қалды? – дегенде əйел:

	– Бала-шағамыз қалды, – десе,

	– Онда шағаны мына еріңе бер де, балалар өзіңде қалсын. Ризасыңдар ма? – деген төраға мүйімен, миырымен, баласымен əйелді қалдырып, еркекке үйді де, сиырды да алып береді. Таразының еркек жағы бір төбе, əйелі мен балалары жағы бөлек бір төбе. Бұл қазақ отбасының қалпына келместей бұзылғандығының белгісі.

	Бұл жерде мен құқықтық немесе мүліктік қатынастар туралы айтайын деп отырған жоқпын. Əңгіме ажыратуда емес, барлық ақыл соларды қосуға бағытталуы керек. Адам миының, адам философиясының, адам мəдениетінің жететін жері сол болу тиіс. Екеуі ойнай берсін, күлсін, шымылдығы желпілдей берсін. Бірақ қоғам солардан туатын төлге ие болу керек.

	Соңғы кездері қосылған отбасылардан ажырасқан отбасылардың абсолюттік саны көп деп жүрміз. Осы мəселеге қатысты менің əйел жолдастарға айтатын уəжім бар. Біз, еркектер, күй іздейміз, жылы жер, жұмсақ тамақ, мамық төсек іздейміз. Еркек əйелден неге безінеді? Əсіресе, қазақ еркегі қазақ əйелінен неге безінеді? Өйткені, қазақ қыздары да ана болуға, əйел болуға тəрбиеленбеген, үкі тағылып, маңдайына күн, бетіне жел тимеген, тұлымы желкілдеген біреудің ерке қыздары болып шығады. Əйел болдың ба – үйіңді жылы ұста, күйеуіңді күт, алдынан шығып тосып ал, жылы-жұмсағыңды алдына қой – сонда жұмыстан келе жатқан еркек ешқайда бұрылмайды. Ал, үйге келгенде бала-шаға азан-қазан боп жатса, қазаныңның қаспағы төрт елі боп, үйің жиылмай, опыр-топыры шығып жатса, еркек келесі жолы басқа біреудің үйіне бұрылып кетерлік қауіп туады. Қазақ еркегі бұзылды, антында тұрмайды, қазақтың қыздарын жылатып жүр, қазақ отбасы осындай күйзеліске ұшырады дегенді жиі естиміз. Ол да бар. Əр ұлттың өзіндік семья жүйесі болады. Оны ғылымда “ұлттық домострой” дейді. Əр ұлт өзінше.

	Қытайда семьяға мінəжат етеді, əке-шешеге табыну салты бар. Ол б. э. д. IV ғасырда өмір сүрген Кун-цзы (Конфуций) деген данышпанның іліміне байланысты. Сөйткен қытайдың саны – 1,5 млрд. Ұлттық “домостройынан” айырылған орыс ұлты енді бала тууды кинодан ғана көреміз бе деп үрейленеді. Иван еркек болудан қалып барады да, Маша ана болудан көңілі қалды. Бұл 70 жылдық коммунистік жүйенің жасаған “жақсылығы”. Коммунистік апат салдарынан біз де күйредік. Бірақ біттік деп айта алмаймын. Онда осы мақаланы жазудың өзі де қате болар еді. Қайта шырқауға жағдай жоқ болғанмен, негіз бар. Соның ең ірісі де, іргелісі де патшасы болса, бірі – бала. Əсте балажанбыз. Бала көрсек, ішек-бауырымыз езіле қалады. Бірақ ұлттық апат басымыздан өтіп жатыр. Тастанды бала көп, бала табу кемуде, үлкен-кішімізді зинақорлық дендеп барады. Зинақорлықта ешқандай мəн жоқ. Əншейін адамшылыққа, адамгершілікке деген келемеждік.

	Қазақ азаматы, сен осының жалғыз куəгері ғана емессің, осы зембілдің, ауыр жүктің бір жағын көтеріп жүрген адамның бірі өзіңсің. Ойлан! Бізге əлі ерте. Орыс халқы тарихи-қоғамдық формацияларды өз деңгейінде, қызық-шыжығын бірге көрді. Ал, біз түкті көрмедік. Кешегі сахараның құмынан, шөлінен, шөлейтінен шыққан бізге, енді ғана тəуелсіздік алып, күлеміз, жайнаймыз, елімізді, жерімізді жаңғыртамыз, ұрпағымызды молайтамыз, мақсатымызға жетеміз деп талпынып жатқанда біз сол зинақорлықтың жасампазы болатын болсақ, соның қозғаушы күшіне өзіміз айналып кетсек – болашақ ұрпақ алдында кешірілмес күнəға қалар едік.

	Еркек бола білейік, ағайын!



	Заман-Қазақстан. 26 ақпан 1999 ж. №9





“Көкбазардағы” тіл ұстарту немесе тары-талқанның тостағаны қанша?




	Ал мені аулада бейпіл ойнаған өзім секілді қара домалақ балдырғандар да апам секілді асыға күтетін. Тарының мен үшін осындай үлкен құпиясы бар-ды.

	Тары мен талқан көрсем көз алдымда Ақатайдың анасы Мəлике апам, оның бір жағы қырсау қара келісі, кірген шыққанды тарсылымен тіркеп тұрған қаңсыған тақтай есік еске түседі.

	Аяңдап басып, базардың тары-талқан сататын алаңқайын аралаймын.

	– Тостағаны қанша? – деп, сұраймын қараша келген қартамыш қазақ бəйбішесінен.

	Бəйбіше үшін жауапты жасамыс көрші келіншек береді:

	– Тредцат – дейді келіншек көз жанарын менен арнайы аударып. Көзінің астында күйеуінің жұдырығының ізі бар. “Ой, шіркін, сабаздарым-ай! Балаларыңды асырап жүрген қыз-келіншектерге қолдарың қалайша көтеріледі” деп ойлаймын, інілерімді мінеп.

	– Талқан ше?

	– Тожым тредцат – дейді қартамыш қатын енді жауапты өзі беріп. Мұнысын “тарының иесі мен” деп түсіндім.

	Тары дайындау технологиясын білетін адам бұл астың дəмі иесінің мінезіне орайлас болатынын да жақсы біледі. Тары да қазы мен қымыз секілді кірпияз дəм. Адам таңдайды. Апам тағы да есіме оралады. Апамның тарысы торқаның етіне бергісіз еді-ау! Келесі қатарға келемін. Талқанның тостағаны қанша?

	– Тредсат.

	Аяғын ауыр басқан етжеңді əйел саудадан шайлыққан сыңай танытып, тек аузын жыбырлатты. Мен қайта сұрадым:

	– Қанша?

	– Тридцать. Могу уступить. Если много – по двадцать пять – дейді мені көзімен торыған көрші жас келіншек жаңағы мен сөйлескен семіз əйел үшін жауап беріп. – Свежий. Сегодня приготовлены – Аузынан алтын тіс жарқырайды.

	Соншама бағасын сұрап, елді əбігерге түсіріп, алмай кеткеніме аң-таң қалады.

	Аяңдап басып келесі қатарға келемін.

	–Тары-талқанның тостағаны қанша?

	Алмаймын. Алға жылжимын, сатушылар дүрдиісіп қалып жатыр. Сұраған адамдар артымнан бақылайды. Енді базардың тары-талқан сататын алаңқайының шетіне шығып та қалған екенмін.

	– Талқанның тостағаны қанша? – деймін.

	– Мен “қырық” дедім, орыс “сорок” деді. Сонымен, бағасына келісе алмай, малымды үйге қайтып алып келдім, – деген екен баяғының талқан сатқан бір қазағы. Ха, ха! “Жүз”!

	Дауыс таныс. Сасып қалдым. Қарасам өз ауылымның азаматы. Мұқатай.

	– Сен мұнда не ғып жүрсің?

	– Тары сатып, бала-шағамды асырап жүрмін.

	– Кенен қайда?

	– Ауылда. Тары түйеді. Талқан жасайды. Мен сатамын.

	Сөйтіп күнімізді көреміз.

	– Міне, қызық! Манадан бері сені сыртыңнан танып, бақылап тұрмын! Бəрінің бағасын сұрап, тергеп шықтың. Алмадың. Елді мазақ қылдың. Соныңды көрдім де маған келгенде “жүз” дедім.

	Сылқ-сылқ күледі.

	– Мұқатай. Мен ешкімді мазақ қылып жүрген жоқпын, – дедім ескі досыма бір көзімді қысып. Ел маңайымызға жиналып қалды. – Байқайсың ба? Мен саударгерлерден тары мен талқанның бағасын қазақша сұрасам, олар орысша жауап береді. Мен бұған қатты ытырынамын. Оларға ренжимін де алмай кетемін. Сен ғана қазақша “Жүз” дедің. Қара! Жұрт біздің аяғымызды аңдауда. Сенікін аламын. “Мə” деп Фараби бабамызды сыртына қаратып, көп көзінше бес жүз теңгелікті ұстаттым. Қулығымды іштей сезінген Мұқатай тарыны пакетке салып жатты.

	Жиналған саудагерлер шу ете түсті.

	– Ағатай! Менен бірінші болып сұрап едіңіз. Менікін алмайсыз ба?

	– Жоқ. Сенен емес. Менен сұраған, – деп килігеді бəйбіше.

	– Менің талқанымды татып көрген едіңіз. Қанеки, алыңыз, – деп тепсінеді жас келіншек үзіле сөйлеп.

	– Шырағым–ау! Алматының барлық қазағы орысша сөйлейтін болған соң, тарымыз жақсы өте ме деп едік. Енді қайттік?!

	Тек қартамыш қатын ғана үндемейді. Менің сөзімнің шын мəнін түсінген сол болды. Тары мен талқанды орыс баласы аузына татып алмайтынын біле тұра сөйтеміз, орысша жарнама айтамыз. Тарыдан дəмді талқан түйе білген қазағымның бұл қылығына басымды ғана шайқағанмын...

	Базар іші да ию-қию еді, енді онан да бетер ұялды да қалды.

	Қашан басылар екен.



	Қазақстан-ZАМАN. 30 наурыз 2001 ж.





Ұлтарақ




	Ертеректе құралайды көзден атқан, əрі жауырыны жерге тиіп көрмеген өзі мерген, өзі балуан Жігіт өмір сүріпті. Өзі пысық болыпты. Тепсе темір үзіпті. Күлсе күн күркіреп, каһарланса қар жауыпты. Шаруасы алға басқанға масайыпты. “Қазақ байыса қатын алады” деп неге қазақ зая айтсын, атағы жер жарып, жұлдызы жымыңдап тұрған шағында төсек жаңғыртып, тоқал түсіріп бұрынғысынан да дандайси түседі. Шымылдығы желмен желбірейді. Базары жаңа түсіп, дəулеті молайған үстіне молая береді. Шаттыққа толы біраз мезгіл кейін қалады...

	Жайнаған жаз орнын селдіреген күз басады, күздің қуаң мұртын жапырып тастап, кеуделеп қыраулы қыс келеді.

	Сөйтіп жүргенде Жігіт бұрынғыдай емес белдескенінен жығылып, көздегенін жіберіп алатынын байқайды. Шаруасы да күйзеле бастайды.

	Тілден көреді.

	Туған айға үшкіріп, тіл меселін қайырады. Көзден көреді.

	Батқан күнге үшкіріп, көз кеселін қайырады.

	Ем іздеп бармаған жер, баспаған тау қалмайды. Маңайда қаралмаған оташы, көрінбеген жауырыншы, тамырын ұстамаған тəуіп қалмайды. Ем қонбайды. Жігіттің “Əттеген-айы” көбейе түседі.

	Қоңсы елден Балгер шақыртып бал ашқызады.

	Атақты Балгер Жігітті ары қарайды, бері қарайды. Аузын ашқызып ішін қарайды, жапқызып сыртын қарайды. Отырғызады. Тұрғызады. Ештеме таппайды. Ақырында Балгердің көзі Жігіттің саптама етігіне түседі.

	– Осы сенің, батырым, табаныңда неше қабат ұлтарақ бар еді? – деп сұрайды.

	– Біреу де жоқ... – деп айтуын айтып қалса да аузын жаба қойып: – Ұлтарақтың қырық бірін қабаттап салатын қайран бəйбішем-ай, – депті, мұндай қиын дертінің себебін сезген Жігіт бəйбішесі есіне түсіп.



	Қазақ əдебиеті. 23 ақпан 2001 ж.





Ожау




	Кешегі өткен ашаршылық жылдары ойы он бөлек, санасы сан бөлек қалың елден ес кетіп сергелдеңге түскенде, жаңа ғана отау тіккен екі жас жұбай жұбын жазбай тау паналап қалады.

	Қыс іші. Қар қалың. Айнала боран. Ішер – жем жоқ. Екі жас ортадағы қара қазанға қар ерітіп, отына бой жылытып отырады. Бесін түсе үйге жолаушы кіреді. Қараң қалған қара қазаннан басқа дүние жоқ. Ыс басқан қарақожалақ аласа қабырға. Төрге ескі текемет төселген. Сүреңсіз тұрмыс. Айнала жоқтық пен ашаршылықтан белгі береді.

	Тек қазан астындағы сытырлап жанған жас отынның дыбысы үнсіздікті бұзып тұрады.

	Қонақ малдас құрып ұзақ отырады. Біраз бойы жылынған соң қалғып кетеді. Көзін ашса, өзгеріс жоқ. Сол көрініс – тек көңілге медет болған қазан орнында бүлкілдеп қайнап жатыр. Қонақтың есіл көңілі қазанның қара қақпағын ашып, қазанмен бірге қайнап, тіпті, астына сексеуіл болып жанып, қазанды қатты қайнатқысы да келеді. Бірақ, өзіне өзі тоқтау айтады. Қазақтың қонақ қабылдау дəстүрін аттамай, сабыр сақтайды.

	Ерлі-зайыпты екеуі қара қазанды қаумалап, астында бықсыған тобылғымен қарағанның шаласын кезекпен ысырып қойып, қалғып-мүлгіп отырады.

	“Əлі пісе қойған жоқ-ау. Құдай бұйыртып тұрса, ешкім қазанды көтеріп əкете қоймас. Ертең де күн шығар, əйтеуір, бір пісетін шығар”, – деп қонақ өзін-өзі жұбатады. Бұл жолы ұйқы шындап меңдеген екен, оянса, аяқ-қолы ұйып қалған, аузынан сілекейі де шұбырған ба қалай, дымқыл жағасы тамағын мұз болып қариды. Үйде ыбыр-сыбыр көбейгенге көзін ашса, күңгірт үй ішінен сыбыс естіледі. Қонақ алғашында жұбайлар тамақтарын түнделетіп тығып жеуге кіріскен екен деп мазасызданған еді. Онысы бекер екен. Жастар ұйықтамақ болып, қазандықтың маңына төсеніштерін салып, жату қамына кірісіпті.

	Алдымен кəдуілгідей тырдай жалаңаштанып шешініп, “бисмилласын” айтып, раббысынан рахым сұрап, от жаққа қалыңдық жатады. Жанына тері шалбарын қаудырлатып шешініп, жігіті жатады. Жігіттің тыр-тыр қасынғаны естіледі.

	Желігі басылмаған жастар өзара сыбырласады. Біраздан кейін көрпе бүлкілдей бастап, дем алу жиілей түсті. Жолаушы қалыңдықпен бірге өзі жатқандай сезінеді. Ұзына ай бойы тамақ көрмегені есінен шығып кетеді. Неге екенін өзі де білмейді, тақымын қыса береді. Жыныс бездері қоқиып, денесін қан кернейді.

	– Етегім ашық қалды. Тонның шетін басып тастадың ғой. Кішкене босатшы, Қонақтан ұят болмай ма? – дейді сынықсыған əйел дауысы.

	– Қонақ серейіп қалды. Аш адамға мына боранда омбылап қалың қарда жаяу жүру оңай болып па? Ештеме сезбейді.

	Екі жас əбден қызады. Төрде қонақ жатқаны ұмыт болған, жұбайлар махаббат қызығына əбден мас болады. Əсіресе, қалыңдықтан ес кеткен:

	– Жаным-ау! Тəттім-ау! Аш белімнен құшақташы. Қаттырақ құшшы. Тездетші. Тағы, тағы да. Бекзатым-ау! Жаным-ау! Бөбегіңнің де атын Бекзат қояйын. Тек жылдамдатшы, жаным! Тілімнің ұшына бал тигендей болды ғой. Не деген тəтті едің!

	Оған жігіттің үні қосылады. Екеуі жан алып, жан беріседі.

	– Тіліңді шығара түсші. Уһ, уһ... “Бал татыр сілекейің шөлдегенде” деген осы екен – у...

	Көрпенің бүлкілі жиілей түседі. Үй ішінде тарсыл тым көбейгенге жолаушы көзін сығырайтып ашса, жігіт аяғын қазандыққа тіреп алғанын байқайды. Орнынан атып тұрады.

	Ой, бейбақ мынауың не? Қазандағыны төгетін болдың ғой, тоба!, – деп айғайлап жібергісі келді. Бірақ, үні шықпады. Қайта жатты. Ішінен тынды.

	Жастар да біраздан кейін басылды. Үйде тағы да үнсіздік орнады. Осыдан кейін езілген құрт жақсы болады деуші еді көкем, – деп, күйзеледі жігіт. Қалындық орнынан тұрып, отты ысырып қайта жатты.

	– Езілген құрттың иісі бұрқырады, ғой. Соны саған құйып жатып қолыма төгіп алып, бармағымды жаласам, шіркін! – деп, күрсінеді жас келіншек.

	Жігіт ес жиып алып, ісіне қайта кіріседі. Қонақ жігітті аяп кетті.

	“Əй, сен, бұралқы күшіктей неме, не болды? Əйел көрмеп пе едің, зорығып? Өлмейсің бе” – дегісі келді. Бірақ, ашуға булыққаннан ба, айта алмады. Өлген қоңыз секілді серейді де қалды. Жігіттің ебедейсіздігін, бел күшін риясыз шашып жатқандығын, “мал көрмеген қуалап өлтіретіндігін...” іштей мінеп жаты да, “өзі болса... басқаша болатындығын” армандап ұйқыға кетті... Басқаға əлі келмеді. Қонағым тырп етпеді. Шаршаған-ақ екен, сорлы, – деді таң алдында қазандағы қардың суымен ғұсыл дəретін алып жатып, жігіт.

	... Қонақ көзін ашса, қырау басқан терезеден таң шапағы білінеді. Ішін тартып екілене соққан боранның ызыңы іргеден естіледі. Ерлі-зайыпты жастар ұйқыда. Ертеңгі түнге күш жинауда. Тек ортадағы қара қазан бүлкілдеп қайнап жатыр. Ағаш қақпаққа сіңген бұрынғы дəмді тамақтың демі бумен бұрқырап, мейманды мазақ қылғандай өзегін өртеп, мұрынын қытықтайды. “Шығайбайдың үйі болды бұл. Қайдан тап болып едім”, – деп ішінен тынып, қазаннан үмітін үзген жолаушы орнынан тұрып, үндеместен жөніне кете берді. “Мына боранда қайда барасың, сорлы-ау?” деген ешкім болмады. Балапан – басына, тұрымтай – тұсына. “Сиырдың мүйізін үсітпесем маған серт” дейтін ақпанның сары шұнақ аязы далада сықылдайды.

	Боранға маңдайын төсеп, бағыт бағдарсыз келе жатқан жолаушының құлағына тосын дауыс естіледі:

	– Е, ей, қонағым! Кел, бері кел!

	Жолаушы артына жалт қарайды. Өз көзіне өзі сенбейді. Ия, сол түнеп шыққан үйдің иесі, апырай-ə! Қолындағысы не? Ожау ғой. Ожауды былғап шақыра ма? Онда піскен ғой, даяр болған ғой. Япырай-ə? Қалай лезде болды! Өңім бе, түсім бе?..

	Жолаушы үй иесінің жанына қалай жетіп қалғанын өзі де білмеді.

	– Құдайы қонағым-ай. Ұят-ай! Кешіре гөр. Егер ана қайнап жатқан қазанның ішінде бір түйір дəн болса, мына ожаумен, міне, бүйтіп, – үй иесі жеңін сыбанып жіберіп, – саған да құйып бермес пе едім, өзім де ішіп-жемес пе едім, – деп еңіреген жігіттің ащы зары боранмен ұласып мұндайдың талайын естіген Қалбаның қара шатқалына жаңғырып жатты.

	Қалбада үн жоқ. Айналаны жел кеулейді.



	Алтын орда. 10 тамыз 2001 ж.





	“Print-Express” баспасынан “Інжу-Маржан секілді” атты кітабымен қатар Сəбетқазы Ақатайдың төмендегі жинақтары жарық көрді:





	Ақатай С.Н.

	Найман хандығы: монография; Тарихи материалдар.

	Қайта басылған



	Бұл жинаққа деркезінде көтеріліп зерттелген тарихи зерттеулері мен философиялық толғаныс толғаулары жəне көне қазақ тайпаларының тарихы мен мəдениетін, сол кездің жырауы Құба-тегіннің толғауын алға тарта отырып, ата бабаларымыздың азаттық жолындағы қаһармандылығын, жан күйзелісін паш ететін “Найман хандығы” жайлы жазылған кітабы жəне əлеуметтік мəселелер туралы мақалалар кіріп отыр.

	Сəбетқазы Ақатайдың ағылшын тілінен аударған “Эзоп мысалдары” жəне балаларға арналған ертегілер, əңгімелері енгізілген.

	Кітап ұлтсүйгіш қалың оқырманға арналған.





	Ақатай С.Н.

	Інжу-Маржан секілді: Эссе;

	Тарихи материалдар: Саясат.

	Қайта басылған



	Жинаққа Сəбетқазы Ақатайдың еліміздің тəуелсіздік алу жолындағы жəне тəуелсіздік алғаннан кейінгі еліміздің тағдыры толғандырған, сонымен қатар қазақ əлеуметін сабырлы да баянды əрекетке шақырған саяси мақалалары жəне “Інжу-Маржан секілді” атты эссесі кірді.





	Ақатай С.Н.

	Тереңнен тартқан тамырлар: əдеби мақалалар; Əдеби материалдар.

	Қайта басылған



	Жинаққа шығармалар, сыншыл, шыншыл мақалалары, үн қосқан, жақтаған үндеулері, “Тереңнен тартқан тамырлар” секілді кітапшасы кірді. Сəбетқазы Ақатайдың бұл кітабында Абай шығармашылығы арқылы кемелденуін сөз ететін əдеби жəне тарихи мақалалары мен қазіргі көркем туындыларды талдайтын еңбектері де енген.





	Ақатай С.Н.

	Древние культы и традиционная культура казахского народа: монография;

	Тарихи материалдар.

	Қайта басылған



	Сəбетқазы Ақатайдың бұл жинағына мəдениет, эстетика, салтдəстүр, экология туралы көтерілген зерттеу мəселелері, басқа да əңгімелері, сонымен қатар “Древние культы и традиционная культура казахского народа” атты монографиясы еніп отыр.

	Бұл жинақта қазақ халқының мəдени байлығын зерттеушілерге арналған өте құнды материалдар табылады.





	Ақатай С.Н. Сырты күміс, іші алтын;

	Мəдени-этникалық материалдар.

	Қайта басылған



	Жинаққа “Абылай-хан” тарихи-қаһармандық кинодрамасы жəне “Қарғыс” атты елбасына төнген қасірет, зұлымдық туралы зерттеу мақаласымен қатар, салт-дəстүр, эстетикалық тəрбие, халықтың өнері туралы ізденістері жəне əлеуметтік, экологиялық мəселелерін талқылайтын материалдар енгізілді.





	https://t.me/kzkitap





Notes


	[←1]

Кітаптың соңында қажетті əдебиеттердің тізімі берілген. Бірінші сан əдебиеттің реттік нөмірін, екінші сан сол кітаптың бетін көрсетеді.





[←2]

Ақатаев С. Найман хандығы. Алматы, 2002. 47-81-бб.





[←3]

Қазақтар Мирзоянды жақсы көргендіктен Мырзажан атап кеткен.





[←4]

Бəдізші – көне түркі сөзі, мағынасы – тас шебері.





