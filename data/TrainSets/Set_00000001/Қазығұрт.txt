	Қалаубек Тұрсынқұлов

	Қазығұрт



	Тарихи-танымдық жазбалар, эссе-әңгімелер





	Еңбекте белгілі қаламгер Қалаубек Тұрсынқұлов әр қойнауы, әр тасы аңызға толы Қазығұрт өңірінің арғы-бергі тарихын туған жерге деген ерекше сүйіспеншілікпен зерделей жазған. Қазақ жұртынан бастап, әлемнің біраз жеріне тараған Нұқ пайғамбардың кемесі туралы аңыздың мәлім де беймәлім сырлары тайға таңба басқандай айқын баяндалған. Сонау ықылым заманда осы өлкені жанкештілікпен талмай кезген қытай жиһанкездерінің, сондай-ақ кейінгі саяхатшылардың көне жазбаларындағы деректер, әсіресе нанымдылығымен құнды. Түрік қағанатының билеушісі Истеми, Шыңғыс хан мен Ақсақ Темір, Александр Македонский мен Тұмар ханым, Абылай мен Төле би, басқа да айтулы тарихи тұлғалар Қазығұрт бойындағы оқиғалармен ұштастырыла әсем суреттелген. Бұл кітапқа сондай-ақ Қ. Тұрсынқұловтың ел тұлғалары туралы эссе-әңгімелері енгізілген.

	Еңбек өлкетанушылар мен ғылыми ортаға, туған жерді қастерлейтін жалпы оқырман қауымға арналған.





	Шілтер Ата имандылық шырағы ғой,

	Ақбура ізгіліктің бұлағы ғой,

	Қазығұрт әулиелер тұрағы ғой!

	Ел аузынан





ҚАЗЫҚ ЖҰРТ


	(«Фолиант» баспасынан «Менің Отаным – Қазақстан» сериясы бойынша 2009 жылы жарық көрген «Қазығұрт» кітабына жазылған алғы сөз)



	Бір жолы кабинетіме Қуаныш Ахметов келді. Бойы да, сойы да келіскен, жігіттің жайсаңы дейтіндей, ақтарылған ақкөйлек азамат еді. Әйтеуір, қазаққа болсын деп күйіп-пісіп жүретін, сөйтіп жүріп жанып та кетті. «Фолиант» баспасы «Менің Отаным – Қазақстан» деген сериямен еліміздің айтулы өңірлері туралы кітап-альбомдар шығаруды қолға алып, соларды жазатын, құрастыратын авторларды ойластырып жатқан көрінеді. Қуаныш өзі «Ұлытауға» кірісіп кетіпті. «Сіздің Қазығұртта туғаныңызды білген соң әдейі келіп отырмын, Қазығұрт туралы кітапты сіз жазсаңыз», – дейді. Жауабымды бірден айттым. «Күндіз әріп түзетіп, түнде қаріп күзетіп, жанды жалдап, жанығып жүрген мына жұмыста ондай үлкен шаруаға уақыт таба алмайтын шығармын. Тіпті уақыт тапқанның өзінде мұны менен артық атқарып беретін адам бар», – дедім. «Ол кім?» «Ол – Қалаубек Тұрсынқұлов. Қаламгерлігінен де, қайраткерлігінен де жақсы хабардарсыз. Әрі Қалекең – аудан туралы энциклопедиялық сөздіктің бас редакторы болған кісі. Қазығұрттың кешегісін де, бүгінгісін де Қалекеңнен артық білетін адам жоқ, ал тапсырылған іске жауаптылығын жазушы ағайынға айтып жатудың өзі жөнсіз болар». Қуаныш сол сөзге тоқтады.

	Қалекеңмен хабарластым. «Ондай сериядан Қазығұрт туралы кітаптың жоспарланғаны қай жағынан да жарасымды екен. Біраз зерттегенім рас, біраз жазғаным рас, әлі талай деректерім бары да рас. Тек... – деп сәл үнсіз қалды. – Тек... денсаулығы құрғырдың сыр беріп жүргені, денсаулығым жараса болды, бұл өзі перзенттік парыз ғой», – деп бір қойды. Жетпістің жотасына шыққан адамның ауық-ауық денсаулықты ауызға алып тұратынын сөздің салтындай көріп, онша мән бермедім. «Қалеке, кірісіңіз осыған, Құдай қуат берсін, жазып шығасыз, мәтін сізден, қалған ұйымдастыру шаруасының бәрі бізден болсын», – дедім. Келістік. Міне, сол кітап қолыңызда тұр, ардақты ағайын. Тек өзекті өртейтін бір өкініш бар – бұл альбомды оның авторы, қазақтың қабырғалы қаламгері, ұлтымыздың асыл азаматтарының бірі – Қалаубек Тұрсынқұлов қолына ұстай алмайтыны. Қолжазбаны баспаға тапсырып үлгерген ағамыз ұзақ жылдар бойы қажытқан аурудан ақыры айыға алмай, өмірден өтіп кете барды.

	Тағы бір перзенттік парызын өтеп аттанды арамыздан.

	Қазығұрт – туған жер туралы тағылымды толғау. Осынау аты аңызға айналған киелі жердің қадір-қасиетін айшықты ашып беретін толымды туынды. Автор Қазығұрттың жерін де, елін де, ерін де зердемен зерттеген, өнегелі өрнектермен келісті кестелеп берген. Өңірдің табиғи ландшафтынан, жан-жануарлар әлемінен, өсімдіктер дүниесінен бастап, жер бедеріндегі әр атаудың ономастикалық оюынан тартып, олардың солай қойылуының жай-жапсарын жіліктей шағып, аңыз-әфсаналармен әдемі астастырып отырады. Бұл еңбектің беттерінен сіз Қазығұрттың төсінде небір ғажайып оқиғалар болып өткеніне нақты деректер, ғылыми кітаптарға сілтемелер арқылы көз жеткізесіз. Атап айтқанда, Кир патшаның, Александр Македонскийдің Азия жеріне жорықтары кезіндегі шешуші шайқастардың осы Қазығұрт өңіріне қатыстылығын нанымды дәлелдей алған. Ал Истеми қағанның Византия елшісі Земархты осы таудың баурайында қабылдағаны, Шыңғыс хан мен Әмір Темірдің, Шайбан әулетінің, Қазақ хандығының көп-көп тарихы Қазығұртпен байланысты екендігі қолмен қойғандай көрсетілген. Бұл арада автордың «Қазығұрт» топониміне орай: «Осы атаудың этимологиясын зерттеген ғалымдар мен оқырмандардың көптеген болжамы бар. Солардың бірі әрі көңілге қонымдысы – «қазы» және «құрт» деген екі сөзден шыққан деген болжам. «Қазы» деген атаудың лауазымды кісіге ғана қолданылатыны соңғы кездерге дейін қазақ тілінде жиі кездесіп келді. Тіптен қазір де қолданылады, мысалы, әділқазылар алқасы. Ал «құрт» атауы көне түрік тілінде «қасқыр» деген мағынаны білдірген деп тұжырымдайды шығыстанушы ғалымдар. Егер осы тоқтамға жүгінер болсақ, «Қазығұрт» деген сөз «Киелі қасқыр» немесе «Билік жүргізуші, басшылық жасаушы қасқыр» деген мағынаға жақындайды. Ал көне түркі халқындағы тотемдік ұғымдардың ішінде ең алдымен қасқыр аталатынын еске алсақ, осы ойымыз бұдан да нақтылана түседі» (67-бет) дегеніне толықтыру ретінде мына ойды ортаға сала кеткіміз бар.

	Біздіңше, «Қазығұрт» атауының түп-тамыры тым тереңде болуға тиіс. Оның прототүркілік нұсқасы «Қаңғұқ-урт», яғни қуыс (шұңқыр, үңгір) жұрт, басқаша айтқанда, «Ұлы құрсақ» екендігіне қарасақ та, Қазығұрт тауының алыстан алып қайыққа ұқсайтынына зер салсақ та, «қаңғұқтың» – «қайұқ», яғни «қайыққа» келетініне, ал «қадзұқ-урт» транскрипциясының «қазық жұртқа» жақындығына көңіл бөлсек те талай ойға қаламыз. Басқаша айтқанда, Қазығұрт адамзаттың орасан апаттан кейін қазық қаққан жұрты болып шығады. Оған жанаса тұрған жерге арғы бабаларымыздың Ілінгір (Ленгер) деп ат қоюында да мән бар: Нұқ пайғамбар кемесінің ілінгірі (якорь) сол жерге түскен...

	«Қазығұрттың басында кеме қалған, ол әулие болмаса неге қалған?» деп келетін бағзы жыр баршаға белгілі. Нұқ пайғамбар кемесінің осы таудың шыңында тұрып қалуына байланысты айтылатын аңызды автор жеріне жеткізе, әсерлі әңгімелеген. Бұл ара, әрине, Жер бетін сондай топан су, расында, қаптады ма, Нұқ жасаған кеме қай таудың басына қайырлады деп жататын тұс емес. Мұның ұшығына арғы-бергідегі бүкіл әлемнің ғалымдары әлі шыға алған жоқ. Аңыздағыдай 40 күн жаңбыр жауса да сонша су жиналмайды, Нұқ пайғамбар жан-жануар, жәндіктердің 40 мың түрінен жұп-жұбымен алғанда кеменің көлемі кем қойғанда 198 900 текше метр болуға тиіс еді дегендердің сөзін де, Құран Кәрімдегі: «Кеме әл-Жуди тауының үстіне келіп тоқтады», – деген сөзге қарап, біздегі бір авторлардың: «Әл-Жуди Тибет таулы қыраты болуы мүмкін. Қазақ шежірелерінде Нұқтың кемесі Қазығұрт тауына жетіп тоқтаған деген аңыз шындыққа жатпайтын сияқты, өйткені оның биіктігі Тибет тауларынан төрт есе төмен», – деп жазуын да келтіріп жатпайық. Құдайдың құдіретіне шек жоқ, демек, бұл аңызға шәк жоқ.

	Мәселе басқада. Мәселе – ежелгі бабаларымыз санасының әлемді жапқан топан су туралы классикалық мифке үн қосқан сұлулығында, саралығында, дүниенің жаратылысына, адамзаттың жер-жаһанға таратылысына қызыққан, соны өзінше түсіндірген даралығында. Топан су, Нұқ кемесі жайындағы аңыздың алғашқы нұсқасы Месопотамияда шығып, Грекиядан Үндістанға дейінгі талай елге, Кубаға, Бразилияға, Океанияға жетуіне қарасақ, Конфуцийге дейінгі қытай мифологиясында осындай кепті бастан кешкен Ну Уа (Ной, Нұқ) туралы айтылатынына назар аударсақ, қазақ мифологиясының әлемдік сарындар ауанынан айнымайтынының өзі тәнті етеді. Тіпті кейбір ғалымдарымыз: «Үндіарийлер өздерінің топан су туралы мифтерін прототүркілерден алып, өз талаптарына сай өзгерткен болып шығады», – деген пікірлер де айтып жүр.

	«Қазығұрт» кітабындағы тағылымды жайдың бірі ғана бұл.

	Киелі жердің кешегісі мен бүгінгісі жөнінде егжей-тегжейлі әңгімелеген, әсем безендірілген кітап-альбом Қазығұрт өңірінің тамаша шежіресі болып шыққан. Кітапты оқып шыққан адам бар қазақтың баласы Қазығұрт атын айрықша ардақтайтынының сыр-себебіне әбден қанығады, бір ғана өңірінің өзінде осынша тағылымды тарих тұнып тұрған туған елін бұрынғыдан да қадірлей түседі.



	Сауытбек АБДРАХМАНОВ,

	филология ғылымдарының докторы





	«Шетелге шықсаң, жай бір тарғыл тасына дейін туристерді апарып, түймедейін түйедей етіп көрсетеді. Жібек жолы бойын жайнатқанға не жетсін?! «Міне, біздің жеріміз! Біз кімнен сорлымыз?» – деп ауыз толтырып айтуға, басқа жәдігерлермен бірге Қазығұрт әсіресе лайықты. Асылы, Қазығұрт маңайын ұлттық үлкен қорыққа айналдырса, кәнеки! Айналасы – Төле би ауданы, атақты Ақсу-Жабағылы – шетелдік меймандарға ұялмай-қызармай көрсететін кереметтер».

	Шерхан МҰРТАЗА





ТАБИҒАТЫ ТАЛАЙДЫ ТАМСАНДЫРҒАН





ЖЕРІ МАЙСА, ЕЛІ ЖАЙСАҢ




	Қазығұрт өңірі – қазақ халқының сонау көне дәуірлерінен бастап бүгінгі болмысына шейін білеу-білеу із қалдырған өлке. «Нұқ пайғамбардың кемесі тауға қайырлап, содан былай жаңа өмір басталды» дейтін аңыз-болжамға бас идірген жер. Яғни Қазығұрт тауы – жаңа өркениеттің, жаңа өмірдің, жаңа болмыстың бастауы немесе сол замандардан бері тоқтаусыз ағып жатқан өмір-өзеннің көз бұлағы. Иә, сол дәуірлерден бастап бұл өлкеге қызыға қараған жатжұрттықтардың да, өз елін қызғыштай қорғаған батыр бабалардың да ат тұяғы бұл аймақты талай шиырлаған. Ертеректе Кир патша мен Ескендір Зұлқарнайын, одан соң моңғолдар мен жоңғарлар, ал тарихи өлшеммен есептегенде, кеше ғана Қоқан, Бұхар хандықтары мен Ресей империясының озбырлары талай-талай ойран салған өлке. Тіптен сонау Нұқ пайғамбар кемесі қайырлаған заманда-ақ Қазығұртқа қысастық жасап, асқар-асқар таулардың өзі жау болып тиіскен. «Қазығұрттың төбесінің жырым-жырым болып қалғаны – сондағы жау қылышының іздері», – дейді көне аңыздар. Иә, Қазығұрт тауы мен оның айналасы біржола қопарып тастауға әрекет еткендердің сойқанын талай көрген. Таулар соғысында өзі жараланса, кейінгі дәуірлерде айналасындағы тауларға адамдар тиісіп жатты. Сол аңыздардың бірінде былай дейді.

	Бір күні Түркістан аймағының ханы қаһарына мініп: «Ана Қазығұртты біржола қопарып тастаңдар. Неге ол желке тұсындағы Алатаулардан ерекшеленіп, ілгері ұмтылып, Қаратауға қарай мойын созып тұрғанын қоймайды?» – депті. Ханның нөкерлері барлық бақсы-балгерлерді жинап, тапсырманы орындауға жарлық береді. Бірақ жиналған білімдарларының ешқайсысы мұны орындай алмайды. Өз қауқарларының Қазығұртқа қарсы әрекет жасауға жетпейтінін айтып, ашудан жарылып кетейін деп тұрған ханның аяғына жығылады. Осы кезде мәселенің насырға шабарын сезген жеті жасар бала: «Маған рұқсат етіңіз, хан ием», – депті. Ашу үстіндегі хан ә дегенде баланың басын шауып тастауға ниет еткенмен, ол райынан бір сәтке қайтып: «Ал, сен не істей аласың?» – депті. Бала: «Бір сәтке көзіңізді жұмыңыз, сонан соң қайтып ашқаныңызда тау жоқ болады», – деп жауап беріпті. Хан баланың айтқанын орындайды. Көзін жұмып-ашса, шынында да Қазығұрт тауы көзден ғайып болып кеткен екен. «Сол жеті жасар бала – болашақ ғұлама Қожахмет Иассауи», – екен дейді түркиялық әйгілі шығыстанушы ғалым Купурулзаде.

	Ал тау қопарудың екінші кезеңі кеше ғана «кемелденген социализм» деп даурығып жүрген заманда, өткен ғасырдың екінші жартысында басталды. Бұл жолғы шабуыл екі бағытта жүрді: бірі – Шымкент цемент зауытына шикізат ретінде Қазығұрттың солтүстік бауырын мүжу болса, екіншісі – таулармен соғысқанда Қазығұрт «ұлым» деп атайтын Ордабасы төбесінің оңтүстік жағын қопару еді. Өйткені осы жерден алынған қиыршық тастар Бадам темір жол аялдамасындағы «Щебзавод» деп аталатын өндіріс орнына тасылып, сол жерде аздаған өңдеуден өтіп, Қазақстанның барлық аймағына жөнелтіліп жатты. Сол қиыршық тастарды құрылыспен қатар асфальт жолдардың бетіне себуге де пайдаланатын. Бірте-бірте осы карьер Ордабасының бүйіріне де жетті. Бұл сексенінші жылдардың басы болатын. Осы тұста мұндай озбырлыққа жол беруге болмайтынын айтып, тауға жазушылар араша түсті.

	Өзара келісім бойынша Шымкент қаласында Қазақстан мен Ресей жазушыларының бас қосқан жиыны өтті. Оған қонақ ретінде қырғыз ақыны Әкбар Рысқұлов, соңынан Қырғызстанның Қазақстандағы өкілетті елшісі, өзбек ақыны Мирпулат Мирзоев шақырылды. Жиын Отырар мұражайын ашу салтанатымен тұспа-тұс келді. Жиыннан соң облыстық партия комитетінің бюро мүшелері кеңейтілген құрамда қаламгерлермен кездесу өткізді. Мәселе осы кездесу үстінде көтерілді. Олар бірден «Ордабасын неге ойрандап жатырсыздар?!» деген сұрақты төтесінен қойды. Өйткені бір күн бұрын осы мәселені қараған комиссия жұмысты тоқтатуға болмайды деп қаулы шығарғанын жергілікті зиялы қауым өкілдері қаламгерлерге тәптіштеп жеткізген болатын. Қазақ жазушылары Сайлаубек Жұмабеков, Ұлықбек Есдәулетов, Мархабат Байғұтов, Қайсар Жорабеков бұл жағдайды өзге республикалардан келген әріптестеріне түсіндірген. Сонымен кездесудің негізгі мәселесі Ордабасын қорғаудың айналасына ауысып кетті. Әсіресе Мәскеу жазушылары белсенділік көрсетті. Николай Пьетцух дейтін қаламгер: «Бұлардың жерлерін тартып алғанымыз аз болғандай, енді қасиетті орындарын ойрандай бастадық па?» – десе, «Литературная газетаның» Бас редакторының орынбасары әрі РСФСР Жазушылар одағы басқармасының хатшысы Валерий Поволяев: «Мәскеуге бара салып мәселе көтереміз, ал газеттің екі бетін осы трагедияға арнаймыз», – деп салмақты сөйледі. Ақыры обком бюросы комиссияның жаңа құрамын бекітіп, шұғыл түрде Ордабасыға аттандырды. Іле-шала мерзімді баспасөзде зиялы қауым өкілдерінің жиі жариялаған мақалаларының арқасында қазақтың үш жүзінің басы қосылып ұлы жиын өткізген Ордабасы ойрандалудан аман қалды. Бұл Кеңес өкіметінің тұсы еді, ал еліміз егемендік алып, қасиетті саналатын жерлерімізді қорғау өз еркімізге тиген кезде Ордабасыда алып ескерткіш орнатылып, оның шымылдығын республиканың тұңғыш Президенті Нұрсұлтан Назарбаев ашты. Қазығұрт аймағының көздің жауын алатын көркем табиғаты ежелден-ақ белгілі. Басынан қар кетпейтін Алатауларын тасты таулар деп атайды. Өйткені мұнда тау бауырын баурап алған алып ағаштар жоқ, тасты жерлерге арша, долана, кәтіреңкі секілді ағаштар өседі. Тақтайдай тегіс жерлерді көре алмайсың, төбелер мен қойнаулар біріне-бірі жалғасып жатады. Көктем шыға осы дала жайып тастаған ұшы-қиыры жоқ кілем секілді көз жауын алып, гүлге оранады. Бозкілемгүлі, көкшегүл, жанаргүл, Азия ботагөзі, алтын тамыр, сұңғыла, көбенқұйрық, қазтабан, Сібір құртқашашы сияқты толып жатқан гүлдермен көмкерілген Қазығұрт баурайы әсем көркімен кім-кімнің болсын таңдайын қақтырмай қоймайды.

	Қызғалдақты дала. Айтпақшы, осы қызғалдақтарды қазіргі кезде жұрттың бәрі голландиялық гүлдер деп атап жүр. Ал, шындығында, олар қазақ даласынан тараған өсімдік-гүлдер. Себебі голландықтар қызғалдақтың тұқымын Түркиядан өз елдеріне алып барған. Оны өздері де мойындайды. Сондықтан жылда Анкара қаласына келіп, қызғалдақ мерекесін өткізіп отырады. Осы қаладағы ең үлкен саябақта қызғалдақтың неше түрін өсіретін жеке-жеке арнаулы алаңқайлар бар. Ал сол голландиялықтардың өздері келіп табынып жүрген түркиялықтар болса, қызғалдақты өз меншіктеріне иемденбей бізге сілтейді, олардың отаны қазақ даласы дейді. Міне, сол дала қызғалдақтарының отаны болған аймақтың бірі – Қазығұрт өңірі. Әттең, қазіргі кезде сол дала гүлдері азайып барады. Сондықтан да Қызыл кітапқа енгізілді. Ал жергілікті тұрғындар «ит қызғалдақ» (маки) деп атайтын түрі әлі де көктем кезінде бүкіл даланы жауып қалады.

	Әдетте, Оңтүстік Қазақстан қазақ салт-ғұрыптарының мұрты бұзылмаған өлке деп аталады. Соның бір куәсі – осы Қазығұрт өңірі. Осы өңірде осыған байланысты талай аңыздар өмірге келген.

	Бір күні осы өлкенің ханы сейіл құрып, аңға шығыпты. Нөкерлерінің қолпаштауымен тау арасына бойлай кіріп кеткен хан бір кезде алдынан өте берген елікке тап беріп, жебесімен жаралапты. Елік тұра қашқан, ал хан ізіне түсіп қуа жөнелген. Сол қашқан елік екпінмен келіп жар басында жеке тұрған күркеге кіріп кетеді. Ізіне түскен хан нөкерлерімен жетіп келгенде, қолына ханның жебесін ұстаған кемпір іштен шығады.

	– Мен жаралаған елік осында кіріп кетті, – дейді хан.

	– Иә, кірді, – деп жауап береді кемпір.

	– Онда олжамды өңгеруге рұқсат етіңіз, – дейді хан.

	– Болмайды, – деп жауап береді жүзінен әбіржу мен қысылудың нышаны да байқалмаған кемпір.

	– Неге?

	– Ол менен пана болуды сұрап келді. Баспана сұрап табалдырықтан аттаған жанға қолғабыс жасамау – біздің салтымызда жоқ әдет.

	– Ол адам емес, елік қой.

	– Еліктің де жаны бар.

	Хан және біраз тілдескенмен кемпір айтқанынан қайтпайды.

	Ақыр соңында хан соңғы амалға жүгініп:

	– Менің кім екенімді білесіз бе? – дейді.

	– Білмеймін.

	– Мен осы елдің ханымын.

	– Осы елдің ханы болсаң, алдымен өз еліңнің салтын жақсы білуің керек. Салт пен ғұрып ханға да, қараға да бірдей. Егер елікті жараламай, тауда атып алсаң, қолыңды ешкім қақпас еді. Ал елік баспана сұрап, табалдырықтан аттаған соң, оған үй иесі қамқоршы болуға тиіс. Енді елікке мен жауаптымын. Жарасы жазылғанша бағып-қағамын. Сонан соң өз еркіне жіберемін. Сонан соң барып атып ала бер.

	Өз хандарына айдаладағы жалғыз күркеде отырған мына кемпірдің сес көрсеткені нөкерлерге онша ұнай қоймаса керек. Солардың арасында күңкіл шығып, оқыс әрекет жасауға бел байлағанын байқаған хан қолындағы қамшысын жоғары көтеріп:

	– Тынышталыңдар! Салттан аттап өтуге болмайды. Осы әр уақытта естеріңде болсын. Ғұрып пен салт бәрімізге бірдей, – деп атының басын бұрып жүре беріпті.

	Бұл – толып жатқан аңыздардың бірі. Ал оның өмірлік тағылымы өңірде мәңгілікке кеткендей. Қазығұрттың тура етегіндегі ауылдардың бірінде өмірге келген Жолдас Әлханов дейтін ақсақал – Қазығұрттың құрметті азаматы, жасы сексеннен асып кеткен. Сол кісі өткен ғасырдың алпысыншы жылдарынан бастап Мақтаарал ауданында басшы қызметтерде жүрді. Аудан бір кездегі солақайлықпен Өзбекстан қарамағына өтіп кеткенде де, қайтып Қазақстанға келгенде де аудандық партия комитетінің бірінші хатшысы болды. Осы тұста туған інісі Сансызбай Әлханов бүйрек ауруына тап болып, Мәскеу емханаларының біріне түскен. Ол кезде Жолдас Шымкенттегі бүкіл Одаққа әйгілі қорғасын зауытының негізгі цехтарының бірінің бастығы болып қызмет атқаратын. Мәскеу дәрігерлері тексеруден өткізген соң, екі бүйректің де жарамсыз, енді, ең болмаса, соның бірін ауыстыру қажет деген қорытынды шығарады. Ол үшін донор қажет. Міне, осыны есіткен Ж. Әлханов қызметінен кезекті демалысын алып, Мәскеуге ұшып барады, дәрігерлерге інісіне бір бүйрегін беретінін мәлімдейді. Тексеруден өткізген соң екеуін қатар жатқызып, операция жасайды. Сондағы бір профессордың сөздері Мәскеу зиялы қауымының арасына кең тарап кеткен екен. Себебі операция жасаған профессор өз әрекетінің сәтті шыққанына көзі жеткенде палатадан шығып:

	«Мұндай да бауырмалдық болады екен-ау! Бұл тек қазақтарға ғана тән қасиет шығар», – деп жағасын ұстапты. Өйткені ол кісі реанимация бөліміне барып, наркозы тараған науқастың халін сұрағанда, оның алғашқы сөзі: «Ағамның жағдайы қалай?» – деп профессордың өзіне қойған сұрағы болған. Ал ағасына барып жағдайын сұрағанда, ол да дәл осындай мінез көрсетіп: «Інімнің халі қалай?» – деген ғой. Осылайша, ағайынды екі жігіт Кремль емханасынан елдеріне аман оралып, қызметтерін жалғастырған. Жолдас аға зейнет жасына дейін абыройлы қызмет атқарды. Бір тұста Өзбек КСР Жоғарғы Кеңесінің депутаты әрі Жоғарғы Кеңес Төрағасының орынбасары деген лауазымды қызметтер атқарды. Зейнетке шыққан соң, Қазығұртқа оралып, інілеріне ақыл-кеңесін айтып жүр.

	Міне, Қазығұрт өңіріндегі аңыздар мен ақиқаттар осындай.

	Олар бірімен-бірі ұштасып, тіптен өмірдің өзінде жалғасып жатады.





ТОЛҒАУЫ ТОҚСАН ТЕКТІ ТАУ




	Қазығұрт (биіктігі 1800 м) – Талас Алатауының оңтүстік-батыс сілеміндегі Өгем тау қыраттарының батысын ала оқшаулау орналасқан. Шымкент қаласынан 35 шақырым. Алыстан қарағанда қос өркешті түйенің шөгіп жатқанын елестетеді. Тау төбесі ойпаң, жазық, опырылып төмен түсіп жатады. Таудың жалпы ұзындығы – 20, ені 10 шақырымдай. Таудың ең биік нүктесі теңіз деңгейінен 2350 фут, яғни 1768 метр, баурайында «Қазығұрт ата шоқысы», «Қазығұрт қорасы», «НКВД белгісі», «Тесік тас», «Сырғыма су тас», «Тоқтама су», «Тобылғы беткей», «Алмалы қойнауы», «Доланалысай», «Пайғамбар тоқтаған», «Пайғамбар саусағы», «Үңгірлі алқап», «Тамшы бастау», «Суық бұлақ», «Айна бұлақ», «Пайғамбар атының су ішкен жері» деген сияқты тарихи орындар бар. Олар туралы ел аузында түрлі аңыздар айтылады.

	Тау шығыстан батысқа қарай бірте-бірте аласарады, сыртынан қарағанда, керісінше, батыс жағы биік көрінеді. Таудың солтүстік жағында Бадам өзені ағып жатыр, оңтүстік жағынан Келес өзенінің бір саласы бастау алады. Ал оңтүстік етегінде атақты Ақбура бұлағы тас арасынан тереңнен бұрқырай шығады. Солтүстік жағы бірнеше жонға бөлініп тармақтанып кетеді, оңтүстік жағы жарқабақты. Тау көбіне палеозой әк тастарынан түзілген. Рельефі карст құбылыстарына көп ұшыраған. Қазығұрт тауын геологиялық құрылысы жағынан зерттеген орыс ғалымы И.В. Мушкетов (бұл кісі соңынан ХІХ ғ. соңында Верный – Алматы қаласында болған жер сілкінудің салдарын тексеру үшін Ресей үкіметі құрған комиссияны басқарды – Қ.Т.).

	Аңыз бойынша Нұқ кемесі таудың батыс бөлігіндегі найзатастай болып шаншылып тұрған жартастардың арасына қайырлаған. Осы жерде үңгір де бар. Сондықтан бұл бөлігі Кеме қалған деп аталады. Шығыс бөлігінің төбесі биіктігіне қарамай жазықтау болып келеді. Бұл жерді Орда қонған деп атайды. Нақ осы нүктеден бүкіл төңірек анық көрінеді. Аңыз бойынша осы жер – сонау біздің дәуірімізден бұрын, кейініректе де қаңлы мемлекеті хандарының жазғы ордасы болған жер. Соңынан түрік хандары (Истеми), ал одан беріде қазақ хандары (Тәуке хан, т. б.) жаз кезінде ордаларын тіккен. Қазақтың көптеген руларының атасы саналатын Бәйдібек жазғы ордасын осында тігіп, қасиетті Домалақ ана Албан, Суан, Дулатқа осы жерде енші берген. Қазығұрт қазақтардың ақылгөйі саналатын Төле бидің жайлауы болған. Қаз дауысты Қазыбек би жаз жайлауына осында шыққан. Абылай ханның Төле бидің түйесін бағатын жері де осы маң.

	Қазығұрт тауының пайда болуы жөнінде мынадай бір аңыз бар.

	Ертеде, қазақ елін жау шапқанда, алып бір батыры шайқасқа жалғыз өзі қалып, елін жазықтыққа қарай көшіріп жіберіпті. Шайқастың арасында елін және бір көрмек болған батыр кетпенін алып, жерді екі рет опырып үйе салған екен. Сол өзі үйген төбенің үстіне шығып батысқа қараса, елі Сырдария бойында кетіп бара жатыр екен дейді. Сол үйген төбелері Қазығұрттың екі шетіндегі екі биіктік екен.

	Қазығұрт айналасында қасиетті саналатын орындар аса мол. Олардың кейбірі Қазығұрттың үсті мен баурайларында болса, кейбірі таяқ тастам жерде – айналасында. Олар – Ақбура әулие, ғайып ерен қырық шілтен, Көз ата, Тесік тас, Алып үңгір, Ордабектің бауы, Әңгір ата, Көкібел, Қазығұрттың Оңтүстік беткейіндегі диаметрі 80 м тас қоршаудың ішіндегі крест белгісі, Өгем қойнауына түсеберістегі Қырық қыз деп аталатын тас мүсіндер, т. б.

	Қазығұрт өңірі – бұрын-соңды көп зерттелмеген аймақ. Соңғы жылдары етектегі Ақбура әулиенің бейітіне мазар, сиынуға келгендер үшін демалатын арнайы орындар салынды. Ғайып ерен қырық шілтен тарихи-қасиетті кешенге айналдырылды. Кеме қалған шыңына: «Осы жерде Нұқ пайғамбардың кемесі қайырлаған» деген жазуы бар ескерткіш тақта орнатылды.

	Ғалымдардың дәлелдеуіне қарағанда, Қазығұрт тауы жанартаудың атқылауынан пайда болған. Оның топырағы отқа қызып, күлгін тартқан. Суында түрлі химиялық, минералдық қосындылар өте көп. Сондықтан суы тұщы, топырағы құнарлы, шөбі шүйгін. Тау баурайында өсетін бау-бақша жемістері мен егістік дақылдарының дәмділігі мен қуаттылығы басқа жерлермен салыстырғанда ерекше күшті.

	Бұл өңірде адамдар сонау тас дәуірінен бастап өмір сүріп, елі, жері үшін дұшпандармен айқасып келгендігі жөнінде қызықты оқиғалар өте мол. Және қаншама ғасырлар өтсе де, Қазығұрт туралы хикая бәсеңсіп көрген емес. XVI ғасырда жазылған тарихшы әл-Бухаридің «Абдулланама» кітабында: «Келес өңірі, Қазығұрт баурайы – гүл жайнаған бау-бақшалы, көк майса жер», – деп суреттеледі.

	Сондықтан да бұл маңды жаулап алуға тырысқан қанқұйлы дұшпандармен қақтығыстардың сан рет ашық майданы болған Қазығұрт баурайының аты жиі өзгеріп отырған. Тарихшы Г.В. Григорьев бұл аймақты б.д. д. VI-V ғасырларда сақ тайпалары мекендеген «Сақтар Отаны» десе, К.М. Байпақов: «Сақтардың мәдениетін дамытушы – қаңлылар, олар осы маңда өмір сүріп, бұл өлке «Қаңлы елі» деп аталған», – (1) дейді. X ғасырда өмір сүрген араб саяхатшысы Истахри өзінің қолжазбасында: «Қазығұрт пен Келес даласын оғыз-қарлұқтар мен басқа да түркі тілдес топтар араласа мекендеген», – деп жазады да, осы өңірді Оғыздар қонысы деп атайды.

	Қолда бар деректерге қарағанда, Қазығұрт, Қаржан мен Өгем таулары жер бетінің көтеріліп, төмен түсуі сияқты күрделі процестер ұзақ уақыт бойы қайталанып, жер бедері бірнеше рет өзгеріске ұшырауынан пайда болған.

	Зерттеушілер Қазақстанның қазіргі жер бедерінің қалыптасу тарихын ескі және жаңа кезең деп екіге бөледі. Олар: ескісі – мезозой-палеоген кезеңі, жаңасы – неогентөрттік (антропоген) кезеңі. Қазығұрт Қаржан мен Өгем таулары Тянь-Шань массивтерінің қатарына жатады. Ғылыми-зерттеу жұмыстарының қорытындысына қарағанда, бұл аймақ 1900-2100 млн. жыл бұрынғы архей протерозей дәуірінде жер қыртысы мәрмәр мен кварцит қабаттары бар кристалдық тақта тастардан құралып, бетін су басқан. Оның жалпы қалыңдығы 6-7 шақырымдай деп шамаланады. Төменгі протерозей дәуірінде теңіз асты карбонаттығы мен кремнийлігі басым шөгінді жыныстармен толған. Венд пен жоғары Кембрий кезеңінде су тартылған да, кристалды тақта тастар бетін шоғырланған шөгінді жыныстар жауып, қырат рельефі, ал су астында жазықтық алқаптар пайда болған. Кесек жыныстардың көшу бағыты шығыстан батысқа ойысып, тау рельефі қалыптаса бастаған. Су бетінде құрлықтар пайда болып, шөгінді жыныстар жер бетін жабады. Жоғарғы Силур кезеңінде су мүлдем тартылып, жекеленген таулы қыраттар түзіледі. Жоғарғы Девон мен Карбон кезеңінде кесек жыныстардың қозғалуы байқалып, ол оңтүстіктен солтүстікке қарай көше бастайды. Бұл аймақты қайта су басып, жер беті тайыз сулы шөгінділермен, кей жерлері қызыл түсті молласамен тола бастайды. Сыртқы күштер мен жер қыртысындағы су деңгейлерінің бірде жоғарылап, енді бірде төмендеуі салдарынан мезозой дәуірінде бұл аймақ дүркін-дүркін бұзылуларға ұшыраған. Міне, осы кезеңнен бастап Қаратау, Қазығұрт, Өгем мен Қаржан таулы аймақтарының жазықтығы мен ойпаттарының түзілуінің жаңа кезеңдік екінші дәуірі басталады.

	Су асты және су беті таулар мен шоқыларында біршама өзгеріс болып, олар қатаю процесін басынан кешірді. Осының салдарынан жазық жерлерде сазды, түрлі саз балшық қабаттары түзіліп, Қазығұрт, Қаржан, Өгем таулы беткейлерінде қызыл-қоңыр түсті саздақты топырақ жиналған. Су айдындары тау бөктерлерін бұзып, жазық жерлердегі су астында үгілген жыныс қабаттары қалыптаса бастаған. Бұл құбылысты Қазығұрт тауымен өзара жалғасып жатқан Ордабасы, Қызылсеңгір, Бағаналы, Анқи, Әлімтау, Қойлық, Маңсар мен Қыңырақ таулы-қыраттары маңындағы ойпаттардан да аңғаруға болады. Неогеннің екінші жартысында бұл алқаптағы сулар толығымен тартылып, бірлі-жарым көлшіктер қалады да, қазіргі таулар мен жазықтардың пайда болу кезеңі басталады. Тянь-Шань массивтері төмендеп, тауаралық ойыстар мен жазықтар пайда болады. Палеозой мен докембрийдің шөгінді, метаморфтық және атпа жыныстарынан түзілген жер қыртысы пенеплендік процеске ұшыраған. Күшті режим бұзылып, қазіргі рельеф пішіні қалыптасқан. Күшті сілкіністер мен тербелістер әсерінен шөлді даладағы сұр топырақ бетін қызыл қоңыр, ал таулы аудандардағы сортаң топырақ қара топырақ жамылғысына ауысқан. Құрлықта тіршілікке қолайлы жағдай туып, бұл аймақ басқа жақтардан ауған әр түрлі тіршілік иелерінің мекен-тұрағына айналады, өлкенің бүгінгі таңдағы көрінісі қалыптасады.

	Қазығұрт өңірінде бірі сонау көне заманға барып жымдасса, енді бірі келешек ұрпаққа үлгі болып, өткенді ойға салып, келешекке өсиет болып жатқан тарихи орындар мен ел назарына қасиетті жер боп ілінген мекендер көп. Сондықтан ел ішіне тарап кеткен мынадай сөздер бар:



	...Шілтер Ата – имандылық шырағы ғой,

	Ақбура – ізгіліктің бұлағы ғой,

	Қазығұрт – әулиелер тұрағы ғой!





	Шілтер Ата – Қазығұрт іргесіндегі ең қасиетті саналатын жердің бірі. Өйткені мұнда дәл қазіргі күндерге дейін зиярат етіп келіп жатқан жұрттың саны өте мол. Кешегі кеңес дәуірінде қағажу көрген қасиетті мекен – еліміз еркіндік алғалы бері зияраттың нағыз орталығына айналды. Мысалы, Түркістанға зиярат етуге келіп жатқан кісілердің маршруты былай тізбектеледі: Шымкент – Шілтер Ата – Сайрам – Отырар – Арыстан баб – Түркістан. Қазір Алматыда ұйымдастырылып жүрген туристік маршрут та осы бағытты ұстанады. Ал ел осылай атап кеткен қасиетті орынның толық аты – Ғайып ерен қырық шілтен.

	Бұл табиғаттың өзі тарихқа айналдырып жіберген тас мүсінді кешен Қазығұрт тауының Кеме қалған мүйісінің етегінде, 5-6 шақырымдай жерде орналасқан. Бұл табиғи кешеннің ерекшелігі – төбешік жерде кеуделерін биікке созып жатқан тас мүсіндер. Соның ең ғажабы – Ата тас пен Ана тас. Алыстан қарағанда бұл биік бір-ақ жартас сияқты болып көрінеді, ал жақын келгенде, оның арасында адам иықтап жүрсе әрең сыятындай жол барын байқайсың. Зияратқа келгендер осы саңылаудан өтіп, Жаратқанына жалбарынады. Екі алып тастың күнгей жағындағысының бет-әлпеті бұжырланып қалған, ал теріскей жағындағысы соның ығында тұр. Бұл, әрине, жел мен жауынның, күннің ыстығы мен суығының әсері болар деп пікір айтқан адамға жергілікті тұрғындар мен шырақшылар өз жобаларын ұсынады: бұлар Адам Ата мен Хауа Ананың тасқа айналған мүсіндері деп түсіндіреді, орналасуын да Атаның Ананы қорғап тұрғаны дейді. Зиярат ғұрпы бойынша осы тастардың арасынан өтіп әрмен қарай жүргенде, тегістік пен төбешікке орналасқан тас мүсіндерді көргенде, таң қалмасқа шараң жоқ. Өйткені мұнда адамзат баласы сонау көне дәуірдегі Зеңгі баба, Ойсыл қара, Шопан ата деп атап кеткен түліктердің бәріне ұқсас мүсіндер бар. Тіптен «екі пілдің» бейнесі мен «бақа» да бар. Солардың арасында «Пайғамбардың ошағы», «Пайғамбардың жайнамазы», «Дастархан» деген тастар да бар. Бұл араға зиярат етіп келушілердің бірқатары «Емдік тас», «Шілде тас», «Түсік тас» деп аталатын тастарды медеу тұтып келетін болса керек. Өйткені мұның біріншісіне жатқан адам денсаулығының диагнозын анықтайды, екіншісі – бел ауру мен балтыр сыздауға ем дейді, ал үшіншісінің қасиеті – бедеу әйелдерге көмектеседі.

	Осы жерде сәл шегініс жасап, Қытайдағы халық еміне байланысты бір байқағанымызды салыстыра кетуді жөн көрдік. Шілденің нағыз ыстық кезі болатын, температура қырықтан төмен емес. Біз Тұрфан қаласын бетке алып келе жатқанбыз. Бір кезде оң қабатымыздағы ұшы-қиырсыз құм белдеулерде тек іш киімдерімен ғана құмға аунап жатқан көпшілікті көріп таңданғаннан жағамызды ұстадық. Қасымыздағы, Шыңжаңдағы қытайша шығатын журналдың редакторы: «Құм гүлдеді ғой», – деді біз сияқты әбіржімей-ақ, салқын мінезінен өзгермей. Сөйтсек, шілдеде Тұрфанның құмы «гүлдейді» екен, ал ол көптеген сырқаттарға бірден-бір ем екен. Тек жүрекке абайлау керек немесе ревматизмді емдеймін деп жүріп жүрекке ақау түсіріп алуың оп-оңай. Мүмкін, мына тастардың да сондай бір қасиеті бар шығар. Оның үстіне осында бір қойнаудан шығып жатқан үш бұлақ бар: көз бұлақ, өңеш бұлақ, құлақ бұлақ. Бір ғажабы, бірінің суы біріне ұқсамайды, ал емдік қасиеті қай жеріңе әсер ететіні аттарынан-ақ белгілі.

	Міне, Ғайып ерен қырық шілтен осындай жер. Бұл атау қазақ эпостарының көбінде кездеседі («Алпамыс», «Көроғлы», «Мұңлық – Зарлық», «Ер Едіге», т. б.). Бәрінде де адамдарға қамқорлық жасап, желеп-жебеп жүреді. Атаудың этимологиясын әр ғалым әр қилы түсіндіреді. Ал жергілікті тұрғындар мен Топан суды еске алған азаматтар мұның бәрін Нұқ пайғамбардың өзінен бастап, кемеде келген жануарлардың алғашқы жұптарының тасқа айналғанын аңыз етеді. Қалай болғанда да ел есінде сақталып келе жатқан тарихи атаулар, яғни көненің куәсі, ал есімі аталғандар – еліне қорған бола білген бабалар.

	Кәпірзада – Ұлы Жібек жолы соқпағының маңындағы ел арасында аңызға айналған тарихи орын. Тұрбат пен Қақпақ елді мекендерінің ортасында. Көктөбе қыраттарының етек жағындағы жон. Осы жонның үстінде кішігірім жартастар бар. Төбенің үстінен сызаттанып бұлақ суы ағып жатыр. Бұлақ жағасында бір кезде үйілген тастардың қалдығы әлі де білеуленіп көзге ұрады. Ел арасындағы аңыз бойынша ертеде осы маңның бір тұрғыны ауыр қылмыс жасап, күнәға батады. Жұртшылық оны «Тас боран» өлім жазасына кеседі. Сонан соң жолдан өткен әрбір адам күнәкардың денесі жатқан жерге бір-бір тас лақтырып өтсін деген шешім қабылдайды. Үйілген тас осыдан пайда болған дейді. Күндердің күнінде әлгі үйінді тастың арасынан бұлақ суы шығады. Жұртшылық мұны Тәңір күнәкардың күнәсін кешті деп есептеп, енді әрбір өткен адам бір тасты кері лақтырсын деп шешім қабылдайды. Қазір үйінді тастың опырылып қалған тұсын осы әрекеттің әсері деп есептейді.

	Шамасы, бұлақ суы бір деңгейде сақталатын болса керек. Өйткені ол көбеймейді. Төбе үстінен етектегі өзенге қарап сызаттанып ағып жатады.

	Осы жер туралы жазушы Қалаубек Тұрсынқұлов «Кәпірзада» деген повесть жазды, «Кәпірзада оқиғасы», «Аяқталмаған ән» деген пьесалары театр сахналарында қойылып, қазақ радиосы арқылы эфирге таратылды.

	Қаржантау (биіктігі 2800 м, жергілікті халық Қосмола деп атайды) – Қазығұрт ауданындағы ірі де биік, тек өзіне ғана тән сипатымен көз тартып тұрған аса көрікті тау. Таудың баурайында туып-өскен, көпті көрген қариялардың айтуына қарағанда, Қаржан тауының солтүстік баурайы жаз айларында жылдың төрт бірдей мезгілінің табиғатын бейнелейді. Мәселен, таудың ең биік шың жағы – қыс, одан төменірегі – көктем, бел ортасы – жаз, етегі күз айларының табиғат көріністерін көз алдыңызға келтіреді. Қаржан тауының баурайында аңызға арқау болған көптеген тарихи орындар бар: Қаржантау, Қырыққыз, Қосмола, Жалғыз тал, Қарақозы, Мың бұлақ, Теке қамау, Айғыр ұшқан, Жылан ордасы, Қара шоқы, Қосмола асуы, т. б.

	Қосмола – шың, Қаржан қыраттарының ең биік шоқысы. Батыс Тянь-Шань тауларының Талас Алатауы деп аталатын бөлігінің Қаржан қыраттары деген географиялық атауымен аталатын тұсы түгелімен Қазығұрт өңіріне қарайды. Қаржан таудың ең биік шыңы – Қосмола. Ол алыстан қарағанда тау басындағы біріне-бірі жапсарлас орналасқан қос моланы көзге елестетеді. Шың аты осыдан шықса керек. Қосмола жөніндегі алғашқы деректі қағазға түсірген – әйгілі ғалым Менандр. Ол Батыс Түрік қағаны Истемидің ордасына Византия елшілігі келгенде қаған ордасының осы таудың іргесінде екенін жазған (ғалым тауды «Эктаг», яғни «Екі тау» деп, іргесіндегі елді «Алтын тау» деп атаған – Қ.Т.). Қазір мұнда Алтынтөбе ауылы орналасқан.

	Шың атауының шығуына байланысты көптеген аңыздар бар. Соның бірі жазушы Қ. Тұрсынқұловтың «Анды – Қарақыз» повесінде баяндалған (2). Бұл нұсқа бойынша сонау көне заманда қазақ пен қырғыз жауларымен бірге алысып, бірге шабысқан екен. Осындай бір аласапыранда қазақ-қырғыз тобынан екі-ақ батыр тірі қалыпты. Сонда қазақ батыры етектегі еліне жау қолы жетпесін деп, Тәңірден өзін тасқа айналдырып, жауға бөгет болуды жалбарынып сұрапты. Осыны есіткен қырғыз батыры қолын досының иығына салып: «Мені де тасқа айналдыр», – деген екен. Осылайша екі батыр тасқа айналып, жау жолын бөгеген екен. Жаулар да тасқа айналған. Алыстан қарағанда қос мола секілді көрініп тұрған шың осы иықтасқан екі батырдың бейнесі дейді.

	Ал қазіргі Алтынтөбе көнеден келе жатқан аңыздарға сүйеніп, оны былай баяндайды.

	Ертеде қазақтың Қаражан, Сарыжан деген батырлары, қарындастары Қаржан осы жерлерді мекендепті. Үй алдында үлкен төбе болса керек, батырлар үйде болғанда туын төбеге тігіп қояды екен. Олардың туы төбеде желбіреп тұрғанда ешқандай жау батып келе алмайды. Күндердің күнінде батырлардың жолаушылап кеткенін пайдаланып, жау елді шабады, малын айдап, әйел, бала-шағаларын тұтқындап әкетуге айналғанда батырлар келіп қалады. Жау бәрін тастай қашады, батырлар қуа жөнеледі. Бірақ жаудың күші басым болып, олар жау қолынан мерт болады.

	Халқы екі батырды екі таудың басына жерлейді. Қос батырдың құрметіне тау аты Қосмола аталады. Қос батырдың қарындасы Қаржан ағаларының мерт болғанын көрген соң, жаумен айқасқа түсіп, көп жауды өлтіріп, кегін қайтарады, өзі де жау қолынан қаза табады. Халқы қызды да таудың басына жерлейді. Қыздың қансырап құлаған жерінен арқырап су шыққан екен дейді. Содан Қаржан өзені пайда болыпты.

	Қосмола тауы маңында «Келіншек тас», «Теке қамау», «Әбдірасыл», «Жүрек ата», «Қарауыл төбе», «Көз ата», «Нау ата», «Салиха ана» деген төбелер бар. Қосмола бауырын көп жылдар бойы Қазығұрт, Келес, Сарыағаш аудандарының малшылары жаз жайлап келеді.

	Бағаналы тауы (биіктігі 1100 м) – Қазығұрт тауының оңтүстік-батысында, 20-30 шақырымда Шарапхана, Рабат, Шанақ ауыл әкімшіліктері аумағы және Сарыағаш ауданы шекарасындағы дара тұрған тау. Шығыс жағында жайпауыттау болып жатқан жалғаспалы жол биіктеп, таудың шыңына шығарады. Ең биік шыңының бауырында «Тесік тас» деп аталатын орын бар. «Күнәсі бар адамды қысып қалады» деген әуезе тараған. Шың басынан шартарап түгел көрінеді. Ілгеріде таудың айналасы түгел мал қоралар, дала толы мал болатын.

	Қырық қыз – көне тарихи, табиғи ескерткіш. Ондай ескерткіш Қазығұрт аймағында үшеу және бәрі де табиғаттың өзі жаратқан киелі ескерткіші болып саналады. Көнеден келе жатқан аңыз-әңгімелерге сүйенсек, бұрынғы жаугершілік заманда жау шапқыншылары елден тысқары Қарабау суына шомылып, алаңсыз серуендеп келе жатқан қырық қызды көріп, соңдарынан қуса керек. Сонда қыздар Құдайға: «Елімді, жерімді жауға таптатқанша, мына жауды да, бізді де тасқа айналдыр!» – деп жалбарынған екен дейді. Қыздардың тілегі қабыл болып, жау әскері қара тасқа айналады. Ол жер қазір Қаратас деп аталады.

	Ал қыздар әсемдене тізілген қайталанбас ескерткішке айналған деседі. Бұл ескерткіш тас мүсіндер Тұрбат ауылының солтүстік-шығысындағы Аққұм өзенінің бастау алар жерінде. Ауылдан 5-6 шақырым жердегі сарқырама жардың қасында.

	Қырық қыз деп аталатын екінші тас мүсіндер Өгем қойнауына түсеберісінде, Қазығұрт тауының шығыс мүйісінің (Орда қонған) оңтүстік-шығысында, 4-5 шақырымдай қашықтықта. Етегінде Өгем өзені ағып жатқан Өгем қойнауына түсеберіс жері күрт ылдилап кететін бұралаң жолға айналады. Тас мүсіндер осы мүйістердің бірінде. Аңыз бойынша бұл тасқа айналған қырық қыздың бейнесі. Мұнда да жаугершілік заманы тілге тиек етіледі. Бір ерекшелік – осы тас мүсіндер маңында алшақтау тұрған жеке тас мүсін бар. Оны жұрт Күйеу тас деп атайды. Осыған қарағанда, бұл жолы қыздар күйеу жігітті ертіп барып, Қазығұртқа сиынып келе жатқан болса керек. Олар көз ұшында көрініп тұрған етектегі ауылға жете алмай, тас мүсінге айналған. Ел осы араны қасиетті орынға санап, қастерлеп жүреді.

	Тастардың арасындағы қойнаудан бұлақ сулары ағып жатыр.

	Қырық қыз туралы үшінші аңыз. Сарыағаш ауданында тұратын әдеби аудармашы, ақын Тұрсынәлі Айнабекұлы Сейітәлінің «Қырық қыз» атты дастанында былай баяндалады (3).

	Аңыз деректері бойынша бір кезде осы өңірді билеген Өгем хан деген әділетті хан болыпты. Оның үш перзенті бар екен – Күнханша, Айханша, Гүлханша. Ер баласы болмапты. Сол хан егде тартқан кезінде өз тағын тапсыру үшін бүкіл елін жинап, бір жұмбақ жасырады. Қобдишадағы заттың не екенін анықтап берген адам хан тағына отыру керек. Бірақ жиналған көпшіліктің ішінен бұл жұмбақты шешетін адам табылмаған. Сонда ханның үш қызы бір-бір ауыз өлеңмен қобдишадағы жәндіктің болмысын суреттеп береді. Қобдишаны ашып, ішінде жатқан бөденені көрген көпшілік осы перизатты хандыққа лайық деп табады. Сол үшеуі әкесінің ақылымен елді ұзақ уақыт жайма-шуақ жағдайда басқарады. Оған бұлардың жас кезінен жаугершілік өмірге бейімделіп өскені де әсер етіпті.

	Бірақ ол заман «Жау қайда деме – жар астында» дейтін заман емес пе, бір жылы Қазығұртқа қаптаған қалың жау келеді. Батыр қыздар үлкен ордаға хабар беруге екі қартты жұмсап, өздері жан-жақтан атой салған жаудың жолын бөгейді. Гүлханша бастаған қыздар тобы жау қолымен үш күн, үш түн соғысып, жау басым түсе бастағанда құзға қарай ығысады. Аңыздың осы тұсын ақын былай суреттейді:



	Құз тастарын паналап, атып садақ,

	Талай жауды жайратты жебе қадап.

	Ататын жебелері таусылған соң

	Гүлханша қол жаяды көкке қарап.



	...Қызыл-жасыл Ақкеріш құз қойында,

	Ұқсаған сәукелелі қыз бойына.

	Қырық шақты шоқыны «Қырық қыз» дейді,

	Тізілген құлама жар құз бойында.



	Қарсы тұста шұбалған қара тасты,

	Қара ниет жау дейді қас албасты.

	Баз біреулер «Кәпіртас» деп атапты,

	Аямастан қыратын кәрі-жасты.



	Аңыз бойынша Өгем тауының биіктерінде ұрыс салып жүрген Күнханша мен Айханша дер кезінде көмекке келе алмай қалады. Мына тас мүсіндерді көрген Күнханша тобы да тасқа айналыпты, ал Айханша Өгем қойнауындағы елге тиіскен жауды талқандап, соңынан ұзақ уақыт осы елдің әділ ханы болыпты.

	Қанжуған – қазақ-жоңғар шайқастары тұсында аз топпен қалың жауға қарсы тұрған Кейкі батырдың ерлігіне байланысты осылай аталып кеткен. Шарапхана ауылының Қазығұрт бетінде, Жіңішке өзенінің жағасында. Сол аласапыран заманда осы бір өңір Ташкент пен Шымкенттің арасында орналасқандықтан, көптеген тарихи оқиғаның куәсі болған.

	Бізге ауызша жеткен деректер бойынша Лама-Доржы қолы Ташкентті шауып, Жолбарыс пен Саурықты өлтірген мезгіл. Жетісудан кешігіп жеткен Райымбек батырдың қолы жоңғарларды талқандап, кейін қайтып бара жатқан. Жау жеңілгенмен, оның дала кезіп жүрген қарақшылары жолдарында кездескен бейбіт ауылдарды тонап, елді әбіржуге салып жатқан заман ғой. Осындай бір топ Кейкі батырдың ауылына кезігеді. Абыр-сабырда қол жинай алмай қалған Кейкі батыр жақын төңірекке ат шаптырып, жүзге жуық жасақ жинап, қалың жауға қарсы тұрады. Өз елі, өз жері, өз намысы үшін аянбай соғысқан қазақ жасақтарының саны бірте-бірте кеми береді. Ал жоңғарлар қолы бірнеше есе көп болатын. Кейкі батырдың өзі де жараланады. Дәл осы кезде Ташкенттен қайта оралып келе жатқан Райымбек Хангелдіұлының жасағы осы маңға жетіп қалған. Олар болып жатқан мына қырғынды көріп, жоңғарларды сыртынан қоршай ұрыс салады. Райымбек батырдың жігіттері өліспей беріспейміз деп шайқасқан жоңғарлардың қолын біржола жойып жібереді. Соңынан осы шайқасқа куә болған ел әлгі жердегі қантөгісті еске алып, бұл мекенді Қанжуған деп атап кетіпті. Жетісулық Райымбек батыр мен қазығұрттық Кейкі батыр осылай кездескен екен. Жергілікті тұрғындар осы жерді әлі де қасиетті санап, Райымбек пен Кейкінің аруағына сиынып жүреді. Қойылған белгі де бар.

	Әсіресе Өгем тауы (биіктігі – 2000 м), Өгем ойпаты – бұл өлкенің алтын діңгегі, алтын қазынасы. Ол қоңыр салқын климаты, мөлдір таза суы, шүйгін шөбі, өсімдік дүниесінің молдығы, орман байлығы, бау-бақша өсімдіктерінің айрықша көп-тігімен ерекшеленіп тұрады. Төрт түліктің, жалпы жануарлар дүниесінің өсіп-өнуіне аса қолайлы.

	Өгем – шатқал. Оңтүстік Қазақстандағы табиғаты керемет қазыналы аймақ. Талас Алатауының оңтүстік беткейіне созыла түсіп, Ақсу-Жабағылы қорығының солтүстік-батыс бөлігін алып жатыр.

	Өгем тау жотасы 4072 м биіктікте.

	Жер көлемі – 74633 га, одан 19444 га орманды жер, 319 га алма бау, 60 га аналық тұқым бағы, 29184 га жайылымды жер.

	Жер бедері әр түрлі, яғни төменгі шекарасы шалғындық жазықтар болса, жоғарғы бөлігі биік-биік құздар, таулар: Құмкезең, Жалтыр, Көнекті, Жетіүңгір, Пиязды, Шымырбай, Азартеке, Мақпал, т. б. Жазық жайлауларында бұлақ-бастаулар мол. Бұлақ сулары тау арасымен ағып өтетін ағысы өте күшті Өгем өзеніне құяды. Сарқырамалар да бар.

	Қызыл кітапқа енген, сирек кездесетін өсімдіктер, ағаш бұталар мен жануарлар дүниесі (флора мен фаунасы) төмендегіше:

	1. Ағаштар мен бұталар: жабайы жүзім, кәдімгі пісте, төселіп өсетін тау аршасы, зеравшан аршасы, өгем бадамшасы, т. б.

	2. Дәрілік шөптер: қызғылт радиола, саз қызанағы, жер сабын, өгем бадамы, піскем жуасы, кеш қызғалдақ, т. б.

	3. Аңдар мен құстар: қоңыр аю, сілеусін, барыс, жайран, ұлар, т. б.

	Өгем алқабын бірнеше аймаққа топтауға болады:

	1. Өгемнің көп жерін алып жатқан орман мен бұталар, өсімдіктер аймағы 1000-1700 м биіктікте орналасқан. Осы жер бедерінің әртүрлілігі мен адырлы, шөлейтті аймақта құнарлылығына байланысты өсімдіктен шалфей, зверебой, мыңжапырақ кездеседі.

	2. Ағаш бұталар бөлек топ болып өседі: Арша биіктегі құздар мен тастарға үлкен орман болып жайылған. Одан биікте аршалар кішкене топ болып жайқалады. Шөптерден эремурус, ферула, шалегай, подмаренник, т. б. өседі.

	3. Суб Альпі аймағында жайлау мен адыр өсімдіктері кең тараған. Мұның себебі: ауа райының суықтығы, көбею уақытының баяу дамуы. Көп кездесетіні – астрагал, тіпшақ, ревень, ковыль.

	4. Альпі жайлаулары жоғары жерлерде орналасқан, ең биігі мәңгі қарлар мен мұздарға жетеді. Өсімдіктерден жолжелкен, бақ-бақ, ирис, т. б. өседі: Таудың астыңғы, орта бөліктерінде елік, барыс, киік, қабан, аю, борсық, ұлар, ал өзен бойында америкалық норка, ондатра түрлері кездеседі.

	Ақтырнақты аю, барыс, мензбир суыры, сақалды бүркіт, қара аист қызыл кітапқа тіркелген.

	Бұлардан басқа Өгем аймағында жануарлар әлемінде: оқжылан, сұржылан, тау сусары, елік, таутеке, т. б., құстар әлемінде: кекілік, үлкен құз көктекесі бар.





ШИПАЛЫ БҰЛАҚ, СИҚЫР СУ




	Климаты – қыста таулы бөлігінде суық, орталығы мен батысында жұмсақ. Қаңтар айының орташа температурасы – 27-32 градусқа дейін суытады. Аязсыз мерзімі 200 күнге жуық. Жауын-шашынның жылдық мөлшері 200 мм, шығысында 400-500 мм.

	Климаты шұғыл континенталдық аймаққа кірсе де, батыстан шығысқа қарай жылдың төрт мезгілі қоңыржайлана өзгеріп отырады. Мұны батыстан шығысқа қарай шөптің ерте сарғаюынан, орақтың ерте түсіп, егістің тез пісуінен, шығыста батысқа қарағанда көктемнің кешірек түсуі сияқты табиғат құбылыстарының ерекшеліктерінен байқауға болады.

	Аудан өзендерге және жер асты суларына өте бай.

	Аудандағы үлкен өзен – Өгем (ұзындығы – 72 км). Ол ауданның шығысында, солтүстіктен оңтүстікке қарай ағып, Өзбекстан Республикасымен жалғасады. Өзеннің емдік қасиеті дәлелденгенмен, әзірше аудан жағдайында ауызсудан басқаға пайдаланылмай келеді.

	Аудан аумағында бұдан басқа ірі өзендер қатарына Келес (ұзындығы – 241 км), Қаржан (ұзындығы – 49 км) өзендері жатады. Кіші Жетісу деп аталатын бірнеше өзендер бар. Олар: Қазығұрт баурайындағы Төле би ауданына өте берістегі асудан басталып, Келеске құятын Суықбұлақ, Көкібелден басталып Майбұлақ сайымен ағып, Жылыбұлақ арқылы Келеске жалғасатын Көкібел, сол арада тоғысатын Жігірген, Жаңабазарда Келеспен жалғасатын Ұясу, Жартытөбеде Келеске қосылатын Қаржан, Қосмола тау бөктерінен басталып, Мұңал өзеншесіне қосылатын Қарабау, Қосмола тау бөктерінен басталып, Ақпарақ, Ортасу, Шетсу өзеншелерімен қосылып, Тұрбат, Шарбұлақ елді мекендерінен өтіп, Келеске құятын Шарбұлақ, Заңғардан бастау алатын Қақпақ өзендері. Бұдан басқа Қазығұрт тауы баурайынан басталып, 24-шақырымда Келес өзеніне қосылатын Ақбура – Жіңішке, Талдыбұлақ елді мекеніндегі бұлақтардан шығып, Шығысқа қарай теріс ағып, Келес өзеніне қосылатын Талдыбұлақ, Қазығұрт кентінің солтүстік-батысында бұлақтан шығатын, ауылды ауызсумен құбыр арқылы қамтамасыз етіп отырған Молбұлақ, Келес өзенінен шыққан каналға қосылып, Қазығұрт ауылын суландыратын Ащыбұлақ өзендері. Бұлардың бәрі Келес өзеніне қосылып, Сырдарияға келіп құйылады.

	Тағы бір оқшау өзендер – Қазығұрт тауының Солтүстік-батыс беткейінен – Ақбура бұлағынын бастау алып, солтүстік-батысқа – Шымкентке қарай қиялай ағып, Атбұлақ, Ащы, Рабат елді мекендерін суландыратын Атбұлақ, Рабат өзендері.

	Олардың сулары бір жағынан ауызсу, көп бөлегі егіншілік пен мал шаруашылығына пайдаланылады. Көпшілік өзендер биік жерлерден, таудан басталғандықтан, көктем кездерінде арнасынан асып, көтеріліп, тасып жатады. Сулардың негізі жаңбыр, қар және бұлақ суларынан жиналатын болғандықтан, көктемде мол болып ағады да, жазда кеміп кетеді.

	Талдыбұлақ – Шарапхана елді мекенінен 7 шақырымдай қашықтықта ақ топырақты, шөлді аймақта орналасқан ауыл мен сол жердегі қойнаулардағы бұлақтардан бастау алып, теріс, яғни батыстан шығысқа, Қазығұрт тауына қарай ағып жатқан өзен. Қазіргі кезде суы тартыла бастаған. Осы өзен туралы аңыз былай дейді.

	Осы маңды билеген Ажарбай деген байдың Нұрай атты аса көркем қызы балиғатқа жеткенде: «Кімде-кім осы даланы суландырса, соған тұрмысқа шығамын», – деп шарт қойыпты. Көптеген жігіттердің әрекеті іске аспаған соң Қазығұрт баурайында қой бағып жүрген Алдай атаның балаларының бірі Кендібай тәуекел деп жолға шығады. Ол көп қиыншылық көріп жүріп, Сырдария бойына жетіп, қолындағы месіне су толтырып, кері қайтады. Ұзақ жолда таусыла бастаған местегі су да жігіт межелі жерге жақындағанда сүрініп кетіп төгіле бастайды. Жігіт енді месін қолтығына қысып, ауылына келіп, болған жағдайды айтып, месті төңкереді. Ішінде қалған қос уыстай су жерге төгіледі. Жігіт таяғын жерге қадап, өзі қара жерге жата қалып ұйқыға кетеді. Мұны көрген жұрт жігітті аяп, үн-түнсіз тарапты. Келесі күні және аяушылық білдіріп, Кендібайға келгенде нағыз ғажаптың үстінен шығады: кешегі қос уыс су төгілген жерден бір құлақ су шығып, бағытын Келеске бұрып толқып барады екен, ал Кендібайдың кеше қадай салған таяғы зәулім ағаш болып өсіп кетіпті. Нұрай сұлу сөзінде тұрып, Кендібайға тұрмысқа шығады. Сөйтіп, махаббаттың күші шөл даладан су шығарып, бау өсіріпті.

	Аудан аумағы табиғи бастау, бұлақтарға бай: Суықбұлақ, Жылыбұлақ, Кезеңбұлақ, Терісбұлақ, Ащыбұлақ, Қотырбұлақ, Молбұлақ, Талдыбұлақ, Атбұлақ, Шарбұлақ, Үшбұлақ, Тастыбұлақ, Күрішбұлақ, Қызылбұлақ, Ембұлақ, Қарабастау (бұлақ), Ұябұлақ, Сенбібұлақ, Қаржанбұлақ, Маржанбұлақ, Тасбастау, Тамшыбастау, Кемербастау, Тәттібастау, Жарбастау, Ақбастау, Айнабұлақ, т. б.

	Жер асты суларының емдік қасиеті мол болатыны әлемге аян. Мысалы, Көктөбедегі Ембұлақ, Сенбідегі Ақбұлақ, Көкібелдегі Майбұлақ, Тұрбаттағы Қотырбұлақ, т. б. әр түрлі дерт, жараларға ем, дәру.

	Қазығұрт кентіндегі тереңінен қайнап шығатын су ондаған жылдар бойы түрлі ауруларға ем ретінде пайдаланылып келеді. Бір қызығы, осы кентте кәдімгі ұғымдағы монша жоқ. Өйткені от жағып, су қыздырып жатпайсың, тереңнен шыққан ыстық су осының бәрінің қызметін атқарады. Монша тура судың үстіне салынған.

	Қазығұрт жерінің асты да, үсті де қазынаға бай. Пайдалы қазбалардан құрылысқа жарамды деп танылатын қиыршық тас, ақ құм кездеседі.

	Аудан аумағының шығысында таудың сұр, батысында құнарсыз қызыл қоңыр топырағы басым. Содан шығысында жыңғыл, бидайық, жабайы жоңышқа, сары шырмауық, жабайы алма, алша, долана, ал батысында бетеге, жусан, жантақ, ебелек, қозықарын өседі. Шөлді аймақтарында адыраспан өте көп. Ал тасты болып келетін тау баурайларында өсетін алып ағаштардың бірі – кәтіреңкі. Ол көп кездесе бермейді, тек Қазығұрт тауының төбесіне жақын жерде жиірек ұшырасады. Аудан көлемінде, бұдан басқа Қақпақ пен Тұрбатта некен-саяқ кездесіп қалады.

	Жабайы аңнан: қасқыр, түлкі, жабайы шошқа, қоян, саршұнақ, қосаяқ, қарсақ.

	Ал құстардан: аққу, үкі, жапалақ, қырғи, жарқанат, сауысқан, көкек, бөдене, үйрек, ителгі, қарға, тырна, ұзақша, дуадақ, қасқалдақ, қарлығаш, шымшық, алақанат сияқты түрлері мол ұшырасады.

	Климаты жайлы, қоңырсалқын. Жайлау ретінде шөбі шүйгін, мал азығы болатын өсімдіктерге бай. Елдің негізгі байлықтарының бірі болып саналатын малдар суық күзге дейін, тіпті қар басқанға дейін жайылады. Сондықтан да олар қоңды, мал қыстату науқанына шыдамды болып келеді. Нәтижеде мал санының кемімеуіне, өлім-жітімнің кем болуына септігін тигізеді. Өгем – шеткі таулар етегінен бастау алған ұзындығы 100 шақырымдай бірнеше бұлақ өзеншелердің суымен молайып ағып жатқан асау өзен. Өгемнің оңтүстік және солтүстік жағалауында тау, шың, құздар мол. Өгемдегі, әсіресе басқа ешбір өңірлерде кездесе бермейтін екі ғажайып көл бар. Олар – Мақпал көл мен Сусіңген көлі.

	Мақпал көл – таудың нағыз шыңы болмаса да соған жақын орналасқан таудағы көл. Ұзындығы – 600 метр, ені – 60 метр, тереңдігі – 15-20 метр. Суы мөлдір, алыстан қарағанда тотиайынның түсі секілді көгілдірленіп тұрады. Шың бауырларынан келіп жалғасып жатқан бұлақтар бар, тек көлден ағып шығып жатқан ешқандай арна жоқ. Су деңгейі қысы-жазы бірдей. Сонда су қайда кетіп жатыр – бұл табиғат құпиясы. Оны ешкім білмейді. Көлдің аты неге бұлай аталғаны да белгісіз. Түрлі жорамалдар бар. Тек анығы – көл бойына жаздың өзінде әрең барасың.

	Сусіңгеннің құпиясы бұдан да күрделі. Тау басына жиналған су бір тұсынан жерге сіңіп жатқандай боп көрінеді. Бірақ ол айқын емес, қопарылып кетіп жатқан су жоқ. Сол тұсын кешіп көрген азаматтар «аяғың дірілдегендей болады» дейді. Шымкент қаласындағы сапаржай іргесінен шығып, қала ішіне барғанда өзенге айналатын Қошқар ата мен Қазығұрттың тура түбінен шығып Рабат ауылын суландырып жатқан Ақбура өзені осы тау басында жерге сіңіп жатқан сулардың жалғасы дейді. Арақашықтықтары ойлы-қырлы жер деңгейлерін еске алғанда бірі 100, екіншісі 50-60 шақырымдай.

	Мынандай да аңыз бар.

	Бір қойшы Сусіңгенге түсіріп алған таяғын Ақбурадан тауып алыпты-мыс, ал бір көкпаршы атының ер-тоқымын түсіріп алып, біраз мезгілден соң Қошқар атадан тауып алған. Ер-тұрманын әбден әшекейлеп жасатқан көкпаршы ер-тоқымын айна-қатесіз таныған.

	Көкібел ауылы аумағында Ұя деп аталатын жер бар. Өйткені ол құстың ұясы сияқты жел тимейтін жер болғандықтан, осылай аталып кетіпті. Тіпті Бәйдібек ата да ел аралап келе жатып осы өңірге келгенде түлкі тымағын шешіп: «Мына жер құстың ұясындай жылы екен», – депті деген де сөз бар. Қосмола тауының Ақбұрқан және Нар өлген бұлақтарынан шыққан сулар Ақ ата әулиеге келіп қосылады. Осы жерден Қосмола тауына дейінгі екі өзен бойындағы жазықтарға орналасқан ел «Сансыз үйлі сауап, мың сан үйлі ұя» деп аталады.

	1981 жылы Қазығұрт өңірінде палеонтологиялық зерттеулерге қатысты әлемді елең еткізген оқиға болды. Шымкент пен Ташкент арасында автомобиль жолы тартылып жатқан-ды. Жер қазу жұмыстары ауқымының кеңдігі сонша, кейбір тұстарда, атап айтқанда, Қазығұрт асуында оның тереңдігі отыз метрге дейін жетті. Құрылыс алаңындағы осындай қызу күндердің бірінде тау жыныстарының терең қабатындағы ерекше көрініс ондағылардың назарын аударды. Прораб А. Аксенов жағдайды бірден республикалық Ұлттық Ғылым академиясына хабарлады. Оқиға болған жерге арнаулы ғалымдармен бірге баспасөз қызметкерлері де жетті. Іле-шала, яғни 1981 жылғы 21 тамызда республикалық «Ленинская смена» газетінде белгілі публицист, палеонтолог ғалым, Орыс баспасөзі Бүкілдүниежүзілік қауымдастығының (WARP) мүшесі, осы қауымдастықтың Нью-Йорк, Берлин, София, Мәскеу, Киев, Баку қалаларында өткен дүниежүзілік конгрестеріне қатысушы, Қазақстан Республикасы Президенті сыйлығының иегері В. Коченовтың Қазығұрт асуынан табылған, әлемдік жаңалық ретінде бағаланған алып динозаврдың қаңқа сүйегі туралы мақаласы жарық көрді. Мақаланы одақтық белгілі басылымдар – «Неделя», «Труд», «Известия» газеттері қайталап жариялады. Жаңалық, шын мәнінде, елең еткізерліктей еді. Ғылыми өңдеуден өткеннен кейін оның нәтижесін КСРО Ғылым академиясының палеонтология салалық журналы мен АҚШ-тың «Nature» журналы әлем назарына ұсынды.

	1970-1972 жылдары кеңес-моңғол Халықаралық палеонтологиялық экспедиция құрамында Гоби шөлінде динозаврлар құпиясын ашуға қатысқан В. Коченовтың жазбаларына қарағанда, Орталық Азия динозаврлардың ежелгі мекені болып табылады. Ал осыдан 70-140 миллион жыл бұрынғы осындай кесіртке тұқымдастардың сүйегі бұрынғы Одақ аумағында мүлдем сирек кездеседі, ол негізінен Орталық Азия Республикалары мен Қазақстанның сол кездегі субтропикалық жасыл аймақтарында шоғырланған. Міне, осындай, яғни үй күшігіндей ғана шағын кесірткеден салмағы ондаған тоннаға жететін, биіктігі жеті метрлік динозаврларға дейінгі алып кесірткелердің қаңқа сүйектері Арал маңынан табылып отыр. Палеонтология ғылымында әзірге бұрын-соңды жұмыр жерді мекендеген бұдан алып жануардың өмір сүргені жайлы дерек кездеспейді (4). Қазығұрт асуынан осындай алып динозаврдың қаңқа сүйегі табылуының ғылыми құндылығы да осында.

	* * *

	Географиялық зерттелу тарихы. Қазығұрт ауданы Ұлы Жібек жолының Еуропа мен Азия бөліктерін жалғастырып тұрған аймақ ретінде ежелден белгілі болған. Екі ел арасындағы қарым-қатынасты байланыстырушы аймақты «елшілік көпірі» деп танып, талай керуеншілер мен саяхатшылар, тарихшылар мен географтардың табаны тиген. Сондықтан да аудан туралы алғашқы жазба-деректер жиһанкездердің жолжазбалары арқылы арнайы жүргізілген. Тарихшы Геродот б. з. д. 455-447 жылдар шамасында саяхатқа шығып, Кіші Азияға дейін аралап, бұл аймақтарда массагеттердің мекендейтіндігін жазса, ежелгі грек тарихшысы әрі географы Страбон (б.з.д. 63 ж.-б.з. 20 ж.) саяхатқа шығып, «География» атты 17 кітап жазады. Еңбектің 13-14-кітаптарын Кіші Азияға арнады. Сондай-ақ Птолемей (б. з. 2 ғ.) еңбектерінде де сараң деректер кездеседі.

	Қазығұрт және оның аймағы туралы нақты деректер араб ғалымдарының еңбектерінде VІІI ғасырдың орта кезеңінен бастап жиі ұшырай бастайды. Ол еңбектерде Қазығұрт баурайының елді мекендері мен қалалары, олардың тұрғындары мен шекаралары туралы құнды мәліметтер кездеседі. Мәселен, араб тарихшысы әл-Белазури Қазығұрт өлкесі бірде түрік, бірде қытай, енді бірде араб елдерінің иелігіне көшіп, 760 жылдары түрік халқының иелігінде қалғандығын жазады. Бұл өлкедегі елді мекендер мен қорғанысты бекіністерге сипаттама береді. 840 жылы саманилер әскерінің қолбасшысы әрі ханы Нұқ ибн Асада Шаш (Ташкент) пен Исфиджаб (Сайрам) арасын көшпелілерден (түркілер) қорғау үшін қалаларға қорған салдырғаны туралы деректер келтірген. Соған қарағанда, IX ғасырдың басында бұл өлкені саманилер түркілерден қайта тартып алған. Әл-Белазуридің еңбектерін пайдаланған араб географы ибн Абдуллах ибн Хордадбектің «Жолдар мен әкімшілік бөлінісі» («Китаб ал-масалик ва-л-мамалик» IX ғасыр) атты кітабында Қазығұрт туралы, ондағы елді мекендердің арақашықтығы жайлы нақты мәлімет беріледі. Мұндай мәліметтер араб географы әрі тарихшысы Ахмет ибн Әбу-Жакуб әл-Жакубидің «Елдер кітабы» («Китаб ал-бул-дан») (IХ ғ.), Бағдад халифатының шенеунігі Кудама ибн Жафардың «Жер салығының кітабы» («Китаб ал-Харадж») (Х ғ.) (13), Ибрахим ибн Мухаммед әл-Истахридің «Елдер жолының кітабы» («Китаб әл-Масалик уәл-Малик») (X ғ.) атты еңбектерінде кездеседі. Бұдан кейінгі жылдарда араб саяхатшыларының Қазақстанға жасаған зерттеу-саяхаттары жиілей түседі. Онда Оңтүстік Қазақстан өлкесінің тұрғындары, олардың шаруашылығы, қала мәдениеті, оның сипаты, гүлденіп-көркеюі мен әр түрлі географиялық мәліметтері жиі ұшырайды. Әсіресе Бағдадтан шыққан араб саяхатшысы Әбу-л-Қасым ибн Хаукалдың «Елдер мен жолдар кітабы» («Китаб әл-Масалик уә-л-Мамалик») (X ғ.), авторы белгісіз «Әлем шекарасы» («Ху-дуд әл-алем») (X ғ.), арабтың ұлы саяхатшысы Мұхаммед ибн Ахмед әл-Макдисидің «Елдерді танудың ең жақсы бөлінісі» («Ахсан ат-такасим фи-марифат әл-акалим») атты еңбектерінде Қазығұрт пен Қаржан тауларының табиғаты, географиялық орны, Ұлы Жібек жолының маңызы мен ірілі-ұсақты қалалары, қала мәдениеті, көшпелі, жартылай көшпелі және отырықшы қала халқының тұрмысы, қорғаныс бекеттері, елді мекендері, олардың сипаты мен ел басқару жүйесі жайлы құнды деректер бар. Осы еңбектер арқылы Қазығұрт пен Қаржан тауын, Өгем сілемдерін, Казкирд, Чорапхана, Сынтас, Сарыүйсін, Кузбен, Каражон секілді ел мен жер аттарын әлем халқы танығанын аңғарамыз.

	Қазығұрт баурайына орыс елшілерінің алғашқы келуі XV ғасырдан басталады. Орыстың географиялық деректерінде алғашқы дерек 1627 жылы шыққан «Үлкен сызба кітабы» («Книга большого чертежа») атты карталық еңбекте жүйеленген. Мұнда оңтүстік өлкеге, соның ішінде Қазығұрт баурайының топографиясына сипаттама берілген. И. Унковский мен П. Чичагов Оңтүстік-Шығыс Қазақстанды картаға түсіріп, қазақ даласын тұңғыш рет ғылыми тұрғыдан Ресейге танытады. Іле-шала орыс географы П.И. Рычковтың «Орынбор топографиясы» (1762 ж.) атты кітабы, араға жетпіс жылдай уақыт салып, 1832 жылы А.И. Левшиннің «Қырғыз-қазақ немесе қырғыз-қайсақ ордасы мен даласының сипаттамасы» атты кітабы жазылады. Мұнда жалпы Қазақстанның, соның ішінде Қазығұрт баурайының да ландшафты аймақтық заңдылыққа байланысты өзгеретіндігі туралы деректер жазылады. 1865-79 жылдары орыс ғалымы А. Татаринов Оңтүстік Қазақстанды аралап, Қазығұрт, Қаржан мен Өгем тау бөктерлерінде болады. Жер қыртысын, кен орындарын іздестіріп, нәтижеде Қазығұрт тауында цемент пен аз мөлшерде магнит бар екенін анықтайды, аттарын пайдалы қазбалар картасында көрсетеді. 1873 жылы Н.А. Северцов бұл өлкенің жануарлар дүниесімен танысады, географиялық аудандастырудың тиімді жолдарын дәлелдейді. 1886 жылы бұл өлкені ғалым И.В. Мушкетов аралайды да, «Түркістан» атты еңбегін жазады. Онда Қаратау мен Қазығұрт, Қаржан мен Өгем маңының физикалық географиясы мен геологиясының картасын жасайды. Географиялық жағдайы мен табиғат ерекшеліктеріне алғаш рет ғылыми тұрғыдан сипаттама жасап, бұл өлкені Қазақстан аймағындағы тұрмыс-тіршілікке қолайлы аймақтардың қатарына ендіреді.

	XIX ғасырда өмір сүрген орыстың белгілі географы Н.И. Надеждин: «Топонимика дегеніміз – жердің тілі, ал жер – географиялық атаулар арқылы адамзаттың тарихы жасалынатын кітап», – десе, кемеңгер жазушы М. Әуезов: «Біздің қазақ жер атын, тау атын әманда сол ортаның сыр-сипатына қарай қоя білген жұрт. Қайда, қандай бір өлкеге барсаң да жер, су, жапан түзде кездескен кішкене бұлақ атының өзінде қаншама мән-мағына, шешілмеген құпия сыр жатады», – деп ой түйген. Қазақ халқының ат қою шеберлігіне қызыға қараған. Ауданның ежелгі топонимикасы жоғарыдағы пікірмен үндесіп жатады. Бірақ түрлі соғыстар мен тартыстардың құрбаны болған ол атаулар ұмытылып, көне жұрттар мен қалашықтар төбеге айналған. Олардың саны бүгінде елуге жетеді. Солардың ішінде Жалпақсу, Тентектөбе, Сынтас, Жартытөбе, Қарауылтөбе, Сарытөбе, Жаументөбе, Ғұзион, Шұқырбекет, Сауыршы, Қышқорған атаулары ел жадынан шығып барады.

	Революцияға дейінгі және кейінгі географиялық жер атауларының астарында тарих көшінің ізі сайрап жатыр. Әрбір жерсу, елді мекен атауларының өзгеріске жиі ұшырауының себебі жаугершілік, отаршылдық, жаулап алушылыққа байланысты екендігі белгілі.

	Кеңес өкіметі дәуірінде ел топонимикасы 90 пайыз өзгеріске ұшырағанын байқауға болады.

	Қазығұрт өңірін көбірек зерттеп, бұл өңірдің тұрғындары Нұқ пайғамбар кемесінің осында қайырлағанына күдік келтірмейтінін тұңғыш рет өзінің көптомдық еңбегінде көрсеткен ғалым – В.И. Масальский (5).

	Көздіата бұлағы мен Майбұлақ елді мекеніндегі биік, жуан теректі жергілікті тұрғындар Көктерек әулие деп қастерлеп, қасиет тұтады. Көздіата бұлағының суы көз ауруына бірден-бір ем болса, ілгеріректе бедеу әйелдер жаңағы көктерекке сиынып, бала көтерген. Бір ғажабы, әулие теректі орынсыз кескен адам жайсыз оқиғаларға кезігетін немесе теректің өзі налып, бойынан қан реңдес сұйық ағызатын еді деседі көнекөз қариялар. Әулие теректің бұтағы сол жерде құдайы тамақ берілгенде құран оқытылып барып жағылған.

	Сондай-ақ құрамында натрий, кальций, бор, цинк, фтор, кремний қышқылы бар Ана бұлақ, Ата бұлақ, Бала бұлақ, Қыз бұлақ, Қотыр бұлақ сияқты емдік қасиеті жоғары көптеген бұлақтар бауыр еті мен өт жолдарын, асқазан, ішек, бүйрек, жүрек-қан тамырлары мен тері ауруларына шипалық қасиетіне орай, әулие тұтар мекенге айналған. Жергілікті кәсіпкер Т. Керімбаев «Дәрі бұлақ» атты жауапкершілігі шектеулі серіктестік ашып, жаңағы емдік суды одан әрі өңдеу арқылы оны халық игілігіне айналдыра бастады.

	Қазығұрт өңіріндегі осындай табиғи құбылыстардың ғажап көріністерінің бірі – Аққұм каньоны Тұрбат ауылынан бес-алты шақырым жерден басталып, тауға өрмелей Таң ауылының етегіне дейін жетеді. Осы аралықта он екі жота бар. Каньон негізінен тасқа айналған ақ құмдардан құралған. Олар адам тістері секілденіп, білеуленіп тұрады. Кей тұстарда сол ақ тастар екі қабатты үйдің биіктігіндей көкке шаншыла асқақтай көрінеді. Жергілікті тұрғындар осы ақ құмдарды әк орнына да пайдаланады. Каньонның аты «Аққұм» аталуы да осыдан болса керек. Каньонды жоталар жоғарылаған сайын олардың реңі де өзгере түседі. «Анды жон», «Бабатышқан» деп аталатын және басқа да осындай жоталар 40-50 метр биіктіктен құлай ағатын сарқырамаға барып тіреледі.

	Қақпақ ауылынан үш шақырымдай жердегі әрі мөлдір, әрі тұщы сулы бұлақтың бойын осыдан бес ғасырдай бұрын Базарбай атты қара шаруа қоныстаныпты. Суды бөгеп, су қоймасын жасапты, егін салып, бұлақ жағалауын жасыл желекке бөлепті. Алғашқы он шақты отау жинала келе ынтымағы жарасқан алпыс үйлі ауылға айналыпты. Өкінішке орай, табиғат реңін кетіріп, дәстүрлі тұрмыс салты мен мәдени болмысын сүреңсіздендірген белгілі идеология салдарынан аталған жұмақты мекен де кейін иесіз, елсіз қалып, күтімсіздіктің кебін киді.

	Тіпті Ұлы Отан соғысына дейін де ит мұрыны өтпеген қалың бау-бақшалы Мыңжасар бауы, Расул бауы, Сарыбас бауы, Қыдырқұл бауы сияқты көптеген көрікті жерлерді қазір көздері көрген қариялар ғана ыстық сезіммен еске алады.

	Қазығұрт бойында ғажайып табиғатымен ғана емес, әлі күнге құпия сырымен таңғалдыратын өңірлер де жетіп артылады.

	Көкібел ауылдық әкімдігі жерінде өзіндік ерекшелігімен ел аузында жүрген осындай шағын аумақ бар. Еніп кеттіңіз бе, сөз жоқ, өзгеше жылылықты сезінесіз. Қосмола тауының Ақбұрқан және Нар өлген атты бұлақтарынан шыққан сулар Ақ ата әулие-бұлаққа келіп қосылады. Ауылдың атына Ұя Қосмола тауына дейінгі екі өзен бойындағы жазықтарға орналасқан елдің «Сансыз үйлі сауап, мың сан үйлі ұя» деген атауы әлі күнге қосарлана аталады.

	Талдыбұлақ ауылынан батысқа қарай сегіз-он шақырым жердегі таулы белестен асып түссеңіз, Ақбастау деген жерге кездесесіз. Тіп-тік жар, жардың етегінен шым-шымдап бұлақтың суы ағып шығады. Бір ғажабы, бұлақ суы бір сәт тына қалады да, жардың әредік түкпірі дүңк ете түседі, содан соң бұлақ көзі қайта ашылып, су қайтадан аға бастайды. Осылайша қайталана береді, қайталана береді, ол жердің неліктен дүңкілдейтіні әлі күнге құпия.

	Нақ осындай екінші бір «дүңкілдек» Бағаналының етегінде, Қырық көз деген жерде де бар. Оның да бір жағы тік жар, онда шыпырлаған көз тесіктер. Сондықтан жергілікті тұрғында ол жерді Қырық көз деп атаған. Осы сансыз көздерден жылымшылап су ағып жатады. Жардың үсті жота, ондағы шөп ерте солады. Жотаның үстіне шығып тебінсеңіз, дүңк-дүңк еткен дыбысты естисіз. Оның да сыры белгісіз, халық аузындағы аңыз сан-саққа жетелейді.

	Қазақ КСР ҒА ғылыми орталықтарының басшылығымен жеке облыстар мен аудандарға экспедициялар ұйымдастыру нәтижесінде Қазақстанның басқа аймақтары сияқты Қазығұрт ауданының жер қойнауы, топырақ қабаттары, су қорлары, климаты, өсімдік пен хайуанаттар дүниесі, табиғат ресурстары мен тектоникалық түзілу кезеңдері зерттеле бастады. Ауданның микроклиматы мен жылу балансының картасы түзіліп, аңызақ жел, атмосфералық қуаңшылық, жел эрозиясы, топырақ бетінің тоңдануы мен топырақ борау жүйесі анықталды. Бұл салада орыс ғалымдарымен қатар жаңадан өркендей бастаған қазақ ғылымының өкілдері де тындырымды еңбектер атқарды. Сөйтіп, Қазығұрт тарихы мен табиғатын ел мақтанышына айналдырды.





	«Балқашты бауырына алған Тарбағатай,

	Жоталы жер кіндігі – Памир, Алтай,

	Қазығұрт қасиетті тау болмаса,

	Топанда Нұқ кемесі тоқтар қалай?»

	Мағжан ЖҰМАБАЕВ



	«Елік жырдың елесі... Еселенді,

	Көгертетін көкжиек көсегемді.

	...Нұқ пайғамбар кемесін қалдырыпты –

	Мен қалдырып кетейін осы өлеңді».

	Бауыржан ҚАРАБЕКОВ





«ҚАЗЫҒҰРТТЫҢ БАСЫНДА КЕМЕ ҚАЛҒАН...»





...БОЛМАСА ОЛ ӘУЛИЕ НЕГЕ ҚАЛҒАН?




	Қазығұрт тауы жөніндегі ең көне мәлімет әйгілі Нұқ пайғамбардың кемесінің әлемді топан су басқанда бір таудың басына қайырлап, аман қалуы туралы аңызда айтылады. Бұл жөніндегі жыр – қазақ арасына кең тараған, көне дүние. Осы ұзақ жырдың ең болмаса алғашқы екі жолы:



	«Қазығұрттың басында кеме қалған,

	Болмаса ол әулие неге қалған?» –



	деген сөздерді есітпеген қазақ азаматы кемде-кем шығар. Осы бір аңыз сарыны қолына қалам ұстаған көптеген азаматтардың шығармаларына арқау болған. Тіптен арыға бармай-ақ беріден қайтарғанның өзінде, Валерий Брюсов «Қазақтың Пушкині» деп атаған Мағжан Жұмабаевтың көне Тұран өңірі мен Түркістан туралы жазған ұзақ ода-жырында түркі әлеміндегі атақты жерлердің бәрін тізіп келіп былай дейді:



	Балқашты бауырына алған Тарбағатай,

	Жоталы жер кіндігі – Памир, Алтай,

	Қазығұрт қасиетті тау болмаса,

	Топанда Нұқ кемесі тоқтар қалай?



	Дүниенің төрт түкпірінде Нұқ пайғамбар және топан су туралы аңызды білмейтін ел жоқ. Әсіресе осындай аңыздар өзен арналары мен теңіз жағалауын жайлаған елдерде кең тараған (Вавилония, Мексика, Индия, Австралия, Меланезия, Океания аралдары, т. б. – Қ.Т.).

	Библия аңыздары бойынша бұл пайғамбардың есімі – Ной. Ол қырық күн, қырық түн толассыз жауған жаңбырдан жер жүзін топан су басқанда өз кемесінде әйелімен, Сим, Хам, Иафет деген үш баласымен аман қалып, су тартылғанда кемесі бір тауда қайырлап, содан барып кейінгі жан-жануар мен өсімдік әлемі пайда болады. Міне, осы тауды иуда дініндегілер Синай тауы десе, христиан дініндегілер Арарат тауы деп болжамдайды. Дегенмен осы библиялық аңыздың өзі бұрыннан келе жатқан көне аңыздың қайталамасы ғана екенін де еске сала кеткен жөн. Ғалымдардың тұжырымдамасы бойынша Библияға енген бұл аңыз – көне Вавилонияның Гильгамеш туралы эпосындағы сарынның қайталамасы. Міне, Ной пайғамбар туралы аңыздағы деректер осылай. Осы аңыз дүние жүзіне кең тарап, әлемдік өркениетті дәуірдің басталуын осылардың есімімен байланыстырады.

	Енді Нұқ пайғамбар туралы аңызға келейік. Біріншіден, Библиядағы Ной қазақ аңыздарында Нұқ деп аталған. Екіншіден, Нойдың үш ұлы болса, Нұқтың да үш ұлы бар. Тек сол үш ұлдың кенжесінің есімі ғана өзгешелеу – Иафес және кеменің тоқтаған жері Синай да емес, Арарат та емес. Кеме аласа ғана тау – Қазығұртқа қайырлаған. Кемедегі жағдай да өзгешелеу. Бұл жерде қазақтың көне аңызына ислам дінінің жасаған ықпалы нышан беріп қалады. Дегенмен әлемдік өркениетті өмір осы тұстан басталды деп есептейтін болсақ, қазақ дүниетанымы дәл осы тұсқа барып жапсарласып жатыр.

	Осы жерде біз Нұқ пайғамбар жөнінде шығыстағы араб-парсылар арасында тараған нұсқасына да тоқтала кетейік. Сол аңыздардың жиынтығы Бурһанеддин ұлы Қазы Насареддин Рабғұзидің «Рабғұзи қиссалары» («Қисса Рабғұзи») атты 1310 жылы жазылған кітабында топтастырылған. Осы кітаптың баяндауы бойынша Нұқ пайғамбар топан суды Алладан өзі тілеп алған. Оны «мұсылман дініне еніңдер» деп үгіт-насихат таратқаны үшін кәпірлер тас пен кесек атып зәбірлеген. Кәпірлерден құтылу үшін ол Аллаға жалбарынып, топан су жіберуін өтінеді. Осы топан судың басы таң сәріде нан жауып тұрған кемпірдің тандырынан басталып, соңынан барлық жерден су шыға бастайды. Аспаннан жауын жауады. Кәпірлердің бәрі судан қашып, тауға өрмелейді. Судың деңгейі сол ең биік деген таулардан қырық кез жоғары көтеріледі. Кәпірлер опат болады. Солардың ішінде Нұқтың үлкен ұлы Қанан да кетеді. Өйткені ол кәпір болатын. Шыныдан сандық соғып, соның ішінде аман қалуды қарастырғанымен, одан еш нәрсе шықпайды. Кеме тоқтаған соң жаңа өмір басталады. Рабғұзидің жазбаларында Нұқпен бірге кемеге мұсылман дінін қабылдаған сексен кісі қосыла мінген. Бұдан әрі кітапта Нұқтың қызы туралы, тағы басқа әңгімелер бар.

	Топан су жайлы аңызды Әбілғазы өзінің «Түрік шежіресі» атты кітабында да келтіреді. Бұл автор өз баянын Адам Атаның топырақтан жаралғанынан бастап, оның ұлдарының билік жүргізген мезгілдеріне тоқталады. Өзі мың жыл жасаған Адам ұрпағының ең көбейген мезгілі Мекәйіл билік жүргізген тұс еді дей келіп, сол тұста Бабыл жұртында (Вавилония) Сос атты қала салдырғанын, кенттердің көбейгенін айтады.

	Осы Адамның ұрпақтарының бірі Нұқ екі жүз елу жасқа келгенде Құдай тағала оны Пайғамбар етіп, ел арасына жібереді. Нұқ халықты мұсылмандыққа жеті жүз жыл үгіттегенде ері бар, әйелі бар – бар-жоғы сексен адам ғана мұсылмандыққа бас иеді. Осыған ренжіген Нұқ Құдайдан әлгі сексен адамнан басқаның бәрін жоқ қылуын өтініп, дұға оқиды. Осы дұғасы қабыл болып, Нұққа Құдайдың атынан Жәбірейіл елші болып келіп, топан су басатынын, сондықтан әлгі сексен адаммен қоса барлық жануарлар, өсімдіктерден бір-бір жұптан кемеге отырғызып, аман қалуына әрекет жасауын тапсырады. Нұқ пайғамбар осылай етеді. Кемеге раджаб айының алғашқы күні мінген топ алты ай он күн су үстінде болып, мұхаррам айының оны күні жағаға шығады. Кеменің қайырлаған жері – Шам жұртындағы Мүсіл шаһарының Жудда тауы. Кемеде көпшілік адам ауруға шалдығады. Ақыры Нұқтың үш ұлы мен үш келіні ғана сау қалып, қалған адамдардың бәрі қайтыс болады. Нұқ пайғамбар үш ұлын үш жаққа: Хам атты ұлын Үндістан жаққа, Сам атты ұлын Иран жаққа, Иафес атты ұлын Солтүстік жаққа жібереді.

	Осы үшеуінің кенжесі Иафестен Түрік, Хазар, Сақлап, Орыс, Мең, Шын, Кеймар, Тарих атты сегіз ұл өрбиді. Иафес өлерінде өз орнына Түрікті отырғызып, патша деп жариялайды. Ол өзіне аса ұнаған Ыстық көл деген жерді мекен етіп тұрып қалады. Міне, осы Түріктен Түтік, Хакал, Барсажар, Амлақ атты төрт ұл қалады. Түркі тұқымдас халық осы Түріктен тарайды (6).

	Міне, Батыс пен Шығыс елдеріндегі Нұқ-Ной пайғамбар мен топан су туралы аңыздар осылай өрбіген. Мұның бәрінде де сол халықтардың өздері ұстанған діннің әсері бары тайға таңба басқандай білініп тұр. Ал Қазығұрт туралы аңызда, керісінше, өмірге деген ынтымақтық басым келеді. Айтпақшы, Әбілғазы нұсқасындағы Бабыл жерінде қала соқты деген тұсқа көңіл аудара кеткен жөн. Жоғарыда біз Библиядағы нұсқа көне Вавилонияның Гильгамеш туралы эпосының жаңғырығы деп ескерте кеткенбіз. Әбілғазы нұсқасында да дінге қанша матастырғанмен, сол Вавилонияның аты және аталады. Осының өзінен-ақ бұл аңыздың ислам діні пайда болудан әлдеқашан бұрын шыққанын байқауға болады. Көне аңызды әрбір дін өз ыңғайына икемдестіріп алғаны көрініп тұр.

	Кеме тоқтаған соң Нұқ пайғамбар қасындағы серіктерімен жерге түсіп, өздерімен бірге аман сақтап қалған хайуандар мен жануарларды өріске жіберіп, алып келген тұқымдарын жерге сеуіп, жаңа өмірді бастайды. Бұл енді рухани арылудан кейінгі жаңа өмір. Осы өмірдің өркендеуі туралы халық аузында сақталып қалған талай-талай жырлар бар. Белгілі жазушы Шерхан Мұртаза өзінің «Егемен Қазақстан» газетінде жазған мақаласында Нұқ пайғамбардың кемесі қайрылады-ау деген өзге таулар туралы поэма бар-жоғын білмейтінін, ал Қазығұрт туралы поэма бар екенін айтады. Арараттың арғы-бергі бетіне барып жүргенде ол тау туралы поэма бар екенін біз де ешкімнен ести қоймадық, ал Синай тауына байланысты эпос бола қойса, оны еврей ағайындар әлдеқашан-ақ бүкіл әлемге таратып үлгеретін еді.

	Қазығұрт тауы туралы поэма біреу емес, екеу. Оның екеуі де еш жақта емес, нақ осы таудың өз баурайында өмірге келген. Өйткені оларды қанша балталасаң да, Қазығұрттан бөліп әкете алмайсың. Соның бірі төрт түлік туралы. Әрі ол – ешқандай діни немесе қияли қоспасы жоқ таза халықтық ұғымдағы өмірдің өзіне бағышталған туынды. Бұл жырда қоғамдық дамудың нышаны жатыр, қазақ дүниетанымының негізгі темірқазығы қағылған.



	Қазығұрттың басында кеме қалған,

	Болмаса ол әулие неге қалған?

	Топан суда бір бота жатып қалып,

	Ойсылқара деген сөз содан қалған.



	...Топан суда бір құлын жатып қалып,

	Қамбар ата деген сөз содан қалған.

	...Топан суда бір бұзау жатып қалып,

	Зеңгі баба деген сөз содан қалған.

	...Топан суда бір лақ жатып қалып,

	Сексек ата деген сөз содан қалған.



	Міне, жыр осылай жалғасып кете береді. Ең алдымен қазақ халқына етене жақын төлдер аталады. Әрі осы төлдердің ең алғашқы ұрпақтары аталады. Қазақ арасында, тіптен осы жырларды естіп-білмеген кісілердің өзі халық арасына кең тараған «Жылқының пірі – Қамбар ата», «Түйенің пірі – Ойсылқара», «Қарамалдың пірі – Зеңгі баба» деген нақылдарды жақсы біледі. Ондағы Қамбар ата, Ойсылқара, Зеңгі баба, Шопан ата деген сөздерді құрметпен, ілтипатпен атап, қағазға түскенде үлкен әріппен жазады. Осы жерде егер төрт түлік малдың пірлері, атасы осылар болса неге сол аттарымен аталмай, басқаша аталады деген сұрақ тууы мүмкін. Міне, бұл жырлардың өте ертеден келе жатқанын да дәлелдейтіні осы тұс. Дәл осы жерде біз халық ұғымындағы ислам діні келуден әлдеқайда бұрын пайда болған тотемизм мен шаманизм нышандарын байқаймыз. Ерте кездегі адамдардың өздері қасиетті санайтын заттар мен мүліктерінің атын атамайтынын еске аламыз. Мысалы, қазақ ішінде қасқырды көбіне «ит-құс» деп атайтын әдет бар. Өйткені қасқырды қасиетті жануар деп түсінеді. Бұған көне аңыздардағы «Көк бөрі» туралы ұғым әсер еткен болуы мүмкін. Тіптен қасқырды түркі халқының ататегіне байланыстырады емес пе сол аңыздар. Осындай ұғым өзге халықтарда да бар. Сонау Қиыр Солтүстікте жатқан түбі түркі саха халқы аюдың атын атамайды. Кім біледі, біздің қазақ әйелдерінің күйеулерінің, туыстарының атын атамайтын әдеттері де сол заманнан қатар келе жатқан ғұрып шығар.

	Қазығұртқа байланысты екінші жыр – таулар соғысы. Бұл тіпті Қазығұрттың өзіне ғана тән дүние. Сондай-ақ оның өмірге келуінің өзі де заңды құбылыс. Өйткені Қазығұрт Батыс Тянь-Шань тауларының батысында жекеленіп жатқан тау. Шығысында төбесінен қар кетсе де мұз кетпейтін Қаржан мен Өгем тауларының шыңдары желкесінен қарап тұр. Нұқ пайғамбардың кемесі осы шыңдардың біріне тоқтамай, неге аласа ғана тауға тоқтады деген заңды сұрақ туатыны анық. Себебі Қазығұртты әлгі шыңдардан Өгем қойнауы ғана бөліп тұр. Міне, дана халық мұның жауабын тауып, үйлестіре қойған. Бұл туралы да жыр бар.

	Нұқ пайғамбардың кемесі «енді біздің төбемізге тоқтайды» деп көкіректерін керіп, масаттанып тұрған биік шыңдарға тоқтамай, Қазығұртқа келіп тоқтағанда, әлгі алып таулар Қазығұртқа қарсы соғыс жарияламақ болыпты. Осыны естіген Қазығұрт бар әлемге жар салып:



	Ордабасы ұлыма айт,

	Қызылсеңгір қызыма айт, –



	деп бастаған өлеңінде Қазығұрт тауының батыс жағындағы кең далада нақ өзі сияқты жекеленіп тұрған таулардың бәрінің атын атап барып, ең соңында: «Қыңырыққа бар да қайт», – деп бітіріп, жеті тауға елші жұмсайды. Осыны есіткен әлгі соғысқұмар таулар тез-ақ ниетінен қайта қояды. Ал Қазығұрттың осы көмекке шақырған ұл-қыздары мен бауырлары атанған таулардың бәрі – аласа, бірақ аймаққа қасиетті саналатын таулар. Мысалы, қазір Ордабасы тауын білмейтін адам жоқ біздің елімізде. Тіптен ел Президентімен бірге көрші елдердің Президенттері де келіп, тағзым етіп кеткен қасиетті орын. Ал Мансары тауын жергілікті тұрғындар осы күнге дейін Мансар әулие деп құрмет тұтады. Сол жердің бір қасиетті сыры бар деп жаңбырлы-бұлтты күндері қасына көп жоламайды. Тіптен соңғы жылдары, бір жаңбырлы күні тау бауырына өрмелемек болған әскерилер машинасының таңғажайып оқиғаға ұшырағанын әлі айтып жүреді.

	Осылардың ішінде шеткерірек жатқаны – Қыңырақ. Әлгі жырдың бір нұсқасында «Қыңырыққа бар да қайт», – деп айтылса, екінші нұсқасында: «Қайтарыңда Қыңырыққа бар да қайт», – деп айтылады. Аңыз бойынша өз аты ең соңында айтылғандықтан әрі көзге ілмегендей болып, «бар да қайт» дегеніне шамданып Қыңырақ қыңырайып, шетірекке барып орналасыпты дейді. Дегенмен осы Қыңырақ тауының басқа бір сыры бар. Бұрынғысын біз біле бермейміз, кешегі фашистермен болған соғыс жылдары мен соның алды-артында ауыл-ауылдың бәрінде су диірмен болатын. Сол диірменнің негізгі құралы – диірмен тас. Осы диірмен тастар тек Қыңырақ тауының тасынан жасалатын. Ауыл қанша алыс болса да күндеп, апталап жол жүріп барып, диірмен тасты сол таудың тастарынан қиып әкелетін. Кезінде біз іргедегі таудан қимай, сонау ит арқасы қияннан барып тас қиятынына таңғалатынбыз.

	Қазір бізді ойландыратын – таудың аты. Әрине, оны қыңыр деген сөзден шықты деу шындыққа жанаса бермейді. Ал тарихқа жүгінсек, көне түркі тілінде «қыңырақ» деген атау бар. Ол әрі қарудың атауы. Осыны көптеген ғалымдар әр түрлі жорамалдап жүр. Академик Радлов түркілердің жалпақ қылышы деген түсінік берген. Осы тұжырымы дұрыс болса, таудың аты осы қарудың атына байланысты шығуы әбден мүмкін. Өйткені қаруды жанығанда кез келген тасты қайрақ ету – көңілге қонбайтын нәрсе. Ол үшін тас әбден қатты, нығыз болуы қажет. Міне, таудың аты тасының осы қасиетіне байланысты «қыңырақты жанатын тасы бар тау» деген мағынада Қыңырақ аталып кетуі әбден мүмкін.

	Жалпы, осы жырлардың ел арасына кеңінен тараған нұсқалары аса мол. Біз солардың жер атауларына байланысты үзінділерінің бірнешеуін келтіре кетіп, тұжырым айтуды жөн көрдік.



	Ордабасы ұлыма айт,

	Қызылсеңгір қызыма айт,

	Әлімтау мен Қойлыққа айт,

	Алақысырақ, Аңқиға айт,

	Қыңырыққа бар да қайт!



	Осы жолдарда айтылған таулардың саны – жетеу. Бір айта кететін жайт – Қазығұрттың етегі сілемденіп, жан-жаққа тарап барып осы таулармен жалғасып жатады. Жырдың әр өңірге байланысты нұсқасында таулардың аттары да өзгеріске ұшырап отырады. Мысалы, келесі бір үзіндіде былай айтылады:



	Ордабасы ұлыма айт,

	Қызылсеңгір қызыма айт,

	Ешкілі мен Қойлыққа айт,

	Бағаналы, Маңсарға айт,

	Қайтарыңда Қыңырыққа бар да қайт!



	Бұл үзіндідегі аты жаңадан аталған үш таудың бірі – Ешкілі – Әлімтаудың көне атауы, ал Бағаналы мен Маңсары – Қазығұрттың оңтүстік-батыс жағында жиырма шақырымдай жерде тұрған таулар. Осы үзіндінің үшінші жолы кейде «Таулы Тұрбат, Қойлыққа айт», – деп жырланады. Тұрбат – Қазығұрттың оңтүстігінде, он бес шақырымдай жерде, тау етегіне орналасқан көне қаланың орны. Жырдың және бір нұсқасында бұл үзінді төмендегіше болып келеді:



	Ордабасы балама айт,

	Қызылсеңгір қызыма айт,

	Еншілес інім Қыңыраққа айт,

	Сырдан әрі Қараққа айт,

	Ешкілік пен Зарлыққа айт!



	Бұл үзіндідегі өзгешелік – Қарақ пен Зарлық және Қыңырақтың туыс болып шығуы. Мұндағы аттары жаңадан аталған екі тау – Сырдария өзенінің арғы бетіне орналасқан биік төбелер. Жергілікті тұрғындар мұның біріншісін Қазақстанның кез келген аймағында кездесе беретін Қарауылтөбе деген мағынада аталған деп болжалдаса, екіншісін әйгілі халық аңызы «Мұңлық – Зарлық» эпосындағы бас кейіпкер Зарлық осында жерленгендіктен аталып кеткен дейді.

	Халық шежіресі мен аңыздарының негізінде жазылған «Оғызнамада» айтылғандай, Иафеске түріктердің әдет-ғұрпы бойынша лақап ат беріледі. Лақабы – Олджай хан (Олжай хан). Оның иелігіндегі жерлердің шекарасын Түркістан аймағында дей келіп, жаз жайлауын Инант-шаһардың (кейбір әзірбайжан ғалымдары осы қаланы қазіргі Аягөздің маңында болу керек дейді – Қ.Т.) маңындағы Ортаг пен Куртаг, ал қыс қыстауын Барсук (Борсық) пен Қарақұм деп көрсетеді. Оның үстіне осы аймақта Талас пен Көне Сайрам дейтін екі қала бар екенін айта келіп, Олджай хан өз астанасы етіп әрі үлкен, әрі алтынмен апталған қырық қақпасы бар Сайрам қаласын таңдағанын айтады. Ал сол көне Сайрам Қазығұрттың етегіне жайғасқан. Осы Иафестен тараған ұрпақтан Оғыз хан туғанда оның жері Талас пен Сайрамнан бастап Бұхараға дейінгі жерлерді алып жатты дейді осы көне кітаптар. Ал Қазығұрт тауы болса, осы аймақтың дәл ортасында. Әлі ерекшеленіп тұр.

	Енді осы әлемдік топан су мен Нұқ пайғамбардың кемесіне байланысты аңыздардың басқа елдердегі нұсқалары мен соңғы жылдары соған байланысты жасалған әрекеттер мен зерттеулерге зер салып өткен жөн секілді. Ең алдымен, осы то-пан су дегеннің өзі болған ба, жоқ па? Ғалымдар болған дейді. Болғанда, біздің жыл санауымыздан бұрынғы 2369 жылы болған дейді. Кейде тіптен соны тура 2 сәуір күні болған деп көрсете-ді. Бұл ғалымдардың топан су жөніндегі болжамы, ал онда Нұқ пайғамбардың кемесі қайырлағанын анықтау үшін дәлел керек. Міне, сондықтан да ғалымдардың Нұқ пайғамбардың кемесін іздегендегі негізгі мақсаттары – сол топан судың болғанын дәлелдей түсу. Егер Нұқтың кемесі сол кезбен сәйкес келетін болса, онда ол қазіргі жыл санау бойынша бұдан 4386 жыл бұрынғы оқиға (біз 2009 жылдың есебімен алып отырмыз – баспа). Осы жерде айта кететін бір мәселе – осы топан судан аман қалған кеме жөніндегі аңыздар өте ерте заманда-ақ хатқа түскен. Бұл жөнінде біздің дәуірімізге дейінгі үшінші ғасырда өмір сүрген Вавилон оқымыстысы Берросусу (кейде Берос деп жазады) алғаш рет жазған болса, соңынан төрт ғасыр өткен соң белгілі көне Рим тарихшысы Иосиф Флавий қағазға түсірген. Осы ғалымдардың екеуі де кеменің қайда жасалып, қайда тоқтағанын өздерінше дәл көрсеткен. Соларды салыстырып көрсек, Араратқа сәйкес келеді-мыс.

	Нұқ пайғамбардың кемесі мен топан су туралы аңыз христиан дінін ұстаушылардың діни кітабы «Библияда» айтылған. Соның «Ветхий завет» дейтін бөлімінде Құдайдың бұйрығымен әрі тікелей жоспарымен жасалған кемеге Нұқ пайғамбар үй-ішімен жайғасады. Біз жоғарыда, осы тараудың алғашқы жолдарында, кеменің қалай жасалып, қалай жүзіп, қалай тоқтағанын баяндап өткенбіз. Тек сол баяндауда өзімізге тән шығыстық нұсқасын айтып едік, ал Библияда бұл мәселе өзгешелеу баяндалады: кемеге Нұқ пайғамбар әйелімен және үш баласы әйелдерімен ғана отырған. Кемеге артылған жануарлар мен жәндіктердің жеті жұбы «таза», жеті жұбы «лас» болған. Кеменің өзі үш қабатқа бөлініп, төменгі қабатында жануарлар жайғасып, ортадағы қабатқа азық-түлік пен жем-шөп жайғастырылып, ал жоғары – үшінші қабатына Нұқ пайғамбардың отбасы жайғасқан. Библияда кеменің көлемі де дәл көрсетілген: ұзындығы – 157 метр, көлденеңі – 26 метр, биіктігі – 16 метр. Мұнда да қырық күн жаңбыр жауады, судың деңгейі жүз елу күн бойы бірқалыпты болып тұрып, содан соң ғана тартыла бастайды. Ақыры жетінші айдың 17 жұлдызы күні кеме бір тауға тоқтайды. Христиан дініндегілердің қасиетті кітабы осы тауды Арарат тауы деп көрсетеді.





АРАРАТ АНОМАЛИЯСЫ




	Арараттың төбесінде жатқан кеменің қалдығын тұңғыш көрген – орыс ұшқыштары Заболоцкий мен Лесин. 1916 жылы осы екі ұшқыш-лейтенанттар барлау жасап жүріп, таудың үстіндегі бір белгісіз нәрсеге көңіл аударады. Әрі ол кемеге ұқсас зат көлдің ішінде жатады. Осы хабарды есіткен бөлім командирі Александр Коор Ресей патшасы Николай ІІ арнайы хабар жібереді (сол кезде бұл маңда, яғни Арарат тауынан қырық шақырым жерде Ресейдің 3-авиация полкінің әскери-барлау базасы орналасқан – Қ.Т.). Патша тез арада арнаулы топ құрып, зерттеушілер аттандыруды міндеттейді. Сол жылдың жазында бір тобында 50 солдат, екінші тобында 100 солдат бар отряд Арараттың екі тұсынан барлауға шығады. Ақыры олар 4800 метр биіктікте жатқан кемені табады. Тек тауып қана қоймай, оның іші-сыртын өлшеп, жасалған құрылыс материалдарын да тексереді. Кемеге пайдаланылған ұстындар диаметрі 60 см-ге жететін олеандр ағашынан жасалып, қазіргі лак сияқты бір қоспалармен боялған болып шығады. Солдаттар кеменің қабырғасын бұзып, ішіне кіргенде үлкенді-кішілі көптеген бөлмелерді көреді. Бұл топ жылына он бір ай бойы мұзға құрсалып жатқандықтан, кеме шірімей аман сақталған деп топшылап, барлаудан қайтқан күні-ақ патшаға хабар жібереді. Николай патша кемені қалайда төменге түсіріп, астанаға алып кету үшін экспедиция ұйымдастырмақ болып шешім қабылдайды, тек басталып кеткен революция бұл ойын іске асыруға мүмкіндік бермейді.

	Енді екінші хабарға тоқталайық. Бұл да орыс ұшқышы, бұл да лейтенант. Тек фамилиясы өзге – Росковицкий. Осы ұшқышпен болған сұхбат 1939 жылы Американың Калифорния штатында шығатын «Нью Эден Мэгэзин» журналында жарияланған. Сол сұхбатта былай жазылған: «Мен оның үстінен бірнеше рет айналып ұшып өттім. Ол көлемі жөнінен қаланың бір орамындай (квартал) немесе қазіргі әскери крейсер секілді еді. Ол көлдің жағасында төрттен бір бөлігі суға батып жатты. Оның корпусының бір жағында біртіндеп алынып тасталған ағаштардың орны білініп, ал бортында көлемі алты метр келетін төрт бұрышты есіктің орны үңірейіп тұрды. Бұл мені ерекше таңғалдырды. Өйткені қазіргі кемелердің өзінің мұндай үлкен есіктері болмайды ғой» (7). Бұдан әрі оқиға былай суреттеледі. Росковицкий көргендерін капитанына айтады, ал ол: «Бұл Нұқ пайғамбардың кемесі болар», – деп тұжырым жасап, патшаға рапорт жібереді де, тауға Росковицкийдің өзін қосып, инженерлік ротаны аттандырады. Бір айдан кейін бұлар кемені табады. Бәрін зерттеп шығып, қорытындыларын Санкт-Петербургке жібереді. Росковицкий өз сұхбатында есте қалғандарын былай баяндайды:

	«Кеменің іші көптеген бөлшектерден тұрады. Кейбірі ұсақ болғанмен, екінші біреулерінің төбесі биік әрі кең болатын. Ағаштары воск секілді затпен майланып тасталған, ал кеме құрылысы аса жоғары біліктілікпен жасалған. Мамандардың анықтауы бойынша, кеме кипарис тобына жататын суға шірімейтін олеандр ағашынан жасалған екен». Міне, бұл жолы да кейбір ғана қосымшасы болмаса, жоғарыдағы мәліметтер түгел қайталанған, оның үстіне бұл болжам бойынша Санкт-Петербургке аттанған хабаршылар тек қана революцияның үстінен шығып қана қоймай, тура Лев Троцкийдің қолына түскен. Ол хабаршылардың (курьері) өзін атқызып тастап, бүкіл жасаған қорытындылар мен алып келген айғақтарды жойып жіберген.

	Нұқ пайғамбардың кемесін көзімен көргендердің бірі ретінде куәге тартылып жүргендердің бірі – Джордж Хагопиан. Оның айтуы бойынша, 1905 жылы он жасар немересі Джорджды ертіп, атасы Арарат тауына көтерілген екен. «Ол кезде мен таудың етегіндегі ауылда тұратынмын, – деп еске алады Д. Хагопиан. – Біз атам екеуміз жоғары қарай ұзақ көтерілдік. Бір кезде сол қол жағымызда төменде жатқан түрі үлкен кемеге ұқсайтын бірдеңе көрінді. Оның бүкіл денесін қар көміп жатыр, ал төбесінде ұзынша тесік көрінеді. Атам мені демеп бір мұз жартасының үстіне шығарды, сол жерден секіріп кеменің үстіне келдім. Атамның маған: «Бұл – қасиетті кеме, ал адамдары мен жануарлары әлдеқашан шығып кеткен мұның ішінен», – деген сөздері әлі есімде. Біз ауылға қайта оралғанда мен балаларға көргенімді айтып мақтана бастап едім, олар келемеждей жөнелді. Сөйтсем, олар мен барған жерге әлдеқашан-ақ барып, көріп қойған екен». Хагопиан 1972 жылы қайтыс болған. Өкінішке орай, ол топографиядан сауаты шамалы болғандықтан, картадан қай жерге барғанын көрсетіп бере алмаған, ал оның өзін қатынастырып экспедиция ұйымдастыруға қаржы тапшылығы мүмкіндік бермеген. Бірдеңе бастаса, түбіне жетпей қоймайтын ғалымдар осы Хагопиан айтқан әңгімелерді жазып алған таспаны «алдағанды айқындайтын» (детектор лжи) машинаға салып, анализ жасап көргенде, детектор: «Хагопианның айтқанының бәрі рас», – деп тұжырым жасапты-мыс.

	«Нұқ пайғамбардың кемесі туралы және бір хабарды жұртқа жария еткендер – Түркия әскерилері», – дейді кейбір жазбаларда. 1959 жылдың жазында барлау мақсатымен Араратты айналып ұшып жүрген түрік ұшқышы А. Куртис таудың бауырында жатқан кеменің қаңқасын көреді. Бірақ түсірілген сурет бойынша өлшегенде бұл кеменің көлемі «Библиядағы» кемеден әлдеқайда үлкен болып шығады: ұзындығы – 167 метр, ені 50 метрден кеңдеу, ал биіктігі – «Библиядағы» сияқты 16 метр. Келесі жылы 428-звеноның ұшқышы капитан Грегор Швингхаммер Арараттың үстінен ұшып бара жатып жерге мынадай хабар береді:

	«Үлкен жүк вагонын немесе баржаны көріп тұрмын...» Сол жылы-ақ түрік әскерилері экспедиция аттандырып, жартылай мұзға батып кеткен кемені тауыпты. Сол экспедицияға қатысқан біреудің айтуынша, кеменің қабырғасына солдаттар динамит қойып, қопарылыс жасапты. Осы арқылы пайда болған тесіктен ішке кіргенде, онда үйіліп жатқан шіріген ағаштан басқа еш нәрсе таппапты.

	Міне, осы кезден бастап мерзімді баспасөзде түрік үкіметі христиандардың қасиетті мүлкін жұрттан жасырып келді деген қауесет қаулап жүре береді. Осыған ерегіскен кейбір жандар Арараттың төбесіне қалайда шығып, кемені көруге барынша әрекет жасай бастайды. Солардың бірқатары Араратқа көтеріліп те жүр. Мысалы, 1984 жылы Рон Вьят Араратқа шығып, кемені тауып, тасқа айналған ағаштың бірнеше кило үгіндісін сындырып алып, контрабанда жолымен Нью-Йоркке апарып, жұрттың көңілін аудару үшін көрмеге қояды. Түрік үкіметі мұны ұлттық заңдылықты бұзудың өрескел әрекеті деп жариялап, Араратқа жасалатын ресми экспедицияның бәріне тыйым салады. Дегенмен Вьят 1985 жылы Дэвид Фесолдпен бірге Араратқа және көтеріледі. Бұл жолы экспедиция арақашықтықтары бірдей етіп қағылған темір құрсауларды көріп, мұның Нұқ кемесі екеніне анық көзіміз жетті деп есептейді. Сол жолы кеменің көзге көрінбейтін астыңғы жағын радиолокация әдісімен тексергенде радардың экранында бес қатар киль анық байқалады. Бұл – шторм кезінде кеме дауылдан қорықпайды деген сөз. Осы әдіс-пен кеменің ішкі жағын да тексеріп, макетін сызады. Бірақ бұлар түрік ұшқыштары келтірген көрсеткіштермен сәйкес келмейді. Сондықтан да түрік ұшқыштарының тапқан нәрсесі туралы батыс баспасөзі: «Олардың 1960 жылы не тапқаны әлі күнге дейін жұмбақ күйінде қалып отыр», – дегеннен басқа еш нәрсе айта алмайды.

	Нұқ кемесін табу үшін он бес жыл бойы тынбай әрекет жасап жүрген және бір азамат – итальяндық химик Анджело Палего. Ол 1985 жылы тамыз айында алғаш рет Араратқа келіп, бірден кемені көре қоймақ болған. Бірақ «қасиетті» саналатын кеме бірден көзге көріне қойсын ба – химикті жиһанкезге айналдырып, бес жыл сарсаңға түсірген. Осы аралықта Палего бес рет экспедиция ұйымдастырған. Солардың бірінің қатарында Эверестке тұңғыш шыққаны үшін ұлы альпинист деп аталып кеткен Рейнхольд Месснер болыпты. Ақыры, 1989 жылғы 11 шілде күні 4300 метр биіктікте Палего бірімен-бірі қатар жатқан екі мұз жарығына кез болады. Әрі олар түзу төртбұрыш жасап жатыр екен. Бұл табылған олжа мұзартта жатқандықтан, оған жетіп, ұстап көруге мүмкіншілік болмайды. Дегенмен мұздың ішінен анық байқалған секілді дұрыс төртбұрышты өлшегенде 100х25 метр болып шығады. Тапқан заттарының алып көлемі жөнінде осыдан қорытынды жасайды. Палего өз болжамдарын былай жасаған: 1848 жылы қар еруінің салдарынан мұзда жылым пайда болып, өзі де сейсмикалық қауіпті өңірде тұрған Арараттың бойына су құйылып, қопарылыс болған. Соның салдарынан кемені құрсап тұрған мұзарт екі айырылып, 100 және 55 метрлік бөлшектерге бөлініп кеткен. Үлкен бөлшек 4300 метрлік биікте қалып қойған да, кіші бөлшек жылжып, дәл сондай биіктікте тоқтаған. Палего өзі көрген бөлшекті 100 метрлік үлкен бөлшек деп есептейді. Соңынан 55 метрлік кіші бөлшек және екіге бөлініп, төмен жылжып, 4065 метрлік биіктіктегі Паррау шыңына тұрақтаған. Палего Нұқ пен балаларының каютасы осы кіші бөлікте деп есептейді.

	Бірақ осы жұмбақты шешуге басқа бір себеп кедергі болды. Ол тау массивінің шығыс бөлігін өз ықпалында ұстап отырған курд қозғалысшыларының әрекеті еді. Курдтар итальяндық ғалым мен оның серіктерін кепілдікке алып, жиырма жеті күн бойы ұстап отырған. Дегенмен Палего курд жасақтарының командирін үгітіне көндіріп, қарулы адамдарын қосып беріп, қарауылдап жүргеніне көніп, Агора шатқалына (ущелье) рұқсат алады. Осы жолы түсірілген кинопленка соңынан сенсация жасайды – пленкадағы көрінген денелерді ғалымдар Палего айтқан екі кіші бөлшек деп бағалапты. Бар қалған өмірін осы кемені тауып зерттеуге бағыштаған Палего қалайда Араратқа қайта баратынын айтатын көрінеді.

	Енді соңғы кезде осы кеме жөніндегі әңгімелердің қайта қозғалып, өрши түскеніне себеп болған жағдайға тоқталайық. Бұл – АҚШ барлаушыларының әрекетіне байланысты болған оқиға. 1949 жылы Түркияның үстінде ұшып жүрген американдық шпион-ұшқыш көзінің бір қиығын салып, сол кездегі КСРО аумағын зерттеумен болады. Солардың бірі Арараттың батыс ылдиында жатқан белгісіз бір затты байқап ұзақ тексереді. Ақыры оның Америкаға қауіп төндіретіндей қауқары жоқ екеніне көздері жетіп, мүмкін, мұз бен қар үйіндісі және белгісіз бір көлеңкелер екеніне күмән келтірмей жайына қалдырады. Бірақ жетпісінші жылдардағы жетіле түскен шпион-ұшқыштардың аса қуатты фотоаппараттармен түсірген суреттерінде әлгі құпия бейне қайта көріне бастайды. Сол суреттерге қарап белгісіз бейненің ағаш бұйымдарын анықтап, оның өзінің алып кашалоттың қаңқасына немесе кемеге ұқсайтынын байқаған. Осы белгісіз бейнені «Арарат аномалиясы» деп атап, енді, жердегі кетіп бара жатқан машинаның нөмерін анық көрсете алатын «КН-9» және «КН-11» жер серіктері арқылы бақылап отырған. Ал осы бақылаудың қорытындысы – әскери құпия. Белгісіз бейнеге қайта көңіл бөлінудің себебі – 1978 жылғы жер сілкінісі болса керек. Осыдан соң кеменің денесі мұз құрсаудан әжептәуір деңгейіне дейін босанып, көзге анық көріне бастаған. АҚШ әскерилері қанша құпия ұстағанмен, еміс-еміс хабар ғалымдардың құлағына шалынған соң, олар үкіметтен осы суреттерді жария етуді талап ете бастаған. Ақыры АҚШ қорғаныс министрлігінің барлау бөлімшелері ғалымдарға суреттерді берген (Бұл суреттер 1949 жылы американ ұшқышы түсірген және 1987 жылы Түркия Әуе күштері түсірген суреттері – Қ.Т.). Оған қоса сарапшылар жазған мынандай қорытынды қосыла жіберіліпті: «Аномалияның координаттары: 3 942 10 С 044 16 130 В. Теңіз бетінен деңгейі – 4000 метрдей. Аномалия Арарат биіктігін құрсап жатқан мұзарттың шетіне орналасқан. Мүмкін, бұл – көп жылдан бері әбден нығыздалып қалған қар мен мұз үгінділері болуы». Ең соңғы түсірілген суреттерді беруден американ әскери орындары бас тартқан. Дегенмен 1997 жылы «Вашингтон пост» газеті ОББ (орталық барлау басқармасы) қызметкерлерінің өз көздерімен көрген суреттер туралы айтқандарын жазған. Мұнда және де белгісіз бейнені кемеге балайды. Белгілі зерттеуші әрі жазушы Чарльз Берлиц соңғы кезде Араратқа жасалған экспедицияға жол нұсқаушылық қызмет көрсеткен Арслан дейтін мырзадан сұхбат алыпты. «Мен соңғы 50-60 жыл төңірегінде Нұқ кемесін көргендердің саны өте көп екеніне сенімдімін, – дейді Арслан мырза. – Ол, шынында да, жұрт болжамдап жүрген мөлшерде – Ахора шатқалының оң қол жағында – екі мың метр биіктікте жатыр».

	Нұқ пайғамбардың кемесі туралы мәселе ду көтерілгенде бір оқырманның өтінішіне орай оған 1997 жылы «Аргументы и факты» апталығы бір ғалымның жауабын жариялады. Ғалым өз жауабында Арараттағы белгісіз заттың тексерілгенін, оның кеме емес, керісінше, зат сақтау үшін бе, қорғаныс жасау үшін бе – соғылған құрылыс екенін айтады. Талай өзгеріп жатқан табиғатта мұндайдың бола беруі мүмкін екенін, осының өзі терең зерттеуді қажет ететінін ескертеді. Ал жалпы кеме туралы аңыздың көптеген елдерде бар екеніне, тек оның қайда тоқтағанын дәлелдейтін ғылыми айғақ немесе нақтылай заттың жоқтығына назар аударады.

	1997 жылы бірқатар мерзімдік басылымдарда Қазығұрт тауының Оңтүстік жағында үлкен тастардан құрастырылған крест суреті бейнеленген орын бары жазылды. Осы оқиға туралы «Караван» газеті былай дейді: «Қыраттың оңтүстік ылдиындағы елеусіздеу бір қойнауда жер бетіне тастан өрнектелген қостілді тік крест бейнеленген. Оның қанаттарының ұзындығы – 40 метр. Крест екі қатарлап жасалған диаметрі 100 метр тас қорғанмен қоршалған. Крест пен қоршау жақын келген адамға байқалмайды, ал айналадағы төбелердің бауырына көтерілсең, анық көрінеді. Ғалымдардың арасында бұл туралы әліге дейін тіптен болжам да жоқ». Хабардың авторы – А. Гончаров. Қазақ тіліндегі газеттерде бұл хабар жарияланбады. Ал шымкенттік бір топ әуесқойлар осы крестің маңына жиі барып жүр. Олардың арасында түрлі мамандықтың иелері бар. Солардың айтуы бойынша, осы жерде түсірілген пленкаларда із қалмайтын көрінеді, бәрі өшіп қалады.

	Нұқ пайғамбардың кемесінің Арарат тауына тоқтағаны жөнінде тілге тиек етіліп жүрген және бір мәлімет авторлары – әйгілі жиһанкездер Марко Поло мен Гильом де Рубрук. Марко Поло өзінің «Миллион» деген еңбегінде Араратқа келіп, тау төбесін сәукеледей боп басып жатқан ақ мұздың ішіндегі «қара дақты» көріп, соны суреттеп жазған. Ал Гильом де Рубрук Арараттың үстіне шықпаған, тек етегіне келіп, сондағы тұрғындардың әңгімесін естіген. Бұл – саяхатшы-елшінің Моңғол хандығына барып, қайтар жолында Нахичевань қаласына келгендегі естіген әңгімелерінің негізінде жазылған жазбалары. Рубрук осыны былай деп баяндайды: «Жоғарыда аты аталған қалаға (Наксуа) жақын жерде Ной (Нұқ) кемесі мәңгіге орын тепкен тау бар. Ол тау біреу емес, екеу, екіншісі үлкендеу, сол таулардың етегінде Аракс өзені ағып жатыр. Сол жерде Цеманум дейтін қала бар. Бұл «сегіз» деген мағына береді екен. Оның бұлай аталуына себеп болған нәрсе – кемеден шыққан сегіз адам әлгі екі таудың үлкенінде қала орнатқандықтан. Осы тауға көп адамдар көтерілеміз деп әрекет жасапты, бірақ одан еш нәрсе шықпаған. Маған кездескен бір епископтың айтуы бойынша, тау басына қалайда шығамын деп әрекет жасаған бір монахқа кеменің ағашының бір түйірін әдейі әкеліп берген періште бұл әрекетін қайтып жалғастырмауын тапсырыпты. Бір қарағанда, бұл тау онша биік емес, ниет қылған адамның оп-оңай-ақ шығуына болады. Тек маған бір қарт кісі бұл тауға ешкімнің шықпайтыны жөнінде салиқалы әңгіме айтып берді де, мұндай әрекет жасауға болмайтынын дәлелдеді. Таудың аты – Масис. «Масиске, – деді ол, – ешкімнің көтерілуге құқы жоқ, өйткені ол – әлемнің анасы» (28).

	Міне, Рубруктің кітабындағы жазылған сөздер осылар. Рубрук жазбаларындағы атауларға түсінік бере кетпесек, оқырманды шатастырып алуымыз мүмкін. Біріншіден, Рубрук өзі алғаш келген қаланы Наксуа деп атайды. Бұл – қазіргі Нахичеван. Ол кездерде Нахичеван, ал араб географтарының жазбаларында Нашева деп аталған көне қала. Ал таудың үлкен бөлігіндегі Цеманум деп атаған қала Рубруктың қолжазбаларының түрлі-түрлі көшірмелерінде әр қилы жазылған: Семениум, Семеним, Семаурум. Бұл сөздер, әсіресе соңғы атау араб тіліндегі Темаін деген атауға жақын. Арараттың етегіндегі бір қаланы ортағасырлық парсы авторлары ибн Хаукал, Масуди осылай атаған. Ал Масис деген атау – кіші Арараттың армянша аталуы. Армяндардың да, жалпы христиандардың да көне дәуірлерден келе жатқан сенімдері бойынша, бұл таудың басына шығуға болмайды – ол адам баласы өрбіген қасиетті тау деп есептеледі. Рубруктың осы таудың етегіне келген мезгілін анықтау үшін оның өзінің: «Нахичеван қаласынан 1255 жылдың 13 қаңтарында жолға шықтым», – деген сөздеріне көз жүгіртіп өтудің өзі-ақ жеткілікті.

	Жалпы, әңгіме Рубрукқа байланысты болғандықтан, осы жерде сол дәуірдің географтарының бір қатесі жөнінде айта кеткен жөн. Оның үстіне Рубрук Қазығұрт тауын да көрген, тек оны Кавказ тауы деп есептеген. Сол заманның географтарының көбі Қазығұрт тауын Кавказ тауына дейін тұтас созылып жатқан бір-ақ тау, яғни теңізден теңізге дейін созылып жатқан тау деп есептеген (Үнді мұхитынан Қара теңізге дейін). Тіптен Орал тауларының өзін осы алып тауға бір бүйірінен келіп қосылып жатқан үлкен таудың тармағы деп түсінген. Сондықтан Рубрук:

	«Жетінші күн дегенде біздің оңтүстік жағымызда өте биік таулар көріне бастады, әрі біз бау-бақша сияқты егін салу үшін өңделетін суармалы жері мол жазықтыққа келіп жеттік... Біз сарациндардың Кинчат деп аталатын бір қаласына тоқтадық... Келесі күні біз тауға тіптен жақын басқа бір кентке келдік. Мен тау жөнінде сұрастырып, мұның Кавказ таулары екенін білдім». Әрине, жергілікті халық бұл тауларды Кавказ деп түсіндіруі мүмкін емес. Олар Қазығұрт немесе Қаржан деп айтуы мүмкін, тек өзінің географиялық тұжырымдары бойынша, әсіресе Исидор Севильскийдің анықтамаларына құдайдай сенген Рубрук бұл тауларды Кавказ деп атайды. Рубрук осы жерде бастауын таудан алып, бүкіл даланы суландырып барып, құмға сіңіп жатқан бір үлкен өзен туралы да айтады. Әрі жергілікті тұрғындар осы өзеннің суын қалай бұрғысы келсе, солай бұрып, арық шығарып алып, егістікке пайдаланып жатқанын жазады.

	«Нақ осы жерде жүзім өсімдіктерін көріп, екі рет шарап іштім, –

	дейді. – Сонымен қатар осы маңдағы далаларда үйір-үйірімен жүрген есектерді көрдім, тек оларды жергілікті халық «құлан» деп атайды екен, ал сырт пішіні қашарларға ұқсас», – дейді. Ғалымдар Рубруктың атаған Кинчат дейтін қаласының орнын әлі анықтай алған жоқ, тек ол басқа авторлардың жазуындағы Кенжид қаласы болар деп тұжырымдайды. Ал сол Кенжид қаласының орны да анықталмаған – бірде Арыстың бойына әкелсе, бірде Бадамға орналастырып, ал кейде Боралдай мен Бөгеннің бойына апарады. Осы жолы Рубрук өзі қалайда көрмек болған Тараз қаласына соға алмаған. Ол өз жазбаларында Таласты сұрағанымда, ол жоғарыда айтылған таулардың етегінде екенін, бұл жолдан әжептәуір қашық екенін айтты дейді. Осыған қарағанда, Рубруктың жолы Құмкент, Байқадам арқылы өтсе керек. Содан Ілеге барған.

	Міне, егер Рубруктің жазғандарына сенетін болсақ, онда Нұқ пайғамбардың кемесі туралы аңыз Арарат тауында тұратын халық үшін сол кезде-ақ белгілі болған, бірақ оған ешкім көтеріліп, көзімен көрмеген. Өйткені тау – қасиетті тау, киелі тау деп есептелген. Осыған байланысты екі мәселенің басы ашық: біріншіден – кеме қалсын-қалмасын, әйтеуір, сол Нұқ кемесі аялдады деген орынды сонау ерте заманда-ақ христиан дініндегілердің қасиетті орын санап, қастерлеуі; екіншіден – тауға шығып, кеменің қалдығын көзбен көруге ислам дініндегілер кесір жасады дейтін тұжырымның Рубрук жазуына сәйкес келе бермейтіндігі.

	Ал біз болсақ, ешқандай кедергісі жоқ Қазығұрт тауының баурайына баруға ерінеміз. Тіптен өзіміздің Қазығұрт тұрғанда басқалардың тауына барып жармасқымыз келеді. Шамасы, бұл да біздің өз тарихымызға деген енжарлығымыздың әсері болса керек. Тарихты шетке сүйрегенше әуелі өз ортамызда анықтап, қастерлеп алайық та, ағайын!

	Енді Арарат тауындағы кемеге байланысты айтылып жүрген болжамдар мен аңыз-әңгімелерге нүктенің қалай қойылғанын айтып өтейік. Ең алдымен еске алатын мәселе – Арарат Арменияның меншікті тауы емес, ол тауға басқа елдер де еншілес, әсіресе Түркия. Тау екі бөліктен тұрады – Үлкен Арарат, Кіші Арарат. Арақашықтықтары он шақырымнан асады. Осы таулардың кішісі Армения аумағында, өздері ол тауды Масис деп атайды. Ал үлкен тау Түркия еншілігінде, Кеме қайырлапты деген шоқы да осында. Дегенмен тауды екі ел де өзіміздікі деп санайды. Осыған байланысты бір кезде халықаралық дау да туындаған. Армяндар республика болып жарияланғанда түрік ағайындар дипломатиялық қарсылық нота жариялаған. Өйткені армяндар өз гербіне Арараттың бейнесін негізгі белгі етіп орналастырған, ал түріктер тауды өз меншігіміз деп есептейді, ең болмағанда, еншілеспіз деп уәж айтады. Осы дауда армяндардың жеңіп кеткені – Түркия мемлекетінің туындағы жарты ай бейнесі екен. Армяндар: «Ай – барлық халықтарға ортақ, ал оны сендер неге өз меншіктеріңе айналдырып, туларыңа бейнелейсіңдер», – деген секілді қарсы уәж айтса керек.

	Ресей мемлекетінде «Космопоиск» деп аталатын қоғамдық-ғылыми бірлестік бар. Оның үйлестірушісі – Вадим Чернобров дейтін азамат. Осы бірлестіктің мүшелері В. Чернобровтың жетекшілігімен «Арарат құпиясын» ашу үшін 2002-2003 жылдары біраз әрекет жасаған. Ақыры олар таудың түрік үкіметі баруға тыйым салған батыс қыраттарына көтерілген және олар түрік бақылаушыларын айналып өтіп, жасырын көтерілген. В. Чернобров соңынан мерзімді баспасөзге берген сұхбаттарында өздерінің алдымен осы «Арарат құпиясы» туралы барлық жарияланған, айтылған құжаттарды мұқият қарап шыққандарын айтады да, олардағы сәйкессіздіктерді батыл көрсетеді. Олар тау шыңына жету үшін 3-4 күн уақыт өткізеді. Дегенмен 1950 метр биіктікке көтерілгенде, төмендегі бір белгісіз бейнені байқайды. Осыны Чернобровтың өз сөзімен беруді жөн көріп отырмыз. Сонымен: «Точно! Я вспомнил фото, которое кочует в Интернете из одного сайта на другой. То же плато, те же холмы, только... здесь еще должен быть ковчег! Прекрасно помню, как на снимке виден остов разрушенного корабля – для контрастности его еще опоясали белыми ленточками. Остов был на месте, уже без ленточек. Только вот при ближайшем рассмотрении «корабль» оказался сложенным из камней и припорошенным землей... загоном для скота, правда, очень большим. Сюда на ночлег пригоняют отары овец. Одной легендой стало меньше». Бұдан әрі Чернобров келесі бір биікке көтерілгенде тау төбесінде бір жағына қарай қисайып жатқан кеменің сұлбасын көреді. Бұлар төртінші күн дегенде кеме жатқан жерге жетеді.

	«Только это не ковчег. Лежащее на боку «судно» длиной более 200 метров на самом деле оказалось каменным карнизом вулканического происхождения. Лишь по форме он напоминал большой корабль. Кажется, природа будто специально создала обтекаемые «корабельные» обводы. А «поперечный каркас белого цвета» – свисающие сверху гигантские сосульки. Видели бы вы эти сосульки! Длиной 30-50 метров, шириной с железнодорожный вагон!.. Итак, можно было констатировать главный вывод. Тот объект, что на снимках из космоса ученые принимали за отпечаток днища, на самом деле – всего лишь обрыв. Этакий громадный козырек высотой до 50 метров, на котором не задерживается снег – именно поэтому он хорошо различим на больших расстояниях из огромной каменной полости, которую принимали за открытый корабельный трюм, ветер, вода и время удалили всю более мягкую породу», – деп жазды кейін В. Чернобров (9).

	Міне, Арарат тауындағы ел аузында «Нұқ кемесі» деп, ғалымдар арасында «Арарат аномалиясы» деп аталған жұмбақ осылай шешілген.





	«Қазығұрт пенен Қаратау

	Барлық тауға пана тау».

	Жамбыл



	«Қазығұрт – құтты қия».

	Әлкей МАРҒҰЛАН





СЫР БҮККЕН КӨНЕ ТҮРКІ ЖАЗБАЛАРЫ





КАВКАЗ, ҚАЗЫЛЫҚ НЕМЕСЕ ҚАЗЫҒҰРТ




	Қорқыт ата жөніндегі аңыз-әңгімелер – түркі тілдес халықтардың бәріне ортақ асыл мұра. Осы ұлы бабамыз жөніндегі әңгімелерге негізгі тірек дүние – Ватикан мен Дрезденде сақталып қалған, көпшілік арасына «Қорқыт ата кітабы» деген атпен мәлім болып кеткен екі қолжазба. Осы екі қолжазбаның да көптеген айырмашылығы болғанмен, екеуінің түп негізі бір дүние.

	«Қорқыт ата кітабы» шығыстану ғылымында көп зерттелгенімен, солардың бәрі Батыс Еуропа мен Ресей ғалымдары, соңырақ, Түркия мен Кавказдан шыққан ғалымдар болды. Қазақ оқымыстыларының арасынан көбірек ден қоя зерттегендер сонау бір кезде Ш. Уәлиханов болса, соңғы кезде М. Әуезов, Ә. Марғұлан, Ә. Қоңыратбаев секілді ғалымдар. Дегенмен осы ғалымдардың да алғашқы пайдаланған еңбектері жоғарыда айтылған, өздерінен бұрынырақ зерттеген ғалымдардың еңбектері болғандықтан, Қазақстан мен Орталық Азия тарихына байланысты қарастыру кенжелеп қалды. Көбіне бұрынғы сарынмен баяндалды. Сондықтан да тұңғыш рет жарияланған қазақша нұсқасында жырда көбірек аталатын тау Бартольд нұсқасы бойынша Кавказ деп аталып, оқиға желісі Қаратауда басталса да, бірден Кавказ тауымен жалғасып жататын нұсқасы пайда болды.

	«Қорқыт ата кітабын» тұңғыш рет қазақ тіліне аударған ғалым Әуелбек Қоңыратбаев кезінде Қызылорда педагогикалық институтында оқыған лекциясында бізге: «Бірқатар ғалымдардың, әсіресе Әлекеңнің – Әлкей Марғұланның ескертпесіне қарамай, мен кітаптағы жер аттарын Бартольдтың аудармасындағы атаумен алдым. Өйткені мен шығарманы түпнұсқадан емес, негізінен Бартольд аудармасы бойынша жасадым. Сондықтан үлкен өзгерістер енгізуге сол кісінің аруағынан қорықтым», – деген болатын. Міне, сондықтан осы басылымда жер-су аттары көбіне Баку басылымындағы нұсқасымен аталып кетті. Шығармада өте көп аталатын екі таудың бірі Қаратау болса, екіншісі Кавказ болып жүре береді. Ол кезде жер-су, адам мен ел аттарын жеке саралап, оқиғаның өтіп жатқан орнына жақындатып зерттеу қиын болатын. Батыл пікір айтуға қаймығатын кез еді. Сондықтан біз «барымен базар» деп, осы қалыптасқан ой-пікірдің өзінің қазақ оқырмандарына жеткеніне мәз болдық. Дәл осы жағдай жоғарыда аты аталған ғалымдарға да қолбайлау болғаны рас.

	Соңғы кездері Қорқыт ата туралы еңбектер молая түсті, жаңа аудармалары да жасалды. Соның бірі – 1994 жылы «Жазушы» баспасынан шыққан Б. Ысқақовтың түрік тілінен жасаған аудармасы. Міне, осы кітапта Ә. Қоңыратбаев аудармасындағы «Кавказ» сөзі «Қазылық» деген атаумен алмастырылған (10). 1991 жылы «Ана тілі» баспасынан жарық көрген «Ежелгі дәуір әдебиеті» атты жинақта да осы атаумен аталған (11).

	Енді біз негізгі әңгімеміз Қазығұрт тауы болғандықтан, осы мәселеге көшейік. Ең алдымен, Қорқыт атаның өзі жөнінде. Бұл кісінің өмірі мен қызметі туралы түрлі-түрлі болжам бар.

	Қазақ Совет Энциклопедиясында: «Қорқыттың анасы қыпшақ тайпасынан, ал әкесі Қарақожа оғыздардың Қамы (Қайыспас) деген атасынан шыққан... Ватикан мұрағатында Қорқыт туралы «Расул пайғамбар заманына жақын кезде (VII-VIII ғғ.) Баят (Сырдария) бойында Қорқыт ата атты бір ер болыпты. Оғыз ішінде барлық уәлаятты ол өзіне қаратып, неше түрлі ғажайып сөздер сөйлеуші еді. Қорқыт ата оғыз қауымының мүшкіл халін сөйлер еді. Әрине, іс болса, бәрі оның алдына келіп кеңес сұрап, ол не бұйырса, соны қабыл етер еді», – деген дерек бар. Жазба ескерткіштердегі деректер бойынша Қорқыт 95 (кей деректе 195 – Қ.Т.) жыл жасаған қарт данышпан. Қорқыт өз өмірінде үш хан тұсында уәзірлік қызмет атқарған. Тарихта Қорқыт ықпалында болған Инал, Көл-Еркен, Қандықожа деген хан аттары аталады. Ал бұл хандардың Жетісу (Алматы, Ыстықкөл), Талас, Сайрам, Қазығұрт, Қаратау, Сыр бойы, Орталық Қазақстан (Ұлытау, Кішітау, Есіл, Нұра, Сарысу), Торғай өлкесі, Ертіс бойы мен Алтайда әкімшілік құрғандығы тарихтан белгілі», – деп жарияланған (12).

	Ал жоғарыдағы «Қорқыт ата» кітабында: «Қорқыттың әкесі Қарақожа оғыз тайпасына жататын Баят дейтін рудан шыққан, ал шешесі қазақ құрамына кіретін қыпшақ қызы, оның туған жері – қазіргі Қостанай облысының Аят өзені», – деп көрсетіледі. Тек бұл кітапта да Қорқыттың өмір сүрген ортасы Жаңакент (Иеникент) қаласында (VІІІ-ІХ ғғ.) екендігі айтылады.

	Ал «Түркімен шежіресі» дейтін атақты еңбектің авторы, түркілер тарихы туралы мол мәлімет қалдырған Әбілғазы ханның айтуынша: «Собрался весь огузский Иль во главе с Коркут-ата – сыном Кара-ходжи (из Иля) Кайы, с Энкеш-ходжой (из Иля) Салор и Авашан-ходжой и подняли государем Инала – Иавы, из народа Кайы. Везиром у него был Коркут-ата. И что бы ни сказал Коркут-ата, Инал-Иавы не отступал от его слов. Много необыкновенных дел совершил Коркут-ата. Он прожил двести девяносто пять лет и был везиром при трех государях» (27).

	Қорқыт ата туралы бұдан басқа да пікірлер бар. Соның бірі – Қорқыт атаны екінші Шығыс түрік қағанатының негізін қаласқан, әйгілі Орхон-Енисей тас жазуларында аты қашалған Тоныкөкпен салыстыра келіп, екеуін бір адам деген болжам. Осы болжамды ұсынушының бірі – Қойшығара Салғараұлы Қорқыт атаны Кайы тайпасынан шыққан деп тұжырымдайды да, Тоныкөкті оғыз тайпасының теле бірлестігінен шыққанын, 646 жылы туғанын, жас кезінде Қытайда өсіп, тәрбиеленгенін айтады (14).

	Міне, осы деректердің бәрінен шығатын негізгі тұжырым – Қорқыт атаның негізгі ортасы, қалай сүйресек те, айналып Қаратау мен Сыр бойына орала беретіндігі. Еліне жасаған қызметінің дені осы өлкемен байланысты. «Қорқыт ата кітабындағы» барлық жырдың да қаққан қазығы – осы өлке. Оқиға қайда қарап өркендесе де, осы қазыққа бекем байлаған желі үзілмейді, қайта айналып соға береді.

	Ал енді Қорқыт ата туралы қазақтың аңыз-ертегілерінде, қазақ этнографиясының аса үлкен білгірі Әлкей Марғұланның жазба деректер мен өзінің ғылыми еңбектеріне сүйеніп жасаған мәлімдеулерінде ұлы бабамыздың өмірге келуі мен өмірге келген ортасы жөнінде өзгелерден ерекше қызғылықты мәліметтер келтірілген. Мысалы, қазақ аңыз-ертегілері Қорқыттың туған күнін өте қорқынышты етіп суреттейді. Ол күндері аспанды қара бұлт торлап, алай-дүлей дауыл соғып, нөсерлі жауын құяды. Үш күнге дейін аспан ашылмай қояды. Бұл оқиға жұрттың зәресін ұшырады. Әлекеңнің айтуы бойынша, Қорқытты анасы тоғыз күн толғатып, ғаламат қорқынышты жағдайда өмірге әкелген. Бұл күндері Сырдарияның жағасы мен Қаратаудың айналасын қара тұман бұлт басып, күн тұтылады. Үрейі ұшқан халық осы Қорқыт туған күндерді «Қараспан» деп атаған. Сұрапыл дүлейден, қара түнектен қорыққан халық өздерінің осы сезімін білдіріп, жаңа туған балаға Қорқыт деген есім берген.

	Махмұд Қашқаридың айтуынша, халық өлеңдерінде, «Оғызнама» жырында Қорқыттың туғаны ерекше сипатталады. Әлгідей үрейдің үстіне, Қорқыт туғанда сөйлеп туыпты дейді. Оның өмірге келген елін Сырдарияға жақын Қаратау маңы деп көрсеткен. Ол тауды Қарашық (Каратау) немесе Қараспан деп атаған. Бұл жөнінде халық аузында сақталған мынадай жыр жолдары бар:



	Қорқыт туар кезінде,

	Қараспанды су алған,

	Қара жерді құм алған,

	Ол туарда ел қорқып,

	Туған соң әбден қуанған.



	Сыр мен Қаратауды қазақтың бәрі біледі. Ал сол Қаратаудың Қарашық аталғанын (тіптен кейбір тарихи жазбаларда Түркістанның өзін де Қарашық деп көрсетеді – Қ.Т.), Қараспанның Қаратау мен Қазығұрттың арасындағы Арыс өзенінің бойында жатқанын екінің бірі біле бермейді. Осы Қараспанда тарихшылардың айтуынша, көне қала Арсунбикет орналасқан.

	Жергілікті халық осы жерді дөңес қана болып жатқанына қарамай, Қараспан тауы деп атайды. Ал Түркияда шыққан «Түркі – ел кітабы» атты үш томдық ғылыми-танымдық еңбекте Қаратау Қарашық тауы деп аталып, Қазығұрт соның бір бүйірінде жеке тұрған қасиетті тау деп көрсетілген.

	Тарихтан белгілі жартылай көшпелі, жартылай отырықшы кангар-печенег қауымдастығы VІІ ғасырдың екінші жартысында Жетісу жақтан ығысқан оғыздармен кескілескен күрес жүргізді. Бірақ кимектер және қарлұқтармен одақтасқан оғыздар ІХ ғасырдың орта шамасында кангар-печенегтер тайпаларын талқандап, осы далада өз үстемдігін орнатты.

	Міне, Қорқыт ата кітабындағы бірқатар оқиғалар осы кес-кілескен айқастың көрінісі болуы әбден ықтимал. Бұл туралы Ә. Қоңыратбаев Қорқыт жырларын үш топқа жіктегенде, соның екінші тобына жататын жырларды оғыздардың «түрікмендер мен пешене (печенег) тайпалары арасындағы 34 жылға созылған аралықты суреттейтін жырлар» деп дәл тауып айтқан болатын.

	Истахридың парсы тіліндегі еңбегінде Келес өңіріндегі бір ауыл Оғыздар ауылы («Дех-и гузз») деп аталады. Бұл жерде, Келес өңірінде, Ангрен мен Шыршық бойында, Шатқал мен Өгем қыраттарында оғыздар, қарлұқтар және басқа түркі тайпалармен аралас-іргелес тұрды.

	Міне, оғыздардың тұрған, өмір сүрген, жауласқанмен жауласып, дауласқанмен дауласып, достық ниет білдіргенмен, тату-тәтті өмір сүрген аймақтары – осы жерлер. Демек, «Қорқыт ата кітабындағы» әңгімелердің бәріне де арқау болған оқиғалар осы маңда өткен. Әрине, оғыздардың соңынан Кавказға да барғаны, тіптен одан да әрі өткені – тарихи шындық. Тек «Қорқыт ата кітабы» деп аталған жинақтағы шығармалардың түгелге жуығы оғыздардың қазақ даласын мекендеген кезде өмірге келгені де ақиқат. Көпшілік ғалымдардың болжауы бойынша, қағазға түскен мезгілі оғыздардың Кавказды мекендеген мезгілі болуы ықтимал. Сондықтан да бірен-саран болмаса (Дербент секілді ірі тұлғалы атаулар) жырдағы тұрмыс пен табиғат суреттеріне көп өзгеріс енгізіле қоймаған. Олай ету мүмкін де емес еді. Онда жырды түгелімен қайта жазу керек болар еді. Дегенмен хатқа түскен мезгілі мен ортасы басқа орта болғандықтан, алғашқы ауызша нұсқалардағы жер-су аттары көптеген өзгерістерге ұшыраған, көпшілігі мүлдем ұмытылып кеткен. Осындай өзгеріске ұшыраған атаудың бірі – Қазығұрт, түрікше мәтіндерде – Қазылық. Әрине, кавказдықтар үшін бұл атау әрі тосын, әрі жат болып естілетіні белгілі. Сондықтан ол Кавказ деген таныс атаумен алмастыра салынған.

	Қазылық тауының (немесе Кавказ тауының – Қ.Т.) Қазығұрт екенін пайымдау үшін бірнеше мәселелерді жіктеп алайық. Алдымен «Қазығұрт» атауының өзі жөнінде. Осы атаудың этимологиясын зерттеген ғалымдар мен оқырмандардың көптеген болжамы бар. Солардың бірі әрі көңілге қонымдысы – «Қазы» және «құрт» деген екі сөзден шыққан деген болжам.

	«Қазы» деген атаудың лауазымды кісіге ғана қолданылатыны соңғы кездерге дейін қазақ тілінде жиі кездесіп келді. Тіптен қазір де қолданылады, мысалы, әділқазылар алқасы. Ал «құрт» атауы көне түрік тілінде «қасқыр» деген мағынаны білдірген деп тұжырымдайды шығыстанушы ғалымдар. Егер осы тоқтамға жүгінер болсақ, «Қазығұрт» деген сөз «Киелі қасқыр» немесе «Билік жүргізуші, басшылық жасаушы қасқыр» деген мағынаға жақындайды. Ал көне түркі халқындағы тотемдік ұғымдардың ішінде ең алдымен қасқыр аталатынын еске алсақ, осы ойымыз бұдан да нақтылана түседі. Тіптен бүкіл түрік әлемі қасқырдан тараған дейтін ескі сөзді де естен шығармайық. «Ашина тайпасы» деген тіркестегі ашина сөзі де қасқыр деген ұғым екенін сонау көне қытай жазбаларынан бастап, бүгінгі ғалымдардың бәрі айтып жүр емес пе?

	Осы жерде салыстыру үшін және бір мысал келтіре кетейік. Башқұрт халқы өздерін «Басқорт» деп атайды. Ал сол сөзді қазіргі башқұрт тілімен жіктеп жіберсең, «бас» және «балара» деген сөздер болып шығады. Кейбір башқұрт ғалымдары осы атауды қанша жіктегенмен, қазірше мардымды еш нәрсе айта қалған жоқ. Сондықтан да көзі ашық башқұрт ғалымдары осы бір этнонимнің түпнұсқасын башқұрт халқының сонау түбірі бір түркі халқы болып тұрған мезгілінен іздеу керек деген болжам ұсынады, нақ осылай аталатын тау Сырдың жоғарғы жағы мен Зеравшан маңында бар екеніне сілтеме жасайды. Сонда да, башқұрт этноатауы осы тауға байланысты болғанның өзінде, оның өзінің не мағынаға ие болатынын нақтылай алмайды. Сондықтан Қазығұртты атағанда осы «Башқұрт» атауының өзі «Бас қасқыр» деген мағынаға сай ма деген ой көкейге орала береді. Оның үстіне башқұрт халқының құрамында қаңлы, табын, қыфсақ (қыпшақ) секілді қазақ руларына тән атаулар кездеседі. Қазақтың басқа руларының аты башқұрт халқының құрамында кездеспейді.

	Демек, «Қазығұрт», «Башқұрт» атаулары – бір кездегі көне түрік жұртына тән атаулар. Ал жырдың Түркияда басылған нұсқасындағы «Қазылық» деген атаудың өзі де «қазы» деген атауды қайталап, «Қазығұртқа» үндесіп жатыр емес пе?

	Әрине, бұл тұжырымдар ел арасына кеңірек тараған нұсқаларына әрі топонимиканы терең зерттеуді мақсат тұтпаған қалам иелерінің пікірлерін негізге ала отырып, біздің жасаған өз тұжырымдарымыз, әрі негізгі оқырман көпшілік қауым болатынын ескеріп, жұрт арасындағы тұжырымдарды жіктегеніміз. Ал негізінде, осы бір атаудың сырын ашпақ болып еңбек жазған ғалымдардың саны біраз бар. Қазақ лингвистика ғылымында алғаш рет қалам тартып, атаудың сырын ашпақ болған ғалым – Құлмат Өмірәлиев (15). Ол Ташкент, Сыр, Талас, Келес деген топонимдермен қоса зерттеп, әсіресе Әбілғазы Баһадүрдің еңбегіне сүйене отырып, бұл атаудың Х-ХІ ғасырларда оғыздардың арасында кең тарағанын, ал ортағасырлық жазба деректерде Гаркурд, Геркурд, Газкурд, Гуркурд түрінде кездесетінін айтып, атаудың Гер және Курд дейтін екі бөліктен тұратынын көрсетеді. Ғалым жоғарыда айтылған екі бөліктің Кер деген бөлігі жөнінде екі гипотеза айтады. Оның біріншісі, «айдаһар» деген мағына да, екіншісі, «бұрған» немесе «бұрылған» деген түркі тілінің етістік түрі дейді (16). Осыған ұқсастау дәлелді Е. Қойшыбаев та келтіреді: «Шамасы, атау көне түркі тайпаларының қосақталып айтылған атаулары болса керек – Қаз және Құрт. Қаз бен Құрт тайпалары біздің дәуіріміздің ХІІ-ХІІІ ғасырларында өмір сүрген (17).

	Көне жырларда Қаратаудың етегінде өрбіген оқиға көбіне-көп Кавказға барып аяқталып жатады. Неге? Қаратау қайда, Кавказ қайда? Сондай-ақ екі ортада табиғаттың қанша дүлейі жатыр, соның ең болмаса біреуі жырда неге айтылмайды? Аралықтағы екі теңіз де, Үстірт пен Маңғыстаудың құмды даласы да, Кавказдың алып биік таулары мен ну орманы да, субтропикалық климаты мен сонда өсетін өсімдіктері де жырда жоқ. Жырда «төбесінен қар кетпейтін Қазылық тауы» дейтін тіркес кездеседі. Қаратауда қар жатпайды, ал Қазығұрттың маңындағы Тянь-Шань тауының сілемдерінен қар кетпейді. Ендеше, Қазылықты онымен жалғасып жатқан Қаржан мен Өгем таулары деп түсінген жөн.

	Жырда суреттелетін табиғаттың осы Қазығұрт маңының болмысына жымдасып жатқанын тұжырымдау үшін алдымен «Қорқыт ата кітабының» өзіне жүгінейік.

	Кітаптың «Дірсе хан ұлы Бұқаш хан әңгімесінің Баяны» дейтін тарауындағы сөз тіркестерінен біз осы Қазығұрт маңына тән атауларды жиі кездестіреміз. Мысалы:



	Үйден шыға ырғалған сұңғақ бойлым,

	Тілерсегіне түскен қолаң шаштым,

	Құрулы садақтай иілген имек қастым,

	Қос пісте сыймайтын оймақ ауыздым,

	Балдай тәтті тіл үйірген қауыным,

	Күзгі алмадай ал қызыл жемісім...



	Осы тарауда «шудалы бозторғайлар шырылдаған» деген тіркес, Баяндыр ханға байланысты айтылған тұста «көсіліп жатқан Алатаудан хабар келер» деген сөздер бар. Осы жерде шығарманың өн бойында Қаратау мен Алатау қабат айтылып жататынын, ал Алатаудың Қаратау жағынан қарағандағы көрінісі, шынында да, көсіліп жатқанын еске алсақ және Қазығұрттың айналасынан шығамыз. Оның үстіне Бұқаш ханның анасы ұлын іздеп Қазылық тауына аттанарда Дірсе ханға: «Қарсы жатқан Алатаудан құлады ма? Айт маған!» – деп талап етеді. Осы жердегі «қарсы жатқан» деген сөз Қаратауға қарсы жатқан деген ұғым береді. Ұлын іздеген ана үсті-басын қан басып жатқан ұлын көргенде бар ыза-ашу, қарғысын Қазылық тауына үйіп-төгеді:



	...Қазылық таудың көп суы

	Ағар екен, ақпасын!

	Қазылық таудың көк шөбі,

	Шүйгін екен, тапталсын!

	Жүйрік сенің киігің,

	Жортпасын енді, тас болсын!..



	Осы қарғысты есіткен Бұқаш хан анасына басу айтып, өтініш жасайды.



	...Аққан суды, анашым, қарғамағын,

	Қазылық таудың бұл жерде күнәсі жоқ.

	Шүйгін шөпті, анашым, қарғамағын,

	Қазылық таудың бұл арада кесірі жоқ.

	Желдей жортқан киікті қарғамағын,

	Қазылық таудың мұнда да жазығы жоқ,

	Арыстан мен Қабыланды қарғамағын,

	Қазылық таудың бұл арада айыбы жоқ...



	Оғыздардың осы қарсы жатқан Алатаудан жиі асатынына мына бір жыр жолдары куә:



	Қарсы жатқан Алатау,

	Аса алмай ұлым ұшты ма?



	Міне, осы бір мысалдарды байыппен қараған адам табиғат суреттері мен тұрмыстық болмыстың Қаратаудан онша ұзап кете қоймайтынын, Қазығұрт тауының маңы мен соның шығыс бетіне қарай өрбитінін оп-оңай-ақ түсінеді. Оның үстіне мына бір жағдайды да еске сала кетейік.

	Жергілікті халық Тянь-Шаньның осы бір батыс сілемін Өгем, Қаржан, Шымған деп бөліп-бөліп жатпай-ақ, жалпылама, Алатау деп айтады. Оның жеке-жеке бөлініп аталып жүруі – соңғы кездердегі атаулар. Көптеген жырларына арқау еткен Мағжан Жұмабаев та бұл тауларды Алатау деп атаған.

	Ендігі бір мәселе осы «Қорқыт ата кітабындағы» бірқатар төл есімдер мен атаулардың да Қазығұрт маңына байланыстылығы. Кітапта тікелей Қазығұртқа қатысты аталатын үш әңгіме бар. Олар: «Қазылық қожа ұлы Икенек-Бек әңгімесінің Баяны», «Үшін Қожаұлы Секірек әңгімесінің Баяны» және «Қаңлы Қожаұлы Төралы әңгімесінің Баяны». Осы жерде бір мәселенің басын ашып алу керек секілді. Ол – «қожа» деген атау. Қазір бұл атау қазақ тілінде қазақтың үш жүзіне кірмейтін, түбі арабтардан келген дін иелерінің ұрпағы деген ұғым беретін жеке рудың аты ретінде ұғынылды. Дәл қазіргі кезде, руға байланысты айтылғанда, осылай екені рас. Дегенмен қазақ тілінде «мүліктің қожасы», «үйдің қожасы», «өз мүлкіңе өзің қожа болмасаң, не бітіріп жүрсің?», «елдің қожасы» деген сияқты сөз тіркестері мен ұғымдары жеткілікті. Сондықтан бұрын кең мағынада қолданылған сөздің ауқымын тарылтып, бір руға ғана апарып тіркеп қою әбестік секілді. Түбі бір түркі тілінде кең қолданылған сөзді ислам діні тарай бастаған кезде дін иелері меншіктене бастаған болу керек. Мысалы, қазір де айтылып жүрген «ауылдың имамы» деген секілді ұғымға айналған болуы ғажап емес. Ал бұл сөздің көне түрік тілінде атамзаманнан бері бар екені белгілі. Мұны көптеген ғалымдар осылай түсіндіреді. Соның бір дәлелі – «Қорқыт ата кітабының» әлгі біз келтірген үш тарауы. Сол әңгімелердегі «қожа» деген сөз лауазымдық ұғымды білдіріп тұр.

	Осы ойымызды айқындай түсу үшін бір сілтеме жасай кетейік. Әйгілі Шығыс тарихының білгірі, ғұлама ғалым Фазлаллах Рашид ад-Диннің «Оғызнама» атты еңбегінде осы сөзге былай түсінік берілген: «Среди этих стариков был один весьма дальновидный, умный, бывалый, постигший все житейские премудрости, которого звали Хуши Ходжа, что на тюркском языке означает «пожилой человек», а на монгольском языке – Калсын-ку. На тюркском языке пожилых называют «ходжа». Ибо слово ходжа в действительности тюркское, но не персидское или арабское» (18). Демек, «Қорқыт ата кітабындағы» әлгі есімдері аталған кісілерге қосақталған «қожа» деген сөз «иесі, басшы» деген мағынада қолданылған. Мысалы, Қазылық елінің басшысы, Қаңлы елінің иесі. Демек, жырдың бір тарауының атының өзі-ақ оның Қазылық (Қазығұрт) тауына байланысты екенін дәлелдеп тұр. Осы тарауда Қаратау да, Қазылық тауы да, Алатау да бірде-бір рет аталмайды және Қазылық қожаның басына бәле тілеп алатын әрекеті былай басталады: «Баяндур ханның Қазылық қожа дейтін уәзірінің ішкен шарабы басына шығып, тізерлеп отыра кетіпті де, Баяндур ханнан сұрапты».

	Қаңлы қожа туралы әңгімедегі көңіл бөлетін мәселе – қаңлы атауы. Бұл бір кезде өз алдына мемлекет кұрған (біздің дәуірімізден бұрынғы ІІІ ғасырдан бастап) тайпаның атауы. Осы тайпаның қоныстанған жерлері – Ташкент оазисі мен Орта Сыр бойы, Қаратау мен төменгі Сыр аймағы. Сол замандардан бастап дәл қазіргі күнге дейін осы тайпаның ұрпақтары Қазығұрт маңын жайлайтынының өзі-ақ Қорқыт ата өмірінің Қазығұртқа соқпай кетпейтініне куә болса керек. Оның үстіне, біз Қорқыт атаның өзі туралы айтқанда, сол заманда оғыздар мен кангарлардың (қаңлылардың) аралас-құралас тұрғанын, кейбір дерекнамаларда (әсіресе Әбілғазының «Түрік шежіресі» – Қ.Т.) Қорқыттың кайы тайпасынан шыққанын дәлелдейтінін көрсеттік. Ал кайы тайпасы – Шәкәрім Құдайбердиевтің шежіресі бойынша қаңлы тайпасының бір бөлігі. Шәкәрім бұл тұжырымды Осман түріктерін жіктегенде көрсетіп, сол Осман империясының негізін құрғандар осы кайылар еді деп дәлелдейді. Дәл осы тұжырымды XIX ғасырда өмір сүрген француз ғалымы К.Д. Оссон да ұстанып, көптеген көне қолжазба еңбектерге сілтеме жасаған. Біздің бұл жерде айтайын деген ойымыз – Қорқытты қазақтың бір руына апарып тели қою емес, керісінше, оның бүкіл түрік әлеміне ортақ екенін айта келе, Қазығұртқа байланысты мәселелерді айқындай түсу.

	Көне түркі тарихында Ташкент оазисін мекендеген халықтардың негізгі құрамы қаңлылар болғаны белгілі. Ал солардың оңтүстіктегі көршілері соғдылар болды. Ғылымда соғдылар түркі тілді ел ме, әлде парсы тілді ел ме еді деген таласқа әлі нүкте қойылған жоқ. Біз де бұл мәселеге араласудан аулақпыз.

	Бізге қажеті – сол кездегі түркі халықтары (қаңлылар, оғыздар, қарлұқтар, т. б.) мен соғдылардың арақатынасы мен шекарасы. Жоғарыда біз оғыздар тайпасының кейбір топтары Келес, Шыршық, Ангрен, Піскем өзендерінің бойында тұрғанын айттық. Міне, солардың көршілері соғдылар мен парсылар болатын. Көрші тұрған ел болған соң алыс-беріспен қатар атыс-шабыс та болып тұратыны белгілі. Міне, осындай қақтығыстардың көбірек болып әрі қорғаныс шебінің де көзге көбірек түскен тұсы осы маң – Шатқал, Өгем, Шымған таулары мен осы таулардың етегіндегі елдер. «Қорқыт ата кітабындағы» оқиғалардың көбі осы тұста, қысқасы, Қазығұрт маңында өткен. Өйткені сол кездегі дәуірмен есептегенде, сонау Кавказға барып жау іздемей-ақ, жеткілікті қақтығыс-соқтығысқа жететін қарсыластар осы маңның өзінде-ақ болатын. Оның үстіне бүкіл әскері мен бала-шағасын ала көшіп жүретін ел үшін тау арасы онша қолайлы орын емес. Бұл жердегі соғыс пен күресте бірде анаусы жеңсе, бірде мынаусы жеңіп, итжығыс болып жататын. Ол үшін екі жағына да тау мен өзен пана. Міне, осыдан барып «Темір қақпа» деген ұғым пайда болған. Ал сол «Темір қақпа» қайда? Ол туралы біз кітаптың басқа тарауында айтқанбыз. Дегенмен осы жерде Қорқыт ата жырларындағы оғыздардың жаумен соғысқан жерлері жоғарыда келтірілген тау тізбектерінің шығысы екенін, ал Қаратаудан осылай қарай аттанған кісі Қазығұртқа соқпай кете алмайтынын еске сала кеткен жөн. Тіптен сол таулардың арғы бетінен жаудың өзі ұмтылса да, Қазығұрт алғаш кездесетін қарауыл төбе сияқты. Қазығұрттың төбесіне шыққан жан айналасына көз тастап жіберсе, алды-арты түгілі, оңы мен солын да талай жерге дейін анық көреді. Немесе, қазіргі тілмен айтсақ, Қазығұрттың үстіне орналасқан гарнизон Сайрамды да, Қараспан – Арусбаникетті де, Ордабасы, Отырар, Сүткент, Түркістан, Құмкент, Баба аталарды да қорғап, Ташкентке қол ұшын бере алады. Өйткені бұл осындай географиялық қолайлы жерге орналасқан.

	«Қорқыт ата» жырындағы бірде Кавказ, бірде Қазылық тауы деп аталған таудың Қазығұрт екеніне және бір дәлелді біз сол туындыны алғаш рет орыс тіліне аударып бастырып, таудың атын Кавказ деп қойып жүрген Бартольдтың өзінен іздейік. Ол өзінің «Турецкий эпос и Кавказ» деген еңбегінде: «Коркуд немесе Коркут (басқаша аталуы да мүмкін) жайлы аңыздар бұрынғы терминология бойынша «киргизы» деп аталған Түркістан даласында сақталған. Ол жерлерде бұрын оғыздар тұрған және сол аңыздарды өздерімен бірге Кавказға ала келген. Осы аңыздар сол далалардың бүгінгі тұрғындары – қазақтарда да сақталып отыр», – дейді. Оның үстіне ұлы ғалым өзінің алғашқы қадамдарында байқаусызда жасап алған әбестігін мына сөздерімен де сездіреді: «1865 жылы қайтыс болған Сібір киргиздарынан (қазақтарынан) шыққан ориенталист Шоқан Уәлихановтың мен байқамаған: «Оларды (қырғыз шамандарын) алғаш қобыз тартуға, сарын айтуға үйреткен бірінші бақсы – Қорқыт» деген сөздері аса маңызды».

	Міне, біздің Қорқыт жырларындағы Кавказ деп аталған тауды Қазығұрт деп атау керек деген тұжырымымыздың дәлелі осылар. Және бір айта кететін қосымша – жырдағы Төбекөз тығылатын үңгір. Дәл осындай үңгір Қазығұртта бар. «Салаһана қиясы» деп аталатын жерді де осыннан іздеу керек. Бірнеше рет бірде қала, бірде дала деп аталатын Хисар, біздіңше, сол таудың оңтүстік-шығыс жағындағы әйгілі Хисар жазықтығы болуы керек.

	Осы пікірімізге дәлел ретінде ғалым Н. Келімбетовтің «Ежелгі дәуір әдебиеті» (19) деп аталатын жоғары оқу орындарының студенттеріне арналған оқулығына да жүгіне кетейік. Автор осы еңбегінде «Қорқыт ата кітабын» кеңінен талдап, оның көркемдік ерекшеліктеріне көп көңіл бөледі. «Белгілі тарихшы Әбілғазының айтуынша, Қазанбектің жақсы көретін әрі ордасының көп тұрған жері, батырдың сиынып, ас-садақа беретін тауы – Қазығұрт болған. Ескі аңыздар бойынша, осы тауда ерте кезде ұлы адамдар тұрған киелі үңгір болған екен. Батырлар осында «алтын қабақ» атысқан. Ақындар домбыра, қобыз тартып, жыр шығарған. Қорқыт ата осы Қазығұрт тауына жиі келіп, Қазанбекті мақтап өлең айтқан:





	Қазығұрт тауындағы үңгір тасты,

	Салор Қазан барып көркейтті.

	Онда ата-бабасына садақа таратты.

	Ит Бешене оны көріп, есі кетті.

	Бір қазанға қырық бір аттың етін салды.

	Ол қазанды сол қолымен көтереді,

	Оң қолымен елге жүріп үлестіреді.



	Осы үзіндіде аты аталған Қазанбек – оғыздардың ең белді батыры Салор Қазан, ал Бешене – печенек. Осы батырдың «көркейткен» үңгірі Қазығұртта әлі де бар. Төбекөздің барып тығылатын үңгірі де осы үңгір болса керек. Не болғанда да, тауда ел қадір тұтатын бір үңгірдің бары рас. Өйткені жырда әр түрлі жағдайда айтылғанмен, үңгірдің аты бірнеше рет аталады.

	Осы Қазығұрт тауындағы үңгірді (шындығында, үңгір біреу емес, екеу. Жергілікті тұрғындар оларды Үлкен Үңгір, Кіші Үңгір деп атап, өткен ғасырдың орта тұсына дейін шаруашылық мұқтажына пайдаланып келді – Қ.Т.) өз еңбектерінде әйгілі ғалым Ә. Марғұлан да арнайы сипаттап, оны Салор Қазанның «көркемдегенін» айтады. Тауды «Қазығұрт қиясы» деп атайды.





ҚЫНЫҚ ҚАЗЫҒҰРТ НЕМЕСЕ ҚАЗЫҒҰРТ БАТЫР




	Қазығұрт атауының Фазлалах Рашид ад-Дин («Оғызнама») мен Әбілғазының («Түрік шежіресі») еңбектерінде аталу мәселесіне келейік. Әбілғазы шежіресінде Оғыз ханның алты ұлын (Күн хан, Ай хан, Жұлдыз хан, Көк хан, Тау хан, Теңіз хан), осылардың әрқайсысынан төрттен немере көргенін айтып, солардың есімдерін келтіреді. Осындағы Теңіз ханның төртінші ұлының есімі – Қынық. Әбілғазының айтуы бойынша, бұлар – ұлдарының некелі әйелдерінен туған немерелері. Бұлардан басқа некесіз әйелдерінен туған және жиырма төрт немересі болған. Сол жиырма төрт баланың ішінде Қазығұрт есімді ұл бар. Әбілғазы кітабында бұл ұлдың кейінгі өмірі жөнінде мәлімет жоқ.

	Ал Рашид ад-Диннің еңбегінде аз-кем өзгерістер болмаса, Оғыздың алты ұлы мен жиырма төрт немересі түгел қайталанып, әрқайсысына мінездеме беріледі. Мұнда Теңіз ханның төртінші ұлын Қынық деп атайды да, «қай жерде жүрсе де құрметке бөленуші» деген мінездеме береді. Ал некесіз әйелдерінен туған немерелері туралы ешқандай мәлімет келтірілмеген.

	Біз бұл жерде Қынықты басқаларынан бөлекше алып отырғанымыздың себебі – осы атаудың соңынан жиі кездесетіндігінде. Әбілғазы бұл есімді «Қынық» деп келтіреді де, мағынасы «асыл» деген ұғым дейді. Махмұд Қашқари осы жиырма төрттің жиырма екісінің тізімін беріп, Қынықты олардың ішіндегі «жетекші руы» деп көрсетеді (20). Соңынан ру атына айналғанын Рашид ад-Диннің «Оғызнамасынан» да байқауға болады: Қынық Селчук (Селжүк болу керек), Қынық Қазығұрт, т. б.

	Міне, «Оғызнамадағы» Қынық Қазығұрт деген есіммен жүрген бектердің бірі оғыздардың ыдырау кезіне жақындаған мезгілден бастап атала бастайды. Оқиға былай өрбиді. Әлиханның ұлы Шах Мәлікті әкесі Хорасанда билік жүргізуге жібереді. Бірақ Шах Мәлік өзінің есерсоқ мінезімен халықты өзіне қарсы қояды. Осыны естіген әкесі ұлын шақырып алып, қол-аяғын кісендеп, жазасын хорасандықтардың өздері берсін деп аттандырып жатқанда, жағымпазданып жүрген Бюлдюз Кардыча деген уәзірі ханды бұл ойынан қайтарып, керісінше, Хорасан бектерін жазалауға кеңес береді. Осы жағдайдан хабардар болып қалған Мары, Серахс, Фарамурзанг бектері жиналып:

	«Егер Әлихан өз ұлын өлтірмейтін болса, біз оған бағынудан бас тартып, алым-салық төлемейміз, көшіп-қонатын жайлау да бермейміз, елге өзіміз де қайтпаймыз», – деп қасарысып отырып алады. Өздерін қолдауын өтініп, Хорасан, Бушендж, Мары қалаларына елшілер жібереді.

	Міне, осы қыр көрсетуді бастап, бектерге басшылық жасап жүрген – Қынық Қазығұрт. Ол күресті жалғастырып, ақыры жеңіске жетеді. Қынық Қазығұрттың айналасындағы бектердің ішінде Тоқсұрмыш деген кісі болады. Соның Тоғырул деген ұлы аса ақылды, жауынгер жігіт екен. Сол Қынық Қазығұрттан мың жауынгер алып, қарсыластарына шабуыл жасайды. Көптеген әскери қулық жасап, жауын әбден шатастырады. Соңынан Шах Мәліктің жиырма мыңдық әскерін талқандап, өзін тұтқынға алады. Осыны естіген Әлихан екі жыл ауырып жатып, өмірден өтеді. Елі сұлтан қылып сайлаған Тоғырул ақыры бүкіл еліне басшы болады. Осылайша оғыз елінің іргесі ыдырайды. Сол ыдырауға мұрындық болған – Қынық Қазығұрт. «Оғызнамада» ол кісі жөнінде басқа дерек жоқ. Бірақ шежіре мәтініне қарап отырып, оның Қынық руынан шыққан азамат екеніне, ал Қазығұрт өз есімі екеніне көз жеткізе аласың. Ал «Қазығұрт» деген есімнің, яғни атаудың этимологиясын талдамаған, түсінік бермеген.

	Белгілі қаламгер, Қазақстан Республикасы Мемлекеттік сыйлығының иегері Д. Исабеков «Анасын аңсаған қыз» атты драмалық шығармасында Қазығұрт батыр туралы аңыздардың бірін кейіпкерінің монологі арқылы былай суреттейді:

	«Перизат: Баяғы бір заманда Қазығұрт деген батыр бопты. Ол талай қанды соғысты бастан кешірсе де, батырлығын еліне ешқашан міндет етпеген екен. Ел шетіне жау тисе, олардың бетін қайтарып тастап, ауыл шетіндегі шағын ғана үйінде кішкене іні-қарындастарының қамымен күнделікті тіршілігін жалғастыра беріпті. Сол елдің ханы Ханзада батырды жау келгенде ғана есіне алып, жау кеткен соң ұмытып сала береді екен. Осындай бір үлкен жаугершілікте Қазығұрт бастаған қол тағы бір ерен жеңіске жетіпті. Ханзада хан ұлан-асыр той жасап, тойға Қазығұртты шақыруды ұмытып кетіпті. Ханның отыз ұлы бар екен. Жеңіс тойының барлық бәйгесі соларға тиіпті. Ханның отыз ұлы Қазығұрттың қарапайымдылығын пайдаланып, жеңіс бәйгесін осылайша бұрыннан иемденіп келеді екен. Қазығұрттың той кезінде ылғи да ескерусіз қалатынын байқаған халық наразылық білдіре бастапты. Отыз ұлдың ішіндегі ерке өскен Айбарша Қазығұртты ұнатады екен. Қазығұрттың тойда болмағанына ол да налып, көңілсіз жүреді. Сонда хан тұрып: «Қазығұртты алдырыңдар!» – деп әмір етіпті. Нөкерлер ауыл шетіндегі оның үйіне келсе, ол іні-қарындастарын ертіп тауға серуенге шығып кетіпті. Бұл хабарды естіп хан қатты қаһарланады. Сол кезде үлкен ұлы тұрып: «Той жасап жатқанымызда іні-қарындастарын ертіп тауға серуенге кетсе, бізді менсінбегені ғой. Ойында бір арамдық болғаны, күндердің күнінде ол өзіңізге қарсы шығып, тағыңызды тартып алмасын қайдан білесіз? Оның үстіне, Айбарша оған кет әрі емес. Күндердің күнінде екеуінің тұзы жараса қалса, Қазығұрт арамызға емін-еркін кіреді», – деп күдік айтады. Үлкен баласының айтқанын ақыл көріп, хан Қазығұртты серуендеп жүрген бейқам кезінде тұтқындатады да, сол таудың арасындағы бір шатқалға байлатып тастап, бір қуысына қамап қояды.

	Күндер өте береді. Іні-қарындастарын ойлап Қазығұрт қамығып, ағаларының қайда екенін білмей, іні-қарындастары зар жылайды. Айбарша болса, ойын-күлкіден қалып, ас-су ішуден де бас тартып, жатып алатынды шығарыпты.

	Қазығұрттың қамауда жатқанын естіген жау қайта шауыпты. Әскері жеңіліп, отыз ұлы тұтқынға түскен соң хан амалсыз Қазығұрт батырға нөкерін жіберіп: «Бізден бір білместік өтті. Қателігімізді кешіріп, жауға қарсы шықсын», – деп сәлем айтыпты. Еліне қатер төнген соң Қазығұрт ойланбастан атқа отырып, жер қайысқан қолға аш қасқырдай тиіпті. Жеті күн, жеті түнге созылған шайқастан жау қолының қатары селдіреп, кейін шегіне бастапты дейді.

	Жауын түре қуып, түгел қуған Қазығұрт жол-жөнекей ханның отыз ұлын қамаудан босатып, әбден арып-ашып еліне қайтып келе жатқанда оның алдынан Айбарша шығып, сусын ұсынған екен. Айбаршаның ағалары мұны өздерінше намыс көріп, Қазығұрттың көзін жоюдың амалын ойлайды. Үлкен ағалары тұрып: «Қазығұртты өлтірсек, жауды өзіміз жеңген боламыз», – деп ақыл айтады. Сөйтіп, олардың ең кенжесі: «Әкемізге қуанышты хабарды бұрынырақ барып айта берейік», – деп Айбаршаны алып шаба жөнеледі.

	Қалған жиырма тоғызы бір бұлақтың жанына кеп демалады. Бірнеше күнгі шайқастан қалжыраған Қазығұрттың көзі ілініп кетсе керек. Осы сәтті аңдыған жауыздар оның басын шауып алыпты.

	Сөйтіп, батыр қапыда қаза болады.

	Олар елге келіп: «Қазығұрт жау қолынан қаза тапты. Жауды біз жеңдік», – деп жар салады. Айбаршаның сөзін ешкім тыңдамайды.

	Қазығұрттың қаза болғанын естіген соң бұл халықтың күллі қарсыласы бас қосып, бүкіл елді мысығына дейін түгел қырып тастапты. Күңдікке алынған Айбарша қараңғы түнде қашып шығып, Қазығұрттың моласына кеп жасырынады. Бір қызға бола әуреленгісі келмеген жау таң атқан соң ілгері жүріп кете барыпты. Айбарша батырдың моласының басында күндіз-түні жылайды. Ғашығының тым болмаса бір бас көтеруін тілейді. Тау ішін күні-түні күңірентіп жылап қоймаған соң, оған Құдай елшісін жіберген көрінеді. Ол айтыпты: «Әміршінің мекені осы таудың басында еді, үш күннен бері күңіреніп мазасын алдың. Саған не керек?» – дейді. Қыз тілегін айтады. Періште қыз тілегін Құдайға жеткізіпті. Құдай сәлем айтыпты: «Мен де жақсы көрген адамымды аламын, ол үшін босқа егіліп әуре болмасын», – депті. Қыз жылауын сонда да тоқтатпапты. Періште қайта келіп:

	«Құдай қаһарына мінейін деді. Енді жылауыңды тоқтатпасаң, өз басыңа ажал төнгелі тұр», – дегенді айтады. Айбарша бұл хабарға қуанып: «Қазығұрттың қасында мәңгі қалсам, қазір-ақ көз жұмуға дайынмын», – дейді. Сонда Құдай сәлем айтыпты. «Пенделердің тілегін қабыл етіп, өлген адамдарды тірілте берсем, жер бетіне адам сыймай кетеді. Өз әміріме өзім қарсы шыға алмаймын. Қыз келіссе, мен ол екеуін о дүниеде қосайын», – депті.

	Айбарша қуанғанынан Құдайға мың да бір алғыс айтып, үш күн, үш түн сол жерде о дүниелік тойын жасапты. Бұл тойға Жаратқан иемнің өзі де келіп, дастарханнан дәм татыпты дейді. Періштелер Айбаршаның әнін тыңдап, биін көріп, ерекше қуанышқа бөленген көрінеді. Үш күннен соң Айбарша Қазығұрттың қасына барып көз жұмыпты. Олар о дүниеде қосылып, мәңгілік бақытқа кенеліпті дейді.

	Олар жатқан тау Қазығұрт тауы атаныпты. Адамдардың арасына кеп, Жаратқан ием алғаш дәм татқан дастарханды періштелер таудың шың басына апарып жайып қойыпты. Дастарханды жайып жатқанда бір періштенің аяғы тайып барып тоқтаған көрінеді. Қазығұрт тауының басында сол із әлі жатыр».





	Асан Қайғы



	Қара жамбас Қазығұрт,

	Қазаққа біткен нармысың?

	Екі Келес, бір Талас

	Қазаққа біткен армысың?



	Жемісі көп, жері көп,

	Жер төресі мұнда екен!

	Жігіті көп, ері көп,

	Ел төресі мұнда екен!



	Екі Келес, бір Талас

	Бал татыған жерің-ай!

	Ағайының аралас,

	Тату екен елің-ай!



	Сулы Келес, Құр Келес,

	Майлы құйқа көк белес.

	Көргенде көзге жас келді,

	Көңілге салдың көп елес.



	Бал татыған суың-ай,

	Қалың қамыс нуың-ай!

	Көзімді қадап көп тұрдым,

	Көңілдің жықтың туын-ай!



	Желмаяға бөктеріп

	Ала кетсем деп едім.

	Сырға құйған сағаңа

	Соға кетсем деп едім.



	Бөктеріме сыймадың,

	Сонда да сені қимадым.

	«Қап, дүние, қайран!» — деп,

	Маямды санға ұрғаным.





	«Өтті-кетті жауға салған сүреңім,

	Алмас қылыш сияқты еді-ау түр-өңім.

	Тот-өкініш кеміреді,

	Көмейге

	Шабынады оқжыландай жүрегім!»

	Олжас СҮЛЕЙМЕНОВ

	Аударған Қадыр Мырза-Әли





ЖОЙҚЫН ЖОРЫҚ ЖАҢҒЫРЫҒЫ





КИР ПАТШАНЫҢ БАСЫ ҚАҒЫЛҒАН ӨҢІР




	Ықылым заманнан бері бүкіл әлемді билеуге ұмтылған көптеген алыптар өткен. Олардың мақсаты, әрине, өз елінен басқа елді езгісіне салып, өз билігіне біржола бағындыру. Осы тұрғыдан алғанда, оларға «тиран», «қанішер», «басқыншы» дейтін бейнелі атаулар тағылатыны белгілі. Дегенмен ежелгі дүние тарихын зерделеуде олардың есімін атамай өту мүмкін емес. Тіптен солардың есімі мен әрекеттерінің өзі тарих сырларына үңілуге мол мүмкіндік береді.

	Енді Қазығұртқа байланысты көне замандарда хатқа түскен тарихи кейіпкерлерге көңіл бөлейік. Қазығұрт маңындағы қазақтың кең даласын жайлаған халықты біздің дәуірімізден бұрынғы кезеңнен бері түрліше атайды. Батыс елдерінің авторлары оларды скифтер десе, араб-парсы тілді авторлар сақтар дейді. Осы сақтарды жіктей келгенде, массагеттер, тигрохаудалар, дайлар, хаомаваргалар деген атаулармен тайпаларға бөледі. Дәл қазіргі таңда ғылым бұлардың қайсысының шекарасы қай тұста болғанын анық көрсетіп, картаға түсіріп бере алмайды. Тек солардың жалпы отаны Каспийден бастап Алтайға дейін созылып жатқанына күмән да келтірмейді.

	Әлемдік тарихта қағазға көбірек түсіп, аты жиі аталатын патшалардың бірі – Кир патша. Бұл – парсылардың ең қаһарлы, ең жауынгер әрі әлемдік билікке барынша ұмтылған, қазақша бейнелеп айтқанда, ең қанішер патшасы. Ол айналасындағы елді түгел жаулап алған соң, солтүстігі мен батысындағы кең даланы еркін жайлап жатқан сақтарға көз аларта бастаған. Сондағы армандаған өлкесінің бірі – Тұмар (Томирис) ханым билік жүргізген сақтар елі болатын. Тұмар ханым бастаған скифтер тайпасын массагеттер елі дейді. Өткен ғасырдан басталған ғылыми болжамдардың көпшілігі дәл бүгінге дейін осы екі патша – Кир мен Тұмардың қанды шайқасы қай тұста өткендігіне нүкте қоя алмай жүр. Оның негізгі себебі – сонау көне дәуір тарихшылары көрсетіп кеткен географиялық атаулардың қазіргі орнын дәл анықтай қоюдың қиындығы.

	Қазақстандық көптеген ғалымдар мен әдебиетшілер осы шайқастың өткен жерін қазіргі Қазақстанның аумағы, яғни Сыр бойы еді деп болжайды.

	Кир патша туралы алғаш ауызға алынатын дерек, әрине, тарихтың атасы деп аталатын грек ғалымы Геродоттың жазбалары. Ұлы ғалым массагеттер туралы былай деп жазған екен: «Массагеттер өте көп әрі жауынгер ел екен. Олар тура күншығыстағы Аракс өзенінің арғы бетінде, Исседондарға қапталдаса мекен етеді. Бұлар да скиф тайпаларының құрамына жатады деген мәлімет бар...» Міне, мәселенің бәрі осы сөздердегі Аракс деп аталатын өзенге байланысты. Бұл қай өзен? Шынымен Аракс пе, әлде Амур мен Сырдың бірі ме? Тек осы жерде есте сақтайтын бір мәселе – Геродот Аракс өзенінің атын соғыс болған жерге байланысты емес, тек географиялық анықтама ретінде ғана келтіргені. Көптеген ғалымдар осы жұмбақты шешкенде өзеннің орналасуы мен массагеттердің орналасу жағдайын жан-жақты тексере келіп, Геродоттың Аракс деп отырғаны Сыр деген тұжырым жасайды. Ал кейбір ғалымдар тек «Аракс» деген атауды бетке ұстап, массагеттердің отанын қазақ даласының көлемінен басқа жаққа алып кетеді. Солардың ішінде Араксты сонау Еуропадағы Дон өзенімен алмастыратындары да бар. Мысалы, Плиний осылай тұжырым жасаған. Бір жақсысы, ол ғалым жергілікті скифтер өз өзендерін Силин деп атайды деп, ең болмаса Силин деген атауды қалдырып кеткен. Ғалымдардың ішінде «Аракс» деген атауды Еділ өзені деп түсіндірушілер де кездеседі. Осы бір мәселені Тұмар ханымға бүйрегі бұра қоймаса да, тарих пен географияның алдында күнәкар болмау үшін көбірек зерттеген ғалым – А.И. Левшин (21). Левшиннің дәлелдеуі бойынша, Геродоттың айтып отырған массагеттері – Сыр өзенінің шығыс жағында орналасқан тайпалар. Сондықтан Кир мен Тұмар шайқасы да осы маңда өткен.

	Енді біз сол шайқастың Сырдың шығыс жағында болғанын анықтау үшін тарихтың өзіне жүгініп, географияға тереңірек үңіліп, бірнеше дәлел келтіріп көрейік. Геродот өз еңбегінде:

	«Каспий теңізінің шығыс жағында ұшы-қиырсыз кең дала жатыр. Кир жорыққа аттанған массагеттер осы даланың басым көпшілігін иемденеді», – деп жазған.

	Біріншіден, Арал теңізінің өз алдына жатқан теңіз екенін көне дәуір тарихшылары түгілі, тарихи өлшеммен алғанда кеше ғана өмір сүрген XIV-XV ғасырлардағы ғалымдар мен саяхатшылар да білмеген. Екеуін қосып бір-ақ теңіз деп есептеген. Ал осы екі теңіздің арасы бір кезде, шынында да, қосылып жатқанын қазіргі геолог-ғалымдар дәлелдеп жүр. Бұл мәселе біздің негізгі тақырыбымыз болмағандықтан, оған назар аударып, талдап жатуды артық көріп отырмыз. Егер осы тұжырым дұрыс болса – массагеттердің елі, шынында да, Сырдың шығысы – қазақ даласы. Екіншіден, осы Аракс деген атаудың төл атау емес, жалпылық атау екендігі. Осы түсінікті алғаш ұсынған – француз ғалымы Д’Анбил (Данбил) Жан Батист Боргильон (1722-1755). Тек осы ғалым Геродоттың жұмбағын алғаш рет шешуін шешкенімен, Араксты Сыр деп емес, Аму деп түсіндіреді. Ал осы ғалымның болжамын ұстанған неміс ғалымы Арнольд Геерен (1760-1842), араб ғалымы Киятиб Челеби немесе Хаджи Халифа (еуропалықтар Кефалидес деп атаған, шамамен, 1600-1658 жж.) «Аракс» деген атауды Аракс деп те немесе Аму, Сыр, Еділ деп те түсіне беруге болады деген дәлел келтіріп, «Аракстың» жалпы атау екенін айтады. Оның себебі көне замандарда бірнеше өзен «Аракс» деп аталған екен. Мысалы, әйгілі Ксенофонт айтатын Аракс Месопотамияда, екіншісі Персияда (Александр Македонский Персеполиске жасаған жорығында осы өзеннен өткен), ал үшіншісі, әйгілі географ Страбонның айтуынша, соңынан Пеней деп аталған Фессалиядағы Аракс. Оның үстіне А. Левшиннің айтуы бойынша, ХVІІІ-ХІХ ғасырлардағы саяхатшылардың байқағаны – Персиядағы ағысы жылдам өзендердің бәрін Аракс деп атайды екен. А. Левшин өз еңбегінде неміс ориенталисі, түрік тілінің сөздігі мен грамматикасын жазған Франциск Менчинскийдің (1623-1698) еңбегінде «Аракс» немесе «Эррес» деген сөздерді суы мол, жылдам ағатын өзендерге берілетін анықтауыш екенін келтіреді. Соңғы жылдары көптеген ғалымдар Тұмар ханым мен оның еліне мүлдем қатысы жоқ басқа тақырыптарды зерттегенде көне парсы тілінде «аракс» деп жалпы ағынды өзендерді атайтынын дәлелдеп жүр. Дәл осындай қорытындыны өзбек ғалымы К. Шониезов те жасайды (22).

	Үшіншіден, көне грек ақыны әрі географы Дионисий Александрийский массагеттердің тұрағын Аракс өзенінің бойы мен арғы жағы деп көрсетеді де, тек бұл өзеннің Амударияға ешқандай қатысы жоқ екенін үзілді-кесілді айтады.

	Төртіншіден, көне грек географы Страбон өзінің ХІ кітабында Каспий теңізіне ең жақын орналасқан скифтерді дайлар деп атап, олардың шығысында жатқандарды массагеттер деп атайды. Әрі осы массагеттер мен соғдылардың арасын Яксарт (Сырдария) өзені бөліп жатқанын айтады. Ал Страбонның өмір сүрген кезеңі – біздің дәуірімізге дейінгі 64 жыл мен біздің дәуіріміздің 24 жылы. Осы Страбонның замандасы – көне грек астрономы әрі географы Клавдий Птолемей массагеттерге Сырдың жағасын қимаса да, олардың Яксарттың шығыс жағында тұратынын айтып кеткен. Ал Александр Македонский заманынан кейін Сырдарияның «Яксарт» деген көне атын кез келген географиялық еңбектерден кездестіреміз.

	Бесіншіден, Геродоттың өзі сақтарды (скифтерді) жік-жікке бөлгенде қай тайпаның қай тұста тұратынын айтып кеткен. Сол тайпалардың орналасу жүйесі мен әлеуметтік, географиялық мінездемелерін жасағанда Геродот массагеттерді исседондардың қарсысында жапсарлас тұрады деп көрсетіп, одан әрі аргипейлер тұратынын айтады. Ал аргипейлердің арғы жағы Тұңғиық (Страна мрака). Бұл – Орал таулары мен оның солтүстік жағы.

	Сонымен, осы болжамдарды қорытындылай келгенде, Геродоттың анық болмаса да Сыр жөнінде көмескі хабары болғаны сезіледі. Тек оның атын анық атамаған. Аракс деген жалпы атаумен атап жіберген. Дәл осы әдісті Аристотель де қолданған. Оның Аракс деп атаған өзенінен Сырдың да, Еділдің де, Донның да бейнесін көруге болады.

	Осы жерде жоғарыда аты аталған Страбонның мына бір сөздерін және келтіріп кету жөн секілді: «Массагеттер туралы мынандай мәліметтер айтылады; олардың біразы таулы жерді, біразы жазық даланы, өзгелері өзеннің ағысындағы саздауыт жерлерді, біразы сол саздың ортасындағы аралды мекендейді екен. Олардың жерінен Аракс өзені ағып өтеді; ол жерді ылғалдандыратын сансыз айрықтарға бөлініп, солтүстіктегі теңізге құяды; оның тек бір тармағы ғана Гиркан бұғазына құяды». Осы жердегі Гиркан бұғазы – Амударияның ескі сағасы. Ал Страбонның меңзеп отырғаны – Аракстың Солтүстік теңізге, яғни Арал теңізіне құятын саласы. Сонда массагеттердің Ұлы ордасы сол өзеннің арғы бетінде, яғни Сырдың шығыс жағында (анығы: солтүстік-шығыс). Айтпақшы, осы «Ұлы орда» деген ұғым да сол ежелгі дүние ғалымдарының жазбаларында айтылған.

	Және бір табан тірейтін дәлел – Кир патшаның кегін алу үшін массагеттер еліне жорық жасаған Дарий патшаның Пересполь мен Экватандағы сарайында сақталып қалған мына бір жазулар:

	«Бұл патшалықты – соғдылардың арғы жағындағы сақтардан бастап Кушитке дейінгі, Индиядан бастап Сардқа дейінгі аралықты Құдайлардың Құдайы Ахрамазданың жебеуімен мен билеп отырмын». Бұл жазудың авторы – массагеттердің еліне өз аяғымен барған Дарий патша, ал соғдылар мен массагеттердің арасын бөліп тұрған Сырдария өзені екенін, әсіресе оның жоғары ағысы екенін тарихтан ептеп хабары бар жанның бәрі біледі.

	Міне, сонымен Кир патшаның келіп массагеттермен соғысатын жері – қазіргі Оңтүстік Қазақстанның жері. Біздің бұл мәселеге осынша көңіл бөліп, тәптіштеп жатқанымыздың себебі – осы бір оқиғаларды әркім әр саққа жүгіртіп келді. Массагеттердің елін қазіргі тәжік елінің, түрікмен елінің, өзбек елінің, тіптен Қытай мен Кавказ жеріне де апарып орналастырушылар болды. Солардың көбі Тұмар ханымды өз тарихының төл қаһарманына айналдырғысы келді. Біз ондай ойдан аулақпыз. Тұмар ханым – түбі бір түркі халықтарының бәрінің ортақ мақтанышы. Тек табан тірейтін дерекнамалар болған соң сол бір тарихи кезеңнің алдында күнәкар болмай, ақиқаттың бетін аша түскенді абзал көрдік.

	Кир патшаның массагеттер патшасы Тұмар ханыммен шайқасатын тұсын бүкіл Орталық Азия даласынан іздеп, ақыры Сыр бойына әкеліп орналастырып, соған көптеген дәлел келтіріп жүрген азаматтардың бірі – белгілі жазушы Тұрсын Жұртбай. Оның көпшілікке кеңінен таныс «Дулыға» атты екі томдық көркемдік-танымдық кітабында осы шайқас мәселесі біршама айтылады. Біз Тұрсынның ойын негізінен құптай отырып, оқиғаның желісін бір шолып өтейік.

	Кир патша Вавилонияны жаулап алған соң, көзін солтүстіктегі көршілері сақтарға аларта бастайды. Осы бір кең дүниені оп-оңай басып алу үшін Кир алдымен айлаға көшкен. «Тұмар ханым маған тұрмысқа шықсын», – деп елші аттандырған. Ал өз елінің тағдырын өз басынан жоғары санаған Тұмар Кирдің ойын бірден-ақ түсініп, мысқылмен жауап берген. Міне, осыдан соң Кир мәселенің оңай шешіле қоймайтынын, массагеттердің қан төгіспей берілмейтінін сезіп, соғысқа дайындалып, алдындағы үлкен кедергі – Сыр өзеніне өткел жасауға кіріседі. Әрине, арғы бетінде сақадай-сай карсыластары тұрған үлкен өзенге өткел жасау оңай шаруа емес. Осы кезде Тұмар патша Кирге ұсыныс жасап, өз еліне қайтуға кеңес береді. Ал Кир бұған көнбейтін болса, өткел жасап арам тер болмай-ақ, екі ұсыныстың бірін қабылдауды айтады. Тұмардың ұсынысы – Кир шын соғысқысы келсе, өзеннен үш күндік жерге кейін шегініп, массагеттердің өзеннен өтуіне мүмкіншілік берсін немесе массагеттер үш күншілік жерге кейін шегінеді де, Кир әскерінің өзеннен өтуіне мүмкіншілік жасайды. Кир өз қолбасшыларымен келісіп, өзеннен өтіп соғысуға бел байлайды. Өз шешіміне тоқтаған Тұмар патша үш күншілік жерге шегініп кетеді. Өзеннен өтіп алған соң Кир және қулыққа көшеді: әскерінің алдына әбден қалжыраған әлсіздері мен жаралыларын салып, солардың аялдаған қосынына барынша мол етіп шарап апарып қойып, өзі негізгі күшімен кейін шегініп кетеді. Массагеттер әскерінің бір тобы осы қулыққа алданып, жаралы жауынгерлерді қырып салып, олардың тұрағындағы мол ас-суға мәз болып, әсіресе шарапты керегінше ішіп, бойларындағы бар қайратынан айырылып, бейқамдыққа түседі. Осы кезде Кир қайта оралып келіп, массагет жауынгерлерін қырып салады. Тұтқынға түскендердің арасында Тұмар патшаның ұлы Спаргапис те болады. Соңынан Спаргапис мастығы жазылып, есін жиған соң, өз қателігін түсініп, елінің алдындағы кешірілмес күнәсінен біржола арылу үшін қапысын тауып өз жүрегіне өзі қанжар салып, қайтыс болады.

	Алғашқы сәтсіздікке қанша күйінгенмен, Тұмар патша Кирді және келісімге шақырады. Дегенмен ол әлсізбін деп мойымайды, қайта сес көрсетеді. Геродот осыны былай жазып қалдырған:

	«Томирис падиша: «Қанішер Кир!.. Сен енді менің ақылымды тыңда! Тұтқынға түскен ұлымды өзіме қайырып бер де, аман-есеніңде ата жұртымнан табаныңды жалтырат! Массагеттердің әскерінің үштен бірін алдап арандатқаның да жетеді. Егер сен менің бұл айтқанымды істемесең, Күн Тәңірінің атынан ант етемін: қанша қомағай болсаң да, мен сені қанға тұншықтырамын!» Кир патша Тұмардың бұл ақылына құлақ аспайды. Сонымен, бүкіл даланы күңірентіп, сай-саланы қанға бөктірген соғыс басталып та кетеді. Шайқастың қалай өткені жөнінде бір-біріне сәйкес келе бермейтін болжамдар бар. Тек бәрінің түйіні бір – массагеттер жеңіске жетеді. Осы ақтық шайқаста майданға Тұмардың өзі де шығып, оның әйел-қыздардан тұратын жасағы Кир әскерінің бүйірінен тиіседі. Осы шайқаста Кир де жер жастанады. Тұмар патша Кирдің денесін тауып, басын кесіп әкелуді бұйырады да, нөкерлеріне бір меске қан толтырып қоюды тапсырады. Кирдің басын әкелгенде әйел патша: «Іздегенің қан еді ғой, енді тойып ішіп ал!» – деп меске салып жіберіпті дейді.

	Осы болжамның көбі Геродоттың жазбаларына негізделіп жасалып отыр. Тек сол «тарих атасының» өзі айтып кеткен шындыққа да сенбейтіндер бар. Солардың кейбірі Кир патшаны массагеттердің жеріне мүлдем жолатпайды, денесінің өз елінде көмулі жатқанын тілге тиек етеді. Осы бір мәселенің басын ашып алмақшы болып, соңғы кездері Кир патшаның қабірін ашып көргенде, шынында да, оның басы жоқ болып шыққан. Сауытбек Абдрахмановтың «Егемен Қазақстан» газетінің 2002 жылғы 16 тамызында жарияланған «Ұлы Кир» атты мақаласында осы жай қолмен қойғандай деректермен жазылған. Бұдан артық қандай дәлел керек?! Ал патшасының денесін өз еліне апарып жерлеу салты көпшілік елде бар. Тіптен біздің қазақ зиялыларының көпшілігінің денесі Түркістанға әкеліп жерленгенін еске алсақ та жетіп жатыр.

	Ендігі бір мәселе – Кир әскерінің Сырдарияның қай тұсынан өткендігі. Т. Жұртбай жоғарыда айтылған кітабында бұл маңды қазіргі Түркістан мен көне Отырардың маңы болар деп шамалайды. Оның үстіне жазушы Вавилонның әулие уағызшысы Беростың жазбаларындағы «Даас» деген атауды келтіріп, бұл Талас даласы болар деп қорытындылайды (23).

	Осы жерде біз Т. Жұртбайдың кеңірек мағынада қолданған Түркістан деген болжамын толық құптай отырып, шайқас болған маңайды нақтылай түсу үшін өз ойымызды айтпақпыз. Бір жағында екі-үш жүз мың (Кир әскері), екінші жағында жүз мың (Тұмар әскері) жауынгері бар екі жақтың шайқасы өтетін орынның ауқымы кең болуы қажет екенін Тұрсын дәл тауып, сол әскердің шөлейт жерлермен жүруі мүмкін емес екенін де анық айтады. Демек, екі жақ та өз қамын қарастыру керек. Кир әскеріне ең болмаса ауызсу болатын Сырдан басқа да өзендер қажет болса, Тұмар жасағы жер жағдайын жақсы білгенімен, тактикалық әдіс қолданатын мезгіл қажеттігі туса, паналай қоятын жердің болғаны да жақсы. Ол кездегі әскер қазіргі кездегідей емес – қарғып мініп жетіп баратын машинасы да, БТР-ы да, танкісі де жоқ – қосынымен артынып-тартынып жүретін заман. Сондықтан Кир әскерінің қазіргі Түркістан қаласының тұсынан өтетіндей мүмкіншілігі жоқ, айналаның бәрі – ұшы-қиырсыз құм дала. Тіптен соңғы кезге дейін сол маңайдағы аудан Қызылқұм аталып келді емес пе? Өзеннен өтетін ең ыңғайлы бір-ақ жер бар. Ол – қазір Шыназ деп аталатын, кезінде Шыңғыс хан әскері талқандап кеткен Бенакент қаласының тұсы. Осы шамада, Аққорған өзенінің жағасында, кейіннен Арқұқ деп аталған қорған-қала да бар. Осы қала Сырдариядан өтетін өткелден 5-6 шақырым жерде. Арғы беттен келген көп жауынгердің бері, солтүстік жағына өтетін өткелі осы тұс болу керек. Өйткені осы жер кейінгі дәуірлерде де көптеген шайқастың куәсі болған. Себебі – ол Сырдың өткел берер тұсындағы аса қолайлы орын. Осы жерден өткен әскер соңынан Шыназ өзенін, одан Келес өзенін одан әрі Шыршық өзендерін жағалап ілгері жылжи беруіне болады. Мұнда шығысындағы Батыс Тянь-Шань тауларының сілемдері – Шымған, Өгем, Қаржан қыраттарынан бастау алатын көптеген кіші өзендер мен бұлақтар бар. Ташкент қаласы Шыршық өзенінің аңғарына орналасқан. Қазіргі Шардара су қоймасының астында көне Ақтөбе қаласы суға көміліп қалды. Асан Қайғы атамыз «екі Келес» деп атаған Келес өзенінің аңғары – кең жазықтық. Осы Келес өзенін құрайтын тау өзендерінің біреуі тура Қазығұрт тауының етегінен басталады.

	Міне, жойқын қолмен өзеннен өтіп, соғыс салуды ойластырған қолбасшы тек осы бағытты ғана таңдайды. Ал елін қорғамақ болған қолбасшыға да осы өңірден қолайлы орын жоқ. Сондықтан Кир патшаның Сырдан өткен жері осы тұс.

	Енді үш күншілік жол деген ұғымды талдап көрелік. Ол кездегі әскери топтың бір күншілік жолы отыз шақырымнан аспағанын көптеген ғалымдар мен әдебиетшілер болжалдап жүр. Демек, шайқас өткен дала өткелден әрі кеткенде жүз-жүз елу шақырым болуға тиіс. Ал Қазығұрт тауы мен Сырдарияның арасы ана нүктеден мына нүктеге дейін деп санағанда екі жүз шақырымға жуықтап қалады. Демек, шайқас бастауын Қазығұрт тауынан алатын Келес өзенінің аңғарында, қазір Келес өңірі деп аталатын далада болған. Осы өңірдің жер жағдайы жасырыну, паналау сияқты, ілгері-кейінді шауып, жалған әдіс жасауға да қолайлы. Бұл жерде массагет жауынгерлерінің бір тобы тікелей Қазығұрт жақтан келсе, панада тұрған екінші тобы Шыршық өзені жақтан атой салуы әбден мүмкін. Қиян-кескі соғыс болатын күннің алдындағы түнде массагет жауынгерлерінің қасиетті тауларына сиынып, ата-баба мазарына тағзым етіп жүрген жерлері де нақ осы Қазығұрт болуы керек немесе Шымған, Қақпақ, Тұрбат маңының бірі. Тіптен көне заман тарихшыларының сақтардың «Ұлы ордасы» деп атаған ордасы да осы Қазығұрттың маңында болуы ғажап емес.

	Біз жоғарыда Т. Жұртбай өз кітабында вавилондық әулие-уағызшы Беростың «Кир патша Даас даласында өлім тапты» деген сөздеріндегі «Даас» сөзін «Талас даласы» болар деп қорытындылағанын айтып едік. Енді соған келейік. Егер осы «Даас» деген ұғымды «Таласқа» балайтын болсақ, онда шайқас болған жер Сыр бойынан үш күндік жер емес, кемінде он үш күндік жер болып шығады. Онда Кир әскері көне Жібек жолының бағытымен жүрді дегеннің өзінде, үш-төрт қиын асу бар. Олар – Қазығұрт асуы, Құлан асуы, Күйік асуы. Сондықтан біз осы «Даас даласы» деген ұғымды «Келес даласы» деп түсінеміз. Оның үстіне сол заман тұрмақ ХVІІ ғасырда қазақ даласын зерттеп, кітап жазған А. Левшиннің өзі Келес өзенін Талаш деп жазады. Ташкент маңынан бастап Сырға құятын өзендерді тізіп шыққанда: «Талашь, Бодам, Арсь или Арышь», – деп жазады да, өзі сызған картаға дәл осылай түсіреді. Ал бұл өзендер, шын мәнінде, Қазығұрттан бастау алатын Келес, Шымкент қаласының іргесінде ағып жатқан Бадам және Құлан асуының қасынан өтіп, көне Қараспан арқылы Отырар қаласының маңынан барып Сырдарияға құятын Арыс өзендері. Сондықтан Беростың айтқанына біз де сенеміз, тек оның «Даас» деп отырғаны – Талас емес, Келес. Т. Жұртбай өз жазбасында үндестік пен транскрипцияға сілтеме жасайды. Солай еткеннің өзінде де, Келес шындыққа әлдеқайда жақын.

	Сонымен, өте ерте заманда тарихтың атасы Геродоттың өзі аса үлкен қиян-кескі соғыс деп бағалаған осы шайқас Қазығұрттың етегіндегі Келес даласында өткен. Қасиетті Қазығұрт – көне дәуірдегі біздің ата-бабаларымыздың елін жаудан қалай қорғағанына, намысын аяққа таптатпағанына куә болған тау. Соңынан Кир патшаның кегін алуға келген Дарий патшаның әскерін адастырып, құмға бастап апарып, қарусыз-ақ жалғыз өзі қан қақсатқан Ширақ бабамыздың ерлігі әлгі Отырар мен Түркістан маңындағы құмды далада болған.





ЕСКЕНДІР ЗҰЛҚАРНАЙЫН ЖӘНЕ САҚТАРДЫҢ «ҰЛЫ ОРДАСЫ»




	Жалғыз қазақ арасында ғана емес, бүкіл Шығыс әлемінде Ескендір Зұлқарнайын деп аталып кеткен кісі – македониялықтардың әйгілі қолбасшысы Александр Македонский. Александр, шын мәнінде, Филипп патшаның ұлы, «Македонский» деген қосымша есімі, ал шығыс халықтарының арасында осы қолбасшының қос мүйізі бар екен деген лақап тарап кеткен. Сондықтан ол Зу-Ль-Карнейн деп («Қос мүйізді») аталыпты.

	Осы Зұлқарнайын, яғни Македонский патша да қазақ даласын жаулап алуға құмар болған. Ол өз қол астындағы жауынгерлеріне қарағанда әлденеше есе көп әскері бар Дарий патшаны күйрете жеңгеннен соң өзі жаулап алған жерлердің көбінде қала тұрғызып, грек-эллин мәдениетін енгізе бастады. Оның күл-талқан етіп жойып жіберген қаласының бірі – Кир қаласы Кирополис. Осы қаланың қай тұста екені, яғни нақтылы орны қайда екені ғалымдардың арасында әлі күнге дейін дау туғызып келеді. Дегенмен көпшілік ғалымдар оны қазіргі Қоқан қаласының маңында немесе Ходжент қаласының орнында болған деген тұжырымға тоқтайды. Қазіргі кездегі көпшілік энциклопедиялық еңбектерде осылай көрсетілген. Александр Македонский осы өзі жаулап алған Азия аймағында тез арада-ақ өз есімі берілген онға жуық қала тұрғызыпты. Соның бірі Александрополис немесе Александрия-эсхата (шеткі Александрия). Осы қаланы да Ходжент қаласының маңынан немесе соның дәл орнынан іздейді ғалымдар. Археологтар қазба жұмысын жүргізіп көргенде, жер қыртысынан Александр заманынан бұрынғы дәуір мәдениетінің де бұйымдары кездескен. Мүмкін, ол бұрынғы Кирополистің қалдығы болар.

	Біздің Сырдария өзенінің бойына осы бір салынған Александр қаласының тарихын тәптіштеп жатқанымыздың да сыры бар. Өйткені Александр Македонскийдің қазақ даласына жорығының бағыты осы маңнан онша қашыққа ұзамаған. Бұл – ең шеткі қала. Ал басқалары – Александрия Арийская (Герат), Окс өзеніндегі Александрия (Термез немесе Куляб маңында), Александрия Маргиланская (казіргі Байрам Али), Бактра қаласының маңындағы Александрия, т. б.

	Орталық Азияда тұрған кезінде А. Македонский оннан астам қала салдырып, соның бәріне өз есімін берген әрі осы қалаларға өз отандастарын әкеп жайғастырған. Соңынан дала көшпелілерін жеңе алмайтынына көзі жетіп, бұл да Кир сияқты айлаға көшіп, солардың бірінің қызына үйленіп, қайын атасын бүкіл дала көшпелілерінің билеушісі етіп жариялаған. Осындай дала қызы Роксана жөніндегі деректер мен аңыздар көп тараған. Ол туған елінің намысы үшін аянбай қызмет те атқарған. Олардың ерлігі, өжеттігі, отансүйгіштігі туралы деректерді атақты Низами ақынның ХІІ ғасырда жазған жырларынан кездестіруге болады. Ол Александр Македонский жөнінде екі дастан жазған. Соның бірі «Шадафнамада» («Даңқ туралы кітап») Ескендір Зұлқарнайын орыстардың даласына келіп соғыс салғанда ерлермен қатар қылыш ұстап, жауларының зәресін алған Нистандаржихан есімді қыздың бейнесін (соңынан Ескендірдің жұбайы – Қ.Т.) жасаған. Ол жырда былай толғайды:



	Если царь захватил все народы умело,

	Захватившего мир захватила я смело.



	Я петлей своих кос, как арканом, посмею

	Шахиншахскую сжать горделивую шею.

	Если дротиком царь кровь приносит врагу, –

	На ланиты мужей вызвать кровь я могу.



	Если часто мечом царь играет суровым,

	То играть я могу покоряющим словом».



	Міне, Низами жазған дастандағы түрік қызының бейнесі. Түрік қызы болғанда – қыпшақ қызы (Низами өз дастандарында тарихи қағиданы ұстанбаған, тіптен атамзаманда сүйегі қурап кеткен Александр Македонскийді өз заманына жақындатып Х-ХІ ғасырдағы қыпшақ даласының өміріне еркін қосып жіберген – Қ.Т.).

	Низамидің осы дастандарындағы дала қыздарының бейнесі – жоғарыда айтылған Роксана бейнесі. Нистандаржихан ойдан құрастырылған бейне болса, Роксана – тарихи тұлға, Низамидің әдеби қаһарманына прототип болған тұлға. Низамидің жұбайы Аппақ та қыпшақ қызы. Ол сүйікті жары Аппақты өмір бойы жырлап өткен. Ал Роксана туралы замандас жазушымыз Эрнест Төреханов осы аттас роман жазды. Ол романында Роксананы қаңлы тайпасының қызы ретінде суреттейді және қолында өз ойын дәлелдейтін құжаттардың көшірмесі бар екенін айтады.

	Ендігі мәселе – Александр Македонскийдің Сырдариядан өтіп соғыс салуы мен сақтар жеріне тұңғыш рет әрі соңғы рет аяқ басуы туралы. Әрі осы соғыс қай жерде өтті?

	Квинт Курций Арриан Александр Македонскийдің сақтар даласына Самарқаннан аттанып барып, Сырдан өткенін айтса, шайқастан соң жараланған қолбасшының Самарқанға төртінші күн дегенде жеткенін жазады. Демек, Сырдариядағы өткел Самарқаннан қашық емес. Кейбір авторлардың осы өткелді, тіптен Александрия қаласының өзін де Сырдарияның Арал теңізіне құяр сағасына апарып орналастыруын кезінде А. Левшин батыл сынап, Сырдариядан өту үшін бұлай қарай бағыт алған болса, құм даламен жарты айлық немесе бір айлық жол екенін айтады (Ал Александрдың соғыста жарақат алған жері – Самарқаннан үш-төрт-ақ күндік жер – Қ.Т.). Александр Македонский, әрине, өз әскерін құмға айдамайды, керісінше, елді мекені көп, сулы жермен жүруге тырысатыны белгілі. Сондықтан бұл қолбасшының да Сырдариядан өткен жері баяғы Кир патшаның өткен өткелі болса керек. Тек бұл жолы сақтар үш күндік жерге шегініп кеткен жоқ, жауына алғашқы соққыны тура өзеннің жағасында берді. Өзеннен өтіп жатқан македониялықтарға садақ оғын қардай боратты, сонан соң жер жағдайы өздеріне әбден танымал болғандықтан, бірде шегініп, бірде ұмтылып, кейбір кезде бүйірінен тиісіп отырды. Дегенмен осы шайқас дәл өзеннің жағасынан әрі жылжымады деу әбестік болар еді. Өзеннен өткен македониялықтар ілгері ұмтылуға тырысатыны анық, өйткені соңдарынан келе жатқан қосындары сол өзеннен жайбарақат өтуі керек. Артынып-тартынып келе жатқан қосымша лектің сақадай-сай тұрған жауынгерлер секілді қардай бораған жебенің астында өзеннен өтуі мүмкін емес. Ал сақтар болса, бұл шайқастың тек өзен жағасында ғана аяқтала қоймайтынын жақсы түсінеді. Олар үшін жер ыңғайына қарай шегіне соғыс салу тиімді.

	Осы ретте біз жоғарыда аталған Т. Жұртбай кітабында келтірілген бір-екі дерекке сілтеме жасап көрейік. Автор өз кітабында А. Македонский әскери ордасын Ванкент қаласында орналастырды дейді де, оны қазіргі Ходжент қаласының маңынан іздеуді меңзейді. Біздіңше, осы меңзеу дұрыс емес. Автордың Ванкент деп отырғаны Бенакент (кейбір деректерде Бенакент, Фенакент – Қ.Т.) қаласы болу керек. Бұл – Сырдариядан өткеннен кейін, әудем жерге орналасқан қазіргі Шыназ (Шахрухия) қаласы. Александр өзеннен өткеннен кейін қол астындағы қыруар әскерді басқару үшін әскери орда құруы қажет қой. Оның үстіне македониялықтар өзеннен өте салып, сол замат қайта өтіп, кейін кетпеген. Ұлы қолбасшы: «Сақ жеріне келдік, елі мен жерін көрдік, бұдан әрі мына сары далада біз қызығатындай ештеңе жоқ. Енді Индияға қарай аттың басын кейін бұрсақ қайтеді», – деп, жария етеді ғой өз шешімін жауынгерлеріне. Македонский дәл осылай демеген шығар, бірақ сақтар тегеурінінен беті қайтқан қолбасшының алдында жатқан кең далаға енді бойлап кірмей, кері бұрылу жөніндегі шешімін осылай тұспалдап айтқаны анық. Оның үстіне Александр Македонский нақ осы шайқаста өмірінде бірінші рет жарақаттанып, бірнеше күн шатырынан шықпай жатып алған. Шатырдан шыққанда жаралы Александр Македонскийді алып жүру бақытына кім лайықты деп атты әскер мен жаяу әскердің арасында өрбіген кикілжіңді Квинт Курций өз шығармасында әдемі бейнелеген. Ең негізгісі – шайқас біржола аяқталмаған: Александр өзеннен өтіп, сақ даласына аяқ басуын жеңісім деп есептесе, сақтар өздері берген соққыны өздерінің жеңісі санап, кең даласын қорғап қалғанына мәз болған. Осы жерде және бір көрсете кететін мәселе – Т. Жұртбай кітабындағы Шаш (Ташкент) қаласының бірнеше рет аталуы. Бірде ол сақ басшыларының аузынан шықса, бірде оны Александр Македонский атайды. Атағанда, егер Спитаменді (Сыпатай) тауып бермесеңдер, астаналарың Шаш қаласын талқандаймын деп зәр шашады. Демек, Александрдың өзеннен өткендегі мақсаты бірден Шаш қаласын алу болмаған немесе сақтар қаланы аман сақтап қалу үшін шайқастың бетін далалы жерге қарай бұра берген. Ал бұл кезде сақтардың тек қана көшпелі өмір сүрмей, отырықшылықпен де айналысатын тобы болғанын жоғарыдағы Квинт Курций шығармасындағы мына бір жолдар айқындайды. Онда сақтар өздері туралы былай деген: «Сақтар аспандағы сұңқар сияқты. Яксартты күніне жүз рет әрі-бері кесіп өтсе де өз еркі. Өйткені бұл – біздің отанымыз! Сенің отаныңа біз қиянат жасағанымыз жоқ. Біліп қой: Тәңірім бізге өгіздің мойынтұрығын, соқаны, найзаны, жебені және тостағанды сыйлады. Өгіздің күшімен еккен дәнімізді достарымызбен бөлісеміз, Тәңірімізге мінәжат етіп, тостағанымыздағы шарапты соларға құйып береміз. Ал жебемен жауымызды жайратамыз, жақындаса – найзамызды шаншимыз». Демек, сақтар егіншілікпен де айналысқан. Ал егіншілікпен айналысатын жер – негізінен Қазақстанның оңтүстігі, ал мына айтылып отырған оқиғаларға икемдестіретін болсақ, және де Келес өңірі, Шыршық, Өгем, Бадам, Арыс өзендерінің аңғарлары. Отырықшылық болған соң қаланың да жұрнағы болуы әбден ықтимал. Ал осы Александр Македонский заманынан екі жүз жылдан кейін осы аймаққа келген Қытай жиһанкездері мұнда егіншілігі де, көшпелілігі де, қалалары мен кенттері де бар, қолөнері де өркендеген Кангюй мемлекеті болғанын көздерімен көрген. Өзбек ғалымы К. Шониёзов өзінің монографиялық еңбегінде көне заманда бұл төңіректегі ең үлкен қала Канг қаласы болғанын, ол жөнінде көне деректердің бәрінде айтылатынын келтіреді. Ал қала Ангрен өзеніне жақын маңда болғанын әрі Кангюй мемлекетінің астанасы екенін дәлелдейді (қала орны Ташкенттен онша қашық емес – Қ.Т.).

	Александр Македонскиймен шайқасқан сақ көсемдері мен қолбасшыларының есімдерін біз Жұртбай кітабынан келтірейік: Ұлы кеңестің биі Тамыр, қолбасшы Ботақан, Күдіре батыр, Садырық батыр, жау тылында әрекет жасаған Сыпатай батыр (Спитамен). Спитамен жөнінде бірер сөз айту үшін бір сілтеме жасап алған жөн секілді. Осы бір аяулы азамат және осы айтылып жатқан оқиғалар туралы көп мәлімет В. Янның «Отқа оранған қорған» атты повесінде кең айтылған. Тек бұл да көркем шығарма, ал көркем шығарманың өз заңдылықтары бары белгілі. Оның үстіне В. Ян кітабында тарихи және географиялық ағаттық та кездеседі. Әсіресе қазақ даласы үшін. Мүмкін, бұған бір кезде бар тарихтан бойымызды аулақ салған өзіміз айыпты шығармыз. Өйткені осындай шығармалар жазылып жатқанда біз ежелгі тарих пен көне тарих тұрмақ, «Қыз Жібек», «Қобыланды», «Алпамыс» сияқты эпостарымыздың өзіне салқын қарадық емес пе?! Сондықтан кейбір тарихи еңбектерге сілтеме жасағанда осындай ағаттықтарға абай болғанымыз абзал. Осыған бір-ақ мысал: дәл осы кезге дейін «соғдылар кім?» деген сұраққа жан-жақты қарастырылып, ғылыми дәлелденген үзілді-кесілді тұжырым жоқ. Сондықтан кезінде біз «ұлтшыл» деген шекпен жамылып қалмайық деген үреймен тарихи тұлғаның бәрін апарып осы соғдыларға тели бердік. Енді осы мәселенің де басын ашып алатын мезгіл жеткен сияқты.

	Міне, солардың бірі – Спитамен, яғни Сыпатай. В. Ян кітабы бойынша оның әкесі соғды да, шешесі сақ қызы. Өмір талқысымен әкесін іздеп Афинаға да барған, Александр Македонскийдің соғыс тактикасын да жақсы меңгерген. Соңынан елінің азаттығы үшін күрескен батыр. Александр Македонский қолы Сырдариядан өтіп, сақтармен шайқасып жатқанда Сыпатай қол жинап, Самарқанға шабуыл жасайды. Осындағы македониялықтарды қаладан қуып шығып, олар өзендегі аралды паналаған жерінде қуып жетіп, жойып жіберген. Ол жауларымен үш жыл бойы шайқасқан. Шайқасқанда, қазіргі тілмен айтқанда, партизан соғысын ұйымдастырған. Александр Македонскийдің ең таңдаулы әскербасы – Фарнух жасағының күл-талқанын шығарған. Осы бір елін қорғаған патриот жөнінде тарихи деректерге жүгінетін болсақ, академик В. Струве «Кавказ бен Орта Азия жөніндегі дерекнамалар» деген кітабында былай деп жазған екен: «Александр Македонскийге қарсы соғыста Орта Азия халқының бостандығын сақтап қалған Спитаменнің соңғы жорығы туралы Аррианның әңгімесіндегі оқиға сақтардың Ұлы ордасы орналасқан кең даланың құпия сырын толық ашып береді. Спитамен Согдианаға жасырын өтіп кетіп, македониялықтарға соққы бергісі келді, ал Спитаменнің шабуылынан сескенген Александр Согдианада қыстап қалды». В. Ян шығармасында Сыпатайдың Афинаға барғанын тарихқа жүгініп жазған. Сол заманда сақтардың ішінен Афинаға барғандар жеткілікті болса керек. Мысалы, көне замандардан бастап қазіргі ғалымдарға дейін мойындаған ұлы тұлға Анахарсис – сақ даласының тумасы.

	Міне, дүниені түгел билесем деген Ескендір Зұлқарнайынның сақ жеріне келіп қайтуының сыры осындай. Ал сол шайқас қай тұста өтті деген сұраққа жоғарыда айтылған әңгімелердің бәрін жүйелеп көрген зерделі оқырманның өзі-ақ тұжырым жасауына болады. Бұл тұс – Келес өңірі, қасиетті Қазығұрттың маңы. Қазығұртты айтқанда, біз барлық оқиғаны сол бір таудың іргесіне апарып тіреп қоюдан аулақпыз, бүкіл Қазығұрт өңірін қоса айтып отырмыз. Демек, қазақ даласының және бір жойқын апаттан аман қалғанына қасиетті Қазығұрт куә. Осы жерде және бір айта кететін жайт – Қазығұрт аймағындағы Ескендірдің атына байланысты айтылатын «Ескендірдің төбесі», «Ескендір көпірі» сияқты атаумен аталатын орындардың кездесетіні. Ескендір аталатын ауыл да Шымған тауының маңында. Белгілі ғалым, қазақ мәдениеті мен әдебиетінің аса білгірлерінің бірі Мекемтас Мырзахметов бір еңбегінде Оңтүстік Қазақстан аймағында қыздардың жігіттерді сынағанда айтатын «Ескендір тауға шықтың ба?» деп басталатын жыр үлгілерінің сақталғанын мысалға келтіреді. Тереңірек ойланған адамға бұл да бір тұжырымдардың нышанын еске түсіретін мәселе екені анық.

	* * *

	Әдебиет әлемінің ірі тұлғаларының бірі – Әбілқасым Фирдоуси. Ол кісінің Қазығұрт маңына келген-келмегеніне ешкім куәлік жасай алмайды. Бірақ ақынның өзінің айтуына қарағанда, оның әлемге әйгілі «Шахнама» эпосындағы кейіпкерлері осында болған. Фирдоусидің тарихтың білгірі болғандығын барлық ғалымдар мойындайды, сондықтан өз еңбектерінде «Шахнамаға» сілтеу жасап, кейде, тіпті ондағы деректерді айғақ ретінде қабылдайды.

	Фирдоуси шығармасында әлемнің соңғы билеушісі Феридуннің бүкіл әлемді үш ұлына – Тур, Салым, Ирадж үшеуіне бөліп бергені жырланатын тұста, Тур өз еншісіне Тұраннан Чинға (Қытай – Қ.Т.) дейінгі аймақты алғанын айтады. Осылайша Тұран мен Иранның арасы жіктеледі. Тұранның билеушісі – Афрасиаб. Ақын осы аймақтың ауқымын өз шығармасында екі рет анықтап көрсетеді. Оның бірі – Сиявуштың Афрасиабқа баруы, екіншісі – Тус қолбасшысының Тұранға жасаған жорығы. Жорық бағыты суреттелгенде, Балх, Термез, Согд, Самарқан, Чач қалалары аталады. Тус сол жорықта алғашқы шайқасын Испиджаб пен Чач арасындағы асудан бастаған. Осы жерде бұған Испиджабтың билеушісі, Афрасиабтың қолбасшысы Варазад қарсы тұрған.

	Міне, осы қанды шайқас өткен жер Қазығұрт маңы екені немесе соңғы кезде жазылып жүргендей, Тұрбат асуы екені жыр жолдарынан айқын көрінеді. Сонымен, әлемнің және бір алыбы Фирдоуси кейіпкерлері Қазығұрт маңында шайқасқан. Оған көз жеткізу үшін жырды түгелімен мұқият оқып шығу керек, ал оның көлемі 60 мың бәйіттен тұрады.

	Жырда көзге ұрғандай анық айтылатын тағы бір қызықты дерек бар. Тұран елінің басшысы ретінде көрсетілген Афрасиабты ғалымдар соңғы кезде Махмұд Қашқаридың еңбектеріндегі «Алып Ер Тоңға» деп жүр. Ал сол Афрасиабтың астанасы қайда? Ол қалай аталған? Жырда осы қала Канга деп аталады әрі ол Гулзарриюн (Сырдария – Қ.Т.) өзенінің арғы бетінде – Чач пен Испиджабтың арғы жағында деп көрсетіледі. «Ұлы жаулаушы Туса» Құдайға жалбарынғанда:

	«Мәртебелі әрі қасиетті Қанғаны алуға жәрдемдес», – деп жалбарынады. Міне, осы қаланы қазақ оқымыстылары Отырар деп еншілесе, өзбек ғалымдары (Шониезов, Ахмедов) Ташкент маңындағы Қанға қаласы деп еншілейді. Бұл тұжырымда да қала Сырдарияның «арғы бетінде» деген анықтамаға сәйкес келіп тұр, тек онда Испиджабтың (Сайрамның) қатысы болмай қалады. Бұл ғылыми пікірталас түбінде бір шешімін табар, көне дәуір ұғымымен есептегенде, екеуі де Қазығұрт аймағындағы қалалар.





	ҚАЗЫҒҰРТ

	Аманбек АҚАЕВ



	«Қазығұрттың басында кеме қалған,

	Ол әулие болмаса неге қалған?»

	Кеудесіне тұңғиық сыр жасырып,

	Қанша ғасыр өтіпті-ау, дүние жалған!..



	Қайырмасы:

	Кеме қалған,

	Дүние жалған!



	Шопан ата қозысын өргізген жер,

	Ойсылқара ботасын емгізген жер,

	Қамбар ата құлынын ойнақтатып,

	Зеңгі баба бұзауын өргізген жер.



	Қайырмасы.



	Араладым талай жер, талай жұртты,

	Елі құтты, жайнаған жері құтты.

	Сағынамын, көруге асығамын,

	Қазағымның киесі Қазығұртты.



	Қайырмасы.





	«Құлжа қобызын арқалап елден-елге, бектен-бекке жырау кезер. Ер жомартын, ер бақылын жырау білер. Қарсы алдыңызда жолдан адастырмай қобыз шалып жырлайтын жырау болсын, ей, ханым! Азып-тозып келген пақырға Тәңірім сауабын берсін, ей, ханым!..»

	Қорқыт атаның өсиет-нақыл сөздерінен





КӨНЕ ЖАЗБАЛАР АШҚАН КӨМБЕ





«ТЕМІР ҚАҚПА»




	Көне жазулардың көбінде айтылатын бір орын бар. Ол – «Темір қақпа». Көптеген ғылыми еңбектерде тарихи аймақтарды ажыратқанда осы «Темір қақпаны» басшылыққа алып отырады. Бұл атау «Қорқыт ата кітабында» да, Орхон-Енисей тас жазуларында да, қытай кезбелерінің жазбаларында да аталады. Сондықтан бұл мәселенің басын ашып алу үшін тек қана Қорқыт ата жырларындағы «Темір қақпаны» ғана іздемей, жалпы түркі болмысында аталатын, тіптен бүкіл Азия құрлығында кездесетін темір қақпалардың сырын ашып, орнын белгілеп алу керек.

	«Темір қақпа» дейтін ұғым негізінен ғылыми еңбектерде Шығыс пен Орталық Азия халықтарына байланысты айтылады. Осы бір термин көне түркі жазбаларына да тән. Соның бірі – Орхон-Енисей тас жазулары.

	Осы тас жазулардың «Күлтегін» (IV ғ.) деп аталатын нұсқасында:



	Батыста – Інжу өзенін кеше

	Темір қақпаға дейін жауладым... –



	деген жолдар кездессе, тағы бір жерінде:



	Түргеш халқының бәрі бағынды.

	Ол халықты табарға қалдырдық.

	Тағы жылжып, соғдыны халық етпек боп,

	Інжу өзенін кеше

	Темір қақпаға дейін аттандық,



	– деп жырланады. «Темір қақпаға» байланысты:



	Інжу өзенін кеше,

	Тінесі ұлының мекені

	Мәңгікөк тауынан (асырып)

	Темір қақпаға дейін қудық.

	Сол жерден қайтардық

	Інел қағанға сол кезде.

	Сұң бастаған

	Соғда халқы тегіс келді.

	Ол кезде түрк халқы

	Темір қақпаға Тінесі ұлының

	Мекен тауына жеткен еді.

	(Тау) иесіз екен, –



	деп жырланады.

	Осы жырларды мұқият оқыған адам одан түркілер сонау Каспийдің арғы жағында жатқан Дербент маңына дейін шабуыл жасаған деп ойламайды. Ал түркілердің Каспий тұрмақ одан да әрі кеткені тарихтан белгілі. Тек ол оқиғалар мына тас жазуларға енбеген. Мұнда айтылатын «Темір қақпа» – әрі кеткенде кезінде Испанияның Самарқанға келген елшісі Руи Гонсалес де Клавихо әйгілі қолбасшы Темірланның «Темір қақпасы» деп атап кеткен Байсын тауындағы ұзындығы үш шақырымдай, ені жиырма метрлік өткел немесе Батыс ТяньШань сілемдеріндегі әлі де орны нақты анықталмаған бір қойнау.

	Оғыздар да өз мемлекетінің әбден күшейген мезгілінде Кавказ асып, Қара теңізден өтіп, қазіргі Түркия жеріне жетті. Тіптен сол оғыздардың тікелей ұрпағы саналып жүрген гагауздар қазір Молдова мемлекетінің бір шетінде өз алдына аудан болып отыр. Иә, сонымен оғыздардың да талай жерді шарлағаны рас.

	Бірақ Қорқыт ата жырларындағы аталатын «Темір қақпаны» тым Батыстан іздеу әбестік сияқты. Оған негіз жоқ. Сондықтан Қорқыт ата жырларындағы «Темір қақпаны» Қазығұрт тауы маңынан іздеу керек секілді. Оған жалпы «Темір қақпалар» жөніндегі басқа да жазба деректер сүйеу болатын сияқты. Оның үстіне сол заманда Оңтүстік Қазақстанның Соғды жерімен шектесіп жатқанын да естен шығармау керек. Сонау Алтайдан келіп түркілер арпалысып жүргенде Қаратаудың бауырынан аттанған оғыздарға да соғдылар оңай жау болған жоқ. Сондықтан «Темір қақпа» жөніндегі дерекнамаларды түгелдей келтіріп барып, сонан соң тұжырым жасауды жөн көрдік. Оның үстіне Қорқыт ата жырларының ауызша нұсқасы VII-VIII ғасырларда пайда болғанын, ал Орхон-Енисей жазулары да осы шамада тасқа қашалғанын әрі сол түркілер оғыздардың өзімен талай рет жауласқанын ұмытпау керек.

	Ал Батыстың классикалық тарихи әдебиетінде «Темір қақпа» туралы аңыз тіптен әріге кетеді. Әйгілі тарихшы Плиний Александр Македонскийге байланысты келтірілген аңыз бойынша «Темір қақпаның» өмірге келген тарихы былай болыпты-мыс. Александр Македонский Шығыс жорығы кезінде бір аймақта Иафет әулетінен тараған күнәкар жандарға кездесіп, оларды тауға қуып тығыпты. Осы айналасы биік құздардан құрылған тау тізбектерінің екі шеті біріне-бірі жақындап, тек тар өткел ғана қалған екен. Дәл осы жерге Александр Македонский темір қақпа орната қойыпты. Міне, көне дүниеден келе жатқан «Темір қақпа» туралы аңыз осылай тараған. Осы жерде екі мәселеге көңіл бөле кеткен жөн.

	Біріншіден, Александр Македонскийдің Шығысқа шабуыл жасап, Орталық Азияның біраз жерін басып алғаны рас. Тарихи дерекнамаларда ол қазіргі Ходженттің орнына қала орнатып, Самарқанды астана жасап, Сырдариядан өтіп, көшпелілермен соғысқан. Осында жараланып, ақыры кейін қайтқан. Бір айта кететін жайт, ол кейін қайтудың жолын қарастыруға мәжбүр болған. Өйткені өмір бойы беті қайтып көрмеген жас қолбасшы көшпелілерден бетім қайтты деуді намыс көріп, өзінше айла жасаған. Сондағы тапқаны: Орталық Азияны жаулап алдық, енді өзеннің арғы бетіндегі Сары далада ештеңе жоқ, ал бетімізді Оңтүстікке бұрсақ, Индияның қыруар қазынасына ие боламыз деген уәж. Сонда Македонскийдің соңғы соғысқан жері қай тұс? Қай жерден кері қайтты? Егер Махмұд Қашқариға сенетін болсақ, бұл жердің аты – Алтуңқан. Оның баурайында көшпелі түркі халықтары өмір сүреді. Осы бір атаудан Қазығұрттың оңтүстігіндегі Алтынтөбе дейтін жердің аты сезілетін секілді. Оның үстіне Византия елшісі Земарх Батыс түрік қағандығына келгенде Эктагтың етегіндегі Алтынтауда болғанын да ұмытпаған жөн.

	Екіншіден, Плинийдің Иафет әулеті деп отырғаны – қазақ шежірелеріндегі Нұқ пайғамбардың ұлы Иафес (Әбілғазы осылай транскрипциялаған – Қ.Т.). Ал бүкіл түркі әулеті осы Иафес-Иафеттен тараған. Сондықтан да олар гректер үшін күнәкар әулет саналатыны айқын.

	Міне, осы мәселенің басын ашып алған соң, әлгі Александр Македонский қуып тығатын Иафет әулетінің күнәкарлары баспана жасаған таулар Батыс Тянь-Шань тауларының сілемдері, яғни Қазығұрттың оңтүстігінде жатқан Шымған таулары деген қорытынды жасауға болады. Ал мұны әйгілі Бұзғал қақпасы деуге келтірмейтін дәлел – Александр Македонский Индияға жорық жасағанда өзі осы қақпадан кері қарай өткен. Сондықтан оны жауып тастаса, о басында Самарқанға да келе алмас еді.

	Осы Плиний айтқан аңыздың бір нұсқасы славяндардың «Повесть временных лет» деген шежіресінде де бар. Тек бұл шығармада автор осы дәйекті Византия дерекнамаларынан алғанын ашық жазады.

	Міне, Батыс-Шығыс дерекнамаларындағы «Темір қақпалардың» сыры осындай. Дегенмен «Темір қақпа» жөнінде дерек қалдырған және бір топ адам бар. Олар – қытайлар. Профессор Марат Барманқұлов өзінің «Түркі әлемі» деп аталатын кітабында Н.В. Кюннердің «Китайские известия о народах Южной Сибири, Центральной Азии и Дальнего Востока» деген кітабынан мынадай мысал келтіреді: «... в разделе «Повествование о Кангюи»... записано о железных воротах следующее: «Государство Ши, иные называют Гйеша или Гиешуанна, находится на юге от реки Дулюшидей. (Это) прежде земля города Сусие кангюйского малого князя. Имеет железные ворота, горы слева и справа обрывисты, камень цветом походит на железо» (26). М. Барманқұлов бұл үзіндіні Н.Б. Кюннерден келтірсе, дәл осы кітабында Түркістандағы (қала емес, ел мағынасында) қаңлы темір қақпасы туралы Қытайдың «Сиюйцзи» жылнамасынан мына бір үзіндіні және келтірген: «Если на юго-восток по горам пройти более 300 ли, то вступаешь в железные ворота. Железные ворота слева и справа опоясаны горами. Горы крайне обрывисты, хотя есть узкая тропа; она увеличивает опасности и преграды. С обеих сторон скалистые стены. Их цвет подобен железу.

	Здесь устроены половинки ворот, скреплены железом. Имеется много железных колокольчиков, навешанных на половинках. Вследствие недоступности и крепости считают их прославленными железными воротами вплоть до государства Тухоло. По справке это находится по крайней южной дороге».

	М. Барманқұлов осы кітабында дүние жүзіндегі барлық «Темір қақпаларды» тізіп шыққанмен, әлгі Түркістандағы қаңлылық «темір қақпаның» қайда екенін анық болжай алмайды. Бұл жерде автор өзі келтірген үзіндідегі Тухоло еліне көңіл бөлмесе керек. Басқа атауларды да есепке алмаған.

	Енді дәл осы үзіндіні айқындай түсу үшін Н.Я. Бичуриннің «Средняя Азия и Восточный Туркестан» атты кітабына көз жүгіртіп көрейік. Мұнда былай жазылған: «Шы, иначе Кюйша-Гйешуанна, лежит на южной стороне реки Думо... 400 ли до Тухоло. Есть гора, называемая Железные ворота. По обеим сторонам высокие утесы. Цвет камней походит на железо. Это место служит пограничным укреплением для двух владений. Город заперт золотым замком. Есть храм, в котором при каждом жертвоприношении закалывают до тысячи баранов. Перед каждым походом на войну совершают здесь моление. Во всем владении находится 500 городов... Владение Шы простирается на несколько тысяч ли... владетель Хугидо прислал танцовщиц и полосатого леопарда» (27). Осы елдің Қытай елімен байланысы алғаш рет 605 жылы басталып, әлгі биші бикештерді бұл аймақ Кюйша округі деп атаған соң, 727 жылы жіберген екен. Дәл осы кітаптың 191-бетінде мынадай да сөздер бар: «В резиденции храм предкам, в котором приносят жертвы в шестой луне. Прочие владетели (Әңгіме аса күшті мемлекет деп есептелінген Кангюйлер туралы. Оларға осы аймақтағы сегіз иелік бағынған. Ел иесінің атадан балаға ауысып келе жатқан лауазымы – фути, жұбайы – түрік ханының қызы. Тұратын мекені Сабао өзенінің бойындағы Алуди қаласы – К.Т.) приезжают помогать в жертвоприношении. Поклоняются Будде. Употребляют тюркское письмо. Климат теплый, способный для произращения всякого хлеба. Жители прилежат к садоводству и огородничеству. Деревья роскошно растут. Есть лошади, верблюды, ослы, зубры, золото, нашатырь, разные благовония, белый жемчуг, каброжья замша, камка, полотна. Много виноградного вина».

	Міне, осының бәрі әлгі «Темір қақпаға» байланысты ойға жетелейді. Осы елдің әлгі қасиетті орнында (храм) сақталатын Заң жүйелері болған. Төрелік айтатын немесе жазаға тартатын жағдай бола қалса, сол Заң ережелерін негізге алып үкім шығарған. Мысалы, аса ауыр қылмыс жасаса, үй-ішімен қоса түгел қырып жіберген, одан жеңілдеу қылмыс үшін қылмыскерді өлім жазасына кескен, ал ұрлық жасаған адамның аяғын шауып тастайтын болған.

	Сонымен осы «Темір қақпаның» оңтүстігінде 400 ли, яғни 200 шақырымдай жерде Тухоло елі орналасқан. Олар Кангюйлерден (түркілерден деп түсіне беру керек – Қ.Т.) бөтен ел. Олардың аумағы туралы және бір анықтаманы сол Бичурин кітабындағы Қытайдың «Бейши» жылнамасының 9-тарауынан көруге болады. Мұнда Тухоло Сарымсақты таудың (Памир) батысында, 500 ли жерде, резиденцияның аумағы – 2 ли, сапқа жарайтын жауынгері – 100 000 адам, өздері идандармен (эфталиттер) араласып кеткен деп көрсетілген. Дәл осы кітапта және бір анықтама бар. Мұны біз кітаптың өзінде қалай берілсе солай келтірейік. «Помянутые три рода на древних тухолских землях и зависят от тукюесцев. Владетель их также из рода тукюесцев; он господствует от Железных ворот на юг. Постоянной оседлости не имеют. Еще на восток через семь родов есть трудный узкий проход с запада на восток».

	Демек, «Темір қақпа» түркілер жерінде де, ал мына айтылып тұрған «Узкий проход» (Бұл да «Темір қақпа» ғой!) Тухоло жерінде. Біздің шамалауымызша, осы қақпаның алғашқысы Батыс Тянь-Шаньның сілемдерінде де, екіншісі – Байсын тауындағы Бұзғал қақпасы. Сонымен, осы кезге дейін географиялық орны белгісіз болып келген түркістандық-кангюйлік «Темір қақпа» Қазығұрттың маңында – Өгем, Шатқал, Шымғанның арасындағы өткелдердің бірі. Жоғарыдағы айтылған құрбандық шалатын орын – Қазығұрттың маңы, Заңдар жүйесі сақталатын жер де осы шамада. Ал түркілердің жауласып жүретін қарсыластары осы таулардың арғы бетінде немесе тіптен тау шатқалдарының ішінде-ақ қоныстанып жүрген. Бұл оқиғаның бәрінің өткен кезі (Қытай жылнамалары бойынша) І-ІV ғасырдан бастап VII-VIII ғасырға дейінгі мезгіл (Бичурин сызған карталарда Тухоло елі тек осы тұстарда ғана көрсетілген – Қ.Т.).

	Еске сала кететін бір жайт, әлгі таулардың біздің заманымызда өмір сүріп жатқан тұрғындары жайында. Шарбақ су қоймасының етегіндегі екі жағын жартасты таулар қысып келген қойнаудан шығысқа қарай өтсең, Піскем өзенінің бойы мен арғы жағында тәжік ағайындар тұрады. Солтүстік-шығысын мекендейтін туыстар – қырғыздар, ал оңтүстігінде – өзбектер. Тіптен Шарбақ су қоймасынан Піскем өзенін бойлай тіке тартсаң, Таласқа дейін сексен-ақ шақырым жер.

	Ал осы қойнаудың қазіргі Қазақстан жағындағы тауды ел атамзаманнан бері Қақпақ тауы деп атайды. Ол жөнінде көптеген аңыздарда сақталған. Ел де Қақпақ елі деп аталады. Тауды Заңғар деп, қақпаны дарбаза дейді. Осы маңда (Қазығұрт аймағында) «Темір қақпа» деп аталатын жердің бар екенін сонау қытай, араб-парсы жазбагерлерінен бастап, соңғы ғасырларда өмір сүрген орыс шығыстанушылары да өз жазбаларында тілге тиек етеді. Ортағасырлық ибн Хаукал, Хордадбек, т. б. жиһангездер Ташкент пен Сайрам арасындағы жолды әрбір нүктенің арақашықтығын анықтай отырып көрсетеді. Мысалы, ибн Хаукал бұл темір дарбазаны Шаш аумағын суреттегенде оның шекарасының бір шеті Шаш өзені болса, екінші шеті «Темір қақпа» деп тұжырымдайды. Әрі оның Шаш пен Испиджабтың арасында жатқан жайылымдық Калас (түпнұсқада «Келес» атауы осылай жазылған) даласында екенін айтады. Ал ибн Хордадбектің жазбаларында Шаштан бастап күміс өндірілетін Илак пен Баланканакқа дейінгі арақашықтық көрсетіледі де, содан соң «Темір қақпаға» дейінгі маршрут, әрі қарай Испиджабқа дейінгі жол аталады. В. Бартольд осы жазбаларға сүйене отырып, жолдың, қазіргі трассаның (Бұрынғы Ташкент – Шымкент пошта жолы) шығыс жағынан – Тұрбат асуы арқылы өткенін айтады. Негізгі дәлел ретінде «күміс кен қазбалары» мен «Темір қақпаны» келтіреді.

	Ибн Хаукал жазбаларында Келес даласын айта келіп, Саблық тауларынан Келес өзеніне дейін, одан әрі Сырдарияға дейін Шаш қаласын көшпелілерден қорғап тұрған ұзыннан-ұзақ дуал қорған бар екенін суреттеген. Осы бір ұшы-қиырсыз дуал көптеген зерттеушілердің ойын онға бөліп, көңілдеріне күдік тудырды. В. Бартольд мұны Хорасан билеушісі Абдуллах ибн Хумейдің ибн Кахтаб 776 жылы тұрғызған болса керек деп болжамдаса, Е.Т. Смирнов Бозсу тармағынан Яллама қыстағына дейін зерттеп, онда жазба деректерде көрсетілгендей Кемпірдуалдың іргесінде ешқандай қазылған ор жоқ дейді. ХІХ ғасырда осы Кемпірдуал туралы көптеген аңыздар кең тарады. Ғалым Ю.Ф. Буряков оны зерттеу мақсатында қазба жұмыстарын жүргізіп оның ешқандай дуал емес, табиғи қыраттар екенін анықтады.

	Соңғы кезде осы жұмбақты шешуге ат салысып, өзінше болжам ұсынған ғалымдардың бірі – шымкенттік, тарих ғылымдарының докторы Б. Байтанаев: «Біз бір нәрсеге күмәнсіз сенеміз: ортағасырлық мерзімдерде «Темір қақпа» дейтін географиялық атаудың болғаны шындық», – дейді (28). Біз де ғалымның бұл ойын толық қолдаймыз. Оның Шаш қаласының сыртқы қорғаны қазіргі Жібек жолы ауылы аймағында болу керек деген болжамына да дау айтпаймыз. Бірақ ғалымның сол «Темір қақпаны» апарып орналастырған орны күмәнді.

	Б. Байтанаевтың ұсынысы бойынша кезінде ортағасырлық авторлар «Темір қақпа» деп атаған орын – қазіргі Дарбаза деп аталып жүрген географиялық нүкте. Рас, мұндай ауыл бар. Ол Сарыағаш қаласынан он шақты шақырым жерде (солтүстік бағытында). Осы жерде Үлкен Темірші, Кіші Темірші дейтін төбелер мен бір кезде қазылған кен орындары да бар. Үлкен Теміршіде жергілікті тұрғындар келіп зиярат етіп жүретін, әулие Ердәуіт деп аталған жер де бар. Қазығұрттың таулармен шайқасы кезінде көмекке келетін бірде туысы, бірде жан досы аталып жүрген Қыңырақ та осы маңда. Осының бәрін еске алып қабыстыра салсақ, дау шешілгендей болады. Алайда мұндай тұжырым жасауға әлі ерте.

	Біріншіден, бұл бағыт – далалы жер, Қазығұрттан көп қашық. Шымкент пен Ташкентті жалғастыратын темір жол өте айналыс болса да осы бағытта тартылған. Жолдың ұзақтығын қысқартамыз деп өткен ғасырдың отызыншы жылдары төселген темір жол табандары мен көпір құрылыстары Ташкенттен бастап Қазығұрттың етегіне дейін әлі күнге білеуленіп көрінеді. Тауды кесіп те, тесіп те өте алмаған болу керек. Оның үстіне керуен жолы ол бағытпен жүрсе, Испиджабқа Қазығұртқа жақындамай-ақ, қазіргі Бадам, Шымкент арқылы өтіп кетеді.

	Екіншіден, ортағасырлық жазбаларда, әсіресе қытай жазбаларында биік тасты таулар аталады. Ал бұл бағытта ешқандай тау жоқ, – қыратты жазық дала.

	Үшіншіден, сол жазбалардың ешқайсысында Келес өзенінен өтті деген сөз жоқ, ал өзен ол авторларға белгілі болған – оны «Калас» деген атаумен сипаттаған.

	Төртіншіден, «Құбал» дейтін географиялық атауды анықтай алмадық дейді ғалым. Оның үстіне оның түрлі-түрлі жазылғанын да айтады. Бұл нүкте –Шаштан шыққанда бірінші кездесетін атау. Шындығында, дәл қазір де Жібек жолы кентінен шығыс-солтүстікке қарай шыққанда алғашқы кездесетін ауыл – Құмыл.

	Бесіншіден, ғалым «қақпа» дейтін сөздің парсы тілінде дарнаханин, дарбоза деп айтылатынын, ал өзбек пен тәжік тілінде дарбоза, түрікпенде – дервез, қазақшада – дарбаза деп аталатынын әрі оның «тау өткелі», «төбелер арасындағы қойнау» мағынасын беретінін айтады. Ал Қақпақтағы екі жағын биік тасты төбелер қоршап тұрған әрі ұзындығы біраз жерге созылатын өткел дәл осындай – арғы жағы қойнау. Міне, осы жерді қақпақтықтар «Дарбаза» деп атайды. Атамзаманнан бері осылай атап келеді. Сондықтан ортағасырлық авторлар атаған «Темір қақпаны» біз дәл осы жер деп тұжырымдаймыз. Демек, «Темір қақпа» Қақпақта, Заңғар тауының етегінде.

	Заңғар тауының етегіндегі осы Қақпақ елді мекені орналасқан жер, шынында да, тау қойнауына енетін жолдар мен даланы таудан бөліп тұратын қақпа іспеттес. Міне, осы жердің атауы туралы көнекөз қариялар арқылы жеткен әңгімелердің екі түрлі нұсқасы ел арасында әлі күнге сақталған. Біріншісі, Қақпақтағы «Базарбай бұлақ» деген жердің тұсында «Қақпақ тас» деген тас бар. Ол жерге он мыңға дейін ірі қара мал ұстауға болады. Осы қақпақ тасқа байланысты ол жер Қақпақ аталып кеткен. Екіншісі, 1723 жылы немесе сол шамада қазақ елі жоңғарларға қарсы күш жиып, жауға тойтарыс беру үшін Заңғар тауының басына тас үйгізеді. Жақсы қаруланған алпыс-жетпіс қарулы жігіттер жоңғарларларға шабуыл жасап, іле қорқып қашқан болып Заңғар тауының ішіне кіреді. Сол тұста қақпаға ұқсас тарлау қуыс болады. Жаудың негізгі әскері кіріп болды-ау деген кезде жігіттер таудың төбесінен тастарды домалатып, жауды қырғынға ұшыратады. Сол себепті бұл ара Қақпақ аталып кеткен.





ҚЫТАЙ САЯХАТШЫЛАРЫНЫҢ ХИКАЯСЫ




	Көне түркілер тарихын зерттегенде ғалымдардың көпшілігі-ақ бір атаудан аттап өте алмайды. Ол – Мыңбұлақ. Осы Мыңбұлақ деп атанған жердің қай маңда екенін тұспалдағанмен, дәл қай жер екенін бұрынғы тарихшылар мен саяхатшылар анықтап көрсетпеген. Оның да, әрине, өзіндік сыры бар. Өйткені қазақ даласында бір түрлі атаумен аталып, тек орналасу жағынан Қазақстанның әр түрлі қиырында жатқан жерлер жетерлік. Сондай атаудың бірі – Мыңбұлақ. Дегенмен осы толып жатқан Мыңбұлақтың ішінен ерекше аталатыны біреу. Ол қайда? Әлде бірнешеу ме? Онда олар қайда? Егер осы сұрақтарға жауапты дұрыс бере алмасақ, онда түркі хандарын да өз ордасына отырғыза алмаймыз. Немесе бірінің ордасына бірін кіргізіп жіберіп, әбден бастарын қатырамыз. Сондықтан осы Мыңбұлақ жұмбағына бір тоқталып өтейік.

	Сонымен, ғалымдардың бәрі негізге алып жүрген Қазақстанның Оңтүстік өлкелеріне келген екі куәгердің екеуі де қытайлық. Тұңғыш рет қазақ даласына келген де солар, жазбадерек қалдырған да солар. Оның бірі біздің жыл санауымыздан бұрынғы 138 жылы өз елінен аттанып, өз отанына тек қана 126 жылы оралған қытай елшісі Чжан-Цзянь (кейде Чан-Чунь, Чжан-Цянь деп те жазылып жүр – Қ.Т.) Оның «Батыс өлкеде» (қытайлардың атауы) мұнша аялдауының себебі өзіне байланысты емес, кангюйліктер жібермей қойған. Ақыры жолсерігімен бірге Усунь еліне қашып өтіп барып отанына оралған. Елшіліктің қалған мүшелері елдеріне оралмаған. Осы елші өздерінің Батыс жағында тұратын көршілерін Усунь (үйсін), Кангюй (қаңлы), янцай және янцылар деп төрт елге бөледі. Елші осылардың ішінен алғашқы екеуіне егжей-тегжейлі тоқталса, соңғы екеуіне көп тоқталмайды, жартымды мәлімет бере қоймайды. Тек бізге қажеті осы елдердің тілі мен өмір салттары біртекті екендігін айтып кеткендігі. Елші жазбаларының құндылығы да осында. Ал біз болсақ қазір бұлардың бәрінің де түркі тілдес екенін жақсы білеміз. Демек, олар басқа түркілердің қатарында қазақтардың да ата-бабасы.

	Аса құнды еңбек – қытай тақуасы Сюнь-Цзяньның жазбалары. Ол өз саяхатын біздің ғасырымыздың 625-649 жылдары жасаған. Ол осы сапарында Қазақстанның оңтүстігін түгел басып өткен: Ыстықкөл маңынан бастап Тоқмақ, Тараз, Сайрам, Ташкент, Оратөбе, т. б. Осы тақуаның жазбаларын француз ғалымы Станислав Жюльен түгелімен француз тіліне аударып, 1857-1858 жылдары екі том кітап етіп басып шығарған. Бұған дейін батыс зерттеушілері тек жұлма-жұлма үзінділерді ғана пайдаланып келген болатын. Көпшілігінің нақты деректі келтіре алмағаны да содан болуы мүмкін. Дегенмен Жюльен аудармасында да кеткен қателіктер бар.

	Сонымен, біз ең алдымен Сюнь-Цзяньның жазбаларына жүгініп көрейік. Осы тақуа Тсинг-Чи көлінен (Ыстықкөл) 500 ли жол жүріп, Су-Е (Шу) өзеніндегі бір қалаға келеді. Бұл қаланың халқы ауа райының қаталдығына байланысты жұқа киізден жасалған киім киіп жүреді. Осы өзеннің батыс жағында біріне-бірі қосылмай, жеке-жеке орналасқан он шақты қала бар. Олардың басшылары бір-біріне бағынышты емес, тек бәрі де түркілерге бағынышты. Осыдан кейін тақуа осы Су-Е қаласы мен Кио-Шанг-На (Кассанна) корольдігінің арасында жатқан елді Сули елі деп атайтынын, ал алфавитінің әріп саны 32-ақ екенін айтып, сөйлемді соларды біріне-бірін түрлі мақамға салып түйістіріп барып құрайтынын айтады. Бұл жерде тақуаның әріп санын азсынып отырғаны қытай иероглифтерімен салыстыруы болса керек. Өйткені түркі тілдерінде сол 32 әріп бәріне жетіп жатса, қытай тіліндегі иероглифтердің саны мыңдап саналады. Тақуа осы ел тұрғындарының әдебиеті бірнеше ғана мемуарлық шығармадан тұратыны, олар жоғарыдан төмен қарай оқылатынын айта келіп, осы әдебиет атадан балаға ауысып жататынын меңзейді. Бұл аймақтың тұрғындары мақтадан және жүннен тоқылған немесе теріден тігілген киім киетінін әрі ол киімдер жинақы болатынын айта келіп, өздерінің науша келетінін айтады. Осы жерде, әсіресе есте ұстайтын бір мәселе – халқының бір тобы егін шаруашылығымен әрі саудамен айналысатыны. Міне, осы аралық қазіргі географиялық ұғыммен айтқанда, Қордай мен Шу маңынан басталып, Өзбекстанның Самарқан, Жизақ облыстары аймағындағы Зеравшан өзенінің бойына орналасқан басқа бір елдің аумағына дейінгі жер. Яғни қазіргі Меркі, Құлан, Тараз, Шымкент, Ташкент – бәрі осы аумақтағы Су-ли елінің қарамағында. Суреттелген көріністер – осы аймақ тұрғындарының өмір бейнесі.

	Енді Сюнь-Цзянь осы Су-Е (Шу) өзенінен батысқа қарап төрт жүз ли жол жүргенде Мыңбұлаққа жетеді...

	Бұл елдің аумағы – 200 шаршы ли, оңтүстігін қар басқан таулар қоршап жатыр, ал қалған үш тұсы біркелкі жазықтық. Барлық жерінде суы мол, орманы тамаша. Көктемнің соңғы айында даланың гүлге оранып кететіні сондай, кең далаға түрлі түске боялған алып кілем жайып қойған секілді әсер етеді. Мұнда суы жылдам ағатын өзендер өте мол. Аймақтың Мыңбұлақ аталуы осыдан болса керек. Жаз кезіндегі аптап ыстықтан қашқан түркі ханы жылда осы араға келіп жайлайтын көрінеді. Осы маңда мойындарына қоңырау, құлақтарына сырға таққан бұғылар қаптап жүреді екен әрі олар адамдардан үрікпейді. Өйткені түркі ханы осы бұғылардың еркін жүрісін қызықтап, көңіл көтереді. Сол бұғылардың біреуін өлтірген адам болса, басы кесілетіні туралы пәрмен де шығарып қойған екен... Қазіргі ұғыммен салыстырып көрсеңіз, бұл Түркі ханының бұғы фермасы секілді.

	Міне, саяхатшы тақуаның Мыңбұлақ туралы жазып кеткені осы. Бұдан соң ол жүз қырық-жүз елу ли жол жүріп Талас қаласына келген. Бұл қаланың айнала көлемі – сегіз-тоғыз ли. Мұнда көптеген елдерден келген саудагерлер түрлі бұйымдар сатып, сауда жасайды. Табиғи байлығы мен климаты жағынан Су-Е еліне ұқсас. Осы жерден оңтүстікке қарай бар-жоғы он ли жол жүргенде айналасында отырықшы елді мекен жоқ бір қалаға келеді. Қала тұрғындарының дені қытайлықтар. Барлығы – 30 отбасы. Кезінде олар қытай жерінен еріксіз айдалып келіп, соңынан өздері бас біріктіріп, осы қаланы жаулап алып, біржолата қалып қойған. Олар түркілердің «әдет-ғұрпы мен киім үлгісіне бірден-ақ еліктеп, түркілерше киінгенімен, өз отандарындағы салты мен тілін сақтап қалған». Осы қытайлар қаласынан оңтүстік-батысқа қарай екі жүз ли шамасында жол басып өткен соң, Пе-Шуи, яғни Ақсу қаласына келеді. Мұның да аумағы 6-7 ли, тек табиғи байлығы мен климаты жөнінен Талас қаласынан әлдеқайда бай әрі көркем. Осы жерден және оңтүстік-батысқа қарай екі жүз ли жүрген соң Конг-Ю қаласына келген. Бұл қаланың көлемі де 6-7 ли. Бұл елдің жері егіншілік үшін аса құнарлы, бау-бақша мен орман тамаша өседі. Енді оңтүстікке қарай қырық-елу ли жол жүрген соң тақуа Ну-Чи-Киен корольдігіне жетеді («Корольдігі» деген терминді біз әдейі Н. Бичуриннің анықтамасы бойынша алып отырмыз. Ол кісі, шамасы, екі елдің арасындағы бір айырмашылықты көрсету үшін әдейі осы терминді қолданған болу керек – Қ.Т.). Бұл королдіктің аумағы мың ли шамасында. Жері құнарлы, егіні мол өнім береді. Табиғаты тамаша, өсімдік әлемі аса бай, гүл мен жеміс жетіліп-артылады. Аса жоғары бағаланатын жүзімді өте мол өндіреді. Бұл корольдікте жүздеген қала бар (шамасы, түркі ұғымындағы кенттер болу керек немесе ауыл – Қ.Т.). Олардың әрқайсысының өз басшылары бар, өз еріктері өздерінде, бір-біріне бағынбайды. Бұлардың шекаралары анық белгіленіп қойғанмен, бәрі бірігіп Ну-Чи-Киен-Ку деп аталады. Осы елден шыққан соң ол батысқа қарай екі жүз ли жол жүріп, Че-Ши (Шаш) корольдігіне келеді.

	Міне, Ыстықкөлден бастап Ташкенге дейін жүріп өткен тақуаның жолы осындай. Егер осы жолды қазіргі Алматы – Ташкент трассасымен салыстырсаң, көптеген қайшылыққа кездесесің. Мұнда біраз жерде арақашықтық та, жол бағыты да сәйкес келмейтін сияқты. Тек ол кезде мұндай трассаның жоқ екенін естен шығаруға болмайды. Біз алдымен осы жерде Мыңбұлақ атауына нүкте қойып алайық. Маршрутты жан-жақты байыптап қарап алған кісі Сюнь-Цзяньның «Мыңбұлағын» қанша сүйресең де Таласқа жеткізе алмайтынына көзі жетеді. Ол тақуа Таласқа Мыңбұлақтан кейін келген (қай тұсынан келсе де бәрібір). Оның үстіне Шу өзені мен Мыңбұлақтың арасы – 400 ли. Осыған тоқтайтын болсақ, Сюнь-Цзяньнің Мыңбұлағын Бішкек маңында деп жүрген ғалымдардың болжамы епке келеді. Өйткені олар мың болмаса да соған жете бұлақтары бар қазіргі Меркі мен Құлан аудандарын біз (оңтүстік тұрғындары) сияқты ұңғыл-шұңғылына дейін біле бермейді. Осы тұстағы үлкен қала – Бішкек. Сондықтан «Бішкек маңы» деп жалпылама сілтеме жасайды. Ал Меркі мен Құлан ауданын, ондағы жаз кезінде гүлге оранған дала мен тау аңғарларын көрген кісі түркі хандарының жазғы жайлауы нақ осы тұс екеніне ешбір күмән келтірмейді. Осы жерде ерекше есте ұстайтын мәселе – бұл Мыңбұлақтың Сюнь-Цзянь белгілеп беріп кеткен хан жайлауы әрі оның Талас өзенінің шығыс жағында екендігі. Себебі енді біздің тоқталмақ болып отырған Мыңбұлағымыз мүлдем басқа жерге орналасқан. Көпшілігі Таластың батысы мен оңтүстігінде. Ол мәселеге келмей тұрып, біз осы Сюнь-Цзяньның жолсапарында кездескен елдер мен елді мекендерге бір көз жүгіртіп өтейік. Өйткені біздің негізгі тақырыбымыз Қазығұрт болғандықтан бұл аса қажет. Талас пен Пе-Шуй немесе Ақсу қаласына жүрген бағыты мен арақашықтығы дұрыс секілді. Осы Пе-Шуй – көне Сайрам қаласы. Оны тұңғыш рет анықтап берген – Махмұд Қашғари. Ол кісі: «Сайрам – Исфиджаб аталатын Байза шаһарының қосымша аты. Сайрам деп те аталады», – деп анық көрсеткен. Ал осыдан кейінгі жүрген бағыты мен арақашықтық Қазығұрт өңірінің жер жағдайын жақсы білетін адам үшін көңілге күдік туғызады. Сюнь-Цзянь Сайрамнан шығып, оңтүстік-батысқа қарай екі жүз ли жүріп барып, Конг-Ю қаласына келеді. Сонда осы қаланың орны қай тұста? Оның үстіне саяхатшы оңтүстікке қарай және қырық-елу ли жүрген соң барып Ку-Чи-Киенге келеді. Кезінде осы қаланы профессорлар – С. Асфендияров пен П. Кунте Шымкент қаласынан 6-7 шақырым жердегі Бадам өзенінің жағасындағы ескі қаланың орны деп көрсеткен. Бұл болжамды ұстанайын десең, бағыт сәйкес келе бермейді, ал арақашықтық мүлдем сәйкес емес. Оның үстіне саяхатшы енді Батысқа қарай және екі жүз ли жол жүріп Че Ши (Ташкент) қаласына келіп жеткен. Егер саяхатшының осы мөлшерін және бағытын ұстанып отырсаң, Қызылқұмның Отырар немесе Түркістан тұсынан бір-ақ шығар едің. Ал оның келген жері – Ташкент.

	Міне, осы арада біз тақуа саяхатшының жазбаларына күмән келтірудің орнына, осы жұмбақтың шешуін басқаша болжауды ұсынбақпыз. Ол үшін басқа да көне жазулардың деректеріне сүйене отырып, Ұлы Жібек жолының Сайрамнан кейінгі бағыты тек таудың етегімен, көбіне сол таулардағы асуларды асып жүргенін еске алу керек. Жібек жолының қазақстандық бөлігі туралы арнайы кітап жазған К. Байпақов пен А. Нұржанов жолдың осы бір тұсы туралы: «Жол Шаштан (Ташкеннен) Турбат асуы арқылы Испиджабқа өтетін», – деп жазады. Кейбір жазбаларда «Турбат» деген атаудың орнына тарихи жазбалардан белгілі «Газгерд» қаласын атайды (Бұл қаланың орны тарихшылардың болжамынша, қазіргі Шарапхана елді мекенінің орнында болған – Қ.Т.).

	Міне, осы асудан өту және сол асуларға жету үшін бірде оңға бұрылсаң, бірде солға бұрылып жүру керек. Тау қойнауымен жүрген адам бағытты да дәл болжай алмайды, қашықтықты да оймен-қырмен жүргенде дәл мөлшерлеу мүмкін емес. Оның үстіне осы тұста тау ылғи шығыс жақта, ал батыс жақ – мидай дала. Сонда саяхатшының Ну-Чи-Киен елі деп отырғаны қазіргі Төле би ауданынан басталып, бүкіл Қазығұрт ауданының жерін қамтып, бір кездегі қазақтың ең қасиетті жерінің бірі – қазіргі Өзбекстанның Бостандық ауданымен шектелетін секілді. Конг-Ю қаласын қазіргі Тұрбат маңынан іздеу керек. Одан кейінгі елді мекен –бұрынғы тарауларда айтылған «Темір қақпаның» маңындағы ел. Сонда ғана Ташкентке қарай жүретінің батыс бағыт болып саналады. Демек, Сюнь-Цзянь Ташкент арқылы Оратөбеге өткенде осы Қазығұрт, Қосмола, Бәйдібек, Шымған тауларының етектерімен жүріп отырған.

	Дегенмен осы жерде жоғарыда аты аталған екі профессордың болжамын да естен шығаруға болмайды, әсіресе қазақ тарихының аса білгірі С. Асфендияровтың пайымдауы құнды. Ол кісі Кангю қаласын Шымкенттің батысынан іздеу керек деген. Ал соңғы кездегі археологтардың Ордабасы маңында жүргізген қазбаларының нәтижесі ғалымдардың өздерін есеңгіретіп тастағандай. Мысалы, 1996 жылы республикалық баспасөзде бірнеше хабар жарияланды. Соның бірінде былай жазылған: «Ордабасы қорығының маңынан табылған жаңалық бомба жарылғандай әсер етуі мүмкін. Біздің дәуіріміздің басында өмір сүрген әйелдің денесі көмілген мүрдені ашқанда оның мойнына таққан моншақтары янтарьдан жасалған болып шықты. Оңтүстік Қазақстан аймағында аса күшті Кангюй мемлекеті өмір сүрген тұсқа сәйкес келетін осы янтарь моншақтардың Балтық бойынан мұндай қашықтыққа қалай келгені тарихшыларды таңғалдыруда». Шымкенттік профессор Подушкин осы табылған заттардың бәрін зерттеп, сол кездегі арудың киімінің үлгісін жасады. Олар қазір мұражайда.

	«Егемен Қазақстан» және «Караван» газеттері «Қаңлы аруы» деген атпен сол суреттерді 1999 жылы жариялады. 2001 жылы жазда осы профессор бастаған Қазақ-Түрік университетінің археологтары Арыс қаласының маңынан сол дәуірге жататын және бір қорымды ашып, адам сүйегін және басқа да құнды заттар тапты. Демек, бұл маңдағы түркілер түркі атауының өзі хатқа түспей тұрғанда Балтық бойындағы елдермен сауда-саттық жүргізген. Оның үстіне осы профессордың Шымкенттің батыс жағындағы бір қорғанды (ғылымда «Қараспан маңы» деп аталып кеткен аймақ – Қ.Т.) қазғанда бетіне жазу бедері түскен қыштарды тапқан. Ол жазуларды оқи алатын адам болмаған соң, ағылшынның бір білікті ғалымын шақырып оқытқаны туралы хабар республикалық мерзімді баспасөздің көбінде жазылды. Бірақ біздің ғалымдар ол оқуды мойындамады. Демек, қытай саяхатшысының осындай үлкен қалаға келдім деуі де рас. Мүмкін, сол Кангюй қаласы осы маңда болған шығар, ал саяхатшы қалаға соға өткен. Осыған байланысты айтпағымыз: мүмкін, Жібек жолының бағыты түрлі-түрлі болуы, ал біз тек бір бағытты ұстанып жүрміз. Сондықтан профессор С. Асфендияров болжамдарымен де мықтап санасу керек.

	Енді Мыңбұлақ мәселесіне қайта оралайық. Осы атауды атағанда көпшілік ғалымдар Ш. Уәлихановқа сілтеме жасайды. Рас, Шоқан өз еңбектерінде осы түркі хандарының жайлауы болған Мыңбұлаққа бірнеше рет тоқталады («Қытай империясының Батыс өлкесі туралы» – Қ.Т.). Бірақ ол Мыңбұлақтың дәл қай жерде екенін көрсетпейді. Тек бір-ақ рет Туи Шеху хан жөнінде айта келіп: «Орданы Шигодан Мыңбұлақ қойнауына көшірді», – деп жазса, Шабало хан жөнінде айтқанда:

	«Осы жылы (651) батысқа барып, Мыңбұлақтың қасынан орда тікті», – дейді. Және бір жерінде былай деп жазады: «Китайцы напали, разбили орду, взяли несколько десятков тысяч человек в плен и захватили литавру, ханское знамя и оружие. Хэлу бежал за реку Или. Сы-йе, помощник, занял «Тысячу ключей». Хэлу укрепился полисадом, но, разбитый, бежал. Су Дин-Фин, преследовавший его до реки, взял все войско. Хан бежал в Ши к городу Суду и за дорогую цену был впущен в него». Осы үзіндідегі Или – Іле, Суй-е – Шу, Ши – Ташкент, Суду – Ташкент маңындағы тарихшылар әлі анықтай алмай келе жатқан қала. Осы үзіндіге ден қоя назар аударсаңыз, Мыңбұлақтың орнын анықтау оңайға соқпайды. Оқиға бір қиырдан бір қиырға өтіп жатыр. Шоқан өз еңбектерінде қытай деректеріне сүйенген, ал сол деректерді орыс тіліне аударып, түсінік жазып кеткен атақты Н. Бичуриннің өзі былай дейді: «Тысяча ключей, название страны в Чжунгарии в Илийском округе. По удобности сей страны к землепашеству и изобилию в воде, это должен быть правый берег реки Или, от соединения рек Хаша и Гунгиса (Кунгеса) вниз по течению Или-гола до Тургынь-гола, по кит. Цянь-Цюань». Осы пікірлерге қарағанда, Мыңбұлақтың қайда екенін анықтауға Шоқан да, Бичурин де көмектесе алмаса керек.

	Енді осы Мыңбұлақ туралы басқа авторлар не дейді? Соған келейік. «Атамұра» баспасы 1996 жылы орыс тілінде шығарған «История Казахстана» атты еңбектің томында: «Қағанаттың астанасы мен қағанның қысқы мекені Шу аңғарындағы Суяб қаласы болған. Саяхатшылардың көрсетуі бойынша, Суяб қаласына жақын жерде қағанның жазғы ордасы болған», – деп жазылса (45), 1994 жылы «Дәуір» баспасы қазақ тілінде шығарған «Қазақстан тарихында» Суяб қаласы (Қырғызстандағы Тоқмақ қаласы маңында) елдің астанасы болды, ал қағанның жазғы ордасы Мыңбұлақ (Түркістан қаласы жанында) еді», – деп жазылған (30). Л. Гумилев Ышбарханға байланысты айта келіп: «Жеке басы мен жеке дружинасына арнап Мыңбұлақ жазықтығында қорғаныс қамалы бар қала соқты», – деп жазады да, оны Пельенің еңбегіне сүйеніп: «Талас өзенінің оңтүстігінде», – деп көрсетеді. Қара Шордың немересі Шегуйге байланысты оның еншісіне шағын ғана Чач (Ташкент) князьдігі тигенін айтып келіп:

	«Оның жазғы жайлауы Мин-булак (Мыңбұлақ) Талас өзенінің оңтүстігінде нушибилер жерінде еді», – дейді (31). Әрі осы атауды Пелье өз еңбегінде «Бинг-Юл» деп көрсететінін атап кетеді. Тон жабғы қаған жөніндегі әңгімесінде ол өз ордасын Ташкенттің солтүстік жағындағы жасыл алқапта орнатқанын айтады (Келес немесе Шыршық өңірі болса керек).

	Қ. Аманжолов, К. Рахметов: «Түркі халықтарының тарихы» атты еңбегінде Тон жабғы қаған туралы айта келіп: «... әкімшілік орталығын сол кездегі қолөнер мен сауданың маңызды орталығы болған Шу алқабындағы Суяб (Тоқмаққа жақын жерде) қаласына көшірді, жазғы қонысы Мыңбұлақта болды (Испиджабқа жақын жер, Испиджаб – Түркістан қаласы)», – деп жазады (32).

	М. Барманқұлов өзінің «Темір қақпа» жөніндегі ойларына қосымша дәлел ретінде ғалым Л.А. Боровикованың мына бір сөздерін келтіреді: «Өкінішке орай, аса биік әрі сусыз шөл дала арқылы, яғни тау соқпақтарымен 300 ли немесе кемінде 150 шақырым жол жүргенін айтқанына ешкім көңіл бөлмеді. Ал мұны Самарқанның оңтүстігімен өтетін Өзбек соқпағымен (тракт) салыстырудың ешбір қисыны жоқ. Оның үстіне мамандар Орта Азияда бірнеше өзен Ақсу аталатынын, бірнеше Мыңбұлақ барын, жергілікті тұрғындар тек қана Байсынтаудағы қақпаны емес, Жизақ маңындағы тау өткелін де Темір қақпа деп атайтынын жақсы білуі тиіс», – деп жазған Боровикова мамандардың Азиядағы темір қақпаның бәрін бір қақпаға апарып жапсыра бергеніне өкініш білдіріп» (49.94-96). М. Барманқұлов та осы ғалымның ойын құптап, Сюнь-Цзяньнің өз көзімен көрген және жазып кеткен Темір қақпасы Ташкент маңында екенін болжаса да, нақ қай жерде екенін анық көрсете алмаған. Бұл үшін Қазығұрт пен Шымған тауларының жер жағдайын, мұнда әлі де Қақпақ деп аталатын жер бар екенін көзбен көру керек. Ал «Мыңбұлақ» жөніндегі бұл автордың тұжырымдамасы да Бішкек қаласының маңына алып барады, яғни Сюнь-Цзянь көрген Мыңбұлақтың Таластың батыс жағында емес, шығыс жағында екенін дәлелдейді.

	Н. Мыңжанидың жазуына қарағанда, 649 жылы Тайзуң патша қайтыс болды. Батыс түрік қағандығындағы Ашынақойлы (Қойлұқ) өзін Шыбар қаған деп жариялап, қаған ордасын Шу өзені мен Талас өзені аралығындағы Мыңбұлаққа қондырды да, Таң патшалығының әскерлеріне шабуыл жасады... Бұл оқиға Жұңғо жылнамаларында «Ашынақойлының бүлігін басу» деп аталды (33).

	Т. Жұртбай өзінің белгілі «Дулыға» атты еңбегінің екінші томында Мыңбұлақ атауына көп тоқталмайды. Шыбыра хан туралы жазбаларында Мыңбұлақты Шу мен Таластың аралығы деп көрсетсе, Тон жабғы, Шегуй хандардың ордасын Ташкент маңындағы жасыл жайлаулардан қашық қоныстандырмайды. Тек «Эктаг» терминіне талдау жасамай, Истемиге байланысты «Екітау» деп алса, Тон жабғыға байланысты «Ақтау» (34) деп алады. Шындығында, бұл жайлаулар Қазығұрттың оңтүстік аймағы. Эктаг – Қосмола шоқысы.

	Б.К. Албани: «Естеми қағанның бір ордасы – көне Құяс (қазіргі Алматы облысы, Кеген ауданының немесе Шелектің Ілеге құяр сағасы) маңында, ал бас ордасы Шу бойындағы Суяб қаласында (қазіргі Тоқмақ маңы), жазғы ордасы – Түркістан қаласына таяу Мыңбұлақ деген жерде болды», – деп жазады (35).

	Мыңбұлақ жөнінде қалам тартқан авторлардың пікірлеріне Мыңбұлақты сонау Алтайдан бастап Қазығұрттың арасының кез келген жеріне апарып орналастыра беруге болады. Тек осы атаудың алғашқы авторы Сюнь-Цзянь екенін еске алсақ, сол тақуаның сөзіне тұру керек сияқты. Өйткені кейінгі авторлардың бәрі сол тақуаға сүйенеді, өзі барып көріп келген ешкім жоқ. Дегенмен, әсіресе Л.А. Боровикованың айтқан уәжі салмақты.

	Енді осы Мыңбұлақ туралы көбірек айтып, мәселенің басын ашып алуға өзінше үлес қосып жүрген тағы бір автордың пікіріне тоқталмақпыз. Ол – Әділхан Байбатша. 1997 жылғы күзде «Егемен Қазақстан» газетінде «Қазақ даласының ежелгі тарихы» деген атпен жарияланған циклді материалдарында (36) ғалым өз ойын дәлелдеу үшін ақиқатқа қиянат жасаудан тайсалмайды. Ғылымда қалыптасқан терминдер мен атауларды өз еркінше бұрып, бұлжымас дәлелдерді қайта қарауға әрекет етеді. Мысалы, екі мың жылдан бері бүкіл әлем ғалымдары пайдаланып келген қытай жылнамаларындағы үйсін тарихына байланысты деректерді белінен бір-ақ сызып, өз ойын ешбір дәлелге сүйенбей-ақ, аксиомаға айналдырғысы келеді. Сол сияқты түркі тарихындағы дулулар мен нушибилердің тарихын мүлде басқаша түсіндіреді. Айталық, әлем тарихы мойындаған юечжи немесе Н. Мыңжани қолданған иозы атауларын өшіріп тастай салып, кезінде екі бөлініп кеткен (оның себебін тарихшылар әлі анықтап біткен жоқ қой – Қ.Т.) тайпаның батысқа кеткенін Ұлы жүз, шығыста қалып қойған тобын Кіші жүз деп атайды. Оның үстіне сол Ұлы жүздің өзін тек қана үйсіннен тараған деп түсіндіруге және сол атауларды дәл бүгінгі заманға әкеліп қабыстыра салуға тырысады. Әрине, ғалымның түрлі ізденістер жасап, өзінше тұжырым жасауға талпынуы – құптайтын мәселе. Алайда оған дәлел келтіру керек қой. Әйтпесе қазақ тарихын, әсіресе қазақ руларының шамына тиіп, әрі-бері жұлмалай берсек, баяғы екі бөлініп кеткен хандар, екі бөлініп кеткен юечжилер, бірімен-бірі жауласып кеткен дулулар мен нушибилер сияқты арадағы бітпес дауды қайта ушықтырып алмаймыз ба? Әрине, оның беті әрмен.

	Ә. Байбатша Истеми қағанның ордасын Алтайдан да, Іле бойынан да, Қаратаудың солтүстігінен де іздеудің қажеті жоқ екенін айтады. Дұрыс, бұған қосыламыз. Өйткені барлық дерекнамалар (негізінен Земарх елшілігі жөніндегі Менандр жазбалары) ол орданың Қазақстанның Өзбекстанмен шекаралас түстігінде болғанын айтады. Ал енді осы орданы екі таудың (Құлан тауын меңзеп отырса керек – Т.Қ.) етегіне әкеліп орната салуы ақылға қонбайды. Дәлел қайда? Автордың өзі бұл таудың атын Менандрдың аудармашысы «Эктаг» деп аударған дейді. Жоқ, Менандр басқаша жазса, бұлай етіп аудара салатын аудармашы қазақ (ең болмаса түрік, өзбек, әзірбайжан) емес қой. Ол қазақтың сөзін қайдан біледі? Түбі «Эктаг» деген сөзді Менандрдың өзі әдейі жазған, географиялық атау болған соң, әрі Қосмола (екі мола, екі тау) деген сөз түсінікті болмай қалатын болған соң, әдейі түркі тіліндегі баламасын тек қана транскрипциялап, грек тіліне аударып жатпаған, қайта «алтын тау» деген ұғымды қосып жазған түсініктілеу болсын деп. Ә. Байбатша Мыңбұлақ туралы былай дейді: «Сюнь-Цзянь қазіргі Жамбыл облысының батыс шетіндегі Мыңбұлақ өңірінің жанға жайлы екендігін тәптіштеп жазып, оны ыстық айларда түркі хандары (Түркібасыдан келіп) жазғы мекен ететіндерін баяндаған. Хан ордасы орналасқан Түркібасы мен оның шығыс жағындағы Мыңбұлақ – жалғасып жатқан мекендер, арасы 30-40 шақырым ғана». Автор осы жолдарды басқа бір тарихнама деректеріне сүйеніп жазған шығар дейін десең, ол бадырайтып тұрып кәдімгі Сюнь-Цзяньның атын атап отыр. Ал сол қытай тақуасы болса Бичуриннің жазуынша: «Проехав около четырехсот ли на запад от реки Су-Е, он достиг Мын-Булака... Сделав от сорока до ста пятидесяти ли на запад от Мын-Булака, он приехал в город Талас», – дейді. Сонда қалай, Әділхан мырза Талас өзенінің сағасын бұрып, Ақсу-Жабағылы арқылы ағызып, Машаттың бойынан бір-ақ шығарып, Тараз қаласын Манкенттің маңына көшіріп әкеле салған болып шыға ма? Жоқ, автор мұның бәрін біледі. Сюнь-Цзяньнан басқа Мыңбұлақты мақтап жазған автор жоқ. Әділханның мақсаты – Истемиді қалайда өзі шешіп-пішіп қойған Түркібасына қондырып, қасындағы Мыңбұлақты жайлау жасап беріп, қолына «төлқұжатын» ұстата салу. Рас, осы маңда Мыңбұлақ дейтін жер бар. Ол Жуалы ауданында, тек Сюнь-Цзянь айтқан Мыңбұлақ емес, басқа Мыңбұлақ. Көптен бері басқаша аталып келсе де, соңғы кезде Түркібасы атала бастаған жер де бар. Бірақ оның тарихы басқаша, ол туралы Сайрамдағы тарих мұражайында толық айтылған, тек соған көз сала салса болғаны.

	* * *

	Құлан тауы мен Мыңбұлақ – талай тағдырлы оқиғалардың табаны болған тарихи жерлер. Сондай тарихи оқиғалардың Шыңғыс хан дәуірінде де өткені белгілі. 1223 жылы ұлы қолбасшы бүкіл жаз айларын Құлан тауының маңында өткізген. Мыңбұлақта да, Ақсу-Жабағылыда да аң аулаған. Моңғолдардың үйіріп айдап әкеліп аң аулайтын әдісі екі-үш айға созылады екен. Нақ сол құлан аулау мейлінше қызықты өтсе керек. Шыңғыс өмірін терең зерттеген К.Д. Оссон, Е. Кычанов, Д. Жаргаловтар осы пікірді дәлелдей түседі. Тек қана К.Д. Оссон 1224 жылы деп жазып, жердің атын Кулан-ташы деп көрсеткен. Біз Құлан тауының неге бұлай аталғанын білмейміз. Тек осы Шыңғыс хан ордасының бүкіл жаз бойы жайлап, аң аулауына (әсіресе құландарды) байланысты емес пе екен деген ой келеді. Оның үстіне Шымкент маңына келген Г. Рубрук өз жазбаларында осындағы таулар мен далаларда құлан дейтін аңдар бар екенін әрі аса мол екенін жазып кеткен. Ал Мыңбұлақ мәселесіне келсек, бір шындықтан бет бұруға болмайды. Ол – қазақ даласында дәл осылай аталатын жерлердің көп екені. Қазақ бір, екі деп шұбыртып жатпай-ақ, саны мол нәрсені «мың» деп бір-ақ қайыра салады. Ал Қазығұрттың маңында бұлақ жеткілікті. Алайда Истеми қағанның ордасына байланысты айтылатын Мыңбұлақ атауы біз көрген тарихи жазбаларда жоқ. Ол кейінгі хандарға байланысты айтылатын орын. Ал біздің кейбір авторлар Истеми ханның аты аталса болды, тарихта аталған орынның бәрін осыған апарып жапсыра беруді әдетке айналдырып барады. Қыза-қыза келгенде олар осы оқиғалардың арасын ондаған-жүздеген жылдар бөліп жатқанын ұмытып та кетеді. Ал Истемиге байланысты аталған орын – «Эктаг» пен «Алтын төбе» (тау). Ал хан ордасы тұрған жерде судың да, бұлақтың да, жайылымның да мол болуы қажет екені белгілі. Осы тұрғыдан алғанда, хан жайлауына лайық орын – нақ осы Қазығұрт, Қосмола, Шымған тауларының етектері мен бір шеті Сырдарияға барып тіреліп жатқан кең дала. Сондықтан да, Истеми хан өз ордасы үшін осы орынды таңдаса керек. Иә, Қазығұрт Истеми ханның да жайлауы болған. Айтпақшы, Пельенің «Бинг-Юл» деген транскрипциясын «мың жол» деп түсінуге де болады. Егер шынымен жолды меңзеген болса, Жібек жолының тарам-тарам болып кететін тұсы – осы Қазығұрт маңы.





	Қара жамбас Қазығұрт,

	Қазаққа біткен нармысың?

	Екі Келес, бір Талас,

	Қазаққа біткен армысың?



	Бал татыған суың-ай,

	Қалың қамыс нуың-ай!

	Көзімді қадап көп тұрдым,

	Көңілдің жықтың туын-ай!



	Желмаяға бөктеріп,

	Ала кетсем деп едім.

	Сырға құйған сағаңа,

	Соға кетсем деп едім.



	Бөктеріме сыймадың,

	Сонда да сені қимадым...

	Асан Қайғы





ХАНДАР МЕН БИЛЕР ЖАЙЛАУЫ





МАЙҚЫ БИ МЕН ТӨЛЕ БИ АҚ ОТАУЫН ТІККЕН ЖЕР




	«Майқы би сексен тоғыз жасында өмірден өткен... Ғұмырын Алатаудың бауырында – Лабаста, Шуаста, Таласта, Шымбаста өткізіпті. Өлерінде Қазығұртты мекендепті», – деп жазады Шапырашты Қазыбек бек Тауасарұлы «Түп-тұқияннан өзіме шейін» атты кітабында (37). Бұл кітап жөнінде мерзімді баспасөзде кезінде біріне-бірі қайшы келетін біраз пікірлер де айтылды. Алайда деректерінің құндылығы дау тудырмайтын осы шежіре еңбекте автор Майқы биге де кең тоқталады. Ол кісінің Аяз би, Құмырсқа би деген екі би-көмекшісі болғаны жазылып, қазақ арасына кең тарап кеткен «Аяз би, әліңді біл, Құмырсқа, жолыңды біл» деген нақыл сөздердің авторы да Майқы екені айтылған.

	Қазыбек бек Тауасарұлының айтуы бойынша, Майқы би өмірге біздің жыл, санауымыздан он екі жыл бұрын келіпті, яғни 2008 жылы ол кісінің туғанына екі мың жиырма жыл толған екен. Ол туралы кітапта: «Айса пайғамбар тумастан он екі жыл бұрын немесе Мұхаммед пайғамбарға дейінгі алты жүз отыз төрт жыл бұрын таққа Мән баласы Майқы отырды», – деп жазылған. Майқы атамыз аса көреген, алдын ала дәл болжайтын, сәуегей кісі болса керек. Бір күні сол атамыз таң алагеуімде әлі орнынан тұрып үлгермеген Аяз биді тез шақыртып алып, шұғыл жарлық береді:

	– Кешке дейін осы төңіректің бұтын атқа арта алатын бар адамын атқа қондырыңдар! Бәрінің қолында ұзын сырық болсын. Ертең таңертең атқа қонған топ Шымбастың Қазығұрт бауырында тұрсын! Алдыңғы сапқа әскерлерді қойыңдар!

	Аяз би тапсырманы орындауға аттанып кетеді. Түс қайта шекарадан шапқыншы жетеді. Ол Өр тауда жасағында жиырма мың әскері бар парсылардың шабуыл жасауға дайын тұрғанын айтады. Кешкілік жүздей жасағы бар қызылбас елшісі Нөшір келеді. Оны жіберген – Сасан патшасы Зиядин. Ол кезде қазақ елі Абыл және Азық деген атпен екі бөлініп биленеді екен. Майқы би Абылдың басшысы деп есептелгенмен, түптеп келгенде, екеуінің де билеушісі болған. Нөшірді Майқы түні бойы қонақ етеді. Елшінің жеткізген хабарын әбден ұға тыңдаған болады. Таңертең елшіге: «Қазығұрттың төбесіне шығып, біздің елдің жайын көре кетіңдер, ақыры бағындыратын болсаңыздар, көргеніңіз жөн ғой», – дейді. Майқы мен елші Нөшір Қазығұрттың төбесіне шығады. Нақ төбеге шыққанда Нөшірдің түсі қашып кетеді. Қазығұрттың арғы-бергі жағында, шығыс-батыс бауырында, көз жетер жердің бәрінде қаптаған қол. Бәрі қару асынған, соғысуға дайын, қолдарында қарағай найза. Майқы елшіге: «Патшаңызға сәлем айта барыңыз», – дегеннен басқа тіл қатпайды.

	Міне, Майқы атамыз осындай тапқырлықтың арқасында елді қырғын қантөгістен аман алып қалған екен. Ал біздің осы бір оқиғаны кең көлемде байыптап баяндап отырғанымыз – оқиғаның Қазығұрт тауында болғаны. Бұл тау сол заманда да қасиетті саналған. Осы жерде бір-екі мәселеге түсінік бере кеткен жөн. Біріншіден, Шымбас деген атау. Қазыбек кітабында жиі аталатын осы тауды қазіргі ұғыммен Қазығұрт, Қаржан, Өгем деп түсіну керек. Кітаптың басқа тарауларында да осы таулар Шымбас атауымен аталады. «Өр тауы» дейтін атау бір-ақ рет аталатындықтан, дәл қай жер екенін анықтап айту қиын. Дегенмен кикілжіңнің қызылбастармен болғанын еске алып, шекара деп отырған жері Шымған мен Алай таулары шығар деп болжауға болады. Оның үстіне осы оқиғада аталып өткен бір-екі мәселе тарихта болған оқиғаларды еске түсіреді. Мысалы, Түрік қағанаты. Ол Батыс және Шығыс болып екіге бөлінген. Батыс қағанатты билеген – Истеми (қазақ қаламгерлері Естемес деп жүр – Қ.Т.). Бірақ іс жүзінде екі қағанаттың да тағдырын шешіп отырған осы хан. Оның үстіне Зиядинді Сасан патшасы дейді, ал Истемидің, шынында да, парсылармен жауласып жүргені рас болатын. Оның үстіне Истеми ханның ордасы мен жайлауы дәл осы Қазығұрттың маңында болатын. Византия елшісі Земархты осында қабылдаған.

	Міне, Қазыбек бек кітабындағы Майқы биге байланысты оқиғаларды ел арасындағы аңыз дегеннің өзінде, Батыс пен Қытай жылнамашыларының жазбаларындағы деректер де мұны растайды. Қазыбек бек Тауасарұлының айтуы бойынша, Майқы бидің қабірінің қайда екені белгісіз. Дегенмен Ұлы бидің өмірімен қоштасар шағында өзі қорғаған қасиетті Қазығұртты мекен етіп таңдауында үлкен сыр жатыр. Қазығұрт Тәуке ханнан бастап қазақ хандарының көбінің жайлауы болған. Абылай хан балалық шағында Сабалақ деген есіммен осы таудың бауырында Төле бидің малын баққан, ал бұл тау – Төле бидің төл жайлауы. Абылай хан дүниеден өтерінде дәл осы Қазығұрт тауының етегіндегі қазір Рабат деп аталатын ауылдың маңында өмірмен қоштасқан. Осылайша жастық шағында Қазығұрт маңында марқайған, батырлықты бойына жинаған ұлы тұлға нақ осы маңда жан тапсырған. Төле би, Қазыбек би, Әйтеке би үшеуі ел тағдырын ойлап, талай-талай кеңес құрғанда осы таудың баурайында отырған.

	Бір назар аударатын жайт – Майқы би бабамыздың Шыңғыс хан дәуірімен байланысты айтылып жүрген өмір жолы. Онда Майқы би Шыңғысты хан көтерген он екі бидің бірі болды дейді. Тіптен сол ханның оң қолы әрі әскербасыларының бірі болды деп те жазады. Бұл моңғол деректерінде бар. Олай болса, Майқы бидің өмір сүрген кезі кейінгі кезең болып шығады. Егер ғалымдар мұны дәлелдеп жатса, онда тарихта екі Майқы бидің өткені. Қазығұрт тауының қазақтың даңқты ұлдарының көбінің ең болмаса бір рет тұрақтаған жері екені тарихтан да, шежіреден де, аңыздан да белгілі.

	* * *

	Қазақ тарихында есімі көбірек аталатын тұлғалардың бірі – Бәйдібек. Қазақ шежіресіне сенсек, қазіргі қазақ азаматтарының өздерін дулаттан, албаннан, суаннан, ошақтыдан, ысты мен шапыраштыдан тарадық деп жүрген тобының қасиетті атасы. Көптеген жазбалар мен әңгімелерде Бәйдібектің мекенін Қаратау деп көрсетеді. Дәл осы Қаратаудың етегінде қабірі жатыр. Ал сол Қаратауда, Қостура тауының іргесінде, Бәйдібектің жұбайы, қасиетті ана – Домалақ ананың зираты бар. Дегенмен соңғы кезге дейін көпшілік бір нәрсеге көңіл бөлмей келеді. Ол – Бәйдібек шоқысы.

	Қазығұрт маңындағы ең биік шоқы – Қосмола. Ол – Қаржан тауында. Сол Қосмоланың оңтүстік жағында биіктігі жөнінен Қосмоладан кейінгі орынды алатын «Бәйдібектің шоқысы» дейтін тау бар. Шоқы деген сөз оның сырт бейнесіне қарап айтылған болу керек. Жергілікті тұрғындар бірде «Бәйдібектің шоқысы» десе, бірде «Бәйдібектің жайлауы» дейді. Бұдан оңтүстікке қарай жүрсең, Шымған тауы, қазіргі Шарбақ су қоймасы мен Шыршық қаласы, яғни Ташкенттің маңы.

	Міне, осы шоқы Бәйдібекке қатысты болмаса, неге бұлай аталады? Бұл жайлаудың ауқымы да кең. Соңғы жылдарға дейін осы жайлауға жаз кезінде бір ауданның малы молынан сыйып жүрді. Тіптен көрші Өзбекстан шаруашылықтарының малшылары да келіп жайлап кететін. Қазір Бәйдібек ата жерленген деп ескерткіш орнатылған орын мен осы шоқының арасы, ескі Жібек жолының соқпағымен жүрсең, жүз елу-екі жүз шақырымнан аспайды. Дәл ортада Қазығұрт тауы тұр. Рас, соңғы кездері ғалымдар мен кейбір қалам иелері Бәйдібек атамыздың ата-бабасы Ташкент маңында болған екен дегенді жиі айтып жүр. Осы пікірлерді сол өңірдің тарихын жақсы білетін белгілі жазушы Еркінбек Тұрысов та өзінің соңғы «Бәйдібек» атты кітабында келтіреді (38). Біздіңше, бұл шоқыны елемеудің бір-ақ себебі болды. Оны сол таудың етегін жайлаған ел өкілдерінен басқа ешкім жөнді біле бермейді, ал кеңестік кезеңде көпшілік Бәйдібекке байланысты тарихты зерттемек түгілі, оның атын ауызға алудың өзінен қаймығып жүрді. Қазыбек бек өз кітабында Бәйдібек жөнінде біраз хабар береді, тек географиялық тұрғыдан сипаттағанда, Қаратауды ғана атайды.

	Біраз ғылыми еңбектерде Бәйдібектің тура Ташкент қаласында өмірге келгені айтылады. Кейбір жазбаларда Шығыс Қаратау деп көрсетіледі, дұрысында, Қаратау батыс-шығыс деп бөлінбейді. Ептеген алшақтық болса да, өмірге келген, өмір сүрген аймағы бір маңға топтастырылады. Пікір алшақтығы өмірге келген кезеңіне қатысты туындайды. Осыдан он-он бес жыл бұрын Бәйдібек баба туралы қалам тартқандардың бәрі оның өмір сүрген кезеңі ХІІІ-ХІV ғғ. деген тұжырымды мықтап ұстанып жүрді. Ал әйгілі Домалақ ана – Нұриланы (Бәйдібектің үшінші әйелі) 1378 жылы Түркістан қаласында өмірге келіп, 1456 жылы Балабөген өзенінің бойында өмірден өтті деп тайға таңба басқандай етіп жазып жүр. Әкесінің аты-жөні мен бұрынғы-соңғы қызметтерін де дәл көрсетті. Бәйдібектің жасын да осы әйелінің жасына қарап белгілейтін сияқты. Осы дұрыс па? Жоқ! Соңғы 20 жыл бойы Бәйдібектің өмір сүрген заманы VІІ ғасырдан бері болуы мүмкін емес деген ұстанымды жиі айтып-жазып келемін (39). Энциклопедиялық еңбектерде де бұған нақты дәлелдер келтірілді (40). Ол үшін Бәйдібек атаны жеке мүлкіндей иемденіп алған азаматтармен пікір таластыруға тура келді. Дегенмен соңғы жылдары ғылыми-танымдық жазбаларда ұлы тұлғаның өмір сүрген дәуірі VІ-VІІ ғғ. тоғысы деген тұжырым жасалды. Көпшілік осыны мойындай бастаған тұста кейбір қалам иелері жаңа даудың басын қылтитты. Мұндайда жүгінетін бірден-бір құрал – энциклопедиялық анықтамалықтар екені белгілі. Соңғы жылдары осындай екі іргелі еңбек жарық көрді. Ол – «Түркістан» Халықаралық энциклопедиясы (41) мен «Қазақстан. Ұлттық энциклопедия» (42) деп аталатын көптомдық.

	Өкінішке орай, осы екі еңбек мәселені әбден шатастырды. Төтесін айтқанда, Бәйдібек баба мен Домалақ ананы бір-бірінен «ажырастырды». Егер энциклопедияларға сенсек, Бәйдібек ата VІ-VІІ ғасыр тоғысында, ал Домалақ ана 1378-1456 жылдарда өмір сүрген болып шығады, яғни екеуінің өмір сүрген мезгілдері бір-бірінен сегіз ғасырдай алшақ. Сонда Бәйдібек екеу болғаны ма? Бұл, әрине, тарихқа қиянат. Сондықтан тағы да қарсы пікір жазуға тура келді.

	Осы мақаламен танысқан болуы керек, «Оңтүстік Қазақстан» энциклопедиясын шығарарда оны әзірлеушілер кеңес сұрады. Біздің кеңесімізбен Домалақ ана жөніндегі мақаладан жыл көрсеткіштері мүлдем алып тасталды (43). 2007 жылдың қазан айына дейін Ұлттық энциклопедияның орыс тіліндегі нұсқасының бес томы жарық көрді. Осы нұсқада Бәйдібек бабаның өмір сүрген мерзімі дұрыс көрсетілген, алайда баспагерлер аударма еңбектің түпнұсқасымен бірдей болуы тиіс екендігін ескермей, Домалақ ана жайлы деректерді мүлдем алып тастаған, тек кесенесінің суреті мен тарихын берумен ғана шектелген.

	Ал «Алматыкітап» баспасы қазақ қауымы қастер тұтатын тұлғалар туралы қазақ және орыс тілдерінде шығарған еңбекте (44) Бәйдібектің өмір сүрген дәуірін ХІ-ХІІ ғғ. деп (45), «Қазақстанның қысқаша энциклопедиясында» VІ-VІІ ғғ. тоғысы деп көрсетеді. Белгілі ғалымдар М. Жолдасбеков, Қ. Салғарин, А. Сейдімбеков те Бәйдібек бабаның VІ-VІІ ғғ. тоғысында өмір сүргенін айтады. Біздің ойымызша, бұл – ең дәлелді, ақиқат пікір.

	Қазыбек бек Тауасарұлы да: «Қазасынан жеті жыл бұрын Жолбарыс хан Қаржақты жайлады. Бұл Шымбастың бір әдемі жері болатын. Бұл жерге қоныс сұрап алып Қаз дауысты Қазыбек би Асадан көшіп келіп, екі ай жайлап отырды. Сол жайлаудағы жаздың жақсы күндерінде мен отырған алты қанат үйге Төле аға мен Қазыбек аға екеуі бірге келді», – деп жазады. Осындағы Қаржақ деп аталған тау – қазіргі Қаржан тауы. Бұл Қазығұрттың шығыс-оңтүстігінде. Аралары қосылып жатыр.

	Қазыбек бек жаңағы еңбегінде өзінің бір аса күрделі мәселе жөнінде Әбілқайырмен болған ұзақ әңгімесін Қазығұрт тауында өткізгенін жазса, енді бірде Төле бидің Ташкенттен Қаратасқа – Қазығұртқа кетіп қалғанын баяндады. Ал осындағы Қаратас – қазіргі Тұрбат ауылы. Тіптен осы төңірек алғаш аудан боп құрылғанда орталығы осы Тұрбат ауылы болды. Ауданның аты – Қаратас. Сол Қаратас деп аталатын тасты төбе әлі де бар. Сол қалпы. Бір ғажабы, осы қара тасты жотаның шығысына орналасқан елді мекеннің теледидарлары істемейді. Оның сырын ешкім білмейді. Ал Қаратас өңірінің Төле бидің жайлауы болғаны деректердің бәрінде бар.

	Төле би өмірінің соңында ұзақ уақыт Ташкент қаласында тұрды. Сол қалада қайтыс болды. Бейіті қаланың ортасындағы Шайхантауыр деп аталатын орамда. Төле Әлібекұлы (1663-1758) – қазақ тарихында ерекше орны бар, ірі тұлғалардың бірі екені белгілі. Ғалым Х. Сүйіншәлиев: «Қазақтың төреші, әрқашан әділ Төбе биі. Тәуке ханның тұсында лауазымы ханнан кем түспеген, ал Тәуке өлгеннен кейін бар билікті өз қолында ұстаған сенімді ел басшысы. Зор ақыл иесі, дана адам», – десе (46), І. Сариев бұдан бір ғасырдай бұрын жинақталған шежірелер негізінде құрастырған «Үш жүздің шежіресі» атты еңбегінде атақты бидің түп-тамырын тарата баяндайды (59). Дулаттың жаныстан тараған тармағындағы жанту тұқымынан шыққан Қыбырай батырды (кейде Қысырай деп атайды – Қ. Т.) Төле бидің замандасы деп көрсетеді (жасы үлкендеу болған – Қ.Т.). Кейбір шежірешілер бұл кісіні Төле бидің ұлы деп жіктейді. Ал сол Қыбырай батырдың мекені қазір де Ташкент іргесінде, Қыбырай деп аталады. Дәл осы тұқымнан Қонысбай би, одан Ақжейде батыр шыққан. Ал Ташкенттің маңындағы Ниязбек деп аталатын жер Төле бидің баласы Ниязбек батырдың мекені болған дейді. Төле бабаның Өзбекстан аймағындағы ескерткіші осы ауылға орнатылған. «Сарыағаш» шипажайының іргесінде.

	Төле би жөнінде, әрине, ең жетік білген кісілер – оның ең сенімді серіктері Қаз дауысты Қазыбек би мен Әйтеке би. Сол Қазыбек би өз ағасы Төле би туралы былай деген екен:



	Шыққан күндей бұлттан,

	Баршамызды жылытқан,

	Ел десе өзін ұмытқан,

	Қадірлі кім бар Төледен?

	Жүгіңді алған иықтан,

	Жол тапқан тұман тұйықтан,

	Қадірлі кім бар Төледен?

	Жау келсе қашып саспаған,

	Сауға сұрап қайтпаған,

	Үш жүздің қолын бастаған

	Қадірлі кім бар Төледен?



	Ал Төле бидің Қазыбекке берген бір жолғы батасы мынадай екен:



	Атасызға ата бол,

	Батасызға бата бол!

	Арып-ашқан қаріптің

	Жел жағына жота бол!

	Панасызға пана бол,

	Кек сақтамас бала бол!

	Дос сүйініп, қас сыйлар

	Асу бермес дана бол!



	Төле бидің: «Жаңбыр жаумаса – жер жетім, басшысы болмаса – ел жетім, ұқпаса – айтқан сөз жетім; Атың жақсы болса – ер жігіттің пырағы, балаң жақсы болса – жан мен тәннің шырағы. Қатының жақсы болса, бірінші – иманың, екіншісі – жиғаның, үшіншісі – ырысыңның тұрағы», – деген сөздерін қазір де толқымай, тебіренбей оқу мүмкін емес.





ИСТЕМИ ҚАҒАННЫҢ ҚАЗЫҒҰРТТА ЗЕМАРХТЫ ҚАБЫЛДАУЫ




	Сонау көне дәуірлердегі түркілер туралы алғашқы дерек қытай жазбаларында 542 жылдан бастап кездеседі. Түркілердің шығу тарихы мен өркендеп, жарты әлемді билеп тұрған кездері туралы әйгілі түркітану ғылымының корифейі аталған Л. Гумилевтің «Көне түркілер» атты және басқа еңбектерінде кеңінен айтылған (48). Біз оған тоқтап жатпаймыз. Бір ғана еске сала кететін мәселе – тарихтағы түріктердің өздері туралы өздері қалдырып кеткен тас жазулар, яғни ғылымдағы Орхон-Енисей жазулары деп аталып кеткен ескерткіштер. Бұлардың негізгілері – VІ-VІІІ ғасырларда түрік қағаны Могилан (Білге қаған) мен оның бауыры Күлтегінге және Тоныкөкке арналып қойылған құлпытастар. Осындағы жазуларды оқудың кілтін алғаш ашқан ғалым Томсон (Дания) мен Радлов. Қазір оның мәтіндерін қазақ ғалымдары тікелей қазақ тіліне аударып жүр. Бұл да түбі бір түркіліктің айғағының бірі болса керек (Қазақшаға тұңғыш аударған М. Жолдасбеков – Қ.Т.).

	Біздің тоқталмағымыз – осы түркі қағандығының Мұқан қаған тұсындағы қолбасшысы Истеми. Ол – Мұқан қағанның әкесінің інісі болатын. Өзі өжет, алғыр, әскери әдісті жетік меңгерген, ел мүддесін өз мүддесінен жоғары ұстаған Истеми өз кезінде Түркі қағанатының шекарасын барынша кеңейтіп, құдіретті ел қатарына қосты. Ол 554 жылы Батысқа қарай жорық жасап, 555 жылы Батыс теңізіне жетті. Осы туралы Л. Гумилев өз кітабында: «Олардың әскері 555 жылы Батыс теңізіне жетті. Мұны Каспий емес, Арал теңізі деп түсінген дұрыс, өйткені Фирдоуси Истеми билеген елдің шекарасын Шыннан (Қытай) Жайхунның (Амудария) жағасына дейін және Гүлзарунның (Сырдария) арғы бетіндегі Шаш (Ташкент) қаласына дейін деп анық көрсеткен», – деп Фирдоусиге сілтеме жасайды.

	Жаңағы тас жазулардағы «Артымызда (батыста) Темір қақпаға дейін» деген жолдар – осы жорықтың көрінісі. Сол Темір қақпа Байсын тауындағы Бұзғал асуы немесе Қытай жылнамаларындағы қаңлы жеріндегі Темір қақпа деп түсінсек, ол – Өгем тауларында. Истеми осы жорығында, Л. Гумилев айтқандай, «Орталық Қазақстанды, Жетісу мен Хорезмді өзіне бағындырып алды» да, ат басын Орал тауы мен Еділ өзеніне тіреген соң, кері бұрылды. Өйткені бұл кезде ол өз тылында қалып бара жатқан эфталиттерден (соңғы кездері «абдалдар» деп аталып жүрсе де, біз оқырманды шатастырмау үшін бұрынғы атауын алдық – Қ.Т.) секем алған болатын. Бұл кезде отырықшы ғұндар деп аталатын эфталиттер Тұрпан ойпаты мен соғдыны өз еріктеріне қаратып алған еді. Түркілердің оңтүстік бөлігін билеген Истеми осы кезде парсы (Иран) елімен қатынас жасауды ойластырды. Ал өздері эфталиттермен қырғи-қабақ болып жүрген парсы шахы Хосрав I Ануишрван 564 жылы одақ болуды ұсынып, түркілерге елші жібереді. Истемиге керегі де осы болатын. Ақыры ол өз қызын парсы шахы Хосравқа әйелдікке берді.

	Міне, осылай жағдайын жақсартып алып, Истеми эфталит жеріне шығыстан басып кірді. Бұған эфталиттердің соғды жері арқылы өтіп бара жатқан Истемидің елшілерін қырып салғаны себеп болды. Истеми мен Хосрав әскерлері екі бүйірінен тиісіп, эфталит патшасы Гатифара күл-талқан болып жеңілді. Ал парсы әскерлері батыста қыр көрсеткені болмаса, соғысқа онша араласқан жоқ. Гатифара соғды жеріне қарай қашты. Кескілескен ұрыстар Шыршық өзенінде, Қаршы даласында өтті. Шешуші шайқас Бұхара маңында болды. Осыдан бастап эфталиттер мемлекеті біржола жойылды. Әмударияның оңтүстігіндегі эфталит жерлерін Хосрав өзіне қосып алды. Дәл осы жер бөлісу мәселесі түркілер мен парсылардың арасында қырғи-қабақтық туғызды. Бұған кейбір экономикалық жағдай да әсер етті. Енді түркілердің билігіне біржолата өткен соғды жері арқылы сонау Батыста жатқан Византия елімен сауда жасау аса тиімді болатын. Ол үшін парсылардың жерінен өту керек. Бұл парсыларға тиімді емес. Оның үстіне дәл осы кезде парсылар жібек құртын өсірудің сырын елдеріне жасырын жеткізіп, енді Ұлы Жібек жолы арқылы сонау Қытайдан келе жатқан жібек маталарын өз елінің үстінен Византияға өткізіп жіберуге мүдделі емес еді. Сондықтан парсы патшасы 566-567 жылдары өз еліне әкелінген Түрік қағанатының керуеніндегі жібек маталарды түгел сатып алып, керуеншілердің көзінше өртеп жіберді. Екінші керуен де сәтсіз оралды. Бұл парсылардың өздерінше жібек матаға зәру еместігін сездіргені болатын, әрі Византияға өткізбеу үшін әдейі сатып алып, тағы да өртеді.

	Міне, осы кезде соғдылық, соңынан әлемдік тарихта аты қалған, Маниах дейтін кісі Истеми қағанға кеңес берді: енді Византиямен байланысты басқа жолмен жүргізу керек. Ол жол – Каспий теңізі мен Кавказ тауы арқылы Византияға тікелей бағыт ашу. Ол үшін барлаушы ретінде батысқа елшілік жіберу керек. Ақыры осы елшілікті Маниахтың өзі басқарып, 568 жылы Константинопольге жетеді. Түркі елінің елшісін сол кездегі Византия императоры Юстин II өзі қабылдаған. Осы туралы тарихи дерекнама былай дейді: «Император скиф тілінде жазылған хатпен (грамотамен) танысып, елшіні ықыласпен қабылдады. Ол елшілерден өздері келген патшалықтары мен жалпы түркі елі туралы мәліметтер сұрады. Олар өз елінде төрт патшалық бар екенін, тек ең жоғары басшылық Дизабұлдың (батыс тарихында Истемидің аты осылай аталған – Қ.Т.) ғана қолында екенін айтты... Бұрын сақтар деп аталған түркілер Юстинге елші жібергендіктен, енді бұл да осылай етіп елші жіберуді шешті. Ол шығыс қалаларының губернаторы Земарх Киликиялыққа (Кликиең) осы сапарға дайындалуға бұйрық берді». Дизабұл – Истемиді соңғы кездері тарихшылар Азбол деп атап, «Азу бол» деген тіркестен шыққан деп жүр.

	Осы үзінді Түрік қағанаты туралы қалам тартқан барлық тарихшылардың табан тіреп жүрген дерегі, әйгілі Византия тарихшысы Менандр Протектордың жазбаларынан алынды. Оның тарихи еңбегінің үзінділері Византия императоры Константин Порфирородный (Х ғасыр) шығармаларында сақталған. Ал түркі әлемін зерттеуде бұл автордың еңбегінің де көп қолданылатыны белгілі. Ол – аса білімдар, тарих пен мәдениетке көп көңіл бөлген император.

	Сонымен, Менандр жазбалары мен Истеми қағанның тарихына келейік. Түрік қағандығының елшісі Маниахпен ілесе шыққан Земарх тобы Каспий, Хорезм арқылы Согдианаға келгенде алдарынан шыққан бір топ түркі саудагерлері елшілік адамдарына темір сатып алуды ұсынады. Менандр мұны түркілер өз елінде темір өндіретін орындар бар екенін көрсету үшін әдейі істеген әрекеттері болу керек деп түсіндіреді. Мұнан соң түркілердің бақсылары Земарх тобын Ордаға жақындаған жерде жанып тұрған оттың арасынан өткізеді. Осыдан соң барып бұларды Истемиге алып келеді. Осы кездесу жөнінде Менандр:

	«После этого их повели туда, где был хаган, к горе Эктаг, т.е. «Золотой горе». В долине этой горы жил тогда Дизабул. Сейчас позвали послов к хагану. Тот сидел в своем шатре на стуле с двумя колесами, который в случае надобности могла тянуть одна лошадь... Шатер был украшен пестрыми шелковыми коврами. Предлагалось им вино, но не виноградное», – деп жазды. Осы үзіндіні көпшілік бір ізбен түсіндіріп келеді де, тау жөніндегі екі атауға келгенде (шындығында, бір-ақ атау) әркім әр түрлі ой айтып, өзінше тұжырым жасайды. Осы Эктаг немесе «Алтын тау» қайда?

	Үзінді келтірілген кітаптың құрастырушылары қазақ тарихын көп зерттеген белгілі ғалымдар С. Асфендияров пен П.А. Кунте:

	«Шамасы, Құлжа қаласының оңтүстік шығысындағы Ақтау болса керек», – дейді де, «Золотой» деген сөзге «Светлый» деп түсінік береді. Бұл олардың болжауы ғана, үзілді-кесілді осы деп тұрған жоқ.

	Ал Қ. Аманжолов пен Қ. Рахметов «Түркі халықтарының тарихы» деп аталатын еңбегінде бұл орынды: «Тянь-Шаньдағы «Алтын тауға» жақын жердегі өз қонысында», – деп көрсетеді де, оның қай тұста екенін нақтылай алмайды.

	Т. Жұртбай өз кітабында осы Земархты қабылдаған қағанды шығыстанушы әйгілі ғалымдар Л. Гумилев пен С. Кляшторный екі қағанға (алғашқысы Истеми десе, соңғысы Мұқан қаған дейді) балағанын айта келіп, бұл кездесу «Екітаудағы ордада» өтті дейді. Соңынан Земархтың Талас даласында парсы елшісімен кездескенін айтады.

	Геология-минералогия ғылымдарының докторы Ә. Байбатша Эктаг Шымкент пен Тараздың арасындағы тау қазір Құлан тауы деп аталатын тау дейді. Негізгі дәлелі – алыстан қарағанда екі тау боп көрінеді. Алматыдан шығып, Таразға жақындағанда, екі тау ерекшелеу көрінеді, тек ол Құлан емес. Екіншіден, Земарх Алматы жағынан емес, Шымкент жағынан келген. Ә. Байбатша «Алтын тау» деген ұғымды осы Құлан тауының өзінің тастары алтын сияқты көрінеді деумен ғана дәлелдейді.

	Түркі тарихын жазғанда Истеми қағанға соқпай кетпейтін авторлардың бәрі де осы «Эктаг» атауын әр қилы түсіндіріп, Қазақстанның оңтүстігінен шығысына дейінгі жерлерге апарып орналастырып жүр, көбінде нақты дәлел келтірілмейді.

	Енді біз осы мәселеде өз ойымызды айтып көрейік. Біріншіден, Земархтың Истеми ордасына Каспийді жағалап, Хорезм жерін басып өтіп, соғды елі арқылы келгендігі. Талас өзенінде сонан соң болған. Осы жолмен келе тұрып, ол Құлжа маңына баратын болса Талас өзенін Истемиге кездеспей тұрып-ақ кешіп өткен болар еді. Олай етпегені Менандр жазуында тасқа басқандай көрсетілген. Өйткені Земарх саудаласу ниетінде түркілермен алғаш Согдиана жерінде кездеседі. Согдиана жері де, елі де Талас бойында емес, Сырдария бойында. Тіпті Сырдарияның жағасынан біраз қашықтықтағы оңтүстігінде. Егер Земархты Хорезмге келген соң бағытын күрт өзгертіп, оңтүстікке бұрылып кетіп, қазіргі Ош қаласы жақтан келді деуге, бұл жақты билеп отырған парсы шахы Земарх елшілігі тұрмақ Истемидің өз елшілерін, керуенін қырып салғаны белгілі. Сондықтан Земархтың келген жалғыз жолы – Ташкент тұсы.

	Екіншіден, Земарх келе сала-ақ Истеми оған өзімен бірге парсыларға қарсы жорыққа аттануды ұсынады. Кейбір авторлардың айтуынша, әскерге қолбасшылық жаса деген, тек Земарх өзінің елшілік дәрежесі мен міндетін айтып бас тартады (жалпы, Земарх Византияның шығыс қалаларының қолбасшысы – Қ.Т.). Бұл кезде Истемидің батыста жатқан Византиямен қатынас жасай бастаған әрекетінен секем алған парсы шахы қалай да түркілермен қатынасын түзеп алудың жолын іздеп, сарсаңға түсуде болатын. Истеми өз айтқанын істеп, парсыларға қарсы баратын ниетін сездіріп, Земархты ертіп Талас бойына аттанған. Мұны сезген парсы шахы дереу елші жіберген. Олар Истемимен Талас бойында кездескен. Міне, екі елшінің кездесуі деп айтылып жүрген әңгіме осыған байланысты.

	Осы жолы Истеми парсы елшісін Земархтан төмен отырғызады. Бұл ұлы қолбасшының парсыға қыр көрсеткені болатын.

	Оның үстіне, Земархқа әскерге қолбасшылық жаса деп ұсыныс айтқаны рас болса, бұл да стратегиялық әдіс екені анық. Немесе сонау Еділ жағасына дейін аварларды қуып барып қайта оралғанда, эфталиттердің күл-талқанын шығарып жүрген қаған өз әскерін жатжерлікке басқартып қоюы екіталай. Осы кездесуден кейін Истеми екі елшіні де кейін қайтарған. Земархқа достық ықыласын білдірсе, парсы елшісі енді соғыстың басталғанына көзі жетіп қайтқан. Міне, Земархтың Талас жағасына келгені осы тұс. Ол бұдан әрі еш жаққа бармаған.

	Үшіншіден, дәл осы Менандр Земархтың қайтар жолын хатқа былай түсірген: «С ними совместно Дизабул (Истеми) послал нового посла, ибо Маниах умер. Имя нового посла было Тагма, его звание – Тархан... Римляне перешли реку Оих (Сырдария) и после долгого пути приехали к огромному широкому озеру (Арал). Там Земарх остался три дня и послал Георгия... сообщить в Константинополь о своем возвращении. Тот возвратился туда с 12 турками, проехав безводную пустыню по более короткому пути. Земарх ехал 12 дней через пески... и доехал до реки Их (Эмба) и Даих (Жайық) и мимо других озер до Атила (Еділ)». Демек, Земархтың келген жолы да осы жол. Басқа жол жоқ. Бар болғанмен, оңтүстіктегі жолмен бұл елшілік жүре алмайды – түркілермен байланысқаны үшін өмірлеріне қауіп төніп тұр. Оның үстіне Земарх аттанып кеткен соң, Истеми жорыққа шығып, Әмудариядан өтіп, Журжан қаласын және бірнеше қаланы жаулап алған. Тек тез арада-ақ – 569 жылы түркі әскерлері Согдианаға қайта оралды. Өйткені Истеми парсы шахымен келісімге келіп, бүкіл Согдиана жерін өзіне біржолата қаратып алған болатын. Енді Истеми қаған ат басын батысқа бұрып, 571 жылы Солтүстік Кавказды жаулап алып, көп ұзамай Босфордан бір-ақ шықты.

	Төртіншіден, «Эктаг» деген атаудың мән-жайына оралайық.

	Бұл атаудың «екі тау» деген балама беретіні анық. Егер «Ақтау» деген мағынаға ие болса, ол, ең болмағанда, «Актаг» деп транскрипциялануы керек еді. Бұл жерде көпшілікті адастырып жүрген мәселе – жоғарыда аттары аталған екі профессордың «Золотой» деген сөздің артына өз түсініктері ретінде «Светлый» деген сөзді жақшаның ішінде қосып жазуы. Егер «Ақтау» деген атауға тоқталатын болсақ, онда «Золотой» деген сөзді несіне қосақтап жазған? Неге «Эктаг» дегенді «Золотая гора» деп түсіндіріп жатпай-ақ, «Белая гора» деп түсіндіре салмайды? Менандр олай етпеген. «Золотая гора» дегенді «Эктагтың» баламасы ретінде, «яғни» деген сөзді қосып барып келтірген. Демек, таудың аты шынында «Екі тау» немесе осы мағынаны беретін басқа сөз болғандықтан, Менандр оны аударып жатпай, түркілердің өз тілінде транскрипциялаған. Қазақ тілінде әдетте бір түрлі екі бөліктен тұратын нәрсе болса «қос» деген ұғымды қолданады. Егер үшеу, төртеу болса, бұл сандарды басқаша атамай, сол қалпында қолданады да, екеу болса, оны көбіне «қос» деп ауыстыра салады. Осы жағдай көптеген географиялық атауларда да кездеседі. Мысалы, дәл осы Оңтүстік Қазақстан өңірінде Қосмола, Қостұра деген таулар, Қостөбе, Қосқұдық деген жер аттары бар. Демек, «Эктаг» Қостау деген мағына береді. Ал сол Қостау қайда?

	Оңтүстік Қазақстандағы Қаржан қыраттарындағы биік шың – Қосмола шыңы. Бұл – осы өңірдегі ең биік шың. Шымкент облысының кез келген нүктесінен қарасаң да, алдымен көзге түсетіні – осы Қосмола шыңы. Егер Ташкенттен Шымкентке қарай жол жүрсең, алдымен көзге түсетіні – осы шың. Оның үстіне ол бүкіл жол бойы көзден таса қалмайды. Өзі шамамен Ташкент пен Шымкенттің дәл ортасында тұр. Жалпы тау сілемдерінен бөлініп, ілгерірек тұрған Қазығұрт тауы Қосмоланың Шымкент жағында. Ал осы Қазығұрт пен Қосмоланың арасында, Қосмоланың етегінде деуге де болады, Алтынтөбе дейтін жер бар. Ол да тау сілемдері, нағыз жайлау. Жергілікті тұрғындардың айтуынша, осы жерден бағы замандарда алтын өндіріліпті.

	Сондай-ақ Қазығұрт аймағындағы орта ғасырдағы көне қаланың орны да Алтынтөбе деп аталады. Оны 1982 жылы археолог А.Н. Подушкин ұйымдастырған экспедиция зерттеген. Кейін 1992 жылы Қазақстан археология экспедициясының Келес археологиялық отряды зерттеу жұмысын жалғастырды.

	Алтынтөбе – сыртқы көрінісі төрт бұрышты, терең ормен қоршалған биік төбе. Көлемі – 180х160 м. Биіктігі – 13-15 м. Орталық бөлігі төбенің оңтүстік-батыс бұрышында орналасқан. Көлемі – 70-50 м. Биіктігі қаланың үстіңгі бетінен есептегенде – 4 м. Қаланы айналдыра салынған үлкен қабырғаның орны әлі де байқалады. Қақпалары оңтүстік-шығыс пен оңтүстік-батысында бір-бірімен қарама-қарсы орналасқан. Х-ХVI ғасырлар аралығында гүлденген қала, Истеми ханның ордасы болған. Қазба жұмыстары кезінде бірнеше бүтін қыш ыдыстар табылған.

	Міне, біздіңше, Истеми қағанның Земархты қабылдайтын жері осы маң, яғни Қазығұрт тауының төңірегі. Эктаг – Қосмола, ал Алтын тау – Алтынтөбе. Қосмоланың неге бұлай аталғанын сонау Византиядан келген Земарх тұрмақ, ауылда жүрген біз де білмейміз. Сондықтан Византия елшісі түркілердің түсіндіруі бойынша, «Эктаг» деп транскрипциялап алып, қосымша «Алтын тау» деп түсінік бере кеткен. Оның отпен аластанып барып, табалдырығын аттаған хан ордасы Қазығұрттың етегінде болған. Және бір айта кететін жайт – Қазығұрттың шығыс жағында Өгем шатқалы деп аталатын үлкен қойнау бар. Ол Өгем өзенінің бойында жатыр. Бұл – мал жайылымы үшін таптырмайтын орын әрі табиғи тау қоршаған қамал. Қазір де осы Өгем жайлауына қыркүйек айынан бастап мамыр айына дейін көлікпен қатынау мүмкін емес. Жаяу жүретін болсаңыз, бес-алты шақырым тік ылдиға түсесіз. Қазақ мұндайда құзға түстік деп жатады. Қырғыз жерінен басталатын осы кең жайлау Өзбекстан жеріне барып бір-ақ бітеді (Бостандық ауданы мен Шыршық қаласы – Қ.Т.). Кім біледі, біздің аталарымыз ұшы-қиырсыз осы табиғи бекіністі де пайдаланған болар. Тіптен осы шатқал-қойнауда ескі қаланың орны бар деген де пікір кездеседі. Оның үстіне, Истемиден кейін де Түрік қағанатын басқарған бірқатар қағандар өз ордасы етіп Ташкент маңын таңдағаны белгілі, ал Ташкент маңы деген сөз – Қазығұрт пен Қосмоланың етегі. Ташкентке таза ауа беріп, өкпесін кеңейтетін аймақ та осы аймақ. Ал Шымған таулары етегіндегі Бостандық ауданының өткен ғасырдың өткен кезінде солақай саясаттың кесірінен Өзбекстан Республикасы меншігіне өтіп кеткені белгілі.

	Сонымен, Истеми қағанның ордасы Қазығұртта болған, сонау Батыс өлкеден келген тұңғыш елші де ең алдымен Қазығұртқа келіп, түркілер салты бойынша отпен аласталған. Демек, Қазығұрт – бір кезде Нұқ пайғамбардың кемесін қайырлатып, қазақ халқын әлемдік өркениетпен жапсарластырса, VІІ ғасырда өздерін өркениетті елміз деп санаған Рим империясының елшісін тұңғыш рет қабылдаған қасиетті орын.

	Истеми хан 576 жылы қайтыс болған соң оның орнына ұлы Қара Шор отырды. Ол Батыс өлкенің бас билеушісі ретінде Тардуш хан деген шенге ие болды. Қара Шор 555 жылдан бастап көптеген жорықтарға қатысып, Батыс пен Шығыстың түркі әскерлері барған тұстарының бәрін шарлаған аса батыл, тапқыр жан болатын. Дегенмен осы түркі билеушілерінің ішіндегі ең беделді басшының жолы болмады. Оның мақсаты – Батыс түрік және Шығыс түрік қағанатының басын біріктіру еді. Бұл ниеті іске асудың орнына, түркі әлемінің күйреуіне әкеліп соқты. 584 жылы түркілердің ұлы ханы Арслан Тобо хан жақында өлетінін сезіп, орнына түркілердің салты бойынша ұлы Амрақ емес, ағасының ұлы Төременді қоймақ болды. Шатақ осыдан басталды, иі жұмсақ Амрақ хан деп жарияланды. Мұны жақтырмаған Төременнің жақтастары өзі жуас Амрақты жәбірлеп, кемсіте берді. Ақыры, Амрақ өз орнын кезінде өзін қолдаған Шетуге берді. Төремен болса Або хан (Аға хан – Қ.Т.) деген атақ алып, мемлекеттің солтүстігіне кетті. Шетудің ордасы, Бас хан ретінде, Өтікен тауларында болды. Амрақ та сыбағадан құр қалған жоқ, ол хан деген атаққа ие болып, ордасын Толы өзенінің жағасына орналастырды. Ал Қара Шор бұрын да Батыс өлкесінің басшысы еді. Амрақтың ордасы әке ордасының орнында, Қазығұрт пен Қосмоланың етегінде болды.

	Біздің түрік хандарының кикілжіңін тәптіштей баяндап жатқанымыз да осы Қара Шор ханның мекеніне байланысты. Л. Гумилев «Көне түркілер» атты кітабында: «Ставка Кара-Чурина располагалась у горы Актаг», – деп жазады да оған «Актаг – Белая гора (в Северном Тянь-Шане)», – деп түсінік береді. Осы

	«Актаг», біздің ойымызша, Қазығұрт пен Қосмола. Әйтпесе Л. Гумилевтің Солтүстік Тянь-Шань деп отырған бағытында Ақтау деп аталатын тау жоқ. Оның үстіне ғалымның өзі келесі бір түсініктемесінде бұл орынның Ташкент маңынан қашық емес екенін айтады. Сондай-ақ жаппай ыдырау кезінде хандарына көңілі толмағандардың өз елінен көтеріле көшіп, Қара Шордың айналасын паналағаны тарихтан белгілі. Осыған қоса Пайкентке барып паналаған Або хан жергілікті тұрғындарды әбден қалжыратады. Қанауға шыдай алмаған саудагерлер мен елге бас бола алатын азаматтар Бұхара өлкесін тастап, Түркістан мен Тараз жаққа ауып барып, онда Хамукат дейтін жаңа мекен салып алады. Або хан әскерлері қалың бұқараны талан-таражға түсіріп, тонаудың шегіне жеткенде ел өздерін тастап кеткен бас көтерер азаматтарына хабар жіберіп, одан құтқаруды айтып жалынады. Олар Қара Шорға барып бас иеді. Түркі ханы бұхаралықтарды қорғау үшін өз ұлы Шири Кишварды жібереді. Осы қолбасшы келіп, Або ханның әскерін талқандап, өзін ішіне қызыл ара толтырылған қапқа салып өлтіреді. Осы арада Қытай елінің бас министрінің мына бір сөздерін де келтіре кеткен жөн: «Бауырлас адамдар бірін-бірі көмейінен у шашқан жәндіктерше қырып жатқанда, қолдау көрсеткен жан сияқты болып оларға аяушылық жасау керек». Міне, Қытай елінің негізгі саясаты. Дәл осы саясат Қара Шордың түркі елінің басын түгел қоссам деген әрекетінен нәтиже шығартпады. Қара Шор жауымен де, бауырларымен де арпалысып жүріп, ниетіне жете алмай өмірден өтті.

	Осы тұста Қытай жақтан түрлі мәселелермен келген саяхатшылардың, тақуалар немесе арнайы тапсырмамен келген өкімет адамдарының түркі елінің жерін аралауы жиілей түседі. Өйткені дәл осы кезеңде Қытайдың Таң династиясы тұсында өнер мен мәдениетке, әсіресе түркі мәдениетіне көп көңіл бөліне бастады. Осы кезде, өкінішке қарай, сақталмай қалған, «Қытай-түркі сөздігі» құрастырылды. Түркі халықтарының музыкасы Таң әулетінен бұрынғы Бэй-Чжоу дәуірінен бастап-ақ император оркестрінің репертуарына енді, ал бұл тұста ол өнер қытайлықтардың бәрін мойындатқан болатын. Қалың бұқара арасында да аралас-құралас басталды. Осы туралы Л. Гумилев былай деп жазады: «Чаньанда VІІ ғасырдың 20 жылдары он мың түркі отбасы тұрды. Олардың әдет-ғұрпы мен киім салтанаты қытай билеушілері мен шонжарларының көңілін аударып, бүкіл Қытайда түркілік бұйымдар сәнге айнала бастады. Бұл туралы римдіктердің ІІ ғасырда германдықтарға еліктеуі мен византиялықтардың VІІІ ғасырда хазарларға еліктеуін еске түсіреді». Бұдан соң ғалым сол түркі әдет-ғұрпы мен сән-салтанатының жылдан-жылға кең жайылып, ақыры патша ордасының айналасындағылар мен шонжарлардың салтына еніп кеткенін, үлкен жиындарда шетжұрттықтардың тағамы тартылып, солардың музыкасы ойналатын болғанын айта келіп:

	«Таң дәуірінде жасыл немесе қоңыр матадан тігілген жағалы шапан киіп, оны солға қарай қаусырып, беліне белбеу байлайтын түркі киімі кәдімгі жұрттың бәрі киетін киімге айналып кетті», – деп тұжырымдайды. Осы кезде қытайлықтарға, әсіресе ұнаған нәрсе – киіз үй болатын. Бұл қыс кезінде қытайлықтардың өз үйіне қарағанда әлдеқайда қолайлы көрінген. Қытай шонжарлары киіз үйді өз әулілеріне тігіп, қыста сонда отыратын. Бұл туралы қытай ақыны Бо-цзюй «Киіз үймен қоштасу», «Қоңыр киіз үй» деген өлеңдерінде өте жақсы айтқан. Ақын киіз үйді «көк» (голубой) түсті деп атайды.

	Бұл да түркілердің көк түсті ерекше құрметтейтінін әдейі баса көрсеткендігі болу керек. Өйткені көк түс түркілердің баламасы болатын. Дәл қазіргі кездің өзінде, біздің жастарымыздың киіз үйді бірі білсе бірі білмей жатқан заманда, сонау көне заманда қытайлардың өзі киіз үйге қалай бас игенін көрсету үшін өлең нұсқасын Аманхан Әлімов аудармасы бойынша толық күйінде ұсынып отырмыз.



	Отбасы немесе киіз үймен қоштасу



	Тынысы қыстың есімде,

	Есімде ұшқан қар үні.

	Жат емес, лепті, көштің де,

	Суықтай өлі қарымы.

	Киіз үй – менің бақытым,

	Көгілдір түстік күніндей.

	Ұшқындап оттай жақұтым,

	Тұр жел де бір сәт білінбей.



	Балықтай суда ойнаған,

	Жылынған інде қояндай.

	Қалам деп қалай ойлағам,

	Суықтан аман, ой, Алла-ай?!



	Өтеді қарлы түн-дағы,

	Табиғат көктем шағында.

	Киіз үй, жылу мұндағы,

	Баяғы сынды, бағым ба?



	Киіздің түрік іргесі,

	Қоштасып шоқтай көктеммен.

	Өртемес жаздың нұр кеші,

	Қауышу сәтке жеткенмен.

	Үйіммен киіз іздеген,

	Кездесем қоңыр күзде мен.



	Қоңыр киіз үй



	Жүнінен қойдың жиылып,

	Көріппең, сірә, мұндайды?

	Жасалған талдан иіліп,

	Шаңырақ сұлу – ыңғайлы.



	Көгілдір көктен аумаған,

	Жауынгер тіккен үй мынау.

	Шалғында тұрып қаулаған,

	Көңілге нелер түйдім-ау!



	Көк нөсер шайып іргесін,

	Құлата алмас құйын да.

	Көрмейсің бұрыш, бүрмесін,

	Жып-жылы, тағдыр, сыйың ба?



	Киіз үй, қыста састым ба?

	Алыста қалып тау, дала.

	Сұп-сұлу айдың астында,

	Тігілді келіп аулама.

	Қабырғасы бар киізден,

	Қауіпті емес қысың да.

	Атылас төсеп, күй үзген

	Кезі жоқ, тіпті қысылма.



	От – биші, әнші шақырған,

	Ерек бір күйге түстің бе?

	Мас болып шала жатырмын,

	Құп-құрғақ киіз үстінде.



	Ошақта жанған алау да,

	Көлеңке болып ойнайды.

	Жаралған таңғы қырауға,

	Гүл ме деп біреу ойлайды.



	Қызық па қызық бұрынғы,

	Түтінін кешкі созады.

	Ет иісі жарып мұрынды,

	Ақынның жыры қозады.



	Төселген жерге гүл, білем,

	Арбайды адам біткенді.

	Таңданған бәрі тұр кілең,

	Өзге не халық күтті енді?



	Үйіме монах таң қалып,

	Қонақтар небір аға ма?

	Үйімді сүйген сан халық,

	Қалдырдым бала-шағама.



	Болмаса көңіл күтімі,

	Қоңыр үй мәңгі жарай ма?

	Үйімді князь тұқымы,

	Бермеспін алтын сарайға.



	Қазығұрт тауы орналасқан өлкенің ежелгі тарихына, әлгіде айтылған түркі мәдениетінің қытайларға жасаған әсеріне нақ осы өңірді билеген түркілердің көп әсері болды. Солардың бірі – көне қаңлы тайпасы.





ӨҢІРДІ МЕКЕНДЕГЕН КӨНЕ ТАЙПАЛАР




	Барлық тарихи деректер бойынша қаңлылардың Қазақстан мен Орталық Азия аймағындағы ең алғашқы мемлекет дәрежесіне көтерілген ел екені белгілі. Бұл жөнінде Ұлттық Ғылым академиясы дайындап шығарған «Қазақстан тарихында»:

	«В результате исторических событий второй половины II века до н.э., получивших название «Великого переселения народов», в Центральной Азии складываются новые государственные объединения, среди них – Усунь, Янцай, Кангюй. Последнее сыграло существенную роль в истории Казахстана», – деп жазылған. Осы қаңлы елінің орналасқан аймағы туралы ғалымдардың арасында біраз талас болғанмен, бәрін жинақтап келгенде, бір түйінге тіреледі. Ол – Сырдария өзенінің орта ағысы мен Қаратау аймағы деген жалпы атау. С.П. Толстов қаңлы елінің шекарасын шығыста Ферғанаға дейін, оңтүстікте Парфия мен Бактрияға дейін жетеді дейді де, батысында Бұхара оазисі мен Хорезмде де иелік етті дейді. Бұл пікірлерге қарсы дәлел айтушылар қаңлының шығыстағы шекарасын Сарысу, Шу өзендері мен Ұлытауға дейін апарады. Осы пікірталастың бәрінде де қаңлының бес аймағы болғанына ешкім дауласпайды, тек солардың орналасу мәселесінде түрлі-түрлі болжам бар. С. Толстов былай жіктейді: Сусе-Шахрисябз аймағы, Фуму-Зеравшан өзеніндегі Кушан аймағы, Юени-Ташкент оазисі, Ги-Бұхара, Юагань-Хорезм; А. Бернштамның жіктеуі: Юегань-Хорезм, Ги-Сырдарияның төменгі ағысы, Фуму-Жаңақорған мен Қазалының арасы, Сусе-Арыс өзенінің бойы мен Қаратау, Юени-Ташкент оазисі. Үшінші пікір айтқан ғалым – Ю.Ф. Буряков: Юеани-Ташкент оазисі, Сусе-Суяб, Фуму-Гуйшуанның кіші аймағы, Ги-Самарқан, Юегань-Хорезм.

	Қаңлы тайпасының Қазығұрт маңына қандай қатысы бар?

	Қытай жазбалары бойынша мұнда алғаш келген елші Чжан Цзянь біздің дәуірімізден бұрынғы 138 жылы елінен аттанып, 126 жылы еліне қайта оралған. Міне, осы елші өз жазбаларында Үйсін елі мен Қаңлы еліне көп көңіл бөлген. Жалпы, осы елшінің жазуы бойынша, қазіргі Қазақстан жерін төрт тайпа – Үйсін, Қаңлы, Янсай және Янцы тайпалары жайлаған. Кейін бұл көріс-біліс алыс-беріске жалғасып, тіптен елшіліктер алмасуға ұласқан. Қытай жылнамашылары қаңлы елінің қытайға бас имегенін, өздерін жоғары ұстап, өркөкіректік көрсеткендіктерін баса жазады. Үйсін мен Қытай елшілері келгенде төрге өз қандастары – үйсін елшілерін отырғызып, қытайларға онша көңілдері құламайтынын сездіріп те қояды. Тіптен біздің дәуірімізден бұрынғы І ғасырдың орта тұсында ғұндар елі екі жарылып, біреуі қытайдың қолтығына кіргенде, екінші тобына өз елінің шығыс бөлігінен, Талас бойынан орын беріп, солармен бірге барып қытайшылдау болып бара жатқан өз бауырлары үйсіндермен де соғысып қайтқан. Жер сұрап келген ғұндардың басшысы Шоже Талас бойына орналасып, осында қала тұрғызған. Соңынан үйсіндермен де, қытайлармен де, тіптен шығыс аймағынан жер берген қаңлылардың өзімен де жауласып, өзі соққан қалада қытайлардан ойсырай жеңілген. Дегенмен сол көне дәуірдің ІІ жылы қаңлы ханы Хан патшалығының астанасына өз баласын жіберіп, сыйлық ұсынған. Жин әулеті билік құрған кезде қаңлының ханы Най би елші жіберіп, императорға тарту ұсынған. 626 жылы қаңлы ханы Таң әулетінің патшасы У-диге тұлпар сыйлаған. 635 жылы барған елшілік барыс, алтын-күміспен қатар шабдалы жемісін алып барыпты. Жазбаларға қарағанда, шабдалы арнаулы бақта өсірілсе керек. Қытайдың Шыңжаң өлкесіндегі Үрімші қаласында тұрып, қызмет атқарған атақты ғалым, Нығмет Мыңжани өзінің «Қазақтың көне тарихы» атты аса құнды еңбегінде: «Қаңлылар өрмекпен жүн мата тоқыған, алуан түрлі қыш ыдыстар істеген. Қоладан және темірден өндіріс құрал-саймандар мен қару-жарақтар жасаған. Алтын мен күмістен сақина, сырға, білезік, алқа, тағы басқа да алуан түрлі әшекейлі сән-салтанат бұйымдарын жасаған. Отырған үйлерінің қабырғалары әшекей ою-өрнектермен безендірілген», – деп жазады. Бұл – Қазығұрт өңірін жайлаған барлық тайпаларға тән қасиет.

	Қытай жазбаларында қаңлылардың ән-күй, музыка, би өнерінің гүлденіп, өркен жайғаны және солардың Қытайдағы Орта жазыққа дейін өрістеп, даңққа бөленгені туралы көптеген деректер келтіріледі. Осы деректердің көрсетуінше, қаңлыларда қос шекті және бес ішекті музыкалық аспаптар, дап-дабыл, сыбызғы-сырнайлары болған. «Суй патшалығы тарихы, батыс өңір шежіресі» атты кітаптың «Суй патшалығы тарихы, музыка аспаптары» атты тарауында жу патшалығының патшасы той жасағанда қаңлы елінің және Күшардың музыка аспаптарын алдырды деп, «Таң дәуірінің естеліктері» атты кітапта: «Жу Уди түркі қызын ханымдыққа алды. Батыс өңірдегі елден оны құттықтап, Күшар, Сулы, қаңлы елдерінің музыка аспаптарын тойға әкелді», – деп жазылған. Таң патшалығы билік жүргізген уақытта (618-907 жж. – Қ.Т.). Орта жазықта қаңлы билері салтанат санатына көтерілген болатын. Осы дәуірдің атақты ақыны Бәй Жұий өзінің «Биші бикеш» дейтін өлеңінде қаңлы биін былай суреттейді:



	Биші бикеш ойқастап,

	Оңға-солға бой тастап,

	Жауған қардай қалықтап,

	Құйындай құйғып шарықтап,

	Мүдіруді білмеген,

	Бұрала толқып билеген,

	Келіпті бикеш қаңлыдан.

	Алты айшылық арадан,

	Жарыса зулап күймемен,

	Бидің биік сарасы,

	Әлемде жоқ бағасы,

	Қол жеткісіз асылға

	Әркімнің бар таласы.

	Алқа-қотан айналды

	Жұрттың төре-қарасы.



	Н. Мыңжани қытай дерекнамаларына сүйеніп: «Ерте заманғы қаңлылардың жазу мәдениеті болған. Олар көлденең жазған, олардың өздері жазған кітаптары да бар. Қаңлылардың ол кезде қолданған жазуы қандай жазу – соғды жазуы ма, көне түркі жазуы ма, әлде бұлардан басқа біртүрлі жазу ма – онысы бізге беймәлім», – дейді. Ғалымның айтуына қарағанда, VІІІ ғасырда «Қаңлы тілінің сөздігі» жасалынған. Түркия ғалымы М.Ф. Көпіроғлының деректері бойынша, осы сөздіктің авторы Мұхаммед ибн Қайыс деген оқымысты. Өкінішке орай, бұл сөздік әлі күнге дейін таптырмай келеді. Ғалымдар өз еңбектерінде сол заманда осы сөздікті пайдаланып, үзінділер келтіріп, талдау жасаған басқа ғалымдардың еңбегін ғана пайдаланып жүр.

	Н. Мыңжани: «Осы қаңлы тайпасынан шыққан және Іле өңіріндегі Алмалықта туып-өскен белгілі тарихшы Жамал Қаршидың (1230-1315) «Мұлхакат ас-сурах» («Сөздікке қосымша») атты шығармасында ХІІ ғасырдың басынан ХІІІ ғасырдың аяғына дейін қаңлылардың Жетісудағы ең мықты ұлыс болып, бұл өлкені Алмалықта отырып билегені, қарақытайлар шабуылы кезінде қаңлылар қарлұқ елімен бірігіп, ол кездегі сәулетті астана Баласағұн қаласын жаудан қорғауға көмектескені» жайлы жазғанын алға тартады. Өкінішке орай, қазақ тарихынан мол мағлұмат беретін осы кітап та біздің ғалымдарымыз бен оқырмандардың қолына өте кеш тиді. Қазақ тіліне әліге дейін аударылған жоқ. Тек 2005 жылы ғана орысша нұсқасы шықты.

	Ежелгі Қазығұрт өңірімен біте қайнасқан қаңлы тайпасының, оның Омыртқа, Миам, Еңке, Құмырсқа, Қаспан, Танта, Қараманас, Ерезен аталарының ұрпақтары қазір де осы өңірде тұрады.

	Қазіргі Қазығұрт ауданының көлемінде өмір сүріп жатқан тұрғындардың бір тобы – Бәйдібек бабаның ұрпақтары. Қазіргі тарихи жазбаларда түрлі-түрлі болжамдар болғанмен, олар өздерін сол ұлы бабаның өмірінің жалғасымыз деп батыл айтады, сеніммен айтады.

	Тарихи жазбаларда дулулар мен нушибилердің екіге бөлініп кеткені Батыс түрік қағандығымен байланыстыра айтылады. Қытайлық-шыңжандық ғалым Н. Мыңжани Қытай жазбаларындағы «дулу» деп аталған тайпаны парсылар «дұғлат» деп атағанын өз еңбектерінде келтіреді. Ал албан, суан, дулаттардың Бәйдібек пен Домалақ ананың немерелері екенін, тіптен солардың еншілерін осы таудың бауырында («Орда қонған») бергені ғылымда дәлелденген. Солардың арасынан Қазығұрт өңірін көбірек жайлағандар – дулат ұрпақтары, сыйқым, жаныс, ботбай, шымыр.

	Шымыр тобындағы темір аталарының бұл өңірге келіп қоныстануы туралы ел арасында мынадай аңыз бар. Қазақ елінің басына аумалы-төкпелі аласапыран әкелген кезеңнің бірінде темір елінің естияр азаматтары келіп қазығұрттықтардан қоныстануға жер сұрайды. Қазіргі Қазығұрт кентінің маңын иеленіп отырған ел жақсылары Ащыбұлақ дейтін ауқымды жерді иеленулеріне рұқсат береді. Сол көш екі дүркін көшсе керек – алғашқылары Ащыбұлақ маңына жайғасса, екінші топ тура Қазығұрттың бауырына жайғасып қалған – кеңес дәуірінде «Социал» дейтін кішігірім ұжымшар болды. Социалистік Еңбек Ерлері – Жолбарыс Қалшораев пен Демеу Қалымбетов, атақты металлург, қорғасын қорытудан КСРО үздігі Шәкірбай Ахметов осы ауылдың азаматтары.

	Темір атаның ұрпақтары 1947-1949 жылдары мақта шаруашылығымен айналысу үшін Жетісайға қоныс аударған. Қазір шамасы келгендер ежелгі қонысына қайта оралып, мал өсіріп, егін егуде.

	Қазір ғылыми айналысқа түсіп, кең тарап кеткен ұғымдар бойынша Бәйдібектің бәйбішесі Мәруден тарайтын ұрпақ – сарыүйсіндер. Қазығұрт өңіріндегі Ұя деп аталатын жерде тұратын бұл ру құрамындағылар көне заманнан бері осы жерді мекен етіп келеді. Қазақ даласының тарихында бір тұста түркештер билік жүргізгені ғылыми еңбектің бәрінде бар. Ал бірқатар ғалымдар, атап айтқанда, Б. Алтаев осы түркештерді сарыүйсіндер еді деп дәлелдеп, батыл, дәйекті пікірлерді алға тартады.

	Домалақ ананың үш немересінің бірі суаннан тараған ұрпақтардың бір тобы осы өңірді мекендеп қалған. Олар – бағыстар. Қазір сол ауылда Бағыс баба мен генерал Сабыр Рақымовқа ескерткіш орнатылған.

	Қазақ халқының құрамындағы сіргелілердің бұл өңірді мекен ете бастаған мезгілі туралы шежірелік тұжырымдар мен ғылыми айналысқа түскен кейбір еңбектерде түрлі-түрлі пікірлер айтылып жүр. Шежіре жинақтарының бірінде сіргелілердің ата-бабаларының кезінде Қаратау маңын жайлағанын тілге тиек етсе, енді бірде Қазығұрт маңын қоныстанғаны айтылады. Бірақ осы екі нұсқаның екеуінде де оқиға желісі бір бағытта өрбиді. Жаугершілік кезінде ойсыл руының бас көтерер адамдары түгел қырғынға ұшырап, саусақпен санарлықтай ғана азаматтары аман қалады. Олардың бірқатары үйсін ағайындарының елін паналаса, бір жетім бала нағашыларының қолында тәрбиеленеді. Сол бала ержетіп, есін жиған соң, өз атажұртын іздеп жолға шығады. Нағашылары тарту еткен малдың ішінде қазақ тұрмысында жиі қолданылатын сірге тағылған жануарлар да бар екен. Еліне жақын маңға келгенде осы көш бір үлкен тойдың үстінен шығып, жас жігіт (шежіреде ол жігіттің есімі Құбасай – Қ.Т.) бәйгеге құнанын қосып, бас жүлдені жеңіп алады. Жұрт арасында бәйгені жеңген малдарына сірге таққан жолаушылар екен деген әңгіме тарайды. Осылайша, өз еліне жаңа қосылған жігіттің айналасы сіргелілер аталып кетіпті.

	Ғалымдар халық даналығының осы бір тұстарына көп көңіл бөліп жатпайды. Олар ғылыми тұрғыдан келіп «сіргелі» деген сөздің этимологиясына назар аударады. Бұл үшін тарихтың тереңіне барып, сонау Орхон-Енисей тас жазуларындағы «Түрксір» (турк-сир) деген жазулардың мағынасы мен шығу тегін зерттейді. Сондықтан ғалымдар – Ө. Панзарбеков пен Б. Алтаев «сіргелі» деген сөздің тай мен тайыншаға тағатын сіргеге мүлдем қатысы жоғын өздерінше дәлелдейді (49). Олар, керісінше, сол замандағы түркілердің бір тобының сырға тағып жүретінін айтып, осы екі сөздің айтылуы екі түрлі дыбысталғанмен, түпкі мағынасы бір нәрсені білдіретінін өздерінше дәлелдейді: сырға – металдан жасалған түрі, ал сірге – ағаштан жасалған түрі.

	Қазақ халқының тарихында көші-қон мен қоныс аудару мәселелері әркез болып тұрғаны тарихтан белгілі. Ол сол тұстардағы өмір талабы болатын. Осылайша Қазығұрт аймағына қоныс аударғандардың бір тобы Кіші жүз рулары – рамадан мен алшынның кейбір аталары. Рамадандар бұл маңға шамамен үш жүз жыл бұрын келіп қоныстанған деп тұжырымдайды тұрғындар. Ғылыми дәйектер де осы мезгілді нұсқайды. Не болғанда да соңғы үш-төрт ғасырдың ішінде осы рамадандар қаңлы-шанышқылармен бірге Ташкент айналасында өткен түрлі тарихи оқиғаларға барынша белсене араласқан. Бір кездері ол Ташкент билеушілерінің негізгі әскери күштері де болған. Қаланы Жүніс хан билеген тұста Шыршық өзенінің бойында өткен қиян-кескі соғыста қоқан әскерлерін күл-талқан етіп жеңген сарбаздар алшын Есенгелді мен қаңлы Барлыбайдың сарбаздары болатын.

	Шарапхана ауылы мен соның маңында тұратын алшындар өздерін Түгейболаттан таратады. Ел арасындағы аңыздар мен қалам ұстаған азаматтарының айтуынша, Түгейболат бала кезінде тұтқынға түсіп, жалшылықта жүрген кезінде Ташкент қаласына тап болады. Ол осында қырдан келетін байлар мен әлділер келіп аялдайтын бір орыннан сауырына «шөміш» таңбасы басылған жылқыны көріп, есебін тауып соның иесіне жолығады. Ол рамаданның ауылбасы – Қонақ би екен. Бала оған бар сырын айтып, елге оралғысы келетін арманын да жеткізеді. Тіптен өз денесіндегі меңнің қай жерінде екенін де көрсетеді. Әбден келісіп алған екеуі әлгі орынға екі жақтан келіп, бірін-бірі жоғалтып жүрген адамдар сияқты айқай салып құшақтаса кетеді. Бірақ қолжаулық болып жүрген баладан айырылғысы келмеген шайхана иесі бұған сенімсіздік білдіреді. Ақыры Қонақ би баланың жауырынындағы меңін айтып, билік айтатындарға соны тексеруін уәж еткен. Бәрінің көз алдында шешінген баланың меңін көргендер бұлардың сөздерінің дұрыс екендіктеріне куәлік жасайды. Осылайша бала Шарапхана маңына келіп, Қонақ биге қызмет етіп жүріпті. Соңынан байдың отырып қалған қызына үйленіп, үбірлі-шүбірлі болыпты. Соңынан осы аймақтың құрметті азаматына айналған. Қазір Талдыбұлақ, Махамбет ауылдары мен Өзбекстанның біраз жерінде тұратын түгейболаттықтар осы кісіден тараған.





	«Тәңіртау – жаным,

	Қазығұрт – қаным,

	Рухыма осы екеу өлшем биік.

	...Емсем ұйық. Тектіліктің төресі

	Тамырымда солқылдап соғып тұрса

	Қалай жүрем бекөршіл еңсемді иіп?!»

	Болат ШАРАХЫМБАЙ





АЛАСАПЫРАН ЗАМАНДА АЛАПАТ КҮЙ КЕШКЕН





ШЫҢҒЫС ХАН МЕН ӘМІР ТЕМІР




	Әлем тарихында Шыңғыс ханның алатын орны жөнінде жазылған ғылыми, әдеби-көркем, тарихи, публицистикалық еңбектер аса мол. Сол еңбектерде заманына қарай Шыңғыс хан дәуіріне бір-біріне қарама-қайшы толып жатқан пікірлер айтылып келді. Мәселен, кейбір ғалымдар татар-моңғолдар Ресей жерін үш жүз жыл езгіде ұстады деп тұжырым жасаса, екінші бір ғалымдар, керісінше, осы үш жүз жылдық дәуір Ресейді Батыстан қорғап, тыныштық орнатып, орыстардың іргелі ел болып, есін жинап алуы үшін үлкен әсерін тигізді дейді. Әсіресе осындай, шындыққа негізделіп жазылған еңбектер соңғы кездерде қайта басылып, көпшілік арасына кеңінен тарала бастады. Соның бірі тұңғыш рет сонау 1925 жылы Белградта басылып шыққан профессор Хара-Даванның «Шыңғыс хан» атты кітабы (50). Дегенмен Шыңғыс хан жорығының еркіндікке ұмтылған елдердің бәрінің еңсесін түсіріп, өнері мен мәдениетін күл-талқан етіп, ойранын шығарғаны рас. Шыңғыс ханның бір саясаты ғана көптеген тайпаларды өз қатарына оп-оңай-ақ қосып алуына көп ықпал жасады. Ол – дін мәселесі. Мысалы, Шыңғыс ханның қазақ даласының шетіне басып кірерде ең алдымен наймандармен қатты шайқасқаны белгілі. Бір сөзбен айтқанда, наймандар Шыңғыстың ата жауы болды. Тек өкініштісі, сонау түпкі отанында Шыңғыстан жеңілген наймандар Жетісу өлкесіне келгенде ең алдымен жергілікті тұрғындар ұстанған ислам дініне тиісті. Найман ханы Күшлік жергілікті тұрғындардың ислам дініне негізделген әдет-ғұрпын аяққа басып, діни басшыларын өз мешіттері мен медреселерінің дарбазасында дарға асып қойды. Міне, сондықтан Жетісудағы түркілер діндері мен әдет-ғұрыптарына, тіптен, ел басқару жүйелеріне де тиіспеген Шыңғыс ханға өз еріктерімен беріле бастады. Осылайша Н. Мыңжани жазғандай моңғол қолдарына Тұрпандағы ұйғыр идіқұты Бартұқ ең алдымен өз еркімен қосылса, соңынан қарлұқтардың Қаялықтағы ханы Арыстан (бұған Шыңғыс өз қызы Алқа бикені атастырған – Қ.Т.), Іле алқабында Алмалық қаласында тұрып Жетісуды билеген қаңлы тайпасының ұлыс бегі Тұғырыл мен оның баласы Сұқнақ Тегін өздерінің барлық әскерімен Шыңғыс ханға қосылғанда Шыңғыс хан Жошының үлкен қызы Бикені Сұқнақ Тегінге қосты.

	Күшлік хан аңда жүрген жерінде Тұғырыл ханды өлтіреді де, Шыңғыс хан өз жақтасы үшін кек алу мақсатында Тимжан ноянды аттандырады. Сол жойқын күш келіп жеткенше, жаздың аяғынан қоңыр күзге дейін, қаланың қорғанысын Тұғырыл ханның жұбайы Селбек Туркан өз қолына алады. Ол қорған бойынан тас ататын машиналарды орнатып, ержүрек жігіттерді қамалды қорғауға ұйымдастырады. Осылайша қала қарсыластарына берілмей тұрған. Ал Тимжан ноян қаланы қоршағандар өздері қашып Қашқарға кеткенде соңдарынан қуып барып, ақыры Күшлікті өлтіреді.

	Міне, осы кезден бастап Сұқнақ Тегін Бату ханның сарбаздарының сапына қосылған. Н. Мыңжани өз кітабында Жошының қызын Бике деп, ал Ж. Қарши Болған бике деп атаған. Ж. Қарши осы баланың тәрбиешісі болған. Қазақтың кіндік тауларының бірі Ұлытауда «Болған ана» дейтін кесене бар. Кезінде Ә. Марғұлан осында жерленген сол Болған бике болу керек деген болжам айтқан-ды. Өйткені осы маңда Жошы ханның мазары бар, ал Сұқнақ Тегін 1220 жылдан бастап Бату жасақтарымен бірге жүрген. Соңғы жылдары Ұлытау жөнінде көп зерттеулер жүргізіп, таумен аттас тамаша кітап жазған Қуаныш Ахметов осы пікірлердің дұрыстығын дәлелдей түскен. Болған ана – қаңлы тайпасының келіні (51).

	* * *

	Қазығұрт өңірі – әлемдік тарихта Тамерлан, қазақ арасында Әмір Темір Көреген деген атпен кең тарап кеткен ұлы қолбасшы кезіндегі талай шайқасқа куә болған өңір.

	Бүкіл түркі әлеміне қасиетті саналатын, ал бар әлемге түркілер жерінің кіндігі сияқты боп көрінетін Түркістан қаласында Ахмет Иассауиге арнап салынған зәулім күмбез тұр. Түркістанның іргесінде Иассауидің ұстазы саналған Арыстан бабқа арнап ескерткіш орнатылған. Қазығұрт тауының оңтүстігінде, Қосмола тауының етегінде орналасқан Тұрбат ауылында хазірет Ысмаил ата мен оның бауыры Жәбірейіл атаға, ұлы Ысқақ атаға арналған күмбездер бар. Осылардың бәрін орнатқан – Әмір Темір.

	Самарқан қаласында Гур-Эмир («Әмірдің көрі») деген атпен бүкіл әлемге әйгілі күмбез тұр. Осы күмбездің ішінде Әмір Темірдің денесі жатыр. Және осы күмбезді орнатқан да Темірдің өзі. Ал Ташкент қаласының дәл ортасында соңғы жылдары салынған және бір күмбез-ғимарат бар. Бұл Әмір Темірдің ескерткіш-мұражайы. Мұны ұлы қолбасшыға деген құрметін білдіру үшін өзбек халқы тұрғызған.

	Көптеген әлем ғалымдары, оның ішінде, Ж. Сандерс, Р. Хандерсон, Х. Марлоу, Х. Хуккәм сияқты Еуропа ғалымдары Әмір Темірді арғы-бергі дәуірде өткен ұлы қолбасшылардың ішінде Александр Македонский, Аттила мен Шыңғыс ханның қатарына қойып бағалайды. Тіптен сонау ХVІ ғасырдың сексенінші жылдары королева Елизаветаның сарай ақыны Христофор Марлоу «Теңдесі жоқ Темірлан» деген атпен ақ өлеңмен драма жазып шыққан. Осы пьеса Еуропа сахналарында ХVІІ ғасырдың орта тұсына дейін үзіліссіз қойылып келген де, пуритан революциясы кезінде тоқтап қалып, 1953 жылы сахнаға қайта шығарылды. 1724 жылы Гендель өзінің «Темірлан» операсын жазды.

	Міне, осы бірнеше мысалдың өзі-ақ Әмір Темірдің кім екенін, тарихта алатын орнын айқындап берсе керек. Дегенмен осы жерде және бір-екі мәселеге тоқтала кеткен жөн. Оның біріншісі, әлгі Батыс Еуропа ғалымдары Әмір Темірді Александр Македонскиймен салыстырғанда былай бағалайды: Македонский Сырдариядан өткен соң сайын далаға ұзап ене алмаса, Темір бүкіл қазақ даласын Сібірге дейін аралап өтіп, Орал тауының етегімен Еділ бойына барып, соңынан Кавказ бен Кіші Азияны жаулады. Екіншісі, Х. Марлау драмасында суреттелетін көрініс – баспалдақ орнына пайдаланылған темір торға қамалған Сұлтан Баязидтің, Темір мінген әскери арбаға ат орнына жегілген ханзадалардың мүшкіл халі мен мыңдаған адамдардың оңды-солды бауыздалып жатқанын – тіптен әсірелеп жіберген тұстары деп бағалайды. Кейбір араб-парсы авторларының Темір өз жеңісін тойлағанда Баязидтің қолбасшылары мен жақын-жұртын қара жерге етпетінен жатқызып тастап, солардың үстіне тақта төсеп, жеңімпаздар соған шығып отырып той-томалақ жасапты, ал осыларға қызмет етуді тек қана Баязидтің әйелдері мен қыздарына міндеттепті деген жазбаларына үлкен күмән келтіреді. Әмір Темірдің өмірін терең зерттеп, ол жаулап алған елдердің бәрін дерлік аралап шыққан ағылшын зерттеушісі әрі әдебиетшісі Хильда Хуккәм өзінің еңбектерінде осы бір әсірелеп жіберген суреткерлердің дерекке жүгінудің орнына, қиял шылбырына ілесіп кеткендігін дәлелдейді. Осы автордың айтуынша, Темір Баязидті алдына алып келгенде жымиып күліпті-мыс. Өзі тұтқын болған адамға күлмес болар деп Баязид мұның мәнін сұрағанда: «Жаратқанның әмірін көрмейсің бе? Әлемді билеу үшін басқа жөні түзу адам табылмағандай, бір ақсақ пен бір соқырға беріп қойғанын қарашы», – деп жауап беріпті. Оның үстіне осы автор Темір мен Баязидті қалайда қарсы қою үшін Еуропа билеушілері мен христиан дінінің уағыздаушыларының астыртын әрекетін көптеген дәлелдер келтіріп, анық көрсеткен. Бүкіл Еуропаға қауіп төндірген Баязидке қарсы жасалған крест жорықтарының қолдаушысы табан астында табыла кеткеніне барынша қуанған христиан діндарлары талай қулық әрекет жасаған. Олар, тіптен Баязидті қолдағансып та әрекет жасаған. Мұны Темір кеш түсінген.

	Темір әлемдік даңққа қалай жетті? Шыңғыс хан еншілікке бөліп берген Шағатай әулетінің іргесі сөгіліп, бірте-бірте тарих сахнасынан кете бастауы Темірді билік тізгінін берік ұстауға итермелей түсті. Шағатай ұлысы бірте-бірте екіге бөлініп, бірін-бірі кемсіту мақсатында «жете» және «құрама» деп атай бастады. Мұның алғашқысы «дала кезбелері, қарақшылар» деген ұғым берсе, екіншісі: «таза тұқым емессіңдер, әр тайпадан құралған құрамасыңдар» деген мағына беретін, соңынан бүкіл аймақ халқына берілген осы лақап-есім қалыптасып кетті (52).

	Алғашында Шағатай хандары аса бай өлке деп Мауереннахрға қызыға қарап жүрді де, соңынан осылай қарай жылжи бастады. Алғый ханның ізбасары Мүбарак (1266 ж.) ислам дінін кабылдады. Бұл жаққа Мүбаракпен бірге жылжыған Шағатай әулетіне тәуелді етіп жарияланған әскери тайпалардың ішінде жалайырлар мен барластар да болды. Мүбаракқа ілесіп келген жалайырлар өздеріне мекен етіп Ангрен бойын таңдаса, барластар Қашқадарияны таңдады. Темір билік тізгінін қолына біржолата алған кезде жалайырлар оған амалсыз көнгенмен, көбінесе есесін қайыруға әрекет жасаумен жүрді. Олардың басшысы Ахмед Жалайыр соңында Темірдің қас жауына айналып, өмірінің соңына дейін күресумен өтті. Сол үшін Бағдадқа да барды, Кавказда да болды, Түркияда да Темірге қарсы шайқасты. Оны толығымен қолдап, ылғи қасында қару ұстап жүрген екінші адам – түрікпендердің қара-қоюнлы тайпасының басшысы Қара Жүсіп болатын. Ақыры Ахмед Жалайыр мен Қара Жүсіп Сұлтан Баязид тізе бүккен соң Мысырда тұтқындалды.

	Қазақта жалайырды ноқта басы деп құрмет тұтатын салт бар. Дәл осы кезеңде бүкіл Мауереннахр мен Моғолстан өңірінде барластардан кейін батыл қимыл жасап, бой көрсеткен – осы жалайырлар. Тіптен олар Темір жорыққа аттанып кеткен соң, оның астанасы Самарқанды басып алып, өздерінше билік те жүргізген. Ақыры, Темір олардың қозғалысын біржола басып, өздерін бөліп-бөліп, өлке-өлкеге қуып жіберді. Ахмед Жалайыр мен оның ұлы Тахирдің бүкіл Орта Азия мен Кіші Азияны, Кавказ бен Жерорта теңізін жағалап кеткені де сондықтан. Демек, қазақтың жалайырды ноқта басы дейтін салты осы кезде шыққан жоқ па екен? Жалайырлар қазіргі кезде де Қазығұрт маңы мен Өзбекстан аймағында жиі тұрады.

	Ал Темір – бұрыннан қалыптасып қалған тұжырым бойынша, Қашқадария бойын қоныс еткен барлас тайпасынан шыққан, моңғолдардың хан тұқымына қатынасы жоқ адам. Сондықтан да өзінің лауазымын хан деп атамаған. Тек қана хан тұқымының күйеу баласы екенін көрсету үшін «гураген» деген қосымша лақап-есімді қосып айтқан. Темір алғашқы кезде Қаршы (Орда деп түсіну керек) аймағына әмір жүргізген кезінде Балх әміршісі Хұсайынмен достасып, бүкіл Мауереннахр аймағына билік етуге әрекет жасай бастаған. Сондықтан да ол Моғолстаннан келген шағатайлықтарға қарсы күрескен. Міне, соңынан талай рет келіп өз ордасын тіккен Келес өңірімен Темірдің танысуы осы тұстан басталады.

	* * *

	Шағатай хандары алғашында өздерінің негізгі орталықтарын Іле бойынан, алдымен Сырдарияның шығысындағы Әнгірен жазықтығына көшіреді де, соңынан Қашқадария маңына ауыстырады. Кебек хан бұл жерге әскери ордасын ғана орнатып қоймай, арнайы сарай салғызады. Бұл жер осыдан бастап Қаршы атала бастаған. Кебек қайтыс болған соң дала аристократтары 1269 жылғы Талас құрылтайының шешіміне лайық өз саясатын жүргізуге әрекеттенеді. Кебектің орнына отырған інісі Тармашірін (1326-1334 жж. – Қ.Т.) ислам дініне кіріп, өз ордасын Бұхарға көшірген. Бірақ көшпелілердің көсемдері оны Шыңғыс хан салтын бұздың деп орнынан ығыстырады. Осыдан кейін кикілжің біразға созылып, ақыры бұл аймақтың билігі әмірлердің қолына көшеді. Бірақ Моғолстан ханы Тұғлық Темір Мауереннахрды қайта басып алып, билеуші етіп өз ұлы Ілияс Хожаны бекітеді. Алғашында Қаршы аймағына басшылыққа бекітілген Темір енді бұған келіспей, Хусейнді жақтап күреске шығады. Ақыры олар Ілияс Хожа әскерлерін Сырдариядан өткізіп, Қазығұрттан әрі асырып қуып тастайды. Енді Мауереннахр аймағында жетелер, яғни моғолдар қалған жоқ, мүлде тазардық деп, Келес пен Шыршық бойында серуен құрып, аң аулап, көңіл көтереді. Ілияс Хожа тұтқынға түсу қаупінен әрең құтылып, Іле бойына қашып кеткен-ді. Бірақ Тұғылық Темір қайтыс болған соң таққа отырған Ілияс Хожа Мауереннахрды қайта бағындыру ниетімен кері оралады.

	Осы 1365 жылы болған шайқас Қазығұрт маңында, Келес өңірінде өтті. Тарихта «Батпақтағы шайқас» деген атпен қалған осы оқиғаны сол кездегі көне жазбаларда былай суреттейді.

	«Шайқастың қиян-кескі болғаны өз алдына, нақ сол кезде аспанды бұлт торлап, нөсер жауын жауып, бүкіл даланың миын шығарып жіберді. Аспанда жарқылдаған найзағай ең батыл деген жауынгерлердің өзінің зәресін ұшырады. Аспан қақ айырылғандай боп күн күркірегенде жауынгерлер ат үстінен қарғып түсіп, қара киізге оранып жата-жата қалады. Осы кезде бұған қосымша қатты дауыл соғады. Жер мен көкті ажырату мүмкін болмай кетеді. Айналаның бәрі аласұрып ағып жатқан тасқын су. Жауынгерлердің астындағы сәйгүліктері мен айдалған мал сол суда жүзіп жүр. Жер жаңа ғана жаратылғандай боп, астан-кестеңі шығып жатты», – деп жазады сол кездегі жылнамашылар. Бұл күні жеңіске жетпек түгілі, екі жақ та басымен қайғы болып кетеді. Таңертең шайқас қайта басталған. Осы кезде Темір әскербасылық міндетті өз мойнына алған Хұсейнге жаппай шабуылға шығуды ұсынған. Бірақ Хұсейн мұны қолдамайды. Ақырында екі әмір өмірімен қоштасқан өз жауынгерлерінің денелерін батпаққа тастап, кейін қашады. Бұлардың шығыны он мың жауынгерден асқан. Өздері қалған жауынгерлермен Сырдариядан әрең өтіп, Самарқанның жолын қарсыластарына ашық қалдырып, беті ауған жаққа безеді. Соңынан Темірді жақтаушылар жігерсіздік көрсетті деп Хұсейнді айыптаса, көпшілік жұрт қарсыластары «жада» тасын пайдаланып, әдейі табиғат дүлейін туғызды деп уәж айтады.

	Міне, Темірдің бұл даламен, бұл таулармен алғашқы кездесуі осылай басталған. Соңынан ол шығысқа немесе солтүстікке қарай аяқ басса-ақ, өз ордасын осы далаға орнатуының да сыры осында болса керек. Келес бойы әр кезде Темірдің бас штабы қызметін атқарған.

	Темір бүкіл Мауереннахрды иемденіп алған соң, жетелерге қарсы аттанған сайын алдымен бағытын анықтап алу, содан соң әскерге басшылық жасау үшін ордасын осында тігіп, ұзақ уақыт осы маңда аялдаған. Бұл кезде Темірдің астанасы Самарқан қаласы болатын. Дегенмен сонау ата-бабасынан бері қанына сіңген далақұмарлық оның өмірінің соңына дейін жалғасты. Ол өмірінің көпшілік мезгілін дала қосында өткізді.

	Темір Моғолстанға әлденеше рет жорық жасады. Оның алғашқысы Келес өңірінде басталды. Сондай-ақ осы өңірде Темірді бірде қолдаса, бірде оның саясатына келіспеушілік білдіріп жүрген жалайырлар тайпасының жетекшісі Бахрам Жалайыр да 1375-1390 жылдардағы бірнеше жорыққа осы өңірден аттанды. Ордасын Келес өңіріне тігіп, Ташкентке барып-келіп жүрді.

	1397 жылы Моғолстан билеушісі Қызыр Хожа жеңіске жете алмайтынына көзі жеткен соң мәмілеге келіп, өз қарындасы Тоқал ханымды Темірге әйелдікке береді. Бірақ ол соңынан хан тұқымы болғандықтан Кіші ханым атанып, Темір отбасында бәйбішесі Сарай Мүлік ханымнан кейінгі орынды иемденеді. Міне, осы кезде артынып-тартынып келе жатқан қалыңдығын Темір Қазығұрт бауыры мен Келес өңірінде күтеді. Бұл кезде Темірдің бар арманы Қытайды жаулап алу болатын. Оның үстіне Түркістанда салынып жатқан Қожа Ахмед Иассауи кесенесінің құрылысын бақылап отырған.

	Темірдің бірнеше рет соғысып, ақыры Еділдің бойында күл-талқанын шығарған Тоқтамысқа қарсы жорығы да дәл осы маңнан басталған. 1389 жылы өзі осыннан аттандырған ұлы Омар шейх Отырардың іргесінде Тоқтамыстан жеңіліп, тұтқынға түсіп қала жаздаған. 1390 жылы күзде Темір бар әскерін жинап, осы маңға келіп, дайындық жасайды. Жаяу әскердің бәрін атқа қондырады. Сапарының сәтті болуы үшін осы маңдағы әулиелерге сиынып қайтады. Жетім-жесірлер мен әулиелерге деп он мың кебек динарын үлестіреді. Бірақ осы әрекетінің бәріне қарамай өзі қатты науқастанып, бір айдай жатып қалады. Темірдің айналасы ғана емес және қырғын-сүргін басталып, дүниенің астан-кестені шығып жүре ме деген қарапайым халық қатты үрейленіп, әмірлерінің саулығын тілеп, Тәңірге жалбарынады. Қырық күннен соң Әмір біржола сауықты деген хабар жеткен соң барып Мауереннахр халқы тынышталған. Темір өзі жоқ кезінде елді басқару үшін ұлы Шахрух пен немересі Пір-Мұхамед Жаһангерді қасына бір топ кеңесшілерін қосып Самарқанға қайтарған. Ордадағы әйелдердің бәрін де кері қайтарып, жорыққа шыққанда ылғи сапарлас болып жүретін Шолпан Мүлікті ғана алып қалған. Сонан соң барып, 1391 жылдың қаңтар айында, қатарында екі жүз мың әскер бар жасағымен Тоқтамысқа қарсы жорыққа аттанады. Бағыты – Түркістан, Сауран, Бетпақдала арқылы Солтүстікке жол тартып, Тоқтамыстың ізіне түсу болған. Бұл жолы да Тоқтамыс елшілеріне Қара-Спанда кездескен. Сондықтан Бетпақдала мен Ұлытау арқылы қазіргі Челябі облысының жерлеріне барып, бетін Еділге қарай бұрған.

	Темір қайтар жолда қолға түскен бар олжаны Ордаға жеткізуді Хаджа Сейфуддин әмірге жүктеп, өзі салт жүріп кетеді. Ол Саураннан Отырарға, одан Сырдариядан өтіп Самарқанға жетеді. Осында екі-үш күн сайран салып, мауқын басқан соң, бірден Ташкент маңындағы жайлауға оралады. Осы кезде қосынды бастап Хаджа Сейфуддин де келіп жетіп, бүкіл жазықтық сарбаздарға, тұтқындарға, мал-мүлікке толып кетеді. Темір осы жерде қолға түскен олжаларынан өз ордасының жорыққа қатынаса алмаған мүшелері мен елдің белгілі ақсүйектеріне үлес берген. 1391-1392 жылғы қысты осында өткізген. Көңіл көтеру үшін деп үлкен саят ұйымдастырылған. Әрине, бұл саят баяғы Шыңғыс хан дәуіріндегі секілді Қазығұрт өңіріндегі Өгем мен Шымған тауларының баурайында, Келес пен Шыршық, Өгем мен Піскем өзендерінің бойында өткені анық. Өйткені құлашты кең сермеп аңшылық ұйымдастыратын басқа орын мұнда жоқ. Егер ілгерілеп кетсе Ақсу-Жабағылы мен Құлан тауларының маңы болар. Одан әрі емес.

	Айтпақшы, дәл осы жерде Темір 1398 жылы Қытай елшісі Ан Чиді қабылдаған. Оның әкелген сәлем-сауқатын ықыласпен қабылдаса да, елшінің өзін еліне қайтармай, Самарқан, Қорасан жаққа жіберіп, 12 жыл ұстаған. Соңынан осы елші көптеген көркем шығармалар жазған. Осы жерде, өз еліне, дәл осылай он шақты жылдан соң ғана әрең қашып барған, біздің дәуірімізден бұрынғы кезеңде тұңғыш рет келген қытай елшісі Цзянь-Чжзянның өмірі еске түседі. Әмір Темір де әккі бабалары сияқты өз елін кеңінен насихаттау мақсатында елшіні ұзақ ұстаған.

	Енді Темірдің Моғолстанды біржола жойып жібермек болып, құрылтай өткізіп, бар әскерін топ-топқа бөліп, Моғолстанның жан-жағынан тиісуді мақсат тұтып, жорық аяқталғанда Жұлдыз деген жерге жиналуды тапсыратын тұсындағы бірер атауға тоқтала кетейік. Осы жолы ол әмірзада Омар шейхты қасына жол көрсеткіш етіп Бекшік (қаңлы) жетенің ұлы Баян Темірді қосып, Әндіжан қосынына жібереді. Әмір Жаһан шах пен Шейх Әли Баһадүр бастаған 30 мыңдық екінші қосын Сұңқар деген жол бастаушысының нұсқауымен Қара-Арт пен Шугурлуктан асқан соң, кездескен елді қырып-жойып, дүние-мүлкін тонауға кіріседі. Осындағы Қара-Арт атауының қай тұс екенін біз анық білмейміз, ал Шугурлук – қазіргі Тұрбат ауылы. Дерекнамада «асқан соң» деген сөзге қарап, әйтеуір, бір асу бар екені белгілі болып тұр. Сонда бұл дәл Тұрбаттың іргесіндегі Қаратас немесе Қақпақ деген бел емес пе екен? Өйткені Шугурлуктың Тұрбат екені анық. Мұнда Темір талай келген? Осындағы Ысмаил атаның күмбезін де орнатқан сол кісі деген әңгіме бар. Не болғанда да, Тұрбат – Темір тұлпарының тұяғы талай тиген жер.

	Қазіргі Қараспанның дәл іргесіндегі ауылды тұрғындар осы кезге дейін Темірлан деп атайды. Ол неге Темірлан аталды? Ел арасындағы аңыз бойынша, дәл осы жерден өткен Темір Арыстың суына түсіпті дейді, ал екінші біреулер жағадағы жардың басында отырып, шашын алғызған дейді. Осы аңыздың астарында үлкен мән бар. Жорыққа аттанардың алдында Самарқандағы Қани Гилде Құрылтай өткізген мезгіл қыркүйек, одан соң Мұхаммед Сұлтанның кесенесіне тағзым ету, Келестің жағасына келіп әскерінің дайындығын тексеру – осының бәрі біраз уақыт алады. Не дегенде де, Отырарға келген кезі қаңтардың ортасы, ал өмірімен қоштасқан күні – 18 ақпан. Сонда Арыстың бойында қыстың қақап тұрған кезінде болған. Қолбасшы бұрын жағаласып көрмеген жаңа қарсыласы қытайларға қарсы аттанған жауынгерлерінің көңілдегі күдігін басып, рухын көтеру үшін далада отырып, мұздай сумен жібітіп, шаш алдыру сияқты әрекетке баруы әбден ықтимал. Кеселдің осы аязды күн мен мұзды судан жұғуы күмән туғызбайды.

	Сонымен Әмір Темірдің атышулы жорықтарының Оңтүстік Қазақстан өңірінде өткені тарихи шындық. Демек, ұлы қолбасшы Темірдің өзі қасиетті санаған жердің қатарына Түркістан, Отырармен қатар Қазығұрт пен Тұрбат та, Келес өзенінің бойы да жатады.





ШАЙБАНИДТЕРМЕН ШАЙҚАС




	Шыңғыс хан өзінен қалған бар иелікті үш ұлына бөліп берген соң, құрылған үш хандықтың үшеуінің де іргесі сөгіліп, ыдырай бастағанда, тарих сахнасына Қазақ хандығы келіп шықты. Бұл тарихтан белгілі. Дегенмен жайдан-жай жан бере салу оңай ма? Шыңғыс мұрагерлері де биліктен айырылғысы келмей жанталасты. Әсіресе Моғолстан мен шайбанилер арасындағы кикілжің көпке созылды. Кейінгі Қазақ хандығы жоңғарларға қарсы шайқасты. Міне, осы оқиғалардың көбі Оңтүстік өңірінде өтіп, түйінді мәселелер Қазығұрттың етегінде немесе сол маңдағы таулы жайлаулар мен жазықтықта шешіліп жатты.

	Әбілхайыр ханнан іргесін аулақ салып, Керей мен Жәнібек оңтүстікке қарай жөңкіле көшкенде оларға орын берген Моғолстан ханы Есенбұғы, ал орналасқан жерлері – Талас пен Шу бойы, Қозыбасы дейтін жер. Қазір ғалымдар осы Қозыбасының қай тұста екенін анықтай алмай, сарсаңға түсіп жүр. Біреулер Қордайдан іздесе, екіншілері Алматы маңынан іздейді. Осы кезде әрі табиғаты жанға да, малға да жайлы, әрі жері шұрайлы да құнарлы Оңтүстік өлкесі үшін қиян-кескі арпалыс басталды. Өз орнына өздері ие болуды армандаған Қазақ хандығы осы атыс-шабыстың бел ортасында болды. Әрине, аяғынан жаңа тұрған Қазақ хандығы бұл тұста талай дипломатиялық әдісті қолданып, өз жерінде өз үстемдігін орнату үшін келісімге де, керісуге де барғаны рас. Бұл – өмір заңы еді. Алтын Орда өз алдына хандық құрып, төңірегінде хандықтар құрылып, әсіресе Оңтүстік өлкесі астан-кестен болып жатты. Осы астан-кестеннің сырын түсінуі үшін, сол заманның авторларының бірі, Шайбани ханның жорықтары кезінде қасында болған, өз еңбегін көзімен көрген Рузбаханидің оқиғалар негізінде жазған жазбаларынан ұзақтау болса да бір үзіндіні келтіре кетейік.

	«Түркістан – табиғи байлығы жөнінен әлемдегі теңдесі жоқ ел» деп есептелетін, Қытайдың гүлденген өлкелерінің бірі (Орта ғасырлардағы араб-парсы оқымыстылары қазақ даласының тарихын көбіне осылай жазады. Мұның себебі бір кездегі қазақ даласындағы түрлі-түрлі билеуші топтардың Қытай елімен жасап тұрған қатынасының түпкі сырын дөп баса алмаудың кесірі. Ал ондай қатынас қазақ хандығында, тіптен Абылай заманында да болған. Сондықтан мұндай пікір Қытай экстремистерінің алпысыншы жылдары шығарған кейбір оқулықтары мен карталарында да кездесіп қалады – Қ.Т.). Ғалымдар мен данышпандар бұл өлкені сонау атамзаманнан бері адамның басына теңесе, қалған өлкелерді адамның денесіне теңейді. Шынында да, осы теңеу – дұрыс табылған теңеу. Түркістанның қалалары Сырдария бойындағы Артук (басқа жазбаларда Архух), Сайрам, Яссы, т. б. Сейхун өзені – әлемдегі ұлы төрт өзеннің бірі, өз тұрғындары бұл өзенді Ходжент-Дария деп атайды, ал моңғолдар (моғолдар болса керек – Қ.Т.) мен өзбектер Сырдария деп атайды. Сырдарияның жоғарғы ағысында Ходжент қаласы мен басқа да қалалар орналасқан. Бұл өзен үш жүз таш бойы өзбек қыстақтарының арасынан ағып өтіп, Қарақұрым (Қарақұм болса керек) құмдарына барып сіңіп кетеді. Осы ендіктің бәрінде малға азық болатын шөп пен қамыс мол өседі. Егістікті суландыру үшін дариядан басталатын көптеген арықтар қазылған. Егер қазақтар жағының жорықтары тоқтаса, географиялық жағдайына байланысты бұл өлке әлемдегі ең көркем әрі жері сапалы игерілген жер болар еді. Әлемнің ешбір жерінде Сырдариядай халыққа жан-жақты қызмет ететін өзен жоқ; оның жағасында өсетін шұрайлы шалғын мен жабайы құстары жөнінен бұған теңесетін өзен жоқ; ол мал мен аңның жайылуына өте қолайлы. Тек таңғаларлық жағдай – осындай өмір бұлағы бастау алып тұрған өлкенің қарақшылыққа бейім тұрған халық – қазақтардың еншісінде болғандығы. Түрлі-түсті гүлге оранып тұрған өзеннің жағалауында әр түрлі құстар, жабайы естектер (құландар деп түсіну керек – Қ.Т.), сайғақтар (киіктер) және басқа аңдар жайлайды; тіптен ысқырған жел мен орман перісінің өзі де арасынан өте алмайтын ну тоғайлар мен жеміс-жидекті шатқалдар бар, Сырдария биік ағаштар секілді бойын көкке созып тұрған Түркістан қалаларының арасынан өтеді.

	Ерте көктемде Түркістан өлкесі жұмақтың үлгісіне айналады, бүкіл даланы жауып тұрған хош иісті гүлдер, жеміс ағаштар мен ағынды сулар оны теңдесі жоқ өлкеге айналдырады. Бұл өлкеде холера, чума, безгек сияқты аурудың түрі кездеспейді, жергілікті тұрғындар оның не екенін білмейді. Кең далада үйір-үйір болып жайылып жүрген сайғақтардың семіздігі соншалық – жылдам жүгіре алмайды. Бұл жерде мынандай ғұрып бар: үйге қонақ келе қалса, үй иесі садағын алып аңға шығады да, тез арада сайғақты атып алып келе қояды.

	Ерте көктемде мен денсаулығыма байланысты Сығанақтан Сайрамға сапар шектім. Сонда көрген бір жағдай мені әбден таңғалдырды: жол жағасындағы шеңгелдер мен шөптің арасында топ-топ болып сайғақтар жүр. Алғашында мен оларды қойлар немесе ауылдың иттері болар деп ойлағанмын. Жақын келгенде, олардың жабайы сайғақтар екенін көргенде, жағамды ұстадым».

	Міне, Рузбаханидің көзімен қарағандағы оңтүстік өлкенің сол кездегі бейнесі осындай. Ол кез Шайбани ханның қазақ даласына қарай қайта-қайта көз тігіп, қалайда жаулап алуды армандап арсылдап тұрған кезі. Себебі ол бұдан бұрын мұнда бірнеше рет жорық жасап, талай рет жеңіліп, бас сауғалап ана жақты да паналап, мына жақты да паналап, ең ақыры сонау Маңғыстауға дейін қашып кеткен болатын. Шайбани жөнінде жазылған шығармалардың көбінде оның бейнесі тіптен әсіреленіп кеткен. Авторы әлі күнге белгісіз бір шығарманы қазіргі ғалымдар Шайбанидің өзіне апарып телісе, екіншісінің авторы Мұхаммед Салық – ханның сарай ақыны, ал Рузбаханидің өзі – ханға ілесіп жүрген жылнамашысы. Негізі Шайбани хан үлкен шайқастарға түсіп, аса ірі жеңіске жеткен қолбасшы емес. Ол бірімен-бірі жағаласып жүрген дала билеушілерінің осал тұстарын дәл басып, соны көбірек пайдаланған саясаткер.

	Осы тұста ол Персияға жасамақ болған шабуылын тоқтатып қоя салып, Бұхараға қайта оралып, Қысырық-Арифан сарайында қазақтарға қарсы «қасиетті жорық» жасау жөнінде кеңес өткізіп, дінбасыларының батасын алған. Міне, осы жиынға қатынасқан Рузбахани мынандай сөздер жазып қалдырған:

	«Мен де хорасандық ғалымдардың бірімін. Арифандағы өткен кеңестің бір жиынында қазақтарға қарсы қасиетті жорық жасау туралы мәселе көтерілді. Мен мұсылман дінінің негізгі қағидаларын ұстанып жүрген қазақтарға қарсы соғысудан гөрі қызылбастарға қарсы соғысу әлдеқайда қасиетті болатынын ескерттім. Менің бар мақсатым – қазақтарға қарсы соғысуды тоқтату еді, бірақ менің келтірген дәлелдерім құлаққа ілінбеді. Сондықтан бұл мәселе жөнінде адам баласы ең алдымен өзіне жақын жандарға қамқорлық жасау керек қой деген қағиданы бетке ұстап, енді Убайдулла сұлтан арқылы әсер еткім келді.

	«Қазақтар сіздерге жақын, өз туыстарыңыз, шыққан тектеріңіз бір, олар қазір сіздердің ата-бабаларыңыздан мұра болып қалған иеліктерін жайлап отыр; парсылармен күресті тоқтата салып, біздің елімізге басып кіріп немесе исламға ешбір нұқсан келтіріп жатпаған қазақтарға қарсы соғыс ашу – ешбір ақылға сыймайтын нәрсе, ал дінсіз парсыларды жайына қалдырып, ешбір жаулығы жоқ өз туысқандарыңызбен соғысу – орны толмайтын өкініш», – дедім мен. Убайдулла сұлтан былай деп жауап берді: «Менің парсыларға деген өшпенділігім өшті екен деп ойламаңыз; әр мәселенің өз кезегі бар; осы қазақтарға қарсы жорық парсылармен болатын соғыстың дайындығы емес екенін сіз қайдан білесіз?.. Біз бен қазақтардың арасындағы бұрынғы болған соғыстар бауырмалдықтың ізін де қалдырған жоқ, енді біз бір-бірімізге жаумыз».

	Бұл – шайбанилер мен қазақтардың арасындағы алауыздық әсерімен сол жорыққа қатынасқан ғалымның сөздері. Осыдан кейін Рузбахани өз жазбаларында жорықтың басталуын былай суреттейді: «Артук қаласы Түркістан өлкесінің шекарасында тұр. Бұхара мен Самарқаннан шыққан жол бұл қалаға соқпай өте алмайды... Артук Сырдарияның батыс бетінде, одан 8 шақырым жерде тұр. Ол арқылы Сайрамға, Түркістан қаласына, өлкедегі және басқа жерлерге барады... Мұнда базар мен дүкен дегендер болмайды, азық-түлікті үйлерінде сатады». Кейбір жазбаларда Архұх немесе Аргук, қазіргі ғалымдар көбінесе Аркөк деп жазып жүрген, ал Рузбахани жазбаларында Артук деп аталған осы бір қала – бекініске арнайы тоқтап жатқанымыздың себебі – Моғолстан тарихында, өзбектер мен қазақтардың арасында болған талай кикілжіңге куә болған мекенжай болғандықтан, көп мәселенің түйіні осы қалада шешілген. Мысалы, Түркістан өлкесінде Шайбаниға ең алғаш берілген қала – осы Артук. Оның үстіне жорыққа жиналған әскер осы жерде тез арада-ақ жолына қажетті азық-түлікті жинап алған. Сондықтан Бұхара мен Самарқаннан келген әскери топтар мұнда жоспарланған бір айға аялдамай-ақ, үш-төрт күнде азығын қамдап алған. Сондықтан да Шайбани хан бірде Рузбаханиге Артук қаласының өзіне бір кезде Медина Мұхаммед пайғамбарға қалай қызмет атқарса, дәл солай қызмет атқарғанын айтқан екен. Бұл 1509 жылдың қыс айлары болатын.

	Біз жоғарыда Шайбани ханның талай рет жорық жасағанын айтқанбыз. Тарихшылар сол жорықтар жөніндегі жазбалардан әсіребейнелеуді алып тастасаң, қалғандары көп көңіл аударуға тұра қоймайтын авантюралық жорықтар еді деп бағалайды. Шайбанидің Аркөкке дәл осы жолғы келуін қазақ хандарының өзінің осының алдында жасаған басбұзарлығы үшін, кек қайтару мақсатымен Самарқан мен Бұхараға шабуылының қарымтасын қайтару үшін жасаған әрекеті еді. Сонымен ол Аркөкке келді, ал бұл қала-бекініс сол кездегі тарихты қағазға түсірген барлық авторда шекаралық қала ретінде аталады. Демек, ол – қазақ хандығына қараған қала. Шайбани хан келгенде қаланың кілтін қолына ұстатқан адам – осы аймақтағы ел басыларының арасында өзін беделді санайтын Бикчик қазы болатын. Ал осы Бикчик қазы Мұхаммед Шайбаниді қолдаса, осы өлкенің екінші бір азаматы Шах-Будағ Баһадүр барынша қарсылық көрсеткен. Бұл жөнінде Камал әл-Дин Шир Әли Бинам өзінің «Шайбанинаме» деген еңбегінде былай деп жазады: «Шах-Будағ Баһадүр Ходжа Баһадүрдің ұлы болатын, лақап аты Суфи, өзі қаңлы омағынан еді. Ол маңғыттардан бой тасалап жүрген. Оның себебі бір кезде Шахибекхан (Мұхаммед Шайбани деп түсіне беріңіз – Қ.Т.) Береке сұлтанның ордасын талқандап, өзін өлтіріп, төңірегін тоздырып жібергенде Шах-Будағ Суфи ханның қамын ойлап Береке сұлтанның ордасын Жаңбыршы мырзадан (маңғыттардың басшысы – Қ.Т.) бөліп алып кетіп, жақсылық жасаған болатын. Сол үшін өзі бас сауғалауға мәжбүр болып, түрікмендерге келіп паналаған. Міне, енді соның үлкен ұлы Мансұр Суфи осы сұлтандарға кезігіп қалды».

	Әбілғазы өзінің «Түрікмен шежіресінде» осы жағдайды былай түсіндіреді. Әбілхайыр хан өлген соң оның мұрагерлерінің арасында қырқыс басталады. Осы кезде Әбілхайырдың немересі Мұхаммед Шайбани өз ата жұртына келіп, шашырап жүрген жұртын жинастыра бастайды. Тек ол ішкі сырын сездірмей Береке сұлтанмен жақындаса түсіп, ізет көрсетумен болады. Бір қыста ол Сырдарияның төменгі ағысында қыстап отырған Береке сұлтанның қосынына іргелес бір тоғайға қыстайды да, байқаусызда Береке сұлтанның ордасына шабуыл жасап, оның өзін өлтіреді. Міне, Шах-Будағтың бұл шатаққа араласып жүрген тұсы осы мезгіл. Ал Бинаи кітабындағы Мансұр Суфидің кездесіп қалған сұлтандары – Шайбанидің қазақ даласын шауып келуге жіберген жауынгерлері. Мансұр Суфи елін қорғау үшін бар күшін салып арпалысқан, тек бұл ел мен жерді алу үшін емес, тек байи түсу мақсатымен жасалған қарақшылық шабуыл болғандықтан, Шайбани жауынгерлері қолға түскен олжасын алып, тайсақтап кетеді.

	Жалпы осы Шах-Будағ әулеті қазақтар мен өзбектердің арасындағы соғысты болдырмау үшін бар әрекетін жасаған. Мансұр Суфидің әкесі Шах-Будағ талай рет Шайбани қолымен алысқан. Ол туралы Махмұд ибн Уәли өзінің «Бахр әл-асрар фи манақиб әл-айқар» («Море тайн относительно благородных») атты еңбегінде былай жазады: «Көктем бастала сала-ақ Шахибек хан (Шайбани хан) мен Алике сұлтан ел тонау мен олжа түсірудің жолын қарастырып, өзара ақылдасып келіп, қарақшылық жорық жасайтын топтың басына Хамза сұлтан, Махмұд сұлтан және Сүйінші Хожа ханды сайлап, бірқатар елдерді тонап келуге аттандырды. Осы жорықта олардың қолына аса көп мүлік пен мал ілінді. Бірақ қайтар жолда осы өңірдің ең атақты батырларының бірі Шах-Будағ Баһадүр бұлардың жолын кесті. Табан астында кескілескен ұрыс басталды. Ақырында әдетте жолы болғыш Махмуд сұлтан ол батырды өмір аталатын аттан аударып тастады».

	Осы Шах-Будағ Баһадүр туралы деректі біз Молда Шадидің «Фатих-наме» дастанынан да кездестіреміз. Бұл дастанда да дала қыраны Мұхаммед Шайбанидің інісі Махмұд сұлтанның қолынан қаза табады.

	Осы үзінділерден байқалатын бір нәрсе – бел шешіп майданға шығып жүрген Мұхаммед Шайбани жоқ, екіншісі – осы шайқастан соң оның жорығы Отырар мен Яссыға қарай жалғасады. Демек, шайқас болған аймақ Келес, Арыс өңірі мен Қазығұрт маңы. Және бір айта кететін нәрсе – осы туған елін қызғыштай қорғаған батырдың әкесі Ходжа Баһадүр де жауымен алысып өткен батыр. Ол туралы деректер сол заманда жазылған және екі шығармада кездеседі.

	Осы дәуірдегі тарих сахнасында көп көрінетін қаланың бірі – Сайрам. Авторы белгісіз көптеген ғалымдар Мұхаммед Шайбанидің өзіне таңылып жүрген «Таварих-и Гузида-ин Нусрат-наме» атты еңбекте Сайрам жөнінде былай жазылған:

	«Сонан соң Бұрындық хан және Жәнібек ханның ұлдары Қасым сұлтан мен Әдік сұлтан моғолдармен бірге Алатаудағы Сайрамды паналап отырғанда Мұхаммед Шайбани аздаған топпен барып, соларды шауып қайтты». Осы жолдардағы «Алатау» деген атауды көпшілік ғалымдар Сайрамның қасындағы Тянь-Шань сілемдері деп түсіндіреді. Ал сол тау – Қазығұрт тауы. Өйткені қала мен тауды паналаған адам Қазығұрттан әрі асып, Өгем қыраттарына шығып кете алмайды. Онда ол қорғану емес, қашып кету болар еді.

	«Бадаи ал-Вакаи» («Удивительные события») атты еңбегінде белгілі қалам шебері, кезінде Әлішер Науаимен кездесіп, ұлы ақын туралы нақтылы деректер берген Васифи (Ансари) оңтүстік өңірі туралы біраз мәлімет қалдырған. Оның жазбаларында Фаркат, Жар жайлау, Лягляган, Шарапхана, Шыршық, Қазығұрт, Түлкібас сияқты атаулар кездеседі. Ол 1573 жылы қазақтарға қарсы жорыққа шыққан өзбек ханы Убайдуллах ханмен ілесіп Ыстықкөлге дейін барған. Васифи 1573 жылдың 10 маусым күні Убайдуллах хан Қазығұрт тауының етегіне ордасын тігіп, Тәңірге жалбарынды дейді. Осы жерде оған Абд ар-Рашид ханның елшісі келіп, жорықтың сәті түскенін хабарлаған. Бұл кезде өзбек хандары Моғолстан ханымен келісім жасап, қазақ хандарымен соғысуды мақсат тұтқан болатын. Осы жердегі Ақ бұғаз асуының етегіндегі маңда келісімге келген соң, Убайдуллах хан жиырма алты күннен соң Сайрам өзенінің бойынан жорығын бастайды. Бағыт – Қазақстан, Никин дейтін ескі қираған қаланың орнына аспандағы жұлдыздай шашырап жатқан мол шатырлар тігіледі. Осы жерде жау тобы қасиетті Қошқар ата мазарының маңына жақындап, Сугун-Сумр жайлауына келіпті деген хабар жетеді. Бұлардан барған барлаушылар олардың Қошқар ата асуы арқылы Ыстықкөл жаққа жылжып кеткенін айтып келеді. Міне, осындағы атауларға берілген түсініктер жер жағдайына мүлдем сәйкес келмейді. Мысалы, Сайрамды «Арыс» өзенінің сол жақ саласы дей келіп, «Қазақстан» деген терминді мұсылман дерекнамаларында бірінші аталуы деп тұжырымдап, Никин деген атауды Моңғол шапқыншылығы дәуірінен кейін атала бастаған Тараздың Ианги деген атауы деп түсіндіріледі. Ұзын-Ахмад чахарбағын Нарын өзенінің оң саласының бойына орналасқан, мазар маңындағы арасынан су ағып жатқан үлкен бақ деп түсіндіреді. Қошқар атаны Сугун Сумр жазықтығындағы мазар деп атайды да, жазықтықтың өзін Қырғызстандағы Сусамыр деп түсіндіреді. Сунгак тау өткелі мен қазақ ханы Тахир соққан Джатан бекінісін «анықтау мүмкін емес» деп түсіндірген. Біздіңше, осының бәрі – Оңтүстіктің географиясын білмеудің кесірі. Немесе Никин деген қаланы Тараз деп түсінсек, онда Қошқар атаға жақындаған жау алда емес, артта қалып қояды ғой. Оның үстіне осы маңда деп көрсетілген Ұзын Ахмад бағы сонау жақтағы Нарыннан бір-ақ шығуына жол болсын? Егер байыппен қарап, жер жағдайымен салыстырсаң, осы атаудың бәрі орын-орнына келетін секілді. Ең алдымен, Қазығұрттағы Ақ бұғаз асуы туралы. Бұл – кәдімгі бұлағынан бір құлақ су атқылап жатқан Ақбура. Ханның Қазығұрттың етегіне ордасын тігіп, жиырма алты күн осында аялдағанын еске алсақ, бұдан қолайлы орын жоқ бұл маңда. Ал Сайрам атауы ешқандай дау тудырмайды, ал Никинді Таразға апарудың қажеті жоқ. Сайрам мен Құлан тауының арасында қирап қалған ескі қаланың орны толып жатыр, ал Ұзын Ахмад дейтін бақты осы Құлан тауының етегінен немесе Ақсу-Жабағылының етегінен іздеу керек. Қошқар ата – дәл қазір де Қошқар ата аталып (біраз уақыт Кантемировка болды) тұрған Құлан тауының солтүстігіндегі қасиетті орын. Кітапта аталатын Амансай да осы маңда (Шақпақ атаның батысы). Міне, осыларды өткеннен соң, Сусамырға жақын барасың. Әрине, бұл жерде бізге негізгі мәселе топонимикалық атаулар емес, тарихи оқиғалар ғой деп уәж айтып, ел мен жердің атын көбірек қазбалағанымыз үшін айып тағуы да мүмкін. Алайда ұмытылып кеткен тарихи атауларды қалпына келтірудің тағылымдық жағын да естен шығаруға болмайды. Құлан тауын Каспий жағасына апарып жапсыру да, талай тарихи оқиғалардың куәсі болған Қазығұрттың ұзақ жолдар бойы ауызға алынбауы да осы келеңсіздіктің салдары.

	Махмұд ибн Уәли жоғарыда аталған еңбегінде Әбілхайыр ханның Моғолстанға жасамақ болған жорығында оның Алатаудың маңынан өтіп, Қызыл-Надир (шамасы, «Қызыл-адыр» болса керек – Қ.Т.) жайлауы арқылы жүргені, одан соң ордасын Жеті құдық дейтін жерге тіккені, осы кезде күн суып, боран соққаны, одан соң қосын Ақ кишлак деген жерге тіккені туралы жазады. Осы жерде Әбілхайыр ауырады да, өмірден өтеді. Ал 1725 жылғы «Тарихи Кипчаки» атты қолжазбада «Оның денесін Так-ханның қасындағы Созақ қаласында жерледі», – деп жазылған. Осындағы атаулардың көбі «Материалы по истории казахских ханств XV-XVII веков» атты жинақта анық көрсетілмеген (53). Біздіңше, оңтүстік өлкесінің географиясы мен топонимикасынан хабары бар адамға бұл онша қиын емес. Мысалы, Алатау – Қазығұрт маңы, Қызыл адыр – осы Қазығұрттың батысындағы Қызыл дала деп аталатын жер. Аққышлақ – Алғабас ауданындағы Ақтас деп аталатын жер, Таг Хан тауы – Қаратаудағы Хантағы, ал Созақ – кәдімгі Созақ.

	Демек, сол замандағы жазба еңбектерде аталатын Алатау деген атауды Тянь-Шаньның батыс сілемдері немесе Қырғыз Алатауы деп жалпылама түсінбей, Қазығұрттың маңы деп түсінген дұрыс. Өйткені ол авторлардың бәрі жабайы аң жайылатын алыстағы тауларды емес, керісінше, іргесіндегі қалаларда адамдар өмір сүріп жатқан жақын маңдағы тауларды меңзеген.

	Сондай-ақ дала шонжарларының негізгі таласы Ташкент қаласы мен сол өңір болғанын айтып келіп, соңынан Сұлтан Махмұд хан мен Сұлтан Ахмет мырзаның арасында болған жанжалда Әбілхайырдың немересі Шахыбек ханның атқарған рөлін көрсетеді. Сұлтан Ахмет мырза өзінің жақтастарынан жүз елу мың әскер жасақтап, Ташкент маңына келген. Ташкент билеушісі Сұлтан Махмұд хан өз жасағын ілестіріп, қарсы аттанған. Қарама-қарсы келген екі лектің арасын бөліп тұрған кедергі – Қазығұрттан бастау алатын Шыршық өзені. Осы кезде дала кезуден әбден мезі болған Шахыбек хан өзінің үш жүз нөкерімен Сұлтан Ахмет мырзаның қолына келіп қосылған болатын. Өзеннің жағасында судан өтуге батылы бармай үш күн тұрған соң, Шахыбек хан бір сенімді адамын жіберіп, Сұлтан Махмұд ханмен кездесуге ұсыныс жасаған. Осы кездесудің ақыры өзара келісімге айналып, келесі күні басталатын шайқаста Шахыбек хан өзінше айла жасап, өзі ілесіп келген Сұлтан Ахмет мырзаның жауынгерлеріне іріткі салатынын айтады. Келесі күні судан әуелі Сұлтан Ахмет мырзаның Әбдел Әлі басқарған жауынгерлерінің жаяу, сонан соң атты әскерлері өтеді. Сұлтан Махмұд ханның жауынгерлері ілгері жылжып, шайқас басталады. Дәл осы кезде Шахыбек хан өзінің үш жүз нөкерімен айқай-сүрең салып, кейін қарай қаша жөнелген. Олар тегін қашпай, Сұлтан Ахмет мырзаның әскерді жабдықтайтын тобы мен солардың мүлкін тонап, өздерін жайрата қашады. Мұны көрген моғол жауынгерлері кейін шегініп, әлгінде ғана өздері абайлап өткенмен, енді абыр-сабырда өтеміз деп көпшілігі суға батып кеткен. Сұлтан Ахмет мырза сол қашқаннан Самарқаннан барып бір-ақ шықса, Сұлтан Махмұд хан мына жасаған қолғабысы үшін Шахытбек ханға Түрікстанды береді. Бұған Жәнібек хан мен Керей ханның мұрагерлері: «Сен біздің ата жауымызды Түркістанға билік басына қалай қоймақшысың?» – деп бұлқан-талқан болған. Ақыры осы шатақтың аяғы Сұлтан Махмұд хан мен қазақ хандарының арасында соғыс отының тұтануына әкеліп соққан. Екі рет болған шайқастың екеуінде де Сұлтан Махмұд жеңілген. Шахыбек хан Самарқан мен Бұхараны алып, ақыры ол Сұлтан Махмұд хан мен оған көмекке келген Сұлтан Ахмет хандардың біріккен күшін талқандап, олардың екеуін де Моғолстанға қуып жіберген.

	Келес жағасы мен Қазығұрт маңында болған және бір қантөгіс Абдаллах хан билік жүргізіп тұрған мезгілде өткен болатын. Абдаллах – Әбілхайырдың шөбересі, 1538 жылы дүниеге келген. Әуелі өз әкесі Искандерді өзбектердің бас ханы етіп жариялаған (1561 ж.). Абдаллах ол өлген соң, 1583 жылдан бастап хан тағына отырып, Орта Азия мен Хорасандағы барлық билікті өз қолына алып, өмірінің соңғы жағында Хорезмге де үстемдігін жүргізеді. 1598 жылы өлген, шамасы, өз ұлы Әбдалмомын у берген деп жорамалдайды тарихшылар. Хафиз Таныш, міне, осы ханның өміріне арнаған «Книга Шахской славы» атты еңбегінде сол кездегі оқиғалардың көбінің Келес бойы мен Қазығұрттың етегінде, Сайрам мен Қараспанда өткенін жазады. Ханның көптеген әрекеттерінде негізгі табан тірер жерлері болған тұстар – осы төрт аймақтың маңы. Қазақ хандары үшін қайғылы жағдайға апарып соғатын оқиғаның қалай басталғанын айта келіп, Таныш ол аймақтарды: «Өзінің тамаша табиғаты мен өмірге нәр беретін таза ауасымен ерекшеленетін Келес өзенінің жағасы пейіштің өзімен бәсекеге түсіп тұрғандай... Аспан күмбезіндей көкке көтеріліп тұрған салтанатты ордаға қазақ сұлтандарының елшісі келді», – деп суреттейді.

	Осының алдында ғана осы бір кезеңде ел мен елді қырқыстырып, талай жазасыз адамның қанын төгуге себепкер болған Баба сұлтан Самарқан билеушісі Абдаллах ханға өтірік хабар жеткізу үшін адам жұмсайды. Ол келген адам өзін Баба сұлтанның жауы ретінде көрсетіп, былай деп хабар жеткізеді:

	«Баба сұлтан мен Бузахур сұлтан Хорезмшах сұлтанның балаларымен бірге қазақтарға бас иіп барып, Талаш (Талас) бойында келісімге келді. Баба сұлтан өзінің бұрынғы айыптарын мойындап, тізесі дірілдеп, солардың аяғына жығылды... Олар енді көптеген әскер мен сансыз адам ертіп осы жаққа қарай бет бұрмақ». Абдаллах хан бұл хабарға сене қоймайды да, тез арада хабар білу үшін шағын топты Сайрамға аттандырады. Дәл осы кезде Әли Мардан Баһадүрден келген хабаршы қазақ билеушілері Хақназар хан, Жалым сұлтан, Шығай сұлтан, Достай сұлтандар, шынында да, Таластың жағасында жиналғанын, ал Хорезмшах сұлтанның балалары тауға қашып кеткенін, Баба сұлтан мен Бұзахұр сұлтан туралы ешқандай хабары жоғын айтады. Осылайша жалған хабар әкелген адамның басы кесіліп, қазақ билеушілеріне Түркістан аймағындағы төрт қаланы сыйға тарту туралы шешім қабылданады. Өйткені Талас маңындағы шайқаста қазақтардың қолына Баба сұлтанның ұлы Убайдуллах сұлтан, әмірлері Жанмұхамед аталық пен Шахғазы би дүрмен тұтқынға түскен болатын. Оның үстіне осы жерде Ондан сұлтан Баба сұлтанның жиені, Хорезмшах сұлтанның ұлы Әбділкәрім сұлтанның әйелі мен қарындасы да қолға түскен еді. Қазақ хандары осы тұтқындардың арасындағы ер адамдардың тағдырын шешуді Абдаллах ханның өзіне салған болатын.

	Дәл осы кезде, яғни 1579 жылдың 14 маусымында Абдаллах ханға және бір хабар келеді: «Қасында сегіз сұлтан серіктері бар Әбсаттар сұлтан (Баба сұлтанның ұлы) бір топ бұзықтарды ертіп Піскентке келіп, бүлік шығармақшы». Абдаллах хан бауыры Достым сұлтанды Ташкентке жіберіп, Хисарға хабар беріп, әскерін Сайрамға топтастырады. Осылайша Баба сұлтан бірде бағынса, бірде бүлік шығарып жүргенмен, Абдаллах ханнан көп уақытқа дейін жазасын тартпаған еді. Оның себебі мынадай болатын. Баба сұлтан Абдаллах ханға қарсы аттану үшін қазақ хандарымен жасырын бітім жасап, солардың әскерін қосып алып, Абдаллах ханға қарсы шабуыл жасау үшін елші жібереді. Хақназар хан, Жалым сұлтан және басқа ел басылары келісіп, осы ылғи араға от тастап, жоқ жерден шайқас тудырып жүретін Баба сұлтаннан біржола құтылу үшін оның елшісін өлтіріп, бірақ Баба сұлтанға ұсынысын қабылдаған сыңай көрсетіп, келіссөз жүргізу үшін бір топ адам жібермек болады. Осы топты Баба сұлтанның қайын атасы Жалым сұлтан бастап аттанған. Топ ішінде өзінің екі ұлы мен Хақназардың екі ұлы да болған. Бұлар есебін тауып Баба сұлтанның көзін жоймақ. Бірақ Баба сұлтан хабаршысының көзін жоюға тиіс болған жауынгер оны аяп, босатып жіберген. Ол Баба сұлтанға Жалым сұлтандардан бұрын жетіп, бар құпияны ашып қойған. Баба сұлтанның аялдаған жері – Шарапхана (Хафиз Таныш Шарапхананы ауыл деп емес, өзен деп көрсеткен. Шынында, ол Келес өзенінің жағасындағы кент. Кейбір болжам бойынша көне Газгерд қаласы осы – Қ.Т.). Ол осында қазақтардан келген елшілікті ықыласпен қабылдап, бір келісімге келген соң бірге аттанбақ болып, жол қамына кіріскенсиді. Жалым сұлтан мен ханзадаларды атына мінгізеді. Осы әрекеттерімен қазақ елшілерін әбден бейқамдыққа түсіріп барып, олар атқа қонғанда, Жалым сұлтанның атының шылбырын ұстап тұрып: «Бастарын алыңдар!» – деп бұйрық берген. Дайын тұрған жендеттер қазақ елшілері басшыларының басын бірден шауып тастаған.

	Міне, осыдан кейін ата жауларының жазасын тартқызған Баба сұлтанды Абдаллах хан жазалаудың орнына қолпаштай түскен. Ал Баба сұлтан болса бұдан кейін де талай ылаң салған. Ол ең соңында маңғыттарға барып, солармен бірігіп бүкіл Дештіні билемек болған (Таныш жазуында дәл осылай тек Дешті деп жазылған – Қ.Т.). Ақыры Баба сұлтанды Тәуекел сұлтан өлтіріп, басын кесіп әкелген.

	Абдаллах ханның осы жорықтары кезінде ордасын тігіп, баспана жасаған жері – осы Келес өңірі мен Шыршық бойы, Ташкент пен Шыршықтың арасы.

	Таныш жазбаларында көп айтылатын қала – Сайрам, ал Дештіге жорыққа аттанғанда Келес пен Қазығұрт маңынан өтіп, Сайрамға келген, ал одан соң Кумач-Чапар дейтін жерге тоқтайды. Осы екі атаудың екеуі де бізге белгісіз. Бұдан соң Халадж-Қарасманға келеді (Қараспан). Осы Қараспан Абдаллах ханның Бас штабы орналасқан жер болса керек – Ұлытау жаққа жорыққа аттанғанда мұнда арнайы топ қалдырып кеткен.

	Жорықтан қайтар жолында да осы Қараспан арқылы қайтқан. Таныш жазбаларында Абдаллах хан Келес өңірі мен Ташкент аймағында қырғидай тиіп, қанын судай ағызған халықты «куранк» деп атайды. Бұл осы маңда біріне-бірі араласып кеткен елді «құрама» деп атайтынын сездірсе керек. Таныш мұны тайпа немесе ру аты сияқты емес, жалпылама атау сияқты пайдаланады. Бұл – ол кезде Ташкент оазисіндегі халықты аралас-құралассыңдар деп кемітіп айтқаны. Ал кейіннен осы «құрама» атын сақтап қалған рулар қазақтың да, өзбектің де құрамында бар. Дәл осы кездің өзінде осылай аталатын рулар Шыршық бойы мен сол өңірден кездеседі. Және бір ескерте кететін жайт, 1534-1723 жылдардың арасында Ташкент қазақ хандарының астанасы болды.

	Қазақ хандығы құрылғанға дейінгі қазақ даласындағы төрт хандық – Әбілхайыр хандығына, Моғолстан хандығына, Ноғай одағына және Сібір хандығына қараған қазақ тайпалары енді жаңадан құрылған Қазақ хандығына бірікті. Ол Қасым хан тұсында күшейе түсті. Одан кейінгі атақты хандардың бірі – Хақназар да өз дәуірінде өзбек хандарының өзара қырқысын пайдаланып, Қазақ хандығының іргесін нығайтуға күш жұмсады. Ақыры оның өзі Баба сұлтан жендеттерінің астыртын әрекетінен мерт болған деген сөз бар кейбір тарихи болжамдарда.

	Соңынан өзбек хандықтарымен болған шайқастарды тоқтатып, Бұхара мен Самарқан билеушісі – Мұхаммед сұлтанмен бітім жасасқан Есім хан болатын (1598 ж.). Осы шарттың негізінде Ташкент қаласы екі жүз жыл бойы Қазақ хандығының билігінде болды. Осы кезде Қазақ хандығын екіге бөліп, орталығы Түркістан болған аймағын Есім хан, ал орталығы Ташкент қаласы болған аймағын Жәнібек ханның немересі, Келес бойында (Шарапхана) Баба сұлтанның қолынан қаза тапқан Жалым сұлтанның баласы Тұрсын Мұхаммед сұлтан билеген еді. Бірақ осы екі орталықтың өзінің де кикілжіңі көбейе түсті. Осы іріткіні Яркенд пен Тұрпан билеушілері де қыздыра түсіп, ұйғыр, қырғыз және қарақалпақ билеушілері де өз әсерлерін тигізумен болды. Ақыры Есім хан Тұрсын ханды өлтіріп, қазақ хандығын өз қоластына біріктірді.

	Осы кезде және бұдан бұрын да, кейін де Ташкент маңын, негізінен, қазақтың қаңлы, шанышқылы, қатаған, рамадан, құрама тайпалары мекендеді. Дәл бүгінгі күннің өзінде Ташкент қаласының аумағына кіретін Дархан, Түзел, Қыбырай, Құрама, Дүрмен, Арғын, Сіргелі сияқты көптеген ауыл аттарының бір-қатары – осы тайпалардың руларының аттары. Өзбек ағайындар осылардың өзін негізге алып, әсіресе қаңлы тайпасының тарихына сілтеме жасап, өзбектер тарихын екі мың жылдан әрі созып жүр, қырғыздар болса көне деректерге сүйеніп мың жылдығын тойлады, ал біз болсақ іргеміздегі ағайыннан бойымызды аулақ саламыз. Қатаған кейбір шежіреде шанышқылының бір атасы деп есептелсе, екіншілерінде жеке тайпа деп көрсетіледі, ал үшінші біреулерінде, тіптен шанышқылыны қатағанның өзінен бір-ақ апарып таратады.





	ҚАЗЫҒҰРТ



	Тау болсаң болсайшы

	Қазығұрт секілді.

	Білмейтін астамсып,

	Асқақтық етуді.

	Әнеки, отыр ол жайланып,

	Абайдың өзінше ойланып –

	Аспанмен арбасқан,

	Шыңдарын қар басқан

	Алатаудың шетінде.



	Өзінің шатқалы, құздары,

	Өзінің тастары, мұздары

	Өзіне жетеді.

	Аспанын қызғанып

	Шашпайды ызғарын.

	Кең төсек, көк майса етегі.

	Көктемгі тізілген тырналар артынан,

	Ақ бұлттар, аққулар қалқыған

	Үстінен жарқылдап, жалтылдап өтеді.



	Әнеки, отыр ол жайланып,

	Абайдың өзінше ойланып,

	Бәрі де өткеннің есінде...

	Ана бір топанның басқаны,

	Ана бір таулардың асқаны,

	Пайғамбар Нұқтың да сасқаны есінде.

	Сол Нұқтың күйретпей кемесін,

	Тоқтатып толқынмен егесін,

	Тосқаны құп-құрған төбесін есінде...



	Еуропа, Африка, Азия таулары,

	Мәз болма, мастанба көнерген атаққа.

	Тағы да момақан Қазығұрт құтқарар

	Кездессе адамзат топанға, апатқа.

	Әбділда ТӘЖІБАЕВ





	Қаратаудың басынан көш келеді,

	Көшкен сайын бір тайлақ бос келеді.

	Қарындастан айрылған жаман екен,

	Екі көзден мөлтілдеп жас келеді.

	«Елім-ай»





ҰЛЫ КӨШ ЖӘНЕ АҚТЫҚ АЙҚАС





«ҚАРАТАУДЫҢ БАСЫНАН КӨШ КЕЛЕДІ...»




	Есім ханнан кейін таққа Жәңгір хан отырды. Міне, қазақ-жоңғар қарсыластығы осы кезде басталады. Осы шатақтың басталуын әркім әр қилы түсіндіруге тырысқан. Жоңғарлар:

	«Қазақтар біздің еркін жүріп-тұруымызға қысым жасады», – дейтін болмашы желеуді көлденең тартқысы келеді. Ал, шын мәнісінде, бұл өздері де көшпелі елдің жер көлемін көбейту үшін әрі Сыр бойындағы бай қалалар мен сауда орталықтарын басып алғысы келген ниетінен туындаған жағдай еді. Жоңғар шапқыншылығына қарсы күресті алғаш ұйымдастырушылардың бірі – осы Жәңгір хан. Оның шағын ғана топпен жоңғарлардың қыруар әскерін талқандаған «Өр шайқасы» деп аталған жеңісі тарих беттерінде қалған. Рас, шайқастың шешуші кезеңінде Самарқан қаласындағы тарихи ғимараттардың көбін тұрғызған Жалаңтөс баһадүр қолының келіп жеткені көп септігін тигізген.

	Қазақ хандығының бірлік-берекесінің күшейе түскен тұсы – Жәңгірдің баласы Тәукенің хандық құрған мезгілі. Тәуке хан Қазақ хандығының өз ішінде асқынған феодалдық алауыздық пен бытыраңқылықты жойып, бір орталыққа бағынатын хандық құруға қажырлы қайрат жұмсады. Хандық билігін күшейтуге бағытталған реформалар жүргізді, «Хан кеңесінің» және «Билер кеңесінің» рөлін арттырды. Осы кезде тарих сахнасына қазақ тарихында аса үлкен қызмет атқарған Төле би, Қазыбек би, Әйтеке билер шықты. Көптеген ішкі даулар мен кикілжіңдерді шешу осы билер кеңесіне жүктелді.

	Осы бір қилы күндерде Қазыбек бидің жоңғарларды татулыққа шақырып айтқан:



	Сен темір де мен көмір,

	Еріткелі келгенмін.

	Екі еліктің баласын

	Теліткелі келгенмін.

	...Танымайтын жаттарға

	Танысқалы келгенмін.

	Қазақ-қалмақ баласы,

	Табысқалы келгенмін.

	Табысуға келмесең,

	Тұрысатын жеріңді айт,

	Сен қабан да мен арыстан –

	Алысқалы келгенмін, –



	деген қанатты сөздері ұрпақтан-ұрпаққа жалғасып, рухын жоғалтпай бүгінгі күндерге жетті.

	Тәуке хан осы кеңесшілерінің ой-пікірлеріне сүйеніп, әйгілі «Жеті жарғы» Заңдарын түзді. Ол жыл сайын Ташкент түбіндегі Күлтөбе деген жерде үш жүздің басын қосқан жиынын өткізіп отырды. Қазақ арасында «Күлтөбенің басында күнде жиын» деген мақалға айналған сөз тіркестері – осы жиындардың бізге жеткен жаңғырығы. Сол Күлтөбе қазіргі Сарыағаш қаласының маңында деп болжайды ғалымдар, ал кейбірі Ангрен өзенін меңзейді.

	Тәуке ханның жайлауы Қазығұрттың бөктері болған. Төле бидің де жайлауы Қазығұрт екенін еске алсақ, жоғарыда айтылған көптеген шешімдерінің дәл осы қасиетті Қазығұртта өмірге келгеніне шәк келтіруге болмайды. Тәуке хан қазақтың жыраулары мен шешендерінің және шежірешілерінің басын қосып, казақтың мақал-мәтел, шежіре-аңыздарын жинаған. Қазақ арасында бұрыннан қолданылып келе жатқан ру-тайпа ұрандары мен таңбаларын анықтауға көңіл аударған.

	Тәуке хан өз отанын қорғауда тіптен азулылардың өзінен қаймықпаған. Ол 1694 жылы өз ордасына келген орыс елшілері Скибин мен Трошинге: «Түрік сұлтанының немесе Қызылбас (парсы) шаһының мен, Тәуке ханнан, несі артық?» – деп сес көрсеткен.

	Алайда, өкінішке орай, қазақ-жоңғар қарсыластығы Тәуке хан қанша күш жұмсағанмен, басыла қоймайтын лаңға айналып кеткен болатын. Жоңғарлар қазақ жеріне XVII ғасырдың аяғы мен ХVІІІ ғасырдың алғашқы ширегінде жеті рет басып кірді. Осы басқыншылықтың ең ауыр тұсы – 1724-1725 жылдардағы шапқыншылық болатын. Олар Түркістан, Ташкент, Сайрам қалаларын басып алып, талан-таражға салып, қиратты. Жетісу мен Сырдария өңіріндегі егістік жерлер құлазып, қалалар қаңырап бос қалып, сауда-саттық пен қолөнер мүлдем жым-жылас болды. Тұтқиылдан келген жаудан бас сауғалаған қазақ ауылдарының бір тобы Шыршық өзенінен әрі өтіп кетті, бір тобы Алакөл маңынан Бұхара мен Самарқанға қарай кетті, ал Кіші жүз қазақтары Сауран қаласын айналып, Шиелі, Қызылорда тұсынан Хиуаға қарай беттеді. Міне, бүкіл қазақтың әуенін есіте қалса жүрегі шымырлайтын әйгілі «Қаратаудың басынан көш келеді» деп басталатын зарлы «Елім-ай» әуені осы тұста шықты. «Ақтабан шұбырынды, Алқакөл сұлама» дейтін, «Сауран айналған» дейтін ұғымдар осы кезде пайда болды.

	Жоңғар шапқыншылығына қарсы ақтық шайқасқа шығудың жоспары жасалып, уәде байласқан жер де Қазығұрт маңы – Ордабасы. 1728 жылы осы Ордабасы биіктігінде үш жүздің өкілдері жиналып, қазақ деген ұлттың мүлде жоғалып кетпеуі үшін ақтық шайқасқа шығуға уағдаласты. Осы жылдан бастап қазақ жауынгерлері жоңғарларға күйрете соққы беруді бастады. Ақыры қазақ даласын қан сасытқан жоңғарлар өздері біржола жойылып, тарих беттерінен өшіріліп тасталды. Бұл кейінгі жылдардың – Абылай заманының үлесіне тиді.

	Осы Ордабасы биіктігі, тіптен Ордабасы төбесі деп атаса да, географиялық атау үшін олқы соқпайды, ал маңызы жағынан – қазақ халқының тарихындағы ең бір елеулі кезең. Ордабасы биік тау емес, бірақ сол төбеге шықсаң, айнала түгел көрінеді. Осы маңдағы жылғалар мен қойнаулар, қанша жасақ болса да, көзден таса болмай орналаса алатын ыңғайлы орын. Шығысында еңсесі биік көрініп Қазығұрт тауы тұр. Шамасы, бабаларымыз осы жердің стратегиялық қолайлылығын жақсы аңғарса керек. Оның үстіне Ташкент пен Сайрам, Түркістан мен Отырар, Қаратау мен Қаржан таулары да осы арадан ең арысы жүз шақырымнан сәл-ақ асатын маңайда. Міне, шешім осында қабылданған. Қазір осы жерде ата-бабаларының рухына риза болған, Қазақстан халқының атынан орнатылған алып ескерткіш-обелиск тұр. Сол ескерткішті ашуға Қазақстан, Қырғызстан, Өзбекстан Пре-зиденттері Нұрсұлтан Назарбаевтың, Асқар Ақаевтың, Ислам Каримовтің арнайы келгендері-ақ көп сырды аңғартса керек.

	Ордабасыдағы кеңесті ұйымдастырушылардың бірі әрі дана ақылгөйі – Төле би. Төле бидің жайлауы Қазығұрт болды да, билікті көп жылдар Ташкентте тұрып жүргізді. Ол туралы Хы Чиутау «Қазақтардың бағынуы жайындағы сипаттама» атты еңбегінде сол кезде хан Әблез Ташкентте отырып жалпы басшылық жасағанмен, нақты үкімет билігі Төле бидің қолында болғанын атап көрсетеді.

	Төле бабаның Қазығұртты таңдауының мәнісі не? Тарихтан белгілі – ол кісінің туып-өскен жері Шу өңірі, ал билік құрып, өмірінің соңына дейін қастерлеп өткен жері – Қазығұрт тауы. Демек, дана баба осы таудың қасиетті тау екенін есте ұстап, қазақ халқын бір орталыққа ұйымдастыруға қолайлы екенін сезе білген. Бір сөзбен айтқанда, Қазығұрт Төле бидің алтын бесігі болуымен қатар, қасиетті ту етіп көтерген жалауы мен ұраны да болған.

	Асан Қайғы да шежірелі тауды «Қаражамбас Қазығұрт» деп атайды:



	Жемісі көп, жері көп,

	Жер төресі мұнда екен.

	Жігіті көп, ері көп,

	Ел төресі мұнда екен, –



	дей келіп, толғауын былай аяқтайды:



	Екі Келес, бір Талас,

	Бал татыған жерің-ай!

	Ағайының аралас,

	Тату екен елің-ай!

	Желмаяға өңгеріп,

	Алып кетер едім-ай!

	Сыймаған соң алдыма,

	«Қап, дүние-ай!» – дедім-ай.



	Осындай жолдарды Келес өңіріне келмеген, Қазығұрт баурайын көрмеген адам жаза ала ма?

	Мұны Асан Қайғы тамаша табиғатқа сүйсініп айтса, бұған қарама-қарсы осы әсем табиғат талай жатжұрттықтардың өзегін өртеп, қолдарына алакөздікпен қару ұстатты. Сондықтан қазығұрттықтар туған жерін жаңағылардан талай рет қанжоса шайқаспен қорғады. Аудан орталығында тұрғызылған ескерткіште осындай жеңісті сәттердің бірі бейнеленген. Мұнда шауып келе жатқан арғымақ үстіндегі батыр қылышын қақ ортасынан ұстап, қолдарын алға созып, екпіндетіп келеді. Сүйіншілеген осы батыр кім? Ескерткіш тұғырындағы есімдерге көз жүгіртсеңіз, әрқайсысының ерлігі санаңызда қайта тірілгендей болып, бойыңызды ерлік рухы билейді.

	Ұлы жүздің Шыршық, Келес алқаптарын мекендеген сіргелі тайпасынан шыққан Елшібек батырдың ерлігі туралы халық арасында әңгіме-жырлар көп. Соның бірі – Ш. Уәлиханов жазып алған «Елшібек туралы әңгіме». Онда Абылай ханның қалмақтармен бір соғысында Елшібек батырдың жауға қарсы жалғыз шапқан батылдығы, ерлігі айтылған (54). Белгілі қаламгерлер – І. Есенберлиннің «Көшпенділер», С. Сматаевтың «Елім-ай» атты еңбектерінде де аталған батырдың ерлігі әр қырынан көрінеді.

	Елшібек батырдың нағашысы Төлебай он бес жасында қаруланған жасаққа қосылып ел қорғаған. Шайқастағы шеберлігіне орай, Төле би «атса оқ өтпеген, шапса қылыш кеспеген» деп сүйсінген Төлебай батыр 18-20 жасқа толғанда қоқандықтар Шымкент – Түркістан аймағына тырнағын батыра алмаған.

	Ескерткіш тұғырындағы айтулы есімдердің бірі – Ақпан батыр. Ел аузындағы әңгімелер бойынша, Ақпан батыр – шегір руынан шыққан, туған елі мен жері үшін жауларымен жан аямай күрескен азамат. Тек сол Ақпан батырдың соғысқан жауларын біреулер жоңғар басқыншылары десе, енді біреулер Қоқан хандығы дейді. Х. Амандықов өзінің «Ақпан батыр» атты халықтық жыр үлгісімен жазылған шығармасында оны негізінен жоңғарлармен соғысқан батыр етіп көрсетсе, «Қазығұрт» энциклопедиясында Ақпан батырдың 1705 жылы Қазығұрт тауының баурайында туып, 1769 жылы Жамбыл облысы Жуалы ауданындағы Құлан тауының асуында қайтыс болғаны, оның жоңғарларға, сонымен бірге Қоқан хандығына қарсы күрескені айтылады. Ал елімізде математикалық лингвистика ғылымының негізін салған академик Қ. Бектаев пен ақын, ғалым М. Қалдыбаев Ақпан батыр өмірін жоңғар шапқыншылығымен тұстастырады.

	Ақпан батырдың он сегіз жасында жасаған бір ерлігі Төле биге жетіп, бұған сүйсінген атақты би оны 1726 жылы Ордабасы тауында өткен жиынға шақыртады.

	Шыршық, Келес, Бадам, Қошқар ата, Ақсу, Арыс, тағы басқа өзендер бойындағы ұрыстарда көзге түскен батыр қырық күнге созылған «Аңырақай» шайқасында да асқан ерлік көрсетеді. Ал Сарысу бойындағы «Айран төгілген» деген жердегі ұрысқа күллі қазақ сарбазының бір тобын бастап шығады. 1992 жылы «Ақпан батыр» мейірімділік қоры» құрылды, 1995 жылы Рабат ауылында батырға ескерткіш орнатылды.

	Ақпан батырмен тізе қосып, қалмақтарға қарсы шапқан қаһарлы Құлан батыр жайлы да «Қазығұрт» энциклопедиясы мен Қ. Бектаев пен М. Қалдыбаевтың «Ұлы бабаларды ұрпақ ұмытпайды» атты еңбегінде дәйекті деректер келтірілген.

	Қазығұрт өңірінің азаттығы үшін арпалысқан айтулы ерлердің бірі – Жолан. Ол – Н. Бекмаханованың, Қ. Байболов пен Ш. Орынбайдың, Ұ. Доспанбетидің зерттеулерінде тарата айтылатын, әкесі атақты Төле би ел тыныштығын ойлап жоңғарларға екі қайтара аманатқа берген, ғұмырының он төрт жылын сонда өткізген, алайда, ата жау райынан қайтпаған соң, кейін солармен аянбай күрескен батыр.

	Жолан көршілес қырғыз халқымен арадағы даулы мәселелерді шешуге атсалысып, мәмілегерлік қызмет те атқарған. Жолан батырдың Баба, Жәнібек, Байгел, Жаңабай, Жайылмас, Оратан, Бостан есімді ұлдары болғаны белгілі. Досалы би – Жоланның тікелей ұрпағы.

	Самарқанда Жалаңтөс баһадүр салдырған Көкелташ медресесінен білім алған, бірақ заман талабымен қолына қару ұстаған Даубайұлы Аралбай жоңғарлар мен қоқандықтарға қарсы қол бастап шығады. Ерлігімен қоса тапқырлығын да жоғары бағалаған Төле би оны қасына шақырып, билік айтуға үйретеді. Әділ төрелік етудегі қасиетімен танылған Аралбай 1733 жылы Қодар, Төле, Сатай, Хангелді, Бөлек сияқты билер мен батырлардың атынан Петербургке жіберілген елшіліктің құрамына енеді. Орыс патшайымы Анна Иоанновна 1734 жылы 10 маусымда Ұлы жүз билері мен батырларына жолдаған грамотасында олардың Ресейге қосылуына қарсы еместігін білдіреді. Аралбай сол жылы грамотаны алып, еліне келеді. Бірақ сыртқы саяси жағдайға байланысты сол жолы Ұлы жүз қазақтарының Ресейге қосылуына мүмкіндік болмайды (55).

	Ташкенттің билеушісі Жүнісқожа әскерінің қолбасшылары Есенгелді мен Барлыбайдың, Қожамсейіт пен Тоқсанның да тарихи ерліктері ұрпақ санасында. 1799 жылы Қоқан ханы Нұрбота Ташкентке шабуыл жасағанда, Шыршық өзені бойындағы Жүнісқожа сарбаздары Есенгелді мен Барлыбай бастаған қазақтардың ерлігі арқылы жеңіске жетсе, Ә. Диваев, М. Мағауин еңбектеріне арқау болған Қожамсейіт пен Тоқсан Жүнісқожа әскеріндегі қаңлының омыртқалы бөлімінің, ал Тоқсан саңырау бөлімінің жігіттерін бастап, талай рет жау бетін қайтарған.

	Атақты «Аңырақай» шайқасына екі інісі, ағайындары, балаларымен түгел қатысқан Қойгелді батырдың ерлігі ел аузында ерекше аталады. Төле би: «Ел-жұртыңа ұран бол», – деп бата берген батыр әулие бидің ұлағат сөзін ұлықтай білген, жеке басының ерлігімен ғана емес, ұрпаққа өнеге болар тәрбиелік қасиеттерімен де ерекшеленген. Жау қолында ағасы мен ұлы қатар қалғанда, ең алдымен, ағасы Ақшаны құтқаруға ұмтылған. Төле би өлген соң сағана-мазарын салдыртып, өзі Ташкентті билеген (56).

	Тоқтабай батырдың ұлы, аты алты алашқа мәлім Саңырық пен Тайлақ батыр екеуінің Талас бойындағы Ақкесене, Көккесене мұнаралары түбінде қалмақтармен болған шайқастағы ерлігі кейін аңызға айналған.

	Саңырық Ұлы жүз, ошақты руының тасжүрек атасынан шыққан, шешесі жағынан Кіші жүздің Тайлақ атты батырына немере жиен. «Елім-ай» дастанында Саңырық есімі де аталады, Ә. Диваев еңбектерінде де кездеседі. Зерттеушілердің пікірінше, Саңырық ХVIII ғасырда болған қазақ-жоңғар соғыстарының бәріне қатысқан. Аңырақай шайқасында садақшыларға жетекшілік еткен (57).

	Ал ерлігіне сүйсінген елі:



	Айқынбай мен Жетібай

	Аға-інілі ер еді.

	Ел шетіне жау келсе,

	«Біз баралық» дер еді.

	Қайратынан қарт

	Қазығұрт теңселген,

	Ер намысын бермесіне ел сенген, –



	деп жырға қосқан Айқынбай, Жетібай батырлар жайлы құжаттық деректер мүлдем тапшы. Дегенмен олардың Қоқан хандығының езгісінен құтылу үшін көрсеткен ерліктері, тіпті ауылдастарын жинап, оларды отырықшылыққа баулыған өнегелі істері ел аузында. Қазығұрттың күнгей бетіндегі Көкібелде отырған Айқынбай, Жетібай ауылдарына Ташкент бегі қысым көрсете берген соң, олар бектің салық жинаушыларын сабап жібереді. Ташкент бегі Қоқан ханына шағымданып, әскери көмек сұрайды. Бектің бұл әрекетінен хабардар болған Айқынбай жауды елге жақындатпау үшін жігіттерін жинап, қарсы аттанады. Шайқаста екі жақтан көп адам шығын болады. Ақырында Айқынбай жасағы жеңіске жетеді. Бірталай қоқандықтар тұтқынға алынады. Тұтқындар арасында Ташкент билеушісінің баласы да болады. Кейінгі келіссөздер нәтижесінде Ташкент бегі Айқынбайға әйелдікке қызын беріп, көзінің қарашығындай көретін жалғыз ұлын тұтқыннан босатып алады. Ал екі батыр-дың ауылдастарын отырықшылыққа баулудағы істерінің іздері «Арықбай арығы», «Жетібай арығы» деген атаулармен әлі де сайрап жатыр.

	Көрнекті жазушы М. Мағауиннің, қарт шежіреші М. Нүсенұлының еңбектерінде айшықталған Бердіқожа Бөгенбай, Наурызбайлармен үзеңгілес жолдас болған, қол басқарып, сол қолды ақындығымен де рухтандырған. Арқада жоңғарлармен соғысып жатқан Абылай ханға жасағымен көмекке келгенін:



	Тауыңның Арқар деген аты – Құлжа,

	Жігіттер, атқа түйе тегін олжа.

	Хан Абылай аттанды дегенді естіп,

	Келіп тұр шанышқылы Бердіқожа, –



	деп өлеңдете таныстырады (58).

	Батыр бабалар аллеясындағы алып ескерткіштегі тағы бір аруақты есім – Еңке төре. Низам ад-Дин Шамидің, Шараф ад-дин Әли Иаздидің, Хафиз и Абрудың, Мирхондтың деректемелері бойынша, Еңке төре – моғол билеушісі. ХІV ғасырдың жетпісінші-сексенінші жылдары Моғолстанда күшейген жергілікті моғол ақсүйектерінің ең ірі өкілдерінің бірі.

	Сексенінші жылдардың аяғында Темірдің Жетісу мен Дешті Қыпшақ жерін басып алу саясатының күшеюіне байланысты Еңке төре Ақ Орданы билеуші Тоқтамыспен және Моғолстандағы өзара тартыс кезінде көтерілген, дулаттың тағы бір билеушісі Камар ад-Динмен бірігіп, Темірге қарсы одаққа қосылды. Орталық және оңтүстік Қазақстанның бытыранды, көшпелі және отырықшы халықтарын біріктіріп, Темірге қарсы қою мақсатын көздеген бұл одақ Дешті Қыпшақ пен Жетісу тайпаларының бір мемлекет шеңберінде қазақ халқы болып онан әрі қалыптасуы үшін зор маңыз атқарды.

	1388 жылы Темір Моғолстанға ең ірі және жойқын жорық жасап, жергілікті халықты қырғынға ұшыратты. Негізгі соққы Іленің солтүстігінен Тарбағатайға дейін көшіп-қонып жүрген Еңке төре ұлысына берілді. Алдымен Темір Еңке төренің он мың кісілік атты әскерін талқандады, сонан соң Еңке төренің негізгі күшін құрту үшін Аякөз арқылы Тарбағатайға бет алды. Көбік өзені бойында оны қуып жетті. Шайқаста Еңке төре жеңіліп, Ертіс сыртына шегінді, оның ұлысы аяусыз тоналды.

	Қазығұрт жерінің де қилы тағдырына тікелей араласқан тарих ірі тұлғалардың жиынтық бейнесін сомдаған ескерткіш, шолып айтқанда, осылайша сыр тарқатады.





ҚОҚАН ХАНДЫҒЫ, РЕСЕЙ БОДАНДЫҒЫНА ҚАРСЫЛЫҚ




	ХVІІІ ғасырдың алғашқы жылдары бұрынғы ұғымдағы Қазақ хандығы біржолата жойылды. Бұл кезде Ресей империясы Батыс пен Солтүстік Қазақстанды бірте-бірте бодандыққа ала бастаған болатын. Қазақ хандығының жұрнағы болып қалған топ оңтүстікте Қоқан хандығымен жауласып жатты. Осы кезде бұл аймақта үлкен маңызға ие мекен Ташкент қаласы болатын. 1787 жылдан бастап Ташкент қаласын Ұлы жүз тайпаларымен келісімге келген Жүніс қожа билей бастады. Осы кездегі Бұхара мен Қоқан билеушілерінің қазақ даласына жасаған ойрандарын А.И. Левшин өз кітабында айқын көрсетіп кеткен. Ол Жүніс қожа Ташкентте билік басына келген соң, өзінен бұрынғы билеушілердің қазақтармен жасаған қарым-қатынасына көңілі толмай, аса қатыгездік жасай бастады деп жазады. Айналасындағы елді уысында сығымдап ұстау үшін адам баласы көріп-білмеген зұлымдыққа барған. Әйгілі орыс суретшісі В. Верещагиннің «Соғыс шыңы» («Апофеоз войны») атты суретін көрген адам соғыс пен қатыгездік дегеннің не екенін бар болмысымен сезінеді. Өйткені сол суретте бейнеленген оқиға – айдалада адам басынан үйілген төбешік. Осы суретін В. Верещагин өзі аралап көрген жер мен елде есіткен еңбегінің негізінде салған. Ұлы суретші Түркістан өлкесіне екі рет (1867-1868 және 1869-1870 жж.) келіп, «Түркістан сериясы» деген атпен көптеген суреттер салған. Сол суреттердің көбінде қазақтар мен қырғыздардың өмірі бейнеленген. Мүмкін, В. Верещагиннің жоғарыда аталған картинасын салуда А. Левшиннің жазбалары да әсер етуі мүмкін. Өйткені А. Левшин кітабы әлдеқайда ертерек – 1832 жылы жарық көрген болатын. Осы кітапта мынадай сөздер бар: «Ол барлық тұтқындардың басын алып, қарсыластары көретін жерге төбешік етіп үйіп қоюды бұйырды. Осы бір жан түршігетін көрініс қазақтардың зәресін ұшырды... Сондықтан олар қолға түсуден қорқып, Жүніс қожаға бас иді».

	Жүніс қожа 1798 жылы бастаған жорығында Сайрам, Шымкент, Түркістан қалаларын басып алды. Ол өзі басып алған жерлердің тұрғындарына әлгіндей үрей туғызып, болашақта біржола бағынышты болуын ғана талап етіп қоймай, өткен дәуірлердегі жасаған «айыптары» үшін де алым-салық төлеуді міндеттеді. Бірте-бірте асқындап алған Жүніс қожа енді Қоқан хандығының өзімен иық теңестіріп, 1799 жылы сол хандыққа қарсы шабуыл жасады. Бірақ күйрей жеңіліп қалды да, енді Ташкент пен Шымкент Қоқан хандығының иелігіне өтті, ал Түркістанда бұхаралықтар орнығып алды. Осы кездегі Қоқанның ханы Әлім өз билігі тұсында (1801-1809 жж. – Қ.Т.) жаулап алған жерлерінің көлемін ұлғайтып, Талас бойы мен Жетісудың Ұзынағаш тұсына дейінгі аймағын бағындырды. Әлім ханның мұрагерлері (хандық құрған дәуірі 1809-1822 жж. – Қ.Т.) Омар хан 1815 жылы Түркістанды жаулап алып, Сырдария бойын жағалай қазіргі Қызылорданың тұсына дейін барып, өзінің ендігі шекарасы етіп Ақмешіт бекінісін орнатты. Міне, осылай Қазығұрт маңы енді Қоқан хандарына тәуелді аймаққа айналды. Ал бұл кезде Қазақстанның басқа аймақтарының бәрі Ресей империясының тәуелділігіне кіріптар болып қалған еді. Дегенмен Қазығұрт өңірі мен Оңтүстік Қазақстан өз еркіндігін барынша ұзақ мерзімге сақтап келді. Дәл осы жағдай Қазақстан аймағын Ресей империясы біржола бағындырған кезде де қайталанды, Ресей қол астына қазақ жерінің ең соңғысы болып қараған аймақ та – Қазығұрт маңы. 1864 жылы көктемде Ресей әскери отрядтары Меркені, Әулиеатаны, Түркістанды басып алған соң, Шымкент түбінде жеңіліске ұшырап, кейін шегінуге мәжбүр болды, бірақ сол жылы қыркүйек айында екі тұстан (Түркістан жағынан полковник Черняев бастаған отряд, Әулиеата жағынан подполковник Лерх бастаған топ – Қ.Т.) шабуылға шыққан әскерлер біраз қоршаудан кейін Шымкент қаласын басып алды. Осылайша қазақ халқының еркіндік үшін жасаған азаттық қозғалысы жеңіліске ұшырап, Қазақстан аумағы түгелдей Ресей империясының билігіне өтті.

	Осы бір тұстардағы әлеуметтік жағдай қазақ халқының өмір жолындағы ауыр кезеңдердің бірі болды. Жоңғар шапқыншылығы кезінде халық үнемі қайталанып жатқан соғыстан шаршаса, Қоқан хандығы мен Ресей отарлауы кезінде қалың бұқараны жаңа келген қожайындардың сүліктей соруы шаршатты. Қоқан хандығы өз иелігіне көшкен қазақ аймақтарын өздері сайлаған датқалар арқылы басқарды. Олардың көпшілігін өздеріне ниеттес ірі шонжарлардан сайлады. Алым-салықты тіптен көбейтіп жіберді. Кейбір кездерде өздері белгілеген салықты үстемелеп, қайдағы бір себептерді желеу қылып қосымша салық жинап отырды. Сондықтан да ел Қоқан ханы Әлім ханды «залым хан» деп атады.

	Қазығұрт өңірі Қоқан хандығы тұсында осылай теперіш көрсе, орыстар келген кезде де талай құқайды басынан кешірді. Жалпы, Ресей 1853 жылдан бастап Орта Азияны отарлау саясатын жүзеге асыруға кірісті. Бұл кезде Қазақстанның біраз жері Қоқан хандығына қарайтын еді. Орыстарға қарсы күресу үшін қоқан ханы ел ішінен сарбаздар жинай бастады. Солардың ішінде Мәмбет Бөрібайұлы да болды. Қоқан әскері орыс отарлаушыларымен алғашқы айқасқа 1853 жылы Ақмешіт түбінде кірді. Бірнеше қақтығыста Мәмбет батырлығымен көзге түсті. Қоқан әскерінің қолбасшысы Шадыман қажы оны жүздіктің басшысы етіп тағайындады, оған Қоқан ханының туын көтеріп жүруді тапсырды. Содан, 1865 жылы Ташкент түбінде генерал Черняев басқарған орыс әскерінен толық жеңілгенге дейін, ол он екі жыл бойы Қоқан ханының туын басқыншыларға ұстатқан жоқ.

	Жеңілістен соң Мәмбет өз ауылы Шарбұлақ, Ақбастауға келіп, ел биледі. Билік жүргізген кезде қолданған мөрі ұрпақтарында бүгінгі күнге дейін сақтаулы. Мөр – арабша жазуы бар, төртбұрышты формада, күмістен жасалған кішкене зат. Сондай-ақ Мәмбет көтерген Қоқан ханы туының кішкене көк түсті үшбұрышты кесінді бөлшегі де сақталған.

	Ресей империясының басты мақсаты – Ташкент қаласын жаулап алып, Орта Азияға билік жүргізу еді. Осы мақсатқа жету үшін Қазығұртты басып өту керек. Шымкенттен басталған алғашқы жорық нақ осы Қазығұрт тауының етегінде-ақ тұншығып қалды. Тойтарыс беру үшін, қарсы келген қол орыс әскерінің бетін бірден-ақ қайтарып тастады. Сондықтан орыс әскерлері күрделі дайындық өткізіп барып, қайта аттанғанда, Ташкентке 30 шақырымдай қалғанда, қарсыластарымен және бетпе-бет кездесті. Қиян-кескі ұрыстан кейін орыстар жеңіске жетіп, 5-6 шақырымдай ілгерілеп барып қосын тікті. Бұл орын қазір Жібек жолы, бұрын Черняевка деп аталып келген ауылдың орны болатын. Ал әлгі қиян-кескі шайқас болған жер сол мезгілден бастап, өткен ғасырдың аяғына дейін Фронтовое деп аталып келді. Черняев өзі қосын тіккен жерде жасақтарын және жаттығудан өткізіп алып, әсіресе қамал бұзатын зеңбіректерін молайтып, Ташкентке шабуыл жасады. Орыстың мұздай қаруына төтеп бере алмаған қамал 1865 жылы қарсыласуын тоқтатты. Міне, осы мезгілден бастап Қазығұрт өңірі орыстардың күре жолына айналды. Себебі Ташкентке әбден орнығып алғанша, орыстар үшін Шымкент табан тірейтін мекенге айналды. Өйткені орыстардың Ташкентке баратын басқа жолы жоқ еді.

	Ресей отарлаушылары алғашқы кезде Қазығұрт аймағын көп сарсаңға түсірген жоқ. Бұл олардың өздеріне тиімді еді. Өйткені олар бұл аймақты біржола «орыс жеріне» айналдырғысы келді. Сондықтан өлкені орыстандыру жоспарын жасады. Бұл аймақ барлық мәселелерді шешу үшін аса қолайлы болатын: егін салу үшін құнарлы жер жеткілікті – суармалы жер де, қырлықтағы жер де мол, жайылым жерлер тау етектерінде, тау баурайларында молынан жайғасқан, тау баурайларынан бастау алатын үлкенді-кішілі өзендер көп, батыс жағы шөл далаға ұласып Сырдарияға барып жалғасып жатыр. Ол далаларда суы таусылмайтын құдықтар бар. Ал бүкіл аймақтың шөбі шүйгін – мал азығына, әсіресе атты әскердің жылқысын бағып-баптауға молынан жетеді.

	Осылайша, Ресей билігі ішкі өлкелерінен орыс шаруаларын көшіріп, Оңтүстік Қазақстанның шұрайлы жерлеріне қоныстандыра бастады. Қазіргі Қазығұрт ауданының аймағында, ең алдымен, Шымкент – Ташкент пошта жолының екі аймағына – қазіргі Рабат ауылы мен Қазығұрт кентіне қазық қақты. Қазығұрт кентінің маңына алдымен Карск облысының 16 отбасысы көшіп келсе, соңынан бұрын көшіп келіп, Қазақстанның солтүстік аймақтарына орналасқандардың ішінен 50-ге жуық отбасы көшіп келіп, Келес өзенінің бойына жайғасты. Бұл ХІХ ғасырдың аяғы болатын. Олар іргесін қалап алған соң, енді кент салу үшін Петербургке хат жолдап, рұқсат сұрады. Міне, осы кезде өздерінің құнарлы жерлерінен айырылған жергілікті тұрғындар бас көтеріп, орыс отаршыларымен шайқасқа шықты. Олар – қазіргі Шарбұлақ ауылының тұрғындары, қаңлы тайпасының омыртқа руының, Ақбастау ауылының тұрғындары – шанышқылы руының адамдары және Шарапхана ауылының тұрғындары – рамадандар болатын. Мұның негізгі себебі: шарбұлақтықтардың құнарлы жерінен айырылуы болса, шарапханалықтар мен ақбастаулықтардың көтерілуі – осы екі елді мекеннің арасындағы жайылымдық жерге патша әскерлеріне қажетті ат-көлік баптау үшін құрылған арнайы полигон мен жайылымдық жер болатын. Бірақ патша әскері бұл көтерілісті бір-ақ басып тастады. Оның үстіне орыс кентін салуға рұқсат етілген құжат Петербургтен келіп те қалды. Осы құжатты желеу еткен патша шенеуніктері Шарбұлақ ауылының 496 отбасының иелеріне «жерімізді өз еркімізбен бердік» деген қағазға бармақ басқызып алды. Осылайша, 1907 жылы алғашында Алексеевка, одан соң Ново-Николаевск, Ленинское аталып, өзінің Қазығұрт деген атына ХХ ғасырдың аяғында әрең жеткен ауылдың іргесі қаланды. Бұрынғы тұрғындар шөл жаққа немесе тау бауырларына қарай ығыстырылды.

	Аталған кезеңнің қасіретін жан-тәнімен сезініп, қағазға түсірген есімі ұмытылып бара жатқан асыл азаматтардың бірі – Қалыбай Мәмбетов. Бұл кісі – ақын, ақын болғанда, қазақ әдебиетін зерттеушілердің еңбектерінде аты айтылып жүрген, тіптен орыс шығыстанушылары ХІХ ғасырдың аяғы мен ХХ ғасырдың басында шығармаларын аттың құны алтынға балап, жұрттан сұрап алып, сол тұстағы шығыстану ғылымының орталығы болған Санкт-Петербургке алып кетіп жүрген ақын. Өткен ғасырдың елуінші жылдарында Қазығұрт ауданының Қазығұрт селосындағы орта мектепте директор болып қызмет атқарған Рсымбет Бекназаров Шымкент педагогикалық институтына ұстаздық еткен жылдарында, Оңтүстік Қазақстанның Қоқан хандығы тұсындағы кезеңін зерттеп, диссертация қорғады. Осы ғылыми ізденіс кезінде ол Петербург мұрағаттарынан Қалыбай Мәмбетов жөніндегі деректерге кездеседі. Бұл деректер әйгілі шығыстанушы, кезінде Шоқан Уәлихановты «шығыстану ғылымының аққан жұлдызына» теңеген Н. Веселовскийдің мұрағатынан табылған. Сол мұрағатта ақынның екі дастанының қолжазбасы сақталған. Н. Веселовский ақын жөніндегі деректі былай келтірген: «Ташкентский уезд, Акжарская волость, аул Шарбулак, род шанышкылы, колено аганай». Міне, ақынның туып-өскен жері осылай анық айтылған. Бұл, қазіргі атаумен атасақ, Оңтүстік Қазақстан облысы, Қазығұрт ауданы, Шарбұлақ ауылы, Қарабау бөлімшесі. Ал мекендейтіндер әлі күнге дейін сол шанышқылы тайпасының ағанай руы.

	Енді қолжазбаның Н. Веселовскийдің қолына қалай түскеніне көңіл бөлейік. Ғалым Ташкентке келіп, біраз уақыт болып, еліне ораларда өзі дос-жаран тұтып кеткен біраз жұртпен қоштасады. Солардың көпшілігі жол болсын айтып, кейбірі тарту-таралғы да береді. Сонда өзіне етене жақын болып кеткен Асқар Әкірамов немесе Әкірам Асқаров (Рсымбет ағаның жадында анық сақталмаған. Ол кісі ақын жөніндегі деректі нақтылай көшіріп алғанымен, бұл кісі жөніндегі деректі қағазға түсірмеген. – Қ.Т.) дейтін тілмаш болып жүрген азамат қандай тарту жасасам екен деген оймен ғалымның өзіне төрелікке жүгінген. Сонда Веселовский өзіне ең қымбат тарту деп жоғарыда аты аталған ақынның екі дастанының қолжазбасын атаған екен. Бір қой беріп көшіртіп алған тілмаш сол қолжазбаны Веселовскийге берген. Мұнда қолжазбаны ақынның өзінен алғаны немесе басқа бір азаматтан алғаны анық жазылмаған.

	Жаңағы тілмаш кім? Әйгілі «Дала уәлаяты газетінің» 1892 жылғы 1-санында азанама іспеттес «Орта Азия» деген шағын мақала жарияланды. Мақала: «Жақын арада Ташкент шаһарында сарт Әкрам Асқарұғлы дүниеден көшті», – деп басталады да, әрмен қарай онда осы бір абыройлы азаматтың көптеген игілікті істері жөнінде хабар беріледі. Нақтылап айтқанда, ол мақта шаруашылығында қыруар жұмыс істеп, оның америкалық сорттарын, жібек құрттарының талай түрін өсіргені, ежелгі дәуір теңгелерін жинап, соларға салыстырмалы сипаттама (нумизматика) жасайтыны, көне бұйымдарды жинап, көрме ұйымдастырғаны, орталық аймақтарда өткізілетін көрмелерге жиі қатысатыны туралы жазылған. Мақаланың орысша мәтінінде «местный житель сарт Акрам Аскаров» деп берілген. Осы хабарларға қарағанда, Веселовскийге қолжазбаны берген азамат осы Әкрам Асқаров болса керек. Өйткені Н.Н. Веселовскийдің Орта Азияға келгендегі мақсатының өзі көне дүниені зерттеу болатын. Ал мұндай мақсатпен жүрген адам көзі ашық азаматпен таныс болмауы мүмкін емес.

	Веселовский мұрағатындағы қолжазбалардың мазмұны жөнінде Р. Бекназаров ашып ештеңе жазбаған. Дастанның бірі Ресей әскерлерінің Оңтүстік Қазақстанды жаулап алу кезеңімен тұстас келетіні жайлы қысқаша ғана анықтама берген.

	Ақын мұрасын зерттеуде өзі қазығұрттық, қазір Ташкенттегі Низами атындағы университеттің әлем тарихы кафедрасының меңгерушісі Сейдуалы Тілеуқұлов біраз еңбек етті, Ташкент мұрағаттарынан деректер тапты. Қалыбайды жас кезінен бастап туған нағашысы шарболаттық Тоқболат тәрбиелеген. Тұрбат пен Ташкенттегі медреселерде оқытқан. Оның ұлы ақын Көбей Тоқболатов Қалыбайды өз қамқорлығына алып, ақындық талантының шыңдала түсуіне көп ықпал жасаған.

	Қалыбай ақынның бір дастаны қоқандықтардың орыстарға қарсы шайқастарында ту ұстаушы Мәмбет батырдың айтқан әңгімелерінің негізінде жазылған. Мұнда ол Қоқан хандығына қарасты аймақ батырларының орыс әскерлеріне қарсы соғыстағы ерлік қимылдарын баса көрсеткен.

	Ташкент билеушілерінің әскери қолбасшыларының көбі Қазығұрт өңіріндегі қазақ руларының азаматтары болатын. Тарихи дерекнамаларға есімдері көбірек түскен, ел арасында батырлық әрекеттері кеңінен мәлім болған батырлар: қаңлы тайпасының омыртқа руынан – Қожамсейіт батыр, Найзақұлақ батыр, Барлыбай батыр; шанышқылы руынан – Сангау Тоқан батыр, Рысбек батыр; рамадан руынан – Жолан батыр, Есенгелді батыр; бағыс руынан – Айқымбай, Жетібай батырлар. Осы ерлік соңынан Ташкент пен оның өңірі Қоқан хандығына қараған тұста да жалғасып жатты.

	Міне, Қалыбай ақынның бір дастаны орыс отарлаушыларының қазақ жеріне Арал теңізі жағынан бағыт алған тобымен шайқастарды жырлайды. Осы дастанды Н. Веселовский орыс тіліне аударып, «Түркістан өлкесін орыстардың жаулап алуы туралы қазақ әңгімесі» деген атпен қазақ және орыс тілдерінде жариялады. Осы дастанда Қоқан қолының Ақмешітті қорғау кезіндегі ерліктері мен Шымкент қаласы мен сол өңірді қорғау кезіндегі қазақ батырларының есімдерін атап, әсіресе Шымкент іргесінде шейіт болғандарды жекеше атайды. Дастанда аталған батырлардың түгелге жуығы қазақ азаматтары. Шымкент іргесінде қаза тапқандар арасында: Мырза Дәулет, Каландар батыр, Құдияр бек, Темір датқа, Молла Көшік батыр, Саза датқа, сіргелі Шүкірәлі датқа, Құралбай датқа, Алшабай батыр, Будабай батыр, қаңлы Мәзкур батыр есімдері аталады.

	Ал екінші дастанның мазмұны лиро-эпикалық немесе батырлар жыры сарынында. Белгілі ғалым, орыс-қазақ әдебиетінің байланысын терең зерттеген Кереева-Қанафиева ақын дастандарының бірінің қазақтың батырлық жырларына ұқсастырады, тіпті кейде әйгілі «Ер Тарғын» жырының кейбір тұстарын қайталайтынын айтып, үзінділер келтіреді.

	Міне, Қалыбай Мәмбетов жөнінде бар дерек осы ғана. Ол кісінің қолжазбасының басқа бөліктерін кезінде Н. Веселовский аударған-аудармағаны, баспа жүзінде жарық көрген-көрмегені де, басқа шығармаларының қайда екені де белгісіз. Тек әлгі екі дастанның қолжазбасы Санкт-Петербургтегі Н.Е. Салтыков-Щедрин атындағы кітапхана мұрағатының Н.И. Веселовский (1848-1918 жж.) қорында жатыр. Оны әзірге арнайы зерттеген ешкім жоқ.

	Н. Веселовскийдің назарын аудартқан Қалыбай Мәмбетов пен белгілі дін қайраткері Көбей Тоқболатовтың туып-өскен ауылдарының арасы алты-ақ шақырым, өмір сүрген мезгілдері де бір кезеңге сәйкес келеді. Он тоғыз жыл ел басқарып, болыс болған әрі артына өте мол жазба мұра қалдырған Көбей Тоқболатов «Өзбектер тегінің шығуы туралы» атты еңбегінде сол тұстағы әулие-әнбиелердің бәрінің өз пірлері болғанын, сол арқылы ру-тайпалардың да пірлері болғанын тізіп көрсеткен. Сол ру-тайпадан шыққан дінбасылары пір деп аталған. Осыған орай, берілген тізім бойынша Қазығұрт өңірінен шыққан пірлер мына ру-тайпалардың өкілдері: Әзірет шейх Маслахатдин Ходженти – қатаған руынан, Қадір Берді шейх – жалайыр руынан, Күллейм шейх – дүрмен руынан, Баба Түкті шейх – мұнрат руынан (шамасы, Қоңырат руынан болса керек – Қ.Т.). Ақ Бура ата – қаңлы руынан, Бақшайш ата – қыпшақ руынан, Әзірет Багаутдин – керей руынан, Ел Баба – рамадан, Мүсір Әлі шейх – алшын, Ахун Әзиз – керейт, Еген шейх – қатаған, Барамұқ шейх – қарақалпақ, Маутай шейх – қоңырат, Жылшыр ата – үйсін, Қорқыт ата – сіргелі, Жаңбыршы ата, Желке ата – найман, Ақтүндік ата – мың, Ақ Тайлақ ата – жүз, Шамаледдин шейх – арғын, Жылаған ата – керей, Жансыз ата – қият.





	Көзге мақтап, сырттан даттап күлгеннің,

	Бақай есеп бағып ғұмыр сүргеннің,

	Көңіл күйін күйттеп ғана жүргеннің,

	Қара пейілі қанша жусаң ағармас.



	Тариқат дүр танып-білсе бәрі де,

	Мағрипат дүр қанса білім нәріне.

	Хақиқаттың жетпек сонда мәніне,

	Басқа жолдан дәруіш бақыт таба алмас.



	Қожа Ахмет, қатуланып жолға кір,

	Құлды көрсең, қызметшісі бол да жүр.

	Құдай берсе, қанағат деп толға жыр,

	Боласың сен Аллаға адал сонда құл.

	Қожа Ахмет Иассауи. Хикметтер.

	Аударған Есенбай Дүйсенбайұлы





ТАРИХЫ ТЕРЕҢ, РУХЫ МЫҚТЫ





САЙРАМ. ҚАЗЫҒҰРТ АСУЫ




	Қазақ даласын сонау көне замандардан бастап өз отанына айналдырған халықтар мен тайпалардың бәрі үшін Ұлы Жібек жолының атқарған қызметі ерекше. Түптеп келгенде, осы өлкенің өркендеуіне де көп әсерін тигізген Жібек жолы болса, осы өлкені жайлаған халықтар мен тайпалардың бірімен-бірін атастырып-шатастырып қойған да осы Жібек жолы еді. Бұл, қазіргі терминмен айтсақ, тайпалардың экономикалық өркендеуі мен халықаралық қатынасының күре тамыры болатын Қытайдан шығып Византияға дейін жалғасып жатқан сауда жолы. Оның негізгі тармағының бірі Қазығұрт тауын басып өтетін де, содан жан-жаққа тарайтын соқпақтары Қазығұрт тауының іргесінен тармақталып жататын.

	Сайрам қаласы «Оғызнаме» жырында бүкіл түркі ғана емес, жалпы еуразиялық халықтардың бір тобының түпкі атасы саналатын Иафес (Иафет) бабаның, яғни Олжайханның астанасы деп аталады. «Оғызнамеде» Сайрам мен Талас жері оғыздар елінің ұйытқысы екені қайта-қайта айтылып отырады. Оғыз қаған өзінің батысқа жасаған елу жылдық жорығында Сайрам мен Таласты еш уақытта есінен шығармаған. Жорықтың жарты жолынан ұйғырларды, сондай-ақ ілгерілеп барғанда, қаңлы қосының басшысы Бармаклу Жосын Билгені бас етіп, бір топ жауынгерлерін кері қайтарғанда да, ежелгі Сайрамды қорғаңдар деп қайтарған. Сол заманнан бастап Сайрам қаласы түркі әлемінің әрі экономикалық, әрі рухани, әрі халықаралық қатынастарының орталығына айналды. Қаланың сауда орындарында түркілер мен соғдылардан басқа алыс-жақын ел саудагерлерінің біразы сауда жасады. Осы жөнінде араб тарихшысы әл-Макдиси: «Испиджаб – үлкен, көлемді қала. Жабық базарлары, шыт (мата) базары, азан шақыратын үлкен мешіті бар. Қалада 1700 рабат (сауда орны немесе керуен сарай) бар деп айтады. Бұл – шекарадағы аса мықты бекініс. Қала тап-таза, қаладағы өмір жанға жайлы», – деп жазды.

	Көп уақытқа дейін қытай жазбаларындағы осы қаланың орнын анықтай алмай біраз ғалымдар сарсаңға түсті. Ақыры Махмұд Қашқаридың еңбегіне жүгінген соң барып «Ақ өзен», «Ақ қала» деп жүрген атаудың Сайрам екені анықталды.

	Ерте кездерде қазақ даласын жайлаған түркі тайпалары бірінен соң бірі қабылдап келген діндерді негізгі уағыздаушы орталық осы Сайрам болатын. Кезінде будда дінін уағыздаушы орталық болса, арабтардың жаулап алу дәуірінде Қарахан әулетінің ислам дінін қабылдап, өз отандастарын ислам дініне енгізуге табан тіреген орталығы да осы Сайрам. Ал экономикалық өмірге келсек, тарихшылардың айтуынша, Сайрам бір мезгіл бүкіл аймақтың бас қаласы болған, ал осы аймаққа кіретін Будихкет, Арсунабекет, Отырар, Яссы қалалары өз төңіректеріне ғана билік жүргізіп, халықаралдық қатынастарда Сайрамға жүгініп отырған. Сол заманның өзіне лайықты өндірісі бар қала жауынгерлерді қару-жарақпен қамтамасыз етуге де көп әсерін тигізген. Ол тарихи оқиғаларға байланысты жазылған еңбектерде анық көрсетіліп, сол жауынгер топтардың есімдері де аталған. Сол өндіріс орындарында теңге де соғылған. Мысалы, осы аймақта ХІ ғасырдың екінші жарымында Сайрам мен Таразда соғылған теңгелерді археологтар көптеп кездестіріп жүр.

	Осынша оқиғаларға куә болған Сайрамның талай рет отқа оранғаны да тарихтан белгілі. Бірақ Сайрам әр кез өз бостандығы үшін күресіп баққан. Уақытша бас игенмен, көп өтпей-ақ еңсесін көтеріп ала берген. Осыған байланысты мына бір жағдайды айтып кетуге болады. Мысалы, қазір Шыңжаң өлкесінде Сайрамкөл дейтін көл бар, Сайрам дейтін ауыл бар. Ол да табиғаты тамаша жерге орналасқан мекен. Бұл қалай?

	Бірінен-бірі сонша қашықта жатқан елді мекендердің атауының сәйкес келуі қалай? Бұл былай болған екен. Жоңғарлар Оңтүстік Қазақстанның біраз жерін жаулап алған соң, Сайрам қаласына өзінің сенімді адамын бастық етіп тағайындап, өздері кері оралады. Бірақ Сайрам тұрғындары бұл қорлыққа шыдай алмай, қалмақ қонтайшысы қойып кеткен әкімді қасындағы нөкерлерімен бірге қырып салады да, қайтадан өз биліктерін жүргізе бастайды. Осыны есіткен қалмақ қоңтайшысы Ілеге жеткен жерінен шұғыл қайта оралып, Сайрамды қайта жаулап алып, көптеген адамды қырып салады. Қалмақтың қылышынан қорықпай, еркіндігі үшін қайыспай күрескен халықты өз еркіне бағындыру үшін қалмақ қоңтайшысы басқа амалға көшкен – ол қала тұрғындарының ішінен ең беделді деген 60 отбасын теріп алады да, үй іші, бала-шағасын өзімен бірге Іле бойына ала кетеді. Бұлардың жиырмасы қожалар әулетінен, жиырмасы шахтар әулетінен, жиырмасы әмірлер әулетінен дейді осы туралы еңбек жазған автор. Олардың шахтар әулетінен дейтіндері өздерінің тегін тәжік шахтарына, яғни Кейқуат шахқа апарып тірейтінін, ал әмірлер әулетіміз дейтіндері тегін бұрын билік жүргізген әмірлер мен уәзірлерге апарып тірейтінін, қожамыз дейтіндер өз тегін мұсылман дініндегі Әлиге апарып тірейтінін айтады бұдан әрі автор. Осы алпыс отбасын алғаш Тұрпан жеріне, кейін одан басқа бір аймақтарға ауыстырады. Қалмақ қонтайшысы өмірден өтіп, Қытай әскері келгенде осы отансүйгіш алпыс отбасы елдеріне қайтуға әрекет жасап, Мұзтауға қарай жолға шыққан. Бірақ үш-төрт жыл азапты өмір көрген бұл сорлыларды «ел арасы тыныш емес» деген себеппен қытайлар жібермей қояды да, Иақа-Арық (мәтінде осылай, мүмкін Жаңа арық немесе Жалғыз арық болуы, орналасқан жері Ақсудың жолында – Қ.Т.) деген жерге қайтарып жіберген. Бұдан осы топ және бір жерге ауысып, ақыры жайдақ далада күнкөрістері қиынға соққан соң, тау іргесі өмірге қолайлы болар деп қазіргі Сайрам деп аталатын жерге келіп орналасқан екен. Қанша сарсаңға түссе де, өз елін ұмытпаған сайрамдықтар отандарына қайта оралуға мүмкіншілік бермейтініне көздері жеткен соң, ең болмаса аты қалсын деп жаңа қоныстарын да, сол маңдағы көлді де Сайрам деп атаған.

	Осы сайрамдықтардың ұрпағы, ата-бабасы Қазығұрт маңындағы Сайрамнан көшіп келгеннен кейін екі жүз жылдай уақыт өткенде өмірге келген Мұса Молда «Тарих-и Әмниа» («Әминге арналған тарих» немесе «Тыныштық пен қауіпсіздік тарихы» деп атауға болады. Автор араб әріптерінің транскрипциясына байланысты әдейі екі түрлі аударуға болатын етіп атаған – Қ.Т.) деген тарихи еңбек жазған. Бұл еңбек кіріспеден, екі дастаннан және қорытынды бөлімнен тұрады. Кіріспеде автор Нұқ пайғамбардан XIX ғасырға дейінгі Шығыс Түркістан тарихына тоқталады. Кітаптағы екі дастан Шығыс Түркістанның ХІХ ғасырдағы өміріне арналған, ал қорытынды бөлімдегі негізгі мәселелер Қашқар, Яркенд, Хотан, Үш Тұрпан, Ақсу, Куча және Тұрпан (яғни Жеті Шар) қалаларының сол кездегі әлеуметтік жағдайын суреттейді. Діни орындарға көбірек көңіл бөлген. Атадан балаға мұра болып айтылып келе жатқан шежірені көңілге мықтап түйген Молда Мұса өзін Сайрами деп атаған. Сонымен ол кісінің толық аты-жөні – Молда Мұса бен Молда Айса (Иса) – ходжа Сайрами. Өз шығармасын 1903 жылғы 31 желтоқсан күні аяқтапты, өмірден 1916-1917 жылдары өткен. Сол Сайрам көлінің жағасында өмірге келіп, жастық шағын сонда өткізген қазақтың белгілі ақындарының бірі Марфуға Айтхожина көптеген тамаша өлеңдер жазды. Кейде осы ақынның немесе басқа да жазушылар мен ақындардың жазған шығармаларында кездесетін Сайрам атауын оқырмандар осылай аталатын жердің екі аймақта да бар екенін білмегендіктен, Оңтүстіктегі Сайрамға апарып байланыстырып жүр. Жоқ, Сайрам екеу, тек олардың атауының шығу тегі бір.

	Сайрам (Испиджаб) төңірегіндегі елді мекендер жайында Х ғасырда әл-Истархи былай деп жазған: «Оның құрылысы саз балшықтан жасалған, оның базарлары жеміс-жидекке тұнып тұр, онда түрлі өнім көл-көсір және сан алуан пайдалы заттар да көп. Оның айналасы толған қалалар мен қыстақтар». Міне, осы қалалар мен қыстақтар көне жазбаларда былай көрсетілген: Манкет (Манкент), Джумишлаг, Газгерт, Харлуг.

	Испиджабтың ХІІ ғасырға дейінгі гүлденген дәуірі Хорезм шахтарының солақай саясатынан, әсіресе, татар, моңғол шапқыншылығынан талай рет күл-талқан болды. Сол кезеңнің куәгері, атақты «Муджам әл-Булбан» (географиялық сөздік – Қ.Т.) еңбегінің авторы Якут әл-Хамави: «... тамаша бақтар мен жоғалған халықтардың іздерінен басқа ештеңе де қалған жоқ», – деп жазды.

	Мың өліп, мың тірілген Испиджабтың еңбекқор тұрғындары өз қаласын қалпына келтіріп ала берсе керек. Өйткені Шыңғыс ханның шақыруымен сонау Қытайдан Самарқанға сапар шеккен дао сопысы Чань-Чунь 1221 жылы Испиджаб арқылы өткенде шәкірттерімен бірге осында бірнеше күн аялдаған. Сонда байқағаны – қаланың көп қирағаны көзге түспейді. Ол 1223 жылы кері қарай қайтар сапарында мұнда және аялдап, өзі берген бағасында Испиджабты «Үлкен қала» деп атайды.

	Испиджабтың маңындағы, жоғарыда айтылған Газгертті зерттеушілер бұрынырақ Қазығұрт тауының тура етегіндегі Рабат ауылы деп жүретін, қазір оны Шымкент – Ташкент тас жолының бойында, Қазығұрттан оңтүстікке қарай он бес-жиырма шақырым жерде орналасқан Шарапхана селосындағы ескі қаланың орнында деп жүр. Қаланың орнын қазған археологтар оның гүлденген шағын VIІ-Х ғғ. мезгілдеріне теңестіреді. Бірақ Газгерд деп аталған қаланың дәл осы Шарапхана екеніне үзілді-кесілді нүкте қою ертерек. Өйткені бұл мекен дерекнамаларда көрсеткен «Шаш – Тұрбат – Қазығұрт – Испиджаб» бағытынан аз да болса шетіректе жатыр. Дегенмен ибн Хордадбектің 846-847 жылдары жазған географиялық еңбегіндегі «даламен жүргенде» деген сөздерге қарап, Шаш пен Испиджаб арасындағы жол біреу емес, бірнешеу екенін шамалауға болады. Енді осы ибн Хордадбек-тің өз сөздеріне жүгініп көрейік. «Шаштан Темір қақпаға дейін екі миль, одан Құбалға дейін екі фарсах, одан Қазығұртқа дейін 6 фарсах. Одан Испиджабқа дейін, даламен жүргенде, 4 фарсах. Шаш пен Испиджабтың арасы 13 фарсах». Егер фарсах өлшемін қазіргі шақырым өлшемімен есептегенде, бір фарсах – 6,24 шақырым мөлшеріне тең екенін еске алсақ, осы аралық 80 шақырымнан асып жығылады. Сонда Құбал қай тұста? Қай елді мекен? Берілген өлшем есебімен шамаласақ, қазіргі Жібек жолы, Ақжар елді мекендерінің орны ма, әлде Қызылтаң немесе Тұрбат ауылының маңы ма? Ташкент пен Шыршық қалаларының арасында Құмыл дейтін жер бар. Қазір де солай аталады, бірақ мағынасы белгісіз. Осындағы Құбал атауының этимологиясын анықтау қажет. Өйткені осы географтың еңбегінде дәл осындай атау және кездеседі. Негізінен, сәл өзгерістері болмаса, дәл осы тізімді қайталаған екінші географ Кудама ибн Жафар еңбегінде мынадай сөздер бар: «Суяб – екі ауыл, оның бірінің аты – Құбал; ал екіншісі – Сағұр Құбал». Демек, Құбал деген сөздің этимологиясын анықтай алсақ, сонау Шу бойындағы ауылдың да немесе оңтүстіктегі Келес немесе Шыршық бойындағы ауылдың да атын анықтар едік.

	Қазіргі өлшеммен есептегенде, Ұлы Жібек жолының Оңтүстік Қазақстаннан өткен үзігіндегі ең үлкен қала – Шымкент қаласы. Бір ескеретін жайт – қала тарихы осы күнге дейін мардымды зерттелмеген. Археологтар батыл қадам жасап, пікір айтпағандықтан әр кезде кездесіп қалатын көне заман куәліктеріне байланысты түрлі-түрлі болжамдар айтылып қалады да, ғылыми байыпты тұжырымдар жасалмайды. Мысалы, осыдан біраз жыл бұрын, ескі қаланың орнына құрылыс жұмыстары жүргізілгенде, сол жерден көне заман куәлары табылған. Куә болғанда, тіптен ерте заманның куәсі – жерленген адам сүйектері. Ерекше назар аударатыны – олар оссуарларға салынып жерленген. Бұл ғұрып – сонау заратуштра заманында қолданылған ғұрып. Демек, біздің дәуірімізден бұрын немесе дәуіріміздің алғашқы жүзжылдықтары. Нақ осы кезде Қазығұрттың үстінен, оңтүстік бөктері жағынан, тастан қаланған алып крестің бейнесін көр-ген – табиғат әуесқойлары. Осыны барып көрген кейбір ғалымдар мұны да заратуштра дәуірімен шендестіреді. Егер осының бәрі рас болса, Шымкент қаласының жасы тіптен тереңдеп кетеді. Әзірше ғалымдар мекеннің іргесі қаланып, қала санатына қосылғаны Х-ХІ ғғ. деп шамалайды.

	Ал оның қағазға көбірек түскен дәуірі – Ресей империясының Қазақстанның соңғы аймағын жаулап алу мен Орта Азияға көбірек көз тіккен мезгілі. Осы кезде Қоқан хандығы да қарап жатпай, қала бекінісін күшейте түсті. Қала халқы мен қазақ батырлары қоқандықтар жағында, патша әскеріне қарсы күресті.

	Бұл заңды еді. Қазақтар Қоқан хандығынан қанша зәбір көрсе де, солардың жағына шығып, қаланы қорғады. Өйткені олар өз отанын, өз қаласын қорғаушылар еді. Қазығұрт маңындағы алғашқы шайқаста да Ташкентке тосқауыл болғаны – өз жерлерін қорғау еді. Олар бұған міндетті еді.

	Шымкент қаласы ХІХ ғ. соңынан бастап жаңа бағытта өркендей бастады – кішігірім өндіріс орындары ашылып, сауда-саттық кең өркен жайды. Солардың бірі осы өңірде ғана молынан өсетін дәрмене өсімдігінен жасалатын дәрі шығаратын сантонин зауыты еді. Әрі ол өткен ғасырдың ортасына дейін дүние жүзіндегі жалғыз зауыт болды. ХХ ғасырдың екінші ширегінен бастап жаңа өндіріс орындары бой көтере бастады. Соның бірі Шымкент қорғасын зауыты, кешегі фашизмге қарсы соғыс кезінде атылған әрбір он оқтың тоғызы Қазақстанда жасалса, сол оқтардың көбі осы зауытта құйылды.

	Ұлы Жібек жолы жайлы жазылған көптеген еңбектерде Испиджаб пен Шаш арасындағы үзікті айтқанда, «Тұрбат асуы» деген тіркесті қосып айтады. Кейде оны «Қазығұрт асуы» деп те көрсетеді. Бірақ осы Тұрбаттың өзі – Қосмола мен Бәйдібек шоқыларының етегіндегі қырат-қырат болып жатқан таулы өлкедегі бір қойнауға орналасқан ауыл. Осы ауылдан бағытты сәл батысқа қарай алып, солтүстікке тіке жүрсең, Қазығұрт тауына дейін 20-30 шақырым. Оңтүстік шығысында нақ осынша жерде Шымған таулы қыраттары, ал одан батыс-оңтүстікке қарай, 30 шақырымдай жерде Ташкент.

	Тұрбаттың орналасқан жері көне дәуірлер мен ортағасырлық мезгіл үшін аса қолайлы орын: таудың етегі жайлау жеткілікті, суы мол, қорғаныс шебін жасауға ыңғайлы орын. Тіптен жылға-жылғаны қуалап қалай қарай қашып кетемін десең де, мүмкіншілік мол. Тарих қатпарларында осы ауылдың атының өзі талай өзгерген. Бір кезде Хузйен (Хузьян деп те атайды), Шаңтөбе, Шұқырлық деп те аталыпты. Әбубәкір Диваев өз түсінігінде, тіптен Қаржан тауын Хозьян тауы деп көрсетеді. Ал «Тұрбат» деген сөздің этимологиясын іздеушілер оның араб тілінде «мазар» деген мағына беретініне де сілтеме жасайды (Біз мұның қаншалықты дұрыс екенін білмейміз, тек Орталық Азия елдерінде дәл осылай Тұрбат деп аталатын басқа да жер барын айта кетуді жөн көрдік. Ал белгілі ғалым Әбдуәлі Хайдари осы атауда «рабат» деген ұғым да кірісіп тұрған жоқ па деген болжам айтады. Ал «рабат» ұғымы алғашында шекаралық бекініс ретінде қолданылғаны, соңынан керуен сарай деп ұғылып жүргені белгілі. Ондай жағдайда атауды екі бөліп қарап, Тұр-Рабат деп түсіну қажет шығар. Ал «Тұр» атауы «Тұрандықтар» деген ұғым – Қ.Т.). Ал жергілікті тұрғындар бұл атауды мүлде басқаша түсіндіреді. Олардың айтуынша, бірде жаудан қорғанып соғыс жүргізгенде, қолбасшылары жер жастанып жатқан жауынгерлеріне «тұрып ат» деп бұйрық берсе керек. Ал бұл өңірде соғыстың өте көп болғаны анық. Содан барып жердің аты Тұрбат аталып кетіпті дейді.

	Тұрбат – Қазақстандағы көне қалалардың бірі болғанмен, тарихтан өз орнын ала алмай келе жатқан елді мекен. Түбінде бұл жерде қалалар шоғыры болған. Әр кезеңде солардың бірі күшейіп, екіншісі әлсіреп отырған, бірақ бір ғана елді мекенді емес, бүкіл бір аймақты қамтитын Тұрбат атауы әр кезде де бар. Тұрбат – табиғаты өте әсем жер. Осы маңайда тау мен орман да, бау-бақша мен жазық дала да бар. Мал жайып, егін салуға әбден қолайлы. Тау баурайынан сала-сала болып ағып келіп жатқан тау өзендері дәл Тұрбаттың іргесінде қосылып, суы мол үлкен өзенге айналады. Алыс жолдан келе жатқан керуен болсын немесе жалғыз атты жолаушы болсын, бәрі де Тұрбат қыстағына келгенде ат шалдырып, демалатын сая таба алады. Көне жазулардағы деректер көрсеткендей, Жібек жолымен жүрген керуен осы араға бір тоқтамай өте алмайды. Өйткені солтүстіктегі Испиджабтан келетін керуен де немесе оңтүстіктегі Шаштан шығатын керуен де дәл осы араға шаршап-шалдықпай жете алмайды – жолдың екі жағындағы үзігі де қырқа-қырқаны асып келеді. Сондықтан бұл ара сонау заманнан бері жолаушылары ығы-жығы, өз тұрғындары у-ду болып жатқан орын. Бір сөзбен, әсірелеп айтқанда, «күнде – базар, күнде – той». Міне, осындай орындар өз заманының мәдениеті мен идеологиясына да үлкен ықпалын тигізетіні белгілі. Соның бір белгісі – осы маңдағы көптеген әулие саналатын орындар.

	Тұрбат ауылының дәл ортасында Ысмаил атаның күмбезі тұр. Бұдан екі-үш шақырымдай жерде, өзеннің оңтүстік бетінде, Ысқақ атаның күмбезі орнатылған. Шығыс жағында хазіретін Имам атаның мазары, солтүстігінде – Пәрпі ата, батысында – Қайып ата. Міне, Тұрбат – осындай қасиетті мекен.

	Енді біз алдымен осы аймақ туралы әңгімелерді хатқа алғашқы түсіргендердің бірі Әбубәкір Диваевтың келтірген деректерін айта кетейік. Осы кісінің айтуы бойынша, Ысмаил ата Әмір Темірден бір ғасырдан астам уақыт бұрын өмір сүрген. Өмір сүрген жері – Ташкент пен Сарьямның арасындағы Хозьян деген кент. Ол кезде бұл жердің басқарушысы – Бога Джиль руының (Бөгежіл), Жақсығұл бөлімінен тарайтын Құтан батыр дейтін кісі. Ол өз мөрін хазірет Ысмаил атаның атына шығарылған вакуфтық құжаттарға басқан. Хазірет Ысмаил ата жөнінде хазірет ишан Убайдулла (Қожа ахрор, кейбір деректер бойынша Ысмаил Атаның жиені) ол кісінің өзінің көзі тірі кезінде сыртынан өсек айтқан адамдар жөнінде: олар мен үшін сабынмен тең, олардың өсегі менің денемдегі кірді тазалайды дейді екен деп еске алған. Ал хазірет ишан Убайдулла Ысмаил атаның өз жолын қуушыларға айтатын уағызы төмендегідей: адамдарға күн аптабында көлеңке болыңдар, суықта киім болыңдар, аштықта нан болыңдар. Міне, осы деректердің бәрі – Ә. Диваев түсініктемесі. Ал Диваевтің өзі осы деректердің дәлелі ретінде Кашафидің «Рашахат» деген парсы тіліндегі кітабына сілтеме жасайды. Кейін қайталап жатпау үшін Ә. Диваевтің қазірет Ысқақ ата туралы берген түсінігіне де тоқтала кетейік (Ысқақ ата – Ысмаил атаның ұлы әрі діни мұрагері):

	«Хазірет Ысқақ ата «Санджаб» жерінде, Сарьям мен Ташкенттің арасында өмір сүрген». Сонда қалай болды? Ысмаил атаға байланысты түсінікте бұл орынды «Хозьян» деп атаса, Ысқақ атаға байланысты «Санжаб» деп атайды. Бұлар әкелі-балалы кісілер, әрі мазарларының арасы үш-ақ шақырым жер. Егер осы дерекке сенер болсақ, онда Тұрбаттағы өзеннің оңтүстігіндегі аймақ басқаша аталған болды немесе Ысқақ ата қызметін осы маңдағы басқа бір елді мекенде атқарған, ал денесін жерлеуге Тұрбатты қасиетті жер санап осында әкелген. Дегенмен осы пікірін де Диваев әлгі «Рашахат» атты еңбекке сүйеніп тұжырымдайды. Ал В. Бартольд парсы жазбаларының бірқатарында Испиджабты Синжаб деп жиі атайды деп көрсеткен.

	Ысмаил атаның құдіреттілігі туралы келесі бір аңыз осы Тұрбат селосының оңтүстігінде, сегіз шақырым жерде орналасқан Шарбұлақ (Шарболат) ауылы туралы. Бірде Ысмаил ата өзінің диқандарына осы маңнан тегістеу жер тауып, қауын егуді тапсырады. Диқандар пірлерінің айтқанын екі етпей, етектен жазықтық жер тауып, қауын еккен. Еккен егін түгел көктеп шығады. Бірақ аздан кейін су тапшылығын тарта бастайды. Осыны есіткен Ысмаил ата диқандарға еріп, қауындыққа барған. Жер құнарлы, егін тегіс шыққан, тек су жоқ. Ысмаил ата ауылдың ішін аралап, Қаракемер деген төбеге шығып, айналаға көз тастап алады да, егістіктің шығыс жағына келіп, жер қыртыстарын және саралап барып қолындағы Асатаяғымен төрт жерді түртіп қалады. Сол төрт тесіктен атқылап бұлақ шығып, бір құлақ суға айналып, айналаны ылғалға айналдырады. Осы төрт бұлақтан (Шар бұлақ) шыққан су бүкіл алқапты суландыруға жетеді. Ысмаил ата енді бұл бұлақтардың суы қанша атқыласа да еш уақытта таусылмайтынын айтып, Тұрбатына қайтып кетеді. Сол заманнан бері осы ауыл Шарбұлақ аталып келеді, суы бүгінге дейін таусылған жоқ.

	Оңтүстік өңіріне қатысты еңбектерін Ә. Диваев Көбей Тоқболатов молданың деректеріне сүйеніп жазған, тіптен көбінше сол кісінің жазған еңбектерін орыс тіліне аударып қана отырған (59). Мысалы, «Азиялық Ташкент қаласының пайда болуы жөніндегі аңыз», «Өзбектер тегінің шығуы жөніндегі аңыз», «Қырғыздардың (қазақтардың) шығу тегі жөніндегі аңыз», «Түстің баяны», «Қазақ жастарының ежелгі ойындары», «Қазақтардың жұлдыз жорамалдары» сияқты, т. б. жарияланымдар тікелей Көбей Тоқболатовтың қолжазбасынан аударылған. Ол кезінде аса білімдар азамат болса керек. Оның қалдырып кеткен мұрасы аса мол, тек әліге дейін зерттеусіз жатыр. Шамасы, Ташкент мұрағатында, Ә. Диваев қорында немесе басқа бір қорларда жатуы мүмкін. Өйткені Ә. Диваев өзі орыс тілінде жарияланған көптеген еңбектерінің соңына: «Молда Көбей Тоқболатовтың айтуы бойынша» деп немесе «Молда Көбей Тоқболатов жазбаларының аудармасы», – деп түсінік беріп отырған. К. Тоқболатов – жоғарыда айтылған Шарбұлақ ауылының азаматы. Тегі қаңлы тайпасының омыртқа руынан болғандықтан, қаңлы тайпасының шежіресі жөнінде де көп зерттеу жүргізіп, шежіре түзген. Мұны да Әбубәкір Диваев өз еңбектерінде пайдаланған. Сол кездегі Сырдария губерниясының генерал-губернаторы Н.И. Гродеков те өз еңбектерінде осы Көбей Тоқболатовтың жазбаларының кейбір тұстарын пайдаланған (60).

	К. Тоқболатов қаңлылардың бұл аймаққа келуін өз дәуірінен төрт жүз жыл бұрын (қазір бес-алты жүз жыл) болған оқиға еді деп көрсетеді де, Ибрагим атаның пір болған тұсына сәйкестендіреді. Ол кісі қазақтың үш жүзге бөлінуі жөнінде де ой айтып, еңбек жазып, оны Әмір Темір дәуірімен шендестірген. Оның еңбектерінің ішіндегі, әсіресе көңіл бөлетіні – қаңлы тайпасының сонау көне дәуірден бергі тарихына шолу жасағаны әрі сол болжамдардың қазіргі айтылып жүрген қағидаларға сәйкестігі. К. Тоқболатов жазбаларындағы бір ерекшелік – қаңлы тайпасының Келдібектен бастап Хиуа жерін жайлағаны. Кезінде олардың ұрпағы Қараман мен Сарыбай деген ағайынды жігіт Хиуаны кезек билейді. Бірақ Қараман уәдесінде тұрмай Сарыбайды өлтіреді де, Қарахан деген атпен Хиуаның ханы болады, ал Сарыбайдың әулеті мен туыстары Қазығұрт тауы мен Ташкент маңына келіп қоныстанған. К. Тоқболатов өз руы – омыртқалардың төрт жүз үйі Шарбұлақта екенін, ал қалғандары Ташкент маңында көшіп жүретіні туралы айтады.

	Тағы бір назар аударатын жайт – кейінгі кезде осы өңірдегі Аққұм ауылының іргесінен қазақ халқының тарихи кезеңдерінің бірі – жоңғарлармен шайқас кезінде «Жақсығұл мерген» деген атпен даңқы шыққан батыр бабамыздың сүйегі табылды. Бұл кісі жөнінде ел арасында аңыз-әңгімелер көп тараған.

	Жоңғарлармен негізінен Қаратаудың Созақ аймағында шайқасқан. Осы жерде Жақсығұл батыр мен оның руластарының атымен аталған бірқатар жерлер бар. Жергілікті тұрғындар осы атаулардың бәрінің Жақсығұлға байланысты екенін айтады. Өткен ғасырларда қалам тартқан бірқатар ғалымдардың еңбектерінде де аталады. Тек олардың кейбіреуінде «Бөгежіл» атауы «Бекежил» деп берілген. Ал батырдың өз есімі осыдан бірнеше жыл бұрын Жаркент маңындағы «Ор шайқасы» деп аталып кеткен құлпытасқа қазақ батырларының есімімен қатар Жақсығұл мерген Шабайұлы деп қашалған.

	Соңғы он-он бес жыл көлемінде Жақсығұл батырдың осы аймақта тұратын ұрпақтары бабалары туралы ел арасында айтылып жүрген аңыз-әңгімелерді жинақтады. Шымкенттік ақын Әбілда Аймақ ол кісінің өмір жолын зерттеп, кітап жазды. Ақыры Шымкент пен Ташкенттің тарихшы-археолог ғалымдары Подушкин мен С.Тілеуқұловтың басшылығымен қазба жұмыстарын жүргізді. Нәтижесінде – Жақсығұл мергеннің жерленген жері анықталды, ұрпақтары ақылдаса келіп батыр баба басына жаңадан ауқымды ескерткіш-кесене орнатты. Оның ашылуына Қазақстанның көптеген аудандары мен қалаларында тұратын бөгежіл руының өкілдері қатысты. Олар осылайша батыр бейнесін ұлықтады.

	Ысмаил ата туралы жергілікті халықтың айтатын пікіріне де зер сала кетейік. Қазіргі кезде осы аймақты мекендейтін қазақтар екі-ақ рудың адамдары – бөгежілдер мен қаңлылар, ал үшінші топ – өзбектер. Осы бөгежілдер Ибрагим ата тұсында ел билеген Құтан батырдың ұрпақтары, ертеден келе жатқан осы жердің аборигендері, қаңлыларды да сол дәуірге апарып шендестіреді, ал өзбектердің қай мезгілде келгенін ешкім анықтап айта алмайды. Міне, осы тұрғындардың атадан балаға жалғасып келе жатқан ауызша деректерінде Ысмаил атаны қаңлы тайпасының омыртқа руынан шыққан азамат немесе пірі деп түсіндіреді. Ысмаил атаның хатқа түскен тарихы да табылған екен, осыдан он бес-жиырма жыл бұрын, тек оны сол кезде мешітке имам болып келген молда уақытша деп алып, соңынан өзімен бірге Тәжікстанға алып кетіпті. Алғашында «енді сатып алыңдар» деп жүрген молда ел адамдары сатып алу ниетімен және барғанда «жоғалтып алдым» деген сылтаумен мүлде бермей қойған. Соңғы жиырма шақты жыл көлемінде табылған және бір белгісіз қолжазбаны бір пысықай ешкімге айтпай, Ташкент институттарының ба, мұрағатының ба – біріне өткізіп жіберген. Дегенмен соңғы жылдары ғылыми айналысқа түскен бір еңбек табылды. Оның авторы – Ысқақ атаның нақ өзі. Осы «Насабнама» басқа да «Насабнамалардың» дерегін қайталайды да, соңында қожалар әулетінің бір тармағын кеңінен талдайды. Қазір оның деректерін ғалымдар негізге алып жүр.

	Ысмаил атаның Қожа Ахмет Иассауиге қатысы қандай? Егер Ысмаил ата қаңлы тайпасының өкілі болса, онда Иассауи да қаңлы болып шықпай ма? Қожа Ахмет Иассауи кесенесін, оның мұрасын алғаш зерттеген әрі терең зерттеген – ғалым, академик М.Е. Массон өз еңбектерінде: «Иассауиді қаңлы тайпасының қарапайым шаруасының отбасында өмірге келген, оның атағы мен білімі шыққан тегіне байланысты емес, өзінің зеректігіне байланысты», – дейді. Осындай деректі басқа да бірқатар ғалымдар айтады. Мысалы, Ғ. Айдаров, Ә. Құрышжанов, М. Томановтардың «Көне түркі жазба ескерткіштерінің тілі» деген оқулығында: «Қожа Ахметтің әкесі Ибрагим дин Махмуд бин Ифтихар жергілікті түрік тұқымдас халықтардың ішінен шыққан қарапайым диқан болған», – деп жазады (61). Соңғы жылдары «Егемен Қазақстан» газетінде жарияланған бір мақаласында А. Нысаналин де осы ойларды қайталайды. Бірақ соңғы кезде Иассауи насихаттаушылары мен зерттеушілері ұлы ойшылдың түп-тамырын Мұхаммед пайғамбарға апарып бір-ақ тірейтін бағытты ұстанып алды. Сайрам селосындағы тарихи мұражайдың қызметкері Иассауи әулетінің кестесін жасап, арнайы плакат етіп шығарды. Солардың соңғы кезде бір табан тірейтін дәлелі – жаңадан табылған Иассауи мөрі мен соған ойып жазылған есімдер.

	Осыған байланысты біз мына бір жайды еске сала кеткіміз келеді. 1895 жылы Әбубәкір Диваев Қазан қаласына бір көне мөрдің көшірмесін алып барған. Мөр жазуларын оқыған П.Н. Ахмеров мынадай түсініктеме береді: мөрдің ортасындағы шеңберді айнала Орта Азия ойшылы Қожа Ахмет Иассауидің аты, хижра бойынша жыл санағы (1212), ал шеткі шеңберде мөрді жасаған ұстаның есімі – Қожахан деп жазылған. Тоғыз сантиметрлік шеңбер 10 радиусқа бөлінген де, әрқайсысына Мұхаммед пайғамбардың барлық муридтерінің және Ахметтің өзінің есімі жазылған (62).

	Міне, осы мөрдің өзі мен ондағы жазулар бірқатар сұрақтар тудырады. Оның не үшін жасалғаны және кімге тиесілі екені де белгісіз. Әрине, жазуларға қарап, Ахмет Иассауи қолданған мөр деп жобалауға болар еді, бірақ онда жыл санағы тіптен алшақ жатыр. Неге? Сұраққа дәлелді жауап табу қиын.

	Қазір Қожа Ахмет Иассауиді білмейтін, пір тұтпайтын зиялы қауымды тек қазақ арасынан ғана емес, сонау алыста жатқан Түркия елінен де, іргедегі Өзбекстаннан да, жалпы, бүкіл түркі дүниесінен таппайсың. Ал біздің елдегі сол зерттеулер мен жазбалардың ішінен Иассауидің тікелей туысы (інісінің немересі – Қ.Т.) ортағасырлық түркі тілдес жазба әдебиетінің негізін салушылардың бірі – Атоийдің есімін кездестіре алмайсың. Неге?





АТОИЙ АҚЫН




	Осы кітап жазылып біткен кезде Қазығұрт өңірінде өте бір қуанышты жағдай болды, «Қазығұрт тынысы» газетінде Атоий ақынның өлеңдері тұңғыш рет ауылдастарының арасына қазақ тілінде оралды. Ақын жырларын шағатай тіліндегі түпнұсқасынан жолма-жол аударған – ғалым Ислам Жеменей, оны поэтикалық тілмен көркемдеген – ұлы ақынның жерлесі, талантты жас ақын, «Сорос-Қазақстан» халықаралық қоры белгілеген әдебиет саласы сыйлығының, М. Ғабдуллин атындағы сыйлықтың, сондай-ақ Қазақстан Республикасы Президенті тағайындаған арнайы стипендияның иегері Бақытжан Алдияр. Осы жұмыстарға жетекшілік жасаған – белгілі әдебиетші-ғалым Мекемтас Мырзахметов, ал үйлестіруші – ақынжанды азамат Әбдімүтәліп Көбеев. Өкініштісі, біз көбіне түркі тілдес жазба әдебиеттің негізін қалаушылардың қатарын Лутфи, Саккики, Хорезми, Сайф Сараи секілді ақындардың есімімен шектейміз. Ал әйгілі Әлішер Науаи өз жазбаларында Атоийдің есімін Лутфиден кейін орналастырады, шығармашылығына аса жоғары баға береді. Оқып көрелік:



	Періштедей пейілдім,

	мың жомарттай мейірлім,

	Айдың жүзін ұялтар,

	асқан сұлу кей үлгің.



	Жебе сынды кірпігің

	жүз жүректі жаралар,

	Жанарларың жақұттай

	жаққан шамға барабар.



	Жалт қарасаң – жүректің

	жоқ болады бар мұңы,

	Дәулеттіні жарлы етіп,

	бай қылады жарлыны.



	Өзге көзбен, ей, Хаким,

	маған күліп қарама,

	Махаббаттың алдында

	тізе бүккен дана да.



	Жер бетінде Атоий

	жалғызсырап жүр бүгін,

	Ей, хабибім, ашсаңшы

	көңіліңнің түндігін.



	Жалпы түркі халықтарына тән шағатай тілі деген тіл болғанын бұрынырақта жиі айтатынбыз, ал соңғы кезде бұл қағида ұмытылып барады. Сондықтан да өзбек ғалымдары ол тілді «көне өзбек тілі» деп ен салып, өздеріне меншіктеп алды. Атоий да осылайша көне өзбек әдебиетінің өкілі ретінде зерттеліп, «көне өзбек әдебиеті» пәнінің бастаушысы ретінде қарастырылып кетті. Солай оқытылып жүр. Неге?

	Себебі біз өз жерлесіміз Атоийдың өмір жолы мен шығармашылығын зерттеуде енжарлық көрсеттік. Сонау 1927 жылы ақын шығармаларының қолжазба көшірмесін алғаш зерттеп, 17 ғазелін орыс тіліне аударып, «Чагатайский поэт XV века Атоий» деп зерттеу еңбек жазған А.Н. Самойловичтен кейін Атоий туралы Өзбекстанда көптеген еңбектер жарық көрді. Шығармалары түрлі жинақтарға қосылып, жеке кітап болып та жарияланып жатты, ал Қазақстанда бұл ақынға назар аударған адам болмады. Сөйтіп, өз бауырымыздан бойымызды өзіміз алшақ салдық.

	Сонымен, Атоий деген кім? Неге шығармашылығы Өзбекстан, Түркия сияқты біраз елдерде жоғары бағаланады да, біздің елімізде есімін анда-санда бір атап қоюдан ары бара алмай жүрміз? Мұның негізгі себебінің бірі – Атоийдың қағазға түскен өмірбаяны жоқ, туған жері белгілі болғанмен, өмірден өткен мезгілде қайда тұрып, қайда жерленгені осы кезге дейін белгісіз, ғалымдар мен әдебиетшілер арасында әлі дау туғызып келеді. Біреулер Әлішер Науаидың деректеріне сүйеніп Балхта жерленген десе, екінші біреулер ол өмірінің соңғы кезеңінде туған елі Тұрбатқа қайта оралып, осында жерленген деген мәліметті ұстанады. Бір назар аударатыны, Атоий шығармаларында көптеген қалалар мен елдердің аты аталып отырады да, өзі өмір сүрді деген Балх қаласының аты бір рет те аталмайды.

	Атоий шығармашылығына ыждағаттықпен көңіл бөліп, ол туралы біраз мәлімет қалдырған бірден-бір адам – Әлішер Науаи. Ол өзінің үш шығармасында Атоийдың атын атайды, түсінік береді, шығармаларынан үзінді келтіріп, өмірбаяндық деректерді де келтіреді. Ол Атоийдың әкесі Ысмаиыл ата туралы «Насаим ул-Мухаббат» атты еңбегінде «Исмоил ата Хужа Ахмед Яссавийниня Иброхим ота отлиқ инисининг ұғлидир ва хужанинг муриди ва назар қилгандир ва унга мурид, асхоб (субхотдаш) булибдур», – деп жазады. Ал оның ұлы Хусеин (Атоий деп түсіне беріңіз – Қ.Т.) жөнінде дәл осы еңбекте: «Хусеин шейх Йсмоил ота фарзандларидандур. Ғузал муамалалик киши эрди», – деп жазады. Ал екінші бір «Мажилис ал-Нафис» («Ғұламалардың мәжілісі») атты еңбегінде: «Мавлоно Атоий Балхта бұлур Эди Исмоил ата фарзандидир. Дарвишваш ва хутуклуқ мунбасит – очиқ күнгилли, нуроний киши эрди. Турки чуй эрди. Уз замонида шъери атрок (түркілер) аросида шухрат топди», – деп жазады. Сонымен, қағазға түскен еңбектерге жүгінсек, Атоийдың толық аты-жөні былай болып шығады: Мавлона Хусеин шейх Атоий.

	Мұндағы «мавлона» сөзі аса білімдар деген мағына береді.

	Хусеин өз есімі, шейх, шейхзада деген сөздер – аталар әулетінен екенін меңзетеді, Атоий – әдеби лақабы. Осы жерде бірден ескерте кететін мәселе – үзінділерді Науаи еңбегінде қалай жазылса, солай беруге жасалған әрекет. Өйткені осы екі-үш сөйлемнің өзінен-ақ сол кездегі есімдердің қалай жазылғанын байқауға болады. Ол кез – әлі де болса шағатай тілінің күшіне мініп тұрған кезі. Сондықтан да біз қазірше ақын есімін (псевдонимін) «Атаий» деп алмай, «Атоий» деп Науаи жазуына сүйеніп алып отырмыз. Алғашында осылай атап жүргенмен, өткен ғасырдың ортасынан бастап ақын есімін «Отоий» деп өзбек ғалымдары өзгертті. Бұл да үлкен дау-дамайдан кейін барып қалыптасқан ұғым. Ең алғаш Өзбекстанда Атоий жырларын Самойлович еңбегінен алғанын ескертіп, хрестоматияларға (63) профессор Фитрат енгізген болатын. Бұдан соң көптеген ғалымдар мен ақын-жазушылар зерттеу еңбектерін жазды.

	Сондағы пікірталастың бір түйіні – ақын есімі (псевдонимі) болды. Бұл айтыстарға өзбектің белгілі ақын-жазушылары, Қазығұрт еліне жиі келген, оның өмірімен жақсы таныс Ғафур Ғұлам мен Айбек те араласты. Солардың көбі ақын есімін «Атоий» деп жазуды жақтады, бірақ ғалымдар бірте-бірте «Атоий, Отоий» деген атауларға көшіп жүрді де, өзбек тілінде «ато» деген түбір жоқ екенін ескеріп, біржола «Отоий» есіміне көшті. Қазірге дейін осы атауды ұстанып жүр. Ақын шығармалары осы есіммен жариялануда.

	Біз жоғарыда Атоийдің әдеби лақап атымен қоса, өз аты-жөнін де толық келтіргенбіз. Өз еңбектерінде сол аты-жөнімен атаған да бізге белгілі төрт автор бар. Оның бірі – әйгілі Захриддин Бабур («Бабурнама» кітабы), ал екіншісі – «Тарихи-Рашиди» кітабының авторы, ұлы бабамыз Мұхаммед Хайдар Дулати.

	Бабур өз еңбегінің алғашқы тарауларында жас кезінде Тұрбатқа келгенін, сол жерде Ибрагим ата мен Ысқақ атаның бейіттері барын, бұл елді мекеннің Сайрам мен Ташкенттің ортасында екенін айтады. Бабур өзі де қалам иесі, ол сол кездегі ғұламалармен бірге Мавлона Хусеин шейх Атоий туралы да аса жоғары пікір айтады, қаламның ғажап ұстасы еді деп мадақтайды. Бабур кітабында және бір құнды дерек бар. Ол – Атоийдың қайда жерленгені туралы таласқа аз да болса төрелікке жарайтын пікір.

	Ел арасындағы аңыз-әңгімелер бойынша Атоий егде тартқан кезінде еліне оралуды ойлап, Балхтан кетіп қалады. Осы кетудің жалғыз ғана елге деген сағыныш емес, керісінше, басқа да бір сыры болса керек. Өйткені ақын жасырын кеткен, еліне де жасырын келген. Неге? Осы жерде Бабур сөздерін келтірейік:

	«Сұлтан Әбу Саид мырзаның кезінде Мавлона шейх Хусеин оның етене жақын адамы әрі билігі жүріп тұрған жан болды... елдегі барлық маңызды іс оның назарынан тыс қалмады... Сұлтан Әбу Саид мырзаға етене жақындығы үшін осындай беделді адам Сұлтан Хусеин мырзаның кезінде қақпай көріп, қорлыққа душар болды». Егер осы дұрыс болса, ақынның еліне жасырын келуі заңды сияқты.

	Қайта оралып жатпау үшін осы жерде өзі Тұрбаттың тумасы, ақын, киносценарист, Өзбекстанның халық жазушысы Туроб Тула туралы бірер сөз айта кетейік. Осы кісі жастық шағы туралы «Жеті зағара» (Тұрбат өңіріндегі жер атауы – Қ.Т.) деп аталатын повесть жазған. Сол шығармасында Атоийдың елге жасырын келгенін, сондықтан көне қытай жазбаларында түркілік «Темір қақпа» деп аталып жүрген «Қақпақ» ауылындағы үңгірге кіріп кетіп, жер асты жолымен Тұрбаттан шыққанын суреттейді (64). Бұл – жазушының түйіні, ал көпшілікті тұйыққа тіреп жүрген мәселе – осы Тұрбаттың Ташкент тұсындағы Ысмайыл ата күмбезінен екі-үш шақырым жердегі Ысқақ ата мавзолей-кесенесіндегі үш бейіт. Жұрт соның екеуін Ысқақ ата мен жұбайы болар деп болжалдайды да, үшіншісін атаның ең кенже інісі, Балхтан жасырын оралған Атоий мүрдесі болар деп шамалайды.

	Біз енді Атоий қолжазбасының қайдан табылып, әдеби қолданысқа қалай енгені туралы бірер сөз айтайық. Қазірше табылған – жалғыз көшірме топтама (диуан – Қ.Т.). Ол, шамасы, XVI ғ. шамасында Әзірбайжанда көшірілген болу керек, бірақ көшірмеде орындаушының есімі көрсетілмеген. Тек мұқаба мен қолжазбаның соңында «Девони шаихзада Атоий» деген жазу бар. 17-бетте күміс мөр басылған. Қолжазбаның иесі Фатали хан Бегляр-Бек Табризский 1818 жылы 12 мамыр күні осы мүлкін князь Василий Бейбутовқа тарту еткен. Бұл туралы қолжазбада орыс тілінде сол замандағы алфавит жүйесімен соғылған белгі бар. Осы қолжазба-девонды алғаш рет тауып, зерттеп, мақала жазған – академик А.Н. Самойлович. Ол кісі ақынның 17 ғазелін жариялаған. 1928 жылы профессор Фитрат өзінің «Узбак адабиети намуналари» атты кітабында Самойловичке сілтеме жасай отырып, соның он бесін жариялаған. Осы 15 газел 1941 жылы жарық көрген «Өзбек әдебиеті тарихының хрестоматиясы» жинағына енді, ал 1948 жылы ғалым Ходи Зариф «Науаи замандастары» деп аталатын топтамасында Атоийдың 88 ғазелін жариялады. «Өзбек классикалары кітапханасы» деген сериямен «Өзбек КСР мемлекеттік көркем әдебиет баспасы шығарған «Отой» атты жинақта ақынның 171 өлеңі бар. Бұдан кейінгі шыққан кітаптардан біз бейхабармыз. Сонау алғаш жарияланған 1927 жылдан бері ақын шығармашылығы туралы алыс шетел ғалымдары Ф. Купрулузаде, Я. Экман, Э. Росси, А. Бомбари, орыс ғалымдары Е.Э. Бертельс, А.Н. Самойлович, т. б. зерттеу еңбектер жазды. Осылардың ішінде Ф. Купрулузаде Ахмет Иассауидің інісі Ибрагим атаны (Атоийдің бабасы) Иассауидің көзі тірісінде өмірден өтіп кеткен ұлы еді деп көрсеткен.

	Өзбекстанда талас туғызған екінші мәселе – ақынның қайда жерленгені. Әлішер Науаи өз жазбаларында Атоийдің Балхта өмір сүргенін ғана айтады да, өмірден өткен мезгілі жөнінде дәйекті мәлімет бермейді. Сондықтан да Өзбекстанда «Атоий Тұрбатта ма, Балхта ма?» деген сұрақ төңірегіндегі ой-пікірлер әлі де бір түйінге келген жоқ. Әлсін-әлсін баспасөз беттерінде қылаң беріп қалады.

	Үшінші бір мәселе – ақын есіміне байланысты тұжырым. Жоғарыда айтқанымыздай, ақын есімін Бабур мен Мұхаммед Хайдар Дулати «Мавлона шейх Хусеин» деп береді де, әдеби лақап атын келтірмейді. Екі есімді де өз еңбектерінде қатар көрсетіп әрі оның Ысмаиыл атаның ұлы екенін дәлелдеген – Науаи. Қайсыбір өзбек ғалымдары осыларды еске ала отырып, тіптен оғаш қорытынды жасайды. Олар Мавлона Хусеин шейх пен Атоий екеуін екі бөтен адам деп есептейді де, Атоий ақынды мүлдем есімсіз қалдырады. Осы белден басқан түйіндерінің оғаш екенін сезіп, одан да жол тауып кеткісі келеді. Олар: «Ысмаиыл атаның Хусеин есімді аса талантты және бір баласы болса болған шығар, тек ол Атоий емес», – деп тұжырым жасайды. Сонда басқалар айтқан Хусеиннің әдеби мұрасы қайда? Біз оны неге білмейміз? Бұл сұрақтарға жауап жоқ. Тіптен есімсіз қалған Атоийдің өзіне тән есім іздеп әлек те болмайды. Дәл осы жерде Науаи деректерін де ұмыта салады.

	Осыған керісінше, Түркияда ақынның есімі Атаий (түрікше транскрипциясы Аtауі) деп оқылып-жазылады, әрі оны шағатай әдебиетінің өмірге келуі мен өркендеуіне зор үлес қосқан ақын деп бағалайды. Ақын туралы оны Ахмет Иассауидің туысқаны Ысмаиыл ата әулетінен шыққан деп көрсетіп, Иассауи шейхтарының бәрі де түрікше «ата» деген атауды есімдеріне қосып айтатындықтан, өз әдеби лақабын Атаий деп алған деп тұжырым жасайды. Дәлел ретінде Мансұр ата, Зеңгі ата, Сүлеймен Хаким ата деген Иассауи шейхтарының есімін келтіреді. Біз бұл деректі 1992 жылы Анкарада жарық көрген көптомдықтың әдебиетке арналған «Түркі дүниесінің ел кітабы» атты үшінші томынан алып отырмыз. Кітаптағы тарау – «Шағатай әдебиеті» деп аталған. Бұл еңбекте де Саккики мен Лутфи кейін аталады. Соған қарағанда, Атоий өмірге де, әдебиетке де бұлардан бұрын келсе керек. Осы еңбекте Мұхаммед Шайбани ханға дейінгі (1488-1510) әдебиетті тек шағатай әдебиеті деп бағалап: «Түрік-шағатай әдебиеті оғыз дәуірінде қалыптасып, бүкіл мұсылман түркілерінің әдебиетіне айналды. Хансудан Еділге дейінгі, Хорасаннан Сібірге дейінгі кең өлкеде бір әдеби тіл ғана болып, өркендеді», – деп тұжырымдайды. Ал енді осы жерлес ақын атамыздың өмір жолы мен шығармашылығы өз республикамызда қандай баға алып жүр?

	Өкінішті. Оның себебі:

	а) Атоий өмірі де, оның шығармашылығы да бізде мүлдем зерттелмеген;

	б) Атоийдің бірде-бір өлеңі қазақ тілінде жарияланбаған;

	в) бұрынғы КСРО Ғылым академиясының Шығыстану институтының Ленинград бөлімшесінде сақтаулы тұрған қолжазбаға қазақ ғалымдары көз салып, көңіл аудармаған;

	г) Өзбекстанда жарияланған ғылыми еңбектер мен ақын жинақтарында (хрестоматиялар мен топтамаларда да) Атоий көне өзбек әдебиетінің классигі деп ен тағылып қойған соң, біздің ғалымдар жағадан ала бермейік деген тоқтамға келген сияқты.

	Дегенмен соңғы он бес-жиырма жыл көлемінде Атоий есімі кейбір еңбектерде атала бастады. Оның өзінде де, өмір жолы туралы «Тисе – терекке, тимесе – бұтаққа» деген секілді шатты-бұтты аталады. Мысалы, Ғ. Айдаров, Ә. Құрышжанов, М. Томанов еңбектерінде «Қожа Ахмед Иассауидің орнын басқан Сеид атаның немересі (Ысмаиыл атаның баласы – Қ.Т.)», – деп жазады (Дұрысы: Сеид Ысмаиыл атаның әкесі емес, пірі болған – Қ.Т.). Х. Сүйіншәлиевтің «Қазақ әдебиетінің тарихы» атты 1998 жылы жарық көрген кітабында: «Ол – Сайрамда туып-өскен. Иассауидің аталас ағайыны. Ысмаиыл тұқымынан, Самарқанда қызмет еткен», – деп жазылған. Дегенмен автор Ғафур Ғұлам, Э. Рустамовтардың дерегіне сүйеніп, өз қорытындысын: «Иассауи да, Атоий да Сыр бойын мекендеген қаңлы-қыпшақ тілінде қызмет еткен түріктердің ортағасырлық жырауы екені күмәнсіз», – деп тұжырымдайды. «Ана тілі» баспасынан шыққан «Ежелгі дәуір әдебиеті» деп аталатын хрестоматияда Иассауидің өзін Сайрамнан сүйреп апарып Түркістанда өмірге келтіре салады, ал Атоий туралы мүлдем дерек жоқ. Соңғы жылдары жарық көрген «Түркістан», «Қазақстан» сияқты энциклопедияларда көбінде туған жерін Сайрам деп көрсетеді. Ал ең соңғы шыққан «Оңтүстік Қазақстан», «Қазақ әдебиеті» энциклопедиялары (2005 жыл) ақынды Сайрамда өмірге келтіреді де, қызметін Самарқанмен шектеп қояды.

	Сонда «Балхта болур еди» деп жазған Науаи сөзіне сенбегені ме, әлде білмегені ме? Біз бұл жерде Атоийдың туған топырағы Тұрбатты неге айтпайды деп отырғанымыздың басқа да себебі бар. Немесе Түркістан да, Сайрам да қазақ топырағы ғой. Мысалы, Тұрбатты Бабур Сайрам мен Ташкенттің арасында деп көрсетсе, «Бабурнаманы» қазақшалаған Қ. Албани Ташкент пен Самарқанның арасындағы ауыл деп аударады. Неге? Шамасы, аудармашы өзбек тілінен аудардым деп көрсеткенмен, орыс тіліндегі бір нұсқасын негізге алса керек. Біз мұның бәрін осылай қалдыра берсек, Атоийді ауылына мүлде жолатпай қоямыз ғой, тіпті көршілеріміз «бұл кісілер осылай шамалап соға береді» деп күлкіге айналдырып жүрмесіне кім кепіл? Оның үстіне өз оқырмандарымыз да: «әкесі Тұрбатта болса, баласы қалайша басқа қалада туып-өскен?» – деп күмән келтірмей ме? Өйткені жиырма жасында тұтқынға түсіп, елуден асқанда еліне оралып, үйленген Ысмаиыл атаның қайтып басқа жаққа барғаны туралы дерек жоқ. Алып күмбезі Тұрбатта – үрім-бұтағының арасында тұр.

	Атоий – лирик ақын. Оның өлеңдерін сезім шуағына бөленбей оқу мүмкін емес.



	Кел, ей, Бегім, мына жасыл көктемде,

	Қол ұстасып бір шығайық көк белге.



	Пәренжеңді аш, күтпес бізді алдан сын,

	Сен гүлдерге, гүлдер саған таңғалсын.



	Мөлдір бұлақ ете қоймас, сірә, айып,

	Кел, екеуміз бір мәжіліс құрайық.



	Қас-қабағың туған айдай нұрланып,

	Пәк сезімге бөлейтіні қырды анық.



	Көп күттірме Атоийды, жаны – мұң,

	Күту деген бір азап қой, жарығым.



	* * *



	Пәренжеңді аш, күнім,

	ақ жүзіңді көрейін,

	Тарқамастан мастығым

	тәтті ерніңді өбейін.



	Тулап қанда бір екпін,

	ақсын селі сезімнің.

	Түкпіріне жүректің

	түссін нұры көзіңнің.



	Гүлстандық көйлегің

	гүлмен бірге желбіреп,

	Көз алмайын, ей, Бегім,

	тек өзіңнен елжіреп.



	Шаштарыңның әр талы

	өсіп тұрған бір-бір гүл,

	Сен қайың бол, қалқала,

	мен болайын дүр бұлбұл.



	Сезімім жоқ жасырған,

	алшақтық бар арада.

	Сенің сүмбіл шашыңнан

	гүл атаулы садаға.



	Ажарыңнан аса алмас

	ақ балтырлы ақ қайың,

	Қабағыңның қасы алмас

	қақ жүрекке батты, Айым.



	Көздеріңе нұр жанған,

	бұл Атоий – шын ғашық,

	Сезімімен бүр жарған,

	бір көруге күнде асық.



	Ол махаббатты барынша мол жырлаған әрі өмірмен ұштастыра жырлаған. Сезімді күнделікті өмірден бөліп қарамайды, керісінше, үйлестіре қарайды. Ол осы бағытын халық ауыз әдебиетімен сарындас етіп ұстанады. Көптеген шығармаларында халық арасында көп тараған «турки» жырларының үлгілерін пайдаланып отырады. Ақынның осы қасиетін Ә. Науаи өзінің «Мезонул-авзон» атты еңбегінде атап көрсетеді. Ақын шығармаларында қазақ арасында көп тараған «Жар-жар» секілді ауыз әдебиетінің үлгілері көп кездеседі, кейде осы «Жар-жардың» сарынын ұстанып, басқа сөздерді де икемдеп жібереді. («Чоқ-чоқ, шох-шох, көқ-көқ»). Ақын шығармаларында Шығыс халықтарының арасына көп тараған «Ләйлі – Мәжнүн», «Шахнама» секілді туындылардың аты аталуымен қатар, сол шығармалардың кейіпкерлерін өз бейнелеулері мен жеке жолдарында да жиі тілге тиек етеді, өз ойына бейімдеп атайды (Ләйлі мен Мәжнүн, Жүсіп пен Зылиха, т. б.). Тегінде, Атоий аса білімді кісі болса керек. Өйткені шығармаларында Қытай, Машын, Рум, Мысыр, Ніл, Хотан секілді атауларды атағанда жай қызыл сөз үшін емес, керісінше, солардың ерекше қасиеттерін қоса атайды («Жүзім Ніл дариясындай сарғаяр», т. б.). Бір өлеңінде көркем қыздың бейнесін Чин, Хиндустан, Түркістан, Хотан, Машын, Рум елдерінің өзіне ғана тән қасиеттеріне теңейді. Ақынның бір өлеңінде: «Сендей адам Хитой (Қытай) Чин, Машыннан табылмас», – деген жолдар бар. Осы теңеу біздің әйгілі «Хорлан» әніндегі:



	Бағдад, Мысыр, Шын, Машын,

	Іздесем Хорлан табылмас, –



	деген жолдарды еске түсіреді. Қазақтың халық ауыз әдебиетінде «Су бойында отырған перілер», «су перілері» деген секілді тіркестер жиі ұшырайды. Нақ осы сарындар Атоий өлеңдерінде де кездеседі.

	Соңғы жылдары Оңтүстік Қазақстанда ақын есімін елге оралту жөнінде ептеп болса да әрекет жасалып жүр. Сайрам ауданында бір мектепке ақын есімі берілді. Қазығұрт ауданының жұртшылығы ақынның бір мерекелік жиынын өткізу жөнінде сөз шығарып та қояды, тек ғылыми негізде дәлелденбегендіктен, батылдық жасай алмай келеді.





	АТОИЙ



	Жаратқанға жалбарынып, жапан түнеп, жар қондым,

	Сенің айдай жамалыңды бір көрмекке зар болдым.



	Мың шайырға шабыт берер ерініңнің қимылы,

	Сенің үнің естірткендей әлемдегі ең күйді ұлы.



	Күні-түні ықыласымды тек өзіңе бұрамын,

	Тәңірімнен өзгені емес, сені ғана сұрадым.



	Ей, Хабибім, бір көргеннен жаулап алдың еркімді,

	Сенің ернің ғана жазар кеудемдегі дертімді.



	Құдіреті Фирдоусидің «Шахнамасы» секілді,

	Өзің жайлы бір дастанды бастамаққа бекіндім.



	Сол бір дастан біткен күні даяшыны шақырып,

	Рахаттан дәм татайық, талма таңды атырып.



	Мейлі, сосын таң атқанда атанайын күнәлі ер,

	Мақшар күні өзің болсаң Атоийға куәгер?!



	* * *



	Шығыс таңы күліп атып, нұрландырса маңайды,

	Ол да сенің көз салады ақ жүзіңе арайлы.



	Отқа толы көздеріңнен жаным менің нәр алған,

	Еріндерің шарап ұрттап, сүю үшін жаралған.



	Тек, шараптан ешбір ғашық опа, рахат таппаған,

	Араб тектес тақуалар шарап үшін даттаған.



	Тақуалық – айлакердің қолындағы құралы,

	Шын мүміндер жан-жүрегін Хаққа ғана бұрады.



	Хақ Тәңірім сұлулық қып берген саған несіпті,

	Сені көрсе азаншы да тәрк етер ед мешітті.





ҚАСИЕТ ҚОНҒАН ӘУЛИЕ МЕКЕН




	Сол әулиелердің саны жетеу және әрқайсысының өзіндік тарихы мен сыры бар. Жоғарыда аты аталған Туроб Тула өз еңбегінде қасиетті саналатын біраз жерлердің тарихын көркем тілмен баяндайды. Соның бірі – Қақпақтағы үңгірден басталатын жерасты жолы болса (Қытай саяхатшыларының жазбаларындағы Темір қақпа мен қасиетті кітаптарын сақтайтын кангюйлердің үңгірін еске ала беріңіз – Қ.Т.), екіншісі – Пәрпі ата. Мұның алғашқысын Туроб Атоий Балхтан қашып келе жатқанда қуғыншылардан жасырыну үшін осы үңгір жолымен жүріп, Тұрбаттан бір-ақ шыққан жер асты жолы еді деп суреттесе, екіншісінде өзінің туған нағашысының қызына зорлап үйлендірмек болған жас жігіттің елінен қашып кетуі мен намысқа шыдай алмай атастырылған қалыңдықтың өзін-өзі өлтіруі, ақыры мұны есіткенде жас қыздың өліміне себеп болған айыбын өз бойына ар санап, жігіттің де өзін-өзі өлтіруі суреттеледі.

	Қақпақ аталатын әлгі Үңгір мен Заңғар деп аталатын биіктік туралы да айта кетейік. Бұл шоқы онша биік емес, оңтүстіктен келсең, оп-оңай-ақ көтеріліп кетесің. Ал осы Заңғардың солтүстік бетінде қар жатпайды. Қазығұрт маңының қай жерінен қарасаң да, қыстың күні қап-қара боп жатқаны. Ал халық арасына тараған аңыз бойынша осы заңғардың астында немесе қарсы бетіндегі үңгірдің ішінде алып айдаһар жылан жатады-мыс. Жауған қар соның демімен бірден еріп кетеді екен. Бұл – халық аңызы, ал ғылыми түсінікті әлі ешкім айтқан емес.

	Пәрпі ата деп аталатын әулие – жазық жерде жалғыз тұрған үлкен тас. Айналасында өзге тас жоқ. Осы тастың ортасында жалғыз адам әрі-бері өтіп кететіндей тесік бар. Аңыз бойынша, осы тастан тек күнәдан пәк, таза адамдар ғана өте алады екен де, күнәлілерді тас қысып қалатын көрінеді. Аңызы осы алып тастың елден ерек жазық жерге қалай әкелінгенінің өзі жұмбақ. Ал тастың мұнда басқа жерден әкелінгендігі ақиқат. Өйткені ең жақын тасты тау бұл арадан он бес-жиырма шақырымдай жерде. Тағы бір ерекше назар аударатын жайт – осы жазықтықтың етегіне таман шығыстан батысқа қарай созылған үлкен жырамен бір құлақ су ағып жатыр. Осы суды жағалай жүріп Тұрбат ауылының жоғарғы жағындағы Аққұм ауылына жақындағанда өзеннің үлкен үңгірдің ішінен шығып жатқанын көресің. Бала кезімде осы үңгірдің ішіне бірнеше рет кіргенім бар-ды. Үңгір іші бірде биіктеп, бірде еңбектеп өтетіндей тар қуысқа айналып, жүз метрге созылады. Содан әрі жырымданып барып бітеді. Сол тұстан бұлақ сулары басталып, үңгірден шыққанда әжептәуір ағынды суға айналады. Нақ осындай өзендердің бірі – Шымкент темір жол бекетінің астынан шығып, қаланы қақ жарып ағатын Қошқар ата өзені болса, екіншісі – Қазығұрт тауының етегінен (батыс жағы) шығып, төмендегі Рабат ауылын суландырып жатқан Ақбура суы. Өзен бойына тізбектеліп, су екпінімен жұмыс істейтін оннан астам су диірмен орналасқан. Айналасы төрт-бес шақырым жердегі осы диірмендер сол өңірдің барлық тұрғындарының ұнға қажетін толық өтейтін.

	Көздіата бұлағы мен Майбұлақ елді мекеніндегі биік, жуан теректі жергілікті тұрғындар Көктерек әулие деп қастерлеп, қасиет тұтады. Көздіата бұлағының суы көз ауруына бірден-бір ем болса, ілгеріректе бедеу әйелдер жаңағы көктерекке сиынып, бала көтерген. Бір ғажабы, әулие теректі орынсыз кескен адам жайсыз оқиғаларға кезігетін немесе теректің өзі налып, бойынан қан реңдес сұйық ағызатын еді деседі көнекөз қариялар. Әулие теректің бұтағы сол жерде құдайы тамақ берілгенде құран оқытылып барып жағылған.

	Сондай-ақ құрамында натрий, кальций, бор, цинк, фтор, кремний қышқылы бар Ана бұлақ, Ата бұлақ, Бала бұлақ, Қыз бұлақ, Қотыр бұлақ сияқты емдік қасиеті жоғары көптеген бұлақтар бауыр еті мен өт жолдарын, асқазан, ішек, бүйрек, жүрек-қан тамырлары мен тері ауруларына шипалық қасиетіне орай, әулие тұтар мекенге айналған. Жергілікті кәсіпкер Т. Керімбаев «Дәрі бұлақ» атты жауапкершілігі шектеулі серіктестік ашып, жаңағы емдік суды одан әрі өңдеу арқылы оны халық игілігіне айналдыра бастады.

	Аққұм ауылын жарып өтетін өзенді бойлап кете берсең, табиғаттың бір тамашасына кездесесің. Ол – Қырық қыз деп аталатын жердегі су құламасы мен тас мүсіндер. Өзеннің екі жағасы бірте-бірте биік жарға айналып барады да, бір кезде батыс жағындағы көлбеңкіреп жатқан жардың беткейі түгелімен ұзыннан тік тұрған тас мүсіндерге айналып кетеді, ал шығыс жағы шөп өскен тік қия. Қарсы алдында – алғашында тіке аспаннан төгіліп жатқандай боп әсер қалдыратын су сарқырамасы. Сарқырама – бір белдеуден бір белдеуге қайта құйылып жатқан үш үзік. Судың алғашқы түскен жері үлкен тас, одан шоршып қайта түскен жері және тас, содан барып етекке құлайды. Осы жердегі тас табиғи ванна сияқты. Жалпы сарқыраманың биіктігі елу метрден кем емес. Ал әлгі жар беткейіндегі тас мүсіндерді жергілікті халық Қырық қыз деп атайды. Ол тас мүсіндер сәукеле жамылған науша бойлы адамдарға ұқсайды. Ел әсемдігін аңғарып, қыздарға балаған болу керек.

	Аңыз бойынша осы қыздар тұтқиылдан жау келіп қалғанда: «Бізді жау қолына түсіріп, қор қылғанша, тасқа айналдыра гөр», – деп Жаратқанға шын жалбарынғанда күнәдан таза періштедей пәк жандардың өтініші қабылданыпты дейді. Ал бұл қыздардың құлама судың бойына неге келгені – әлде суға түсуге келді ме, әлде қасиетті жермен соңғы рет қоштасуға келді ме немесе табиғаттың өзі осы қыздардың пәктігі мен еліне деген сүйіспеншілігін құрметтеп, сарқыраманы содан соң жасады ма деген сұрақтарға аңызды әрмен қарай өрбітушілер әр түрлі жауап береді. Ең негізгісі – әлгі жарқабақтан түсе алмай, қойнаудағы қыздарға бару үшін ат шаптырым жердегі етекке түсіп, қайта оралған жау сарбаздары мына тас мүсіндерді көргенде, зәрелері ұшып кейін қарай қашыпты. Не болғанда да, бұл жер – көпшіліктің назарынан тыс қалып келе жатқан аса көркем касиетті жер. Қосмола аталған таудың етегінде (айта кетейік, дәл осындай Қырық қыз дейтін тас мүсіндер Қазығұрт тауының Өгем шатқалына түсе берісіндегі ылдида да бар – Қ.Т.).

	«Кереметті көргің келсе, тауға бар» деп қазақ тегін айтпаса керек. Осы тауларда талай-талай керемет жерлер бар. Жоғарғы Тұрбаттан тіке көтеріле берген жерде кетіп бара жатқан керуен мен шөгіп жатқан түйе бейнесі болса, одан сәл ілгерілегенде Кәтіреңкі деген жер бар (Кәтіреңкі – сирек кездесетін қасиетті ағаштың аты. Бұл өңірде – Қазығұрт, Қақпақ маңдарында ғана өседі – Қ.Т.). Осындағы алып ағаштың түбінде жатқан тастағы бедерді жергілікті халық пайғамбарлар қолының ізі дейді. Осы тастан Шымғанға қарай, таудың белдеулерін басып жүре берсең, Көкжаңғаққа жетесің. Осы тұста аппақ тастан жасалған адамның бейнесі бар. Ал әрі қарай Азат башы мен Шарбақ.

	Жоғарғы Тұрбаттағы Қара тас деп аталатын қырат туралы айтқанбыз. Ал Орта Тұрбатта Ақ тас дейтін қырат және бар. Айналасы екі-үш шақырым жердегі екі қыраттың аты екі түрлі, тастарының түсі де екі бөлек – бірінде тек қара тастар, ал екіншісінде тек ақ тастар. Неге бұлай? Бұл, әрине, табиғат құпиясы. Бір ғажабы, әлгі Қара тасты төбеден арғы жақтағы ауылдардың теледидарлары істемейді.

	Тұрбат ауылынан жиырма шақырымдай жерде қазіргі аудан орталығы Қазығұрт селосы жатыр. Осы селоның батыс жағында шөл дала басталатын қыраттың бірінің бауырынан бұлақ атқылап жататын. Сол бұлақтың суы айналасын көгалдандырып, шөл даладағы кішкентай оазиске ұқсап тұратын. Осы бұлақты жергілікті халық көзін жау бітеп кеткен үлкен ағынды су беретін бастау болған деп топшылайтын. Жау бұлақ көзіне құрма кілем төсеп, үстінен қорғасын құйып тастапты-мыс, соны алса, бұлақ көзі ашылмақ. Шындығында, көзі аршылған осы Молалы бұлағының суы ауылды соңғы жиырма шақты жыл бойына ауызсумен толық қамтамасыз етіп келеді. Таңғаларлығы – осы бұлақ суы теріс ағатын, яғни Батыстан шығысқа қарай ағып барып, он шақты шақырым жердегі Келес өзеніне құятын. Мүмкін, өзі шөлден басталып, теріс ағып жатқаны үшін де қасиетті саналған шығар. Ал осы Молалыдан батысқа қарай шөл дала. Бір кезде сол шамада Келітас дейтін жер болатын, сонда түрлі-түрлі бейнедегі тастар көптеп жатушы еді. Олардың бәрі соңғы кезеңдерде жойылды. Батысқа қарай және жылжығанда Жылға деп аталатын дала басталады. Ал бұл жерде тастан ойып жасалған неше түрлі үңгірлер мен бейнелер бар. Бұл – өз алдына бір сырлы әлем. Қазығұрт ауылының төменгі жағында Жанкел әулие дейтін орын бар. Бұл бір атақты ақынның бейіті дейтін. Кешегі сұрапыл соғыс кезіне дейін осы ауылдың домбыра тартуды үйренемін деген жастары осы әулиенің басына барып түнесең, домбыра тарту таланты бірден қона кетеді екен деп гуілдесіп жүретін, тек сол жерге барып түнеуге жүрексінетін. Өйткені ол жерге жастар түгілі, қараңғы түскен мезгілде ересектер де бармайтын, күндіздің өзінде аяғын тартып басатын. Сонда осы Жанкел кім? Оны ешкім жөндеп білмейтін немесе білсе де айтпайтын. Ал бұл ақынның Сыр бойындағы, Шардара маңындағы мазарда жатқан Жанкел ақынға қатысы бар ма, жоқ па – ол да белгісіз.

	Соңғы кездері Қазығұрт ауылынан Құдаш Өсербаев дейтін шежіре жинап, өткен кезеңдер туралы мақалалар жазып жүрген бір қазығұрттық ақсақал Жанкел ақын туралы бір тосын дерек айтыпты. Сол кісінің айтуы бойынша, Жанкел Төле бидің сенімді жас серіктерінің бірі болған әрі оның бір әпкесі Қадиша Төле бидің әйелі, екінші әпкесі Сайман – Абылай ханның әйелі. Өзі үйленбеген, айтыскер ақын болған. Осындай бір айтыс үстінде демі жетпей өмірден өтіп кеткен. Төле би Жанкелдің пәктігін, тазалығын, адалдығын айтып, нақ осы өзі қоныстанып отырған, Бие сыймас деген қалың қамыс өсетін жерге жерлеген. Содан ол жер Жанкел Әулие аталып кеткен.

	Соңғы кездері ғалымдар Жанкел ақын туралы бірқатар тың деректер айта бастады. Филология ғылымдарының докторы Сәрсенбі Дәуітов өзінің «Төле би» деп аталатын кітабында былай дейді: «Атақты би болумен бірге, Төле би ән мен күйді, өнерді, ақындарды қатты жақсы көріпті. Осы себепті өзі кезінде даңқты ақын Жанкелді қасынан тастамай алып жүреді екен» (65).

	Баспагер-журналист К. Боранбаевтың шығарған «Шанышқылы шежіресінде» келтірілген мәліметтер бойынша Жанкел Шанышқылы руының Қарақалпақ тармағынан, 1700 жылы өзі жерленген жердің маңындағы Қызылқия ауылында өмірге келіп, 1750 жылы өмірден өткен.

	Жанкел Төле бидің сенімді кеңесші серіктерінің бірі болуымен қатар, Абылай жасақтарының қатарында шайқастарға да қатысқан. Осының бір айғағы мынадай: Төле би өзінің ұлын үйлендірмек болып Қазыбек пен Әйтекеге хабарлап кеңеседі. Қазыбек жақын ағайындарының бір қызын атайды. Бұл бойжеткенді жақсы білетін Ниязбек дейтін кісі бұл қыздың Төле би әулетіне келін болуға келеңсіз екенін Жанкелге жеткізеді. Қалың топтың алдында Жанкел суырылып шығып былай дейді:



	Тобылғының түбінде торғай да бар,

	Бір жаман мен бір жақсы әрқайда бар.

	 Екі жаман қосылса – күнде керіс,

	Екі жақсы қосылар күн қайда бар?

	Жаман қатын, жаман ат, жаман тазы,

	Мұңайтады жігітті малдың азы.

	Бейнет болар жігітке өмір-сауда,

	Көлдің сәйкес келмесе қоңыр қазы.

	Әйел, еркек әр істі дана қылар,

	Іс болар ма жаманға шара қылар?!

	Қандай еркек ақылды болғанменен,

	Бір-ақ әйел өмірін ада қылар!



	Данышпан Төле сезіп, Қазыбек барып қызды көріп, Жанкел ақынның жүйрік ақылы мен зеректігінің арқасында Төле би баласына басқа жерден жақсы әйел алып беріпті.





КӨНЕ ДӘУІР КҮМБІРЛЕРІ




	Егемендік елесі ақиқатқа айналып, тәуелсіздік тұғыры беки бастаған алғашқы жылдардың бірінде, 19 наурыз күні Қазығұрт асуының етегінде ән мен сәнге бөленген бір үлкен жиын өтті. Көптеген жұрт таңды осында қарсы алды. Мереке содан соң басталды. Бұл – наурыз мерекесі еді, Жаңа жылды қарсы алу рәсімі болатын. Жиынның қазақтар мерекелеп жүрген 22 наурыздан сәл ерте өтуінің әрі нақ осы жерде өтуінің өзіндік себептері бар. Біріншіден, бұл – Қазығұрттың етегі, асудағы аса көркем қойнау әрі Нұқ пайғамбар кемесі қайырлаған асу. Сондай-ақ тағы бір басты себеп – ежелден келе жатқан адамзат тарихында тұңғыш наурыз мерекесі осы Қазығұрттың етегінде өтіпті дейтін тұжырым.

	Жаңағы мереке аясында ғылыми-көпшілік конференция өткізілді. Оған облыстың барлық аудандарының өкілдері, Алматы, Астана, Семей, Ташкент қалаларынан шақырылған ғалымдар қатысып, ой-пікірлерімен бөлісті. Әсіресе қазақ әдет-ғұрыптарын кезінде Шыңжаң аймағында зерттеп, соңынан Қазақстанда жалғастырған, Наурыз мерекесі Қазығұртта басталған деген пікірді алғаш айналымға ұсынған этнограф-ғалым Жағда Бабалықовтың бұл ойын Мәскеу кітапханаларында кездестірген деректер арқылы шегелей дәлелдеді. Айталық, сонау өте ерте заманда өмірге келген деп есептеліп жүрген «Авеста» жырларында бұл мерекенің Орталық Азияға тән екені, өмірге осы аймақта келгені баяндалады.

	Міне, Қазығұрт аймағына жеткен көне дәуір күмбірлері осылай дейді. Мұның бірі шындық болса, енді бірі – аңызға парапар. Дегенмен әр аңыздың да түп-тамырында бір шындықтың барын естен шығаруға болмайды.

	Әдетте, көптеген аңыздар мен ақиқаттар өз иелерінің ұстанған діни нанымдарымен ұштасып жататыны белгілі. Оның үстіне кейбір аңыздар мен нанымдарда бірнеше діннің қағидалары қатар жүреді. Ал сол діни нанымдар – әлемдегі барлық халықтың басынан өткізіп келе жатқан құбылыс. Ол діни нанымдар әр кезде заман ағымына қарай өзгеріске де ұшырап, бір елден екінші елге ауысып та отырған. Осындай сан рет болған құбылыстың бірқатары Қазығұрт өңірі арқылы да өрбіп отырды. Бұған осы маңнан өткен Ұлы Жібек жолы да үлкен әсер еткені, осыған орай аймақ тұрғандарының бірқатарының әр түрлі кезеңдерде түрлі-түрлі діни ағымдарды ұстанғаны белгілі. Ал сол діни нанымдар будда діні, несториан, манихей діні, зороастризм, ислам діндері болатын. Солардың бәрі де тұрғындар тұрмысы мен салт-санасына өздерінше әсер етті.

	Әсіресе арабтар ислам дінін біртіндеп енгізе бастағанда, соған тірек болған да осы өңір. Ибн Хаукал өз жазбаларында X ғасырдың бас кезінде Испиджаб пен Шаш арасында ислам дінін қабылдаған мың отбасы көшіп жүргенін жазады. Қараханидтердің 940-950 жылдары ислам дінін қабылдаған, ал 960 жылы Жетісуда екі жүз мыңдай отбасы ислам дініне көшкені тарихтан белгілі. Міне, сөйтіп, кейіннен Қожа Ахмед Иассауи сияқты перзентті дүниеге келтірген Сайрам ислам дінінің тарауына да ұйытқы болды.

	Осы ретте мына деректерге назар аударған жөн. Ташкентті арабтар 714 жылы жаулап алды, ал ибн Асадтың Сайрамды бағындыруы – 840 жыл. Араб-парсы жазбаларында VІІІ ғасыр мен ІХ ғасырдың алғашқы жылдарында Сайрам мен Ташкент аралығында ислам дінін қабылдаған түркілердің өмір сүргені жайлы деректер келтіріледі. Аса көрнекті орыс ориенталистерінің бірі мұны 777 жыл деп нақты көрсетеді. Демек, ислам дінінің қазақ даласына тарауы, тарихи деректерге жүгінсек, сегізінші ғасырда осы Қазығұрт өңірінен басталған.

	Будда діні. Бұл – пұтқа табынушылардың осы кезге дейін ұстанып келе жатқан діні. Алғашында Үндіде бастау алған дін Қытайға Орта Азия арқылы енген. «Бұл діни ағым б.д.д. І ғасырдың орта шенінде тараған. Шығыс Түркістан мен Қытайда будда дінінің таралуына Орта Азиялық хадисшылар мен дін уағыздаушылары, әсіресе соғдылар мен парфияндар, қаңлылар маңызды рөл атқарды... Будда діні біздің дәуіріміздің ІІ-ІІІ ғасырында өте белсенді түрде тарады».

	Бұған Кушан мемлекетінің саяси мақсаттары әсер еткен. Ерте Орта ғасыр дәуірінде будда дінін, негізінен, соғдылық уағыздаушылар таратты. Қазіргі кезде Орта Азия мен Оңтүстік Қазақстан аймақтарынан будда дінінің ізін білдіретін ескерткіштер табылды. Соның бірі – Сайрам үйіндісіне жақын жерден табылған жер асты софыханасы.

	Несториан діні. Бұл – христиан дінінің бір ағымы. Оның негізін салғандар – әулие Нестордың жақтастары. Нестор алғаш рет Мария ана Құдай емес, кәдімгі адам туды, сондықтан Христос (Айса) тек қасиетті рух иесі, «Құдай өкілі» ғана деп тұжырым жасаған. Нестория ілімі 431 жылы Эфес жиынында қатты сынға ұшырап, оның қолдаушылары Персияға қашып кетуге мәжбүр болады. Сонымен, сириялықтар арқылы христиан Шығысқа да тарай бастады. Мұнда да үлкен рөл атқарғандар – соғдылар. Оңтүстік Қазақстан мен Жетісу қалаларында несториандық діни ілім VII-VIII ғасырларда кең етек алды. Түркілердің бірқатары христиан дінін қарлұқтар арқылы (ІХ-Х ғғ.) қабылдаған. Бұл өңірде христиан дінін қабылдағандардың барын, олардың шіркеулері болғанын В. Рубрук жазып кеткен. Қазығұрт тауының оңтүстік бөктерінің бел ортасы шамасындағы тастан қалаған қос қабатты крест белгісі – сол тұстан немесе одан да ертеректен қалған белгі. Бұл ескерткіш соңғы жылдары ғана табылып, әлі зерттелген жоқ.

	Манихей діні. Бұл діни ағым ІІ ғ. пайда болып, тез қарқынмен Италия мен Қытай аралығындағы аймақта тарады. Бұл діннің негізгі мақсаты – рух пен болмысты шендестіру. Оның үстіне бұл дін зороастризм мен христиан діндерінің тұтас бір синтезін құрайтын еді. Манихей діні Қазақстанның оңтүстігінде, ең алдымен отырықшы жұртшылық арасында өзінің жолын қуушыларды тез тапты. Бұл дін Орта Азияда ұзақ уақыт өмір сүрді. VII ғ. дін басқарушысының ресми орны Самарқан қаласы болды. Бұл жолы да соғдылар белсенділік көрсетті.

	Зороастризм діні. Бұл дін б.д.д. VII-VI ғғ. пайда болған. Әйгілі көне «Авеста» кітабында діннің негізін салушы Зороастра (парсыша Заратуштра – Қ.Т.) деп көрсетіледі. Сол кітапта көне Кангю (Кангх) мемлекеті аталады. Демек, дін Қазақстан қалаларында VI-VII ғғ. соғдылар арқылы енді деп есептелгенімен, ол қазақ даласына өте ерте – сақ-массагет тайпалары дәуірінде-ақ тарай бастаған. Бұл діннің салт-сипатына тән нәрселер – төрт құбылысты қастерлеу: су, от, жер және көк (аспан). Дегенмен Орта Азия мен Қазақстанда зороастризмнің канондық түрінен өзгешелеу, өзінше қалыптасып, жергілікті табиғатқа табынушылықпен сіңісіп, ұштасып кетті. Әсіресе отқа, ру, ата-баба аруағына, тіпті қой, жылқы, түйе тәрізді жануарларға табынушылық қалыптасты.

	Зороастризм дінін ұстанушылар өлген адамның денесін оссуарларға (құмыра, құм балшықтан жасалған ыдыстар, т. б.) салып жерлеген. Бұл ыдыстарға тек сүйектері ғана салынған, ал өлі денені алыс далаға тастап, соңынан сүйектерін ғана жинап көмген. Осындай оссуардың бірі жақында ғана Шымкент қаласынан ескерткіш орнату үшін қазылып жатқан жерден табылды. Кейбір әуесқой зерттеушілердің болжамы бойынша, Қазығұрт үстіндегі таспен қоршалып, тастан үйілген крест осындай өлі денелерді тастап, соңынан сүйектерін жинап алатын орын болуы мүмкін деп жорамалдайды. Өйткені осы тастардың маңында түсініксіз жағдайлар (аномальное явление) жиі ұшырайды екен. Мысалы, осында түсірілген кино, фотопленкаларға бейне түспейтін көрінеді.

	Зороастризм дінінің нұсқалары Орта Азия мен Қазақстан аумағында көпке дейін сақталып, тіптен ислам діні етек алғаннан соң да қолданылып жүрді. Мысалы, Чаганнан әмірінің сарайында болған Дакия ақыны ашықтан-ашық: «Дүниенің бүкіл жақсылықтары ішінен мен шарап пен ән-күйді, арудың оймақ аузы мен зороастризм дінін ғана таңдай алар едім», – деген. Қазығұрт өңірінен зороастризм дінінің іздері жиі ұшырасады. Салт-дәстүрде әлі де бар: отқа табыну, отқа май құю, айға табыну, т. б.

	Осы жерде біз зороастризм дініне және оның ел арасына тараған сипатына кеңірек тоқталып, кітаптың осы тарауын неге Наурыз мерекесінен бастағанымыздың себеп-салдарын айқындай түсуді жөн көрдік.

	«Зороастризм» деген атау діннің біз осы ғасырға дейін ұстанып келген орысша транскрипциясы, ал соңғы кезде қазақ ғалымдары мен қалам ұстаған азаматтары «Заратуштра» деген атауды қолданып жүр. Ғалымдардың анықтауы бойынша, осы атаудың мағынасы «Түйе жетелеген адам», «Сары атанның иесі» деген ұғымдарды білдіреді екен. Атауды осылай жіктеген ғалымдар соңғы кездері бұл ағымның отаны Батыс Иран емес, керісінше, Орталық Азия деп дәлелдеп жүр. «Дін мен ұғымдардың бастау алған жері – Амудария мен Сырдарияның аралығындағы аймақ», – деп дәлелдейді кавказдық ғалым О. Абаев, ал И.С. Брагинский: «Авестада» Батыс ирандық діни нанымдарға сәйкес келетін ештеңе жоқ», – деп үзілді-кесілді тұжырым жасайды. Жалпы Оңтүстік Шығыс елдерінің дүниетанымдық ұстанымдарының көбі (аңыздары мен жырларындағы – Қ.Т.) басқа елден мұра болып келген ағымдардың негізінде жасалған дейді. Мысалы, ғалымдар Г.М. Банград-Левин мен Э.А. Грантовский «От Скифии до Индии» деп аталатын кітабында үнділіктердің әйгілі жырлары «Махабхарата» мен «Ригведада» кездесетін көптеген ұғымдар мен атаулар Үндістанға тән еместігін көрсетіп, олардың Скифия жерінен (Орал тауларының Оңтүстік Шығыс жағы мен Орталық Азия – Қ.Т.) ауысып келгенін айтады (66). Ал отандық кейбір қалам қайраткерлері бұдан да батыл жорамал жасайды. Шымкентте құрамында ғалым да, геолог та, технолог та, педагог та бар «Қазығұрт» деген атпен топтасқан клуб мүшелері Қазығұрттағы көне дәуір жәдігерлерін зерттеп, Сайрамда табылған заратуштарға тән пұтханадан кездескен дәйектерге сүйеніп, осы аймақ Заратуштраның отаны болған деген болжамға тоқтаған.

	Ал «Жас қазақ» газетінде жарияланған «Ганг қайдан басталады?» деген мақаласында журналист Сәкен Сыбанбай өз ойларын негізінен үнді кинофильмдерінің аттарындағы сөздер мен жекелеген атауларға байланыстыра отырып зерттеп, үнді-арийлердің бір кезде Үндістан мен Иранға Скифия жерінен келген деген пікірді өзінше дәлелдейді (67). Оған дәлел ретінде ғалымдардың тұжырымдарын келтіреді. Б. Байтанаев: «Қола дәуіріндегі Индоиран тайпаларының ізі Оңтүстік Қазақстан петроглифтерінде, негізінен, әскери арбаларды жартастарға қашап салған сурет түрінде Қаратау қыраттарында кездеседі», – десе, А. Марьяшев пен М. Қадырбаевтар: «Ежелгі «Махабхарата», «Ригведада», «Авеста» эпостарында кездесетін үнді-иран құдайларының бейнелері қазақ жерінде, әсіресе Қаратау жоталарындағы жартас суреттерінде молынан сақталған», – дейді. С. Сыбанбай мақаласындағы екінші бір көңіл аударатын жайт, ол үнділіктердің Ганг өзенінің атын бір кезде Сырдария бойында өмір сүрген Қаңлы мемлекетінің атымен байланыстырады, күнтізбелерін шака (сақ) деп атап, жыл басын 21 наурыздан есептейтінін алға тартады.

	Заратуштраға байланысты көбірек айтылып та, жазылып та, тіптен дау туғызып та жүрген бір мәселе – Қазығұрттың төбесінен табылған крест белгісі. Ол екі қатар етіп орнатылған тас қорғанның ішінде тастан бейнеленген. Оның ені – 4 метр, ал ұзындығы – 32 метр, ал оны қоршап тұрған қорғанның (шеңбер) ішкісінің диаметрі 80 метр, сыртқысы – 100 метр. Ал осы қорғандардың циркульмен сызғандай етіп өте дәлдікпен жасалғаны топографтардың өзін таңғалдырады. Ескерткіштің өзі 25-тен 80 см дейінгі көлемдегі тастардан қаланған. Осы шеңбердің солтүстік жағында бағыты солтүстіктен оңтүстікке қарай созылған үш қорым бар, тек олар бір кезде тоналған болу керек. Осы ескерткіш-крест таудың бір-ақ тұсынан, жон арқасынан анық көрінеді, ал басқа тұстарынан тек шашылып жатқан тас сияқты болып байқалады. Осы нүктенің шығыс жағындағы Қаражамбас тауында ұзындығы 2 шақырым келетін үш істікті шанышқыны елестететін және бір құрылыс бар. Осы крестердің ұшына ғұрыптық мерекелерде от жағылған деп есептейді зерттеушілер. Сол өз еркімен, өз қаржылары арқылы зерттеп жүрген энтузиастар тастың сынығын зертханалық әдіспен анықтап, крест шамамен 2500-2800 жыл бұрын тұрғызылған деп болжайды.

	Осының бәрі Наурыз мерекесі біздің ата-бабаларымыздың төл мерекесі екендігін нықтай түседі. Біз жоғарыда бір-екі ғалымның ғана тұжырымын көрсеттік, ал, шын мәнінде, қазір көне парсы тарихын зерттеп жүрген көптеген шетелдік белгілі ғалымдар наурыз мерекесінің отаны Орталық Азия деген тұжырымды қолдайды. Заратуштраның негізгі ұстанымы:

	«Ізгілікті ойға беріл; Ізгілікті сөз айт; Ізгілікті іс тындыр» деген қағидалар. Ал нақ осындай тілектер біздің ата-бабаларымыздан бері өзімізге дейін айтылып келе жатқан ізгі тілектеріміз бен ниеттеріміз. Сөйтіп, шамамен Буддадан бір ғасыр бұрын, Иса (Иисус) пайғамбардан бір жарым ғасыр бұрын, Мұхаммед пайғамбардан екі ғасыр бұрын өз ұстанымын жариялаған Заратуштра көктемгі күн мен түн теңескен күні, өзі 30 жасқа келгенде, Ахура Маздаға кездескен екен деп жазады осы мәселені зерттеуші кейбір қалам иелері.

	Міне, осылайша әлем халықтарының бәрі сияқты Қазығұрт өңірі де бірқатар діндер мен ағымдардың әсерін сезді, кейбірін басынан өткерді. Тек осы тұстардың бәрінде де жергілікті халық бір бұтақтың тамырынан тарап, жапырақтары жан-жаққа жайылған тайпалар еді (сақтар, түркілер, оғыздар, қарлұқтар – Қ.Т.). Соңынан ислам дінін қабылдағанда да, олар негізінен осы бірліктерін жоғалтқан жоқ – бірі бұрын, бірі кейіндеу болса да ислам дініне бас иді, қазір де соны ұстанып келеді.

	Ислам діні Қазақстанға, алдымен оның оңтүстік аймақтарына, араб жаулаушыларымен бірге VІІІ-ІХ ғғ. тарала бастады. Әрине, ол бірден сіңісіп кете қойған жоқ, талай рет қанды қырғын соғыс жүрді. Араб қолбасшысы Нұқ ибн Асад 840 жылы Испиджабты өзіне бағындырды. 859 жылы оның інісі Ахмед ибн Асад Шавғарға жорық жасап, сол жерде мыңдаған адамды таяққа жыққан. Х ғ. басында Қарахан әулетінің рубасы Сатук ислам дінін қабылдады, ал оның ұлы Богра хан б.д.б. Муса 960 жылы исламды мемлекеттік дін деп жариялады. В.В. Бартольд қарлұқтар ислам дінін 766 жылы Жетісу мен Оңтүстік Қазақстанды жаулап алған соң, тез арада-ақ Мехди Халиф (775-785 жж.) тұсында қабылдады деген болжам ұсынған (82). Тек, бұл қарлұқтардың кейбір тобы ғана болса керек. Өйткені Ислам ибн Ахмад 893 ж. Таразды басып алып барып қана қаланың бас шіркеуін мешітке айналдырады.

	Дегенмен ислам дінін алғаш қабылдағандар Қазығұрт өңірінің тұрғындары екені анық. Оны араб тарихшыларының өзі жазып қалдырған. Ал-Истархи өзінің «Китаб масаллик ал-мамалик» атты еңбегінің парсыша аудармасында: «Фараб, Кенджид және Шаш арасындағы жайлауларда көшпелілер өте көп. Олардың бәрі мұсылмандар, бірақ ешкімге бағынбайды», – деп жазған. Екінші бір ғалым ибн Хаукал «Китаб ал-массалик ва-л-мамалик» (951-952 жж. екінші рет өңделіп жазылған – Қ.Т.) атты еңбегінде: «Фараб, Кенджид пен Шаш арасындағы жайылымдар өте шұрайлы, ол жердегі 1000 түтіндей түріктер исламды қабылдаған, тек өз салттары бойынша киіз үйлерде тұрады», – дейді. Тағы соңғы кезде қазақ зерттеушілері: «Алғаш ислам дінін қабылдағандар – Қазығұрт өңірінің тұрғындары, ол – 777 ж. болатын», – деп тұжырымдайды. Тарихқа көз салсақ, ислам дінінің Қазақстанға тарауы Қазығұрт өңірінің оңтүстігінен басталған. Өйткені алғашқы кезде Сайрамның өзі де ислам дініне мойынұсынбай, соңынан барып қана қарахандар дәуірінде исламды уағыздаушы орталыққа айналған. Ал ислам дінінің келген бағыты – Самарқан, Ташкент, Бұхара.

	Нақ осындай тұжырымдар «Қазақстан тарихында» былай берілген. Ибн Хаукалға жүгінсек, оғыздардың бір тобы Шаш облысына жататын Бискент қаласын мекендеген. Ол қазір Арыс өзенінің аңғарындағы Піскентке сәйкес келеді. «Мұнда, – деп жазған Ибн Хаукал, – исламды мойындаған түркі-гуздар мен қарлұқтар жиналады». Осы жерде «Қазақстан тарихын» жазған авторлар бір жаңсақтық жіберген. Ол – Піскентті Арыс аңғарына апарып орналастыру. Ал, шын мәнінде, Піскент

	– Өгем мен Шатқал тауларындағы өзен әрі елді мекен. Бұл елді мекеннің Арыс өзеніне де, Арыс қаласына да ешқандай қатысы жоқ – араларын Қазығұрт тауы бөліп тұр. Оны нақ осы кітаптың өзіндегі екінші бір сілтеменің өзі-ақ дәлелдеп тұр. Онда: «Истахри шығармаларының парсы тіліндегі нұсқасында Келес өңіріндегі «оғыздар ауылы» (Дех-и-гузз) аталады. Бұл жерде, Келес өңірінде, Ангрен мен Шыршық бойларында, Шатқал мен Өгем қыраттарының етегінде оғыздар қарлұқтармен және басқа да түркі топтарымен аралас тұрады. Исламға мойынұсынған соң олардың бірқатары Шаш және Испиджаб облыстарының қалалары мен ауылдарында қоныстанып қалды», – делінген.

	Шығармаларының дәлдігімен ерекше көзге түсетін ғалым Иакут ал-Хамави Піскентті былай орналастырған: «Бискент – Шаштың сырт жағындағы қала, Түркістан аумағына жатады, ал бұл жер – түркілердің жиналатын жері». Оның үстіне Піскент деп аталатын өзен мен елді мекен дәл бүгінге дейін бар. Өгем қыраттары Қазығұрт ауданының шығыс жағын орап жатыр, ал Шатқал – Қырғызстан мен Өзбекстан аумағындағы тау қыраттары, Өгеммен иықтасып тұр.

	Осы жазуларды, бұдан басқа да көне жазуларды еске алсақ, ислам дінінің Қазақстан аумағына енетін есігі – Қазығұрт өңірі. Әрине, қазақтардың қазіргі Қазақстан шекарасынан тыс аймақта тұратын бөліктері ислам дінін ертерек қабылдауы мүмкін, ал Қазақстан аймағында тұратындардың алғашқылары – Қазығұрт пен Келес өңірінің тұрғындары. Соңынан діни орталыққа айналған Сайрам мен Түркістанға ислам діні осы бағытпен барды.

	Өткен ғасырда, барлық діни нанымдар қуғынға түскен шақта, қаһардың, әсіресе қатты қадалған жері осы Оңтүстік аймағы болды. Себебі Түркістан, Сайрам, Тұрбат осы аймақта еді, Бұхара мен Самарқанға қатынас жиі болатын, «Нұқ пайғамбардың өзін аман алып қалған мен» деп Қазығұрт тұрды қасқайып. Сондықтан атеизмді шекпен етіп жамылғандар алдымен осы өлкедегі діни ұстанымдарға байланысты әрекеттердің бәріне тыйым салды – мешіттер мен медреселер қиратылды, намазға жығылу мен бата оқуға тыйым салынды, ал Қазығұрттың аты мүлде аталмайтын болды. Іргесіндегі елді мекендер мен өзен-бұлақтардың бәрінің аты өзгерді. Сол қиратылудан тек Ысмаил ата мен Ысқақ ата кесенелері ғана аман қалды.

	Өткен ғасырдың елуінші жылдары. Сол тұста Жоғарғы Кеңес сайлауының бірі белгіленді. Сайлауға дауыс беруге құқылы азаматтардың бәрі оған бір кісідей қатысуы әрі таңғы сағат алтыдан сайлау учаскесіне барып кезекке тұруы тиіс. Алғашқы дауыс беретін сайлаушы жасы егде тартқан, көпшілікке танымал кісі болу керек. Сол ауылдағы бастауыш партия ұйымының хатшысы нақ осындай абыройға ие адам деп мешіт имамын белгілеп, учаскеге әкелген. Имам жергілікті радиоторабы арқылы жерлестерін сайлауға тегіс қатысуға шақырған. Сөзін қалыптасқан әдеті бойынша «Әумин» деп аяқтаған. Сол үшін келесі күні аудандық партия комитетінің бюросы бастауыш партия ұйымының хатшысы жұмыстан босатып, жаза қолданған. Имамды да мешіт маңына жолатпау туралы шешім қабылдаған.





	«Алдан іңкәр үміттің жолын көрем,

	Жолын көрем,

	Жанымнан жалын көрем.

	Мүсіркетпе, тағдырым, мені ешкімге,

	Мүсіркеген адамның қолында өлем».

	Мұхтар ШАХАНОВ





ЗАУАЛ ЖӘНЕ АМАЛ





БӨЛІСКЕ ТҮСКЕН БИЛІК




	Қазақ даласының тарихын мүлдем өшіріп тастамақ болып, ұлттық мәдениеттің бар үлгілерін жойып жіберуге ұмтылған әрекеттерді қазығұрттықтар да басынан талай кешірді. Арғы-бергі кезеңдерде парсылар мен македондықтардың, моңғолдар мен арабтардың, Хорезм шахтары мен Қоқан әмірлерінің де осы мақсатта бұл өңірде қалай ойран салғаны белгілі. Ал он тоғызыншы ғасыр мен жиырмасыншы ғасырдың басында отарлау саясатын тереңдете жүргізген Ресейден Қазақстанға қоныс аударушылар лек-легімен ағылды да, империялық басқыншылық өңірдің бүкіл болмысына лаңдай тиді. Тіпті жер атауына дейін жаппай өзгеріске ұшырады. Ежелгі Шымкент шаһарына өлкенің ойран-топанын шығарған патша генералы Черняевтің есімі берілді. Ол аз болғандай, бір кезде қазақ хандары орда тіккен, әсіресе Төле би көп жайлаған қазақ ауылы да осы генералдың атымен аталатын болды. Содан бастап Қазығұрттың арғы-бергі жағында Черняевка, Алексеевка, Фоголевка, Антоновка, Сергеевка, Корниловка сияқты атаулар жаңбырдан соңғы қозықұйрықтай қаптап шыға бастады.

	Кеңес өкіметі орнағаннан соң, ауыл-село мен елді мекен аттарын өзгерту бұрынғыдан да өршелене түсті. Осы тұстардың бәрінде «бұл өлкеде де талай қадірлі азаматтар өтті ғой, солардың есімдерін есте қалдырсақ қайтеді» деген жан баласы болмады, болса ол жөргегінде тұншықтырылып жатты. Кейбір кездерде осының әсері күлкілі жағдайларға апарып соқтырып жүрді. Мысалы, осы ауданның бір азаматына құрбы-құрдастары былай деп қалжыңдайды: «Сен нағыз коммуниссің. Өйткені Ленин ауданының Ленин атындағы колхозында өмірге келіп, Ленинск селосындағы Ленин атындағы көшеге орналасқан Ленин интернатында тәрбиелендің, Ленин атындағы орта мектепті бітірдің». Осы атаулардың бәрінің де қазақша атаулары болатын, тек солардың бәрі де тарих бетінен бір-ақ сызылып тасталды. Үлкен жолдың бойынан жырақта жатқан, жері онша құнарлы емес, суы тапшы аймақтар ғана осындай өктем өгейсітуге ұшырамады. Мысалы, Ұзынбұлақ, Кезеңбұлақ, Талдыбұлақ, Керегетас елді мекендерінің табиғаты жұтаң, тіршілікке қолайсыз жерлерде орналасуы ғана оларды төл атауларынан айырылып қалудан аман сақтады. Қазығұрт селосының өзі біресе Алексеевка, біресе Ленинское, тіптен бұл араны кезінде христиан дінінің малакандар сектасы жайлағандықтан, солардың «құрметіне» Малакан селосы деп те аталып кете барды.

	1920 жылғы 4 қазанда Орынбор қаласында өткен Жалпықазақтардың I съезі ашылып, Қазығұрт баурайындағы елді мекендер Түркістан Республикасы Сырдария облысының қарамағына қалдырылса, келесі 1921 жылы Сырдария облысы Шымкент оязының құрамына беріліп, жаңадан аумақтық-әкімшілік бөлініске түсті. Жер көлемі анықталып, Шымкент оязына 21 болыс енді. Қазығұрт ауданының сол кездегі аумағы Ақжар және Алексеевка деп аталатын екі-ақ болысты құрады.

	Сырдария және Жетісу облыстары Түркістан Республикасы құрамынан Қазақ АССР-ының құрамына беріліп, облыс губерния болып қайта құрылғанда Сырдария губерниясы алты ояз болып, Қазығұрт аймағы Шымкент оязының құрамына берілді.

	1928 жылы губерниялар, ояздар мен болыстар жойылып, олардың орнына округтер мен аудандар құрылды. Сырдария округінің құрамына 21 аудан топтастырылып, 17 қаңтар күні бұрынғы Ақжар, Қаратас, Шыршық болыстары біріктіріліп, Қаратас ауданы құрылды да, орталығы Тұрбат селосы болды. Сол жылдың 19 маусымынан бастап аудан Шарапханаға көшірілді. 1930 жылғы 17 желтоқсанда Сырдария округі жойылып, Қазақстан жерінде 126 аудан құрылды да, Қазығұрт ауданы тікелей республикаға қарады.

	1931 жылғы 22 мамырда аудан орталығы Шарапханадан Ленин селосына ауыстырылды. 1932 жылғы 17 наурызда Оңтүстік Қазақстан облысы құрылып, Қаратас ауданы соның құрамына енді. Аудан орталығы Степнойға көшіріліп, ауыл шаруашылығын ұйымдастыру жұмысы қызу қолға алынды. Аудан бойынша 6 294 мүшесі бар 61 ауыл-шаруашылық артелі ұйымдастырылып, олардың иелігінде 15 498 мүйізді ірі қара, 37 680 қой болды.

	Көп ұзамай аудан орталығы қайтадан Ленин селосына көшірілді. Ауданда 54 бастауыш, 2 орта мектеп, 6 клуб, 4 қызыл бұрыш пен 7 кітапхана халыққа қызмет көрсетті.

	Екінші дүниежүзілік соғыс аяқталғаннан кейін де әкімшілік-өктемшіл жүйенің билікті бөліске салу әбігері тыншу таппады. Кейбір шаруашылықтар мен елді мекендер көкпаршылардың қолындағы лақтай әрі тарт та бері тарттың кебін киюмен болды. Мысалы, Қазығұрттың батысындағы Монтайтас ауылы кеңестік кезеңде Қазығұрт ауданына әрлі-берлі төрт рет көшірілді. Таудың тура іргесіндегі Атбұлақ ауылы да соның әуре-сарсаңын басынан қайта-қайта өткеріп, ақыры Қазығұрт ауданына келіп орнықты. Бірқатар ауылдар, атап айтқанда, оннан аса ұжымшар Оңтүстіктегі мақталы аудандарға көшіріліп жіберілді. Осындай абыр-сабыр, әсіресе елді Н.С. Хрущев басқарған кезде жиі болып, соңынан саябырсыды.

	1963 жылғы бірінші қаңтарда аумақтық-әкімшілік құрылым қайта жүргізіліп, Қаратас пен Георгиев аудандары біріктіріліп, ол Ленин ауданы деп аталды, сөйтіп, 16 ауылдық кеңес құрылды. 1967 жылғы қаңтарда Қаратас ауданы Ленин ауданы деген атаумен қайта бөлініп шықты да, орталығы Ленин (Қазығұрт) селосы болды.

	Ел тәуелсіздік алған соң, ежелгі ата-баба мекен еткен жер-су аттары өздерінің тарихи атауларын қайтадан иемдене бастады. Көп жылдардан бері аудан халқын толғантып келе жатқан Қазығұрт атауын қайтару жөніндегі мәселе ауылдық кеңестерде өткен жиналыстарда, сессияларда қайтадан бір арнаға тоғысты, ақыры ол тарихи шешімін тапты. Халық өтінішімен 1993 жылғы мамыр айында Қазақстан Республикасы Жоғарғы Кеңесінің мақұлдауымен аудан өзінің Қазығұрт атауын түбегейлі иемденді.

	Тәуелсіздік табалдырығында, яғни 1992-1993 жылдарда ғана жүзге жуық көшенің, он бір елді мекеннің, он жеті мектептің, бес ауылдық кеңестің тарихи атауы қайтарылды немесе оларға ел құрметтеген жергілікті тұлғалардың есімдері берілді. Ел топонимикасын өзгертуге жер бедері мен табиғи кескін-келбетіне байланысты атауларға, елдің ежелгі атаулары мен көрнекті тұлғаларына қатысты ерекшеліктер басшылыққа алынды.

	Қазығұрт тауынан бастау алып, бір-біріне қосыла ылдиға құлағанда, ағысы атты адамды құлататындай екпінді болғандықтан Атбұлақ атанған бұлақты қойнаудағы Естемес би мешіті де қазір қайтадан қазығұрттықтар тәу ететін қасиетті орындарының біріне айналды. Көзі көрген қариялардың айтуы бойынша, 1842 жылы туып, 1928 жылы дүниеден өткен Естемес би ірі денелі, кең иықты, қызылшырайлы, келбетті кісі болған. Ташкент бегі Рәжіпханның жауапты тапсырмаларын орындап, сенімін ақтағандықтан, бір рулы елдің биі болып сайланған.

	Соғыс жылдарында Естемес бидің мешіті өртеніп кетті. Кейін жергілікті экономист-ғалым Жамбыл Қаппаров жеке қаражатымен атақты бидің мешітін қайта көтерді. Сөз реті келген соң айта кетейін, Ж. Қаппаров – өзі туып-өскен өңірдің гүлденуіне елеулі үлес қосқан азамат. Көзінің тірісінде өзі оқыған Атбұлақ орта мектебіне тұрақты түрде қаржылай көмек көрсетіп отырды. Ғалым 2001 жылы дүниеден өткеннен кейін ауыл ақсақалдары мен мектеп ұжымының ұсынысымен мектепке Ж. Қаппаров есімі берілді. Осы үрдісті қазір ғалымның ұрпағы жалғастыруда. Олар мектеп жанындағы интернат ғимаратын күрделі жөндеуден өткізді, ыдыс-аяғынан бастап жиһазына дейін қайтадан жаңғыртты. 2007-2008 оқу жылынан бастап мектеп «Ж. Қаппаров атындағы дарынды балаларға арналған №5 мамандандырылған физика-математикалық мектеп-интернаты» болып қайта құрылды. Ғалымның ұрпағы мектепке құны 2 миллион теңге тұратын 30 киловаттық электр станциясын сыйға тартты.

	Қаппаровтар ашқан «Жамбыл қоры» сырттан арнайы шақырылған ұстаздарға төрт отбасылық екі коттедж салып берді және оларға жалақысына қосымша үстеме ақы төлеп тұрады. 2007-2008 оқу жылында ғана Қаппаровтар шалғайдағы ауыл балаларының мұқтажына 500 мың АҚШ долларына жуық қаражат жұмсады.

	Қазығұртты жайлаған шегір руының айт әулетінен тарайтын Тоқтамыс бабаның екі ұлының бірі Мошқалға, тұлғасының кембағалдығына қарамастан, табиғат көптің мұң-мұқтажын шеше алатындай ақыл-парасат берді. Жергілікті өлкетанушы Қ. Ергөбек жазғандай, 1854 жылы Ұя елді мекенінде дүниеге келген Мошқал қырық жасында осы өңірдегі жеті болыстың бірі болып сайланды. Ақбастау, Ақтам, Көмірлі, Ордақонған, Ақбұрқан, Құржайлау, Ақтас, Жамбас сияқты шұрайлы жерлерге егін ектірді, төрт түлігін өргізген қалың қазаққа қамқоршы, әділ би атанды. Мошқал болыстың сол кезде өсірген саябағы Сауапта әлі күнге жайқалып тұр.

	Сол кезеңнің белгілі адамы ретінде Меккеге екі рет қажылыққа барып, онда мұсылмандардың түстеніп, ас-суын ішуі үшін шайхана салдырды. Романовтар әулетінің үш жүз жылдық мерейтойына арнайы шақырумен қатысты. Оның әділ төрелігі мен тағылымдық мәні зор іс-әрекеттері жайлы әңгімелер ел арасында көп сақталған. Соның біразы жергілікті қаламгер У. Сүлейменұлының «Шегір (Өтей) ұрпағы» атты еңбегіне арқау болды. Бүгінгі ұрпақ та ата есімін ұмытқан жоқ, туған ауылы Ұяда үлкен көшенің біріне Мошқал Тоқтамысұлының есімі берілді.

	Осындай әділ төрелігінің арқасында «қарадан шығып, хан болғандардың» бірі – Нұржан Елікбайұлы. Ол жиырма жылға жуық ел билеп, тапқыр да туралығымен ерекшеленген. Сонысы үшін де патша әкімшілігінің қаһарына ұшырап, түрмеге қамалған. Тек халық өкілдерінің табанды қарсылығының нәтижесінде түрмеден босатылған. Сөйтіп, қайтадан болыс болып сайланған. Алайда «әділін айтсаң, ағайыныңа да жақпайсың» дегендей, әлдекімдердің қастандығымен өмірден ерте өткен.

	* * *

	Жиырмасыншы ғасыр Қазығұрт өңіріне де зобалаңды оқиғаларды ілестіре енгені белгілі. Ресейдің ішкі облыстарынан қоныс аударғандардың ең шұрайлы жерлерге күштеп орналастырылуы тыйылған жоқ. «Дүниені дүр сілкіндірген он күннің» тарихи дүрбелеңдері «асыра сілтеу болмасын, аша тұяқ қалмасынның» нәубетіне ұласты. Тіршіліктің тамырына шабылған балта халықты ашындырды. 1929 жылғы қыркүйекте Қарақалпақ облысының Тақтакөпір елді мекені мен Сырдария округінің Бостандық елді мекені көтерілді. Қазығұрт өңірі тағы да өз тәуелсіздігін қорғап атқа қонды. Іле-шала оларға Қостанай округінің Батпаққара, Ақтөбе округінің Ырғыз, Алматы округінің Сарқанд елді мекендері қосылды. Толқу бүкіл Қазақстанды қамтыды. Ф. Голощекин 1930 жылғы маусымда толқуды күшпен басу үшін бар кінәні өткенді көксеген бай-манаптар мен дін қайраткерлерінің басына үйіп-төккенмен, шын мәнінде, халықтың неліктен толқығанын жақсы білді. Сол жылдың көктемінде-ақ ол Сталинге жолдаған өте құпия жазбасында кулактарды тап ретінде жоюдың мейлінше күшті жүргізіліп жатқаны сонша, олардың тіршілік етуіне қажеттінің бәрін, талғажу етер ең соңғы тамағына дейін түк қалдырмай тартып алдық деп мәлімдеген болатын (68). Осы мәлімдеудің неге апарып соққаны белгілі. Оның нақты бір көрінісі қазығұрттық талантты жазушы Нұрғали Ораздың «Қазығұрт оқиғасы» атты әңгімесінде шебер суреттелген. Құшағындағы қос құлынын аман сақтап қалу үшін азапты жолға шыққан кейуана ананың басынан кешкені төбе-құйқаны шымырлатады. «Ел аштан бүгіліп, қорада қалған бір-екі тұяғынан көз жазбай отырғанда, далада өлген қандай мал деген әуестікпен қасына жақындағанда... апырай, кенет... адамның жамбас сүйегін... сосын екі көзі ойылып қалған бас сүйекті көріп, жүрегі селк ете түсті. Жалма-жан кейін қарай жалт бұрылып қаша жөнелді. Сонда байқады: бүкіл ауылды жым-жырт, үрейлі тыныштық басқан екен. Сыртта қыбыр еткен жан жоқ. Үн-түнсіз томсырайып, шаңытып тұрған ауыл біртүрлі боп-боз болып көрінеді...» Қаншалықты жан ауыртар көрініс болса да, ол кеңестік кезеңнің тұманды бір таңының ақиқаты еді. Ең болмаса біреуін сақтап қалу үшін жөргектегі ұлын бауырына құшырлана қысып, жол үстінде қалдырып кеткен қызына жаутаңдай қараған, Рабатына бірде емпеңдеп, бірде еңбектеп ұмтылған қауқарсыз ананың тағдырын адам баласына бермесін. Амал не, ол да қазығұрттықтар басынан кешірген ақиқат тағдыр еді...





2612. ОЛАР СОҒЫС АЛАҢЫНАН ОРАЛМАДЫ




	Екінші дүниежүзілік соғыс тағы бір елдік пен ерлікті сынар тағдырлы кезеңді алға тартты. Елу мыңдай халқы бар ауданның ел қамын ойлар азаматтары топ-тобымен соғысқа аттанды. Солардың арасындағы ірі тұлғалардың бірі – Сабыр Рақымов. Атақты батыр-генералдың туған жер, өскен ортасын ұзақ жылдар бойы әркім әр түрлі саққа жүгіртіп, әр түрлі айтып келді. Дұрысында, Сабыр Рақымовтың туған жері – Қазығұрттың етегіндегі Жаңабазар ауылының Көкібел елді мекені, руы – Суан бағыс. Осындағы кеңшар кезінде батыр генералдың есімімен аталып еді, өкінішке орай, тәуелсіздіктің алғашқы жылдарындағы сәтсіз реформаларға орай шаруашылық қырық бөлініп тарап кетті де, С. Рақымовтың есімі тек мектепке ғана тиесілі болып қалды.

	Жалпы, Көкібел – жағасын жауға ұстатпаған, жерұйығындай ата қонысын жауға алдырмаған, ерлігі ұрпақтан-ұрпаққа жалғасатын ерлік дәстүрі қалыптасқан ауыл. Көкінің өзі Төле би заманында өмір сүрген, батырлығымен, әділдігімен елге сыйлы болған атақты би. Төле би ел мүддесімен ұзақ сапарға аттанғанда бар билікті Көкіге тапсырады екен. Көкібелдің Суан, Албаба, Елтіңді, Айқынбай, Жетібай, Бораш, Сайымқұл сияқты батыр бабалары мен Қарлығаш сияқты батыр аналарының ерлігі, міне, осы Сабыр Рақымов сияқты батырларға келіп жалғасады.

	Әкесі жас шағында өмірден өткендіктен, Сабыр нағашысының қолында тәрбиеленді. Мектепке нағашысының балаларымен бірге барып, фамилиясын да солармен бірдей етіп өзгертті, тек құжаттарында өз әкесінің есімін қоса жазып, кімнің ұлы екенін көрсетіп отырды. Мектепте Сабырмен бірге оқыған өзбекстандық Шарафуддин ақсақалдың айтуы бойынша, Сабырдың нағашысы Рақым – құрама тайпасының ішіндегі қатаған (дәл осы тайпаның да, рудың да қазақ халқымен бірге өзбек халқының да құрамында бар екенін ұмытпаған жөн – Қ.Т.). Тіптен ол ақсақал Рақымның қазақ екенін дәйектей бергені үшін де кезінде жер аударылған.

	Сабырдың балалық шағы өткен, Ташкент қаласының кезінде Тақтапул деп аталған ауданы Қазақстанның селолық аудандарымен, әсіресе Дархан (бұл да шанышқылы тайпасының бір руының атауы – Қ.Т.) деп аталатын ауылмен шектесіп жатыр.

	Өткен ғасырдың елуінші жылдары болатын. Ол кезде Қызылорда қаласында педагогикалық институтта оқимын. Ең жақын ағайын-туысым Орынбек Тұрсынбаев Мәскеудегі түсті металдар және алтын институтында оқиды. Бірде, жазғы каникул кезінде, біз Ташкент қаласына бардық. Бұл оқудан қайтқан кезіміз бе, әлде оқуға аттанар кезіміз бе – есімде қалмапты, әйтеуір, түн мезгілінде Ташкентте қалып қойдық та, түнеп шығатын орын керек болды. Сонда Тақтапулда тұратын бір таныстарым еске түсіп, түн ішінде соны іздедік. Қинала-қинала таптық, алайда әңгіме онда емес, ең бастысы, сол жолы кездескен бір кісінің Сабыр Рақымов туралы айтқан әңгімесі көмескі болса да жадымда қалыпты.

	Бұл кезде Тақтапул Сабыр Рақымов ауданы деп аталып кеткен.

	Әңгіме де осыдан туындады ғой деп деймін. Қысқасы, осы азамат Сабырды оқытқан мұғалімді жақсы танитын болып шықты. Сабырдың математика пәніне өте ұқыпты болғанын айта келіп, оның ататегін тарқатып берді.

	Сабырдың әкесі Омар – қазақ азаматы. Ол өзінің бір-екі серігімен бірге Тақтапул мен осы маңдағы Хастимам (Көне Ташкент деп аталатын қала орамы – Қ.Т.) базарында аса беделді адам болып, билік жүргізсе керек. Бұл – төңкеріс кезеңі, аласапыран болып жатқан кез. Міне, осы аласапыран кезде, беделі өктем Омарға өшіккен саудагерлер оны бір қапылыста өлтіріп кетіпті. Сабырдың нағашысының үйінде тәрбиеленуінің сыры да осында.

	Сабырдың есейе келе елін іздемегені қалай деген сауал тууы, әрине, заңды. Оның себебі – Сабыр бала кезінен бастап осы Тақтапулда өскен, кейін Бакудегі әскери училищені бітірген соң, атты әскер бөлімшесіне келіп, взвод, эскадрон командирі болған. 1927 жылы Қарақұм басмашыларына қарсы соғысқан. Сол кезде Алтын Жұлдыздың орнына жүретін Қызыл Ту орденін алған алғашқы қазақтардың бірі.

	С. Рақымов 1930 жылы қолбасшылық құрамды жетілдіру курсынан өтіп, әр түрлі әскери округтерде қызмет етті. 1938 жылы Қызыл Армия қатарынан босатылды, бірақ екі жылдан кейін қайта шақырылып, Батыс ерекше әскери округі құрамына жіберілді.

	Екінші дүниежүзілік соғыс басталғанда майор шеніндегі С. Рақымов мотоатқыштар полкі командирінің орынбасары еді. Белоруссиядағы және Смоленск түбіндегі қорғаныс ұрыстарына қатысты. Келесі шілде айында жарақаттанып, госпитальға түсті, ал қараша айында жарақаты жазылып болмай, қайтадан майдан шебіне аттанды. С. Рақымовқа 56-армияның 1149-атқыштар полкін басқару тапсырылды. Ростов пен Таганрог түбіндегі кескілескен шайқастардың қалың ортасында болды. 1942 жылғы қаңтарда екінші рет жарақаттанып, ес-түссіз госпитальға жеткізілді. Үш айдай емделгеннен кейін, мамыр айында С. Рақымов сол 56-армияның 395-атқыштар дивизиясы командирінің орынбасары, ал 4 қыркүйекте осы дивизияның командирі болып тағайындалды. Дивизия Дон мен Кубань бойындағы шайқастарда, 1943 жылдың бас кезінде Солтүстік Кавказды жаудан қорғауда асқан ерлік көрсетті, 18-армияның құрамында жауды тоқтатып қана қойған жоқ, әлденеше рет кері серпіп тастады.

	Тапқыр да батыл қолбасшыға 1943 жылғы 19 наурызда генерал-майор атағы берілді. 8 сәуірде С. Рақымов дивизияны басқарудан босатылып, Мәскеуге – Бас штабтың К.Е. Ворошилов атындағы әскери академиясына жіберілді. Академиядағы оқуын аяқтағаннан кейін генерал-майор тағы да майданға оралып, 37-гвардиялық атқыштар дивизиясының командирі болып тағайындалды. 65-армияның құрамында дивизия Шығыс Пруссия бағытында жауды тықсыра шегіндірген белгілі ұрыстарда асқан ерлік көрсетті. Соның ішінде Гитлер армиясының тоғыз мыңдық гарнизоны жан салып қорғаған Грауденц (қазір Грудзендз) бекінісі үшін болған ұрыстың орны ерекше. Генерал И. Федюнинский басқарған екінші екпінді армияның құрамындағы С. Рақымов дивизиясы 1945 жылғы 16 ақпанда жойқын шабуылмен бекініске бірінші болып кірді, сөйтіп, шешуші шайқасқа жол ашты. Әр көше, әр үй әлденеше рет қолдан-қолға өтті. Гвардия жауынгерлері негізгі күш келгенге дейін жаудың жойқын шабуылын тойтарып тастаумен болды. Ақыры 22 наурыздың қалың қараңғылығын жамылып, жан-жақтан лап берген Кеңес Армиясының тегеурініне төтеп бере алмай, жау амалсыз берілді. Шығыс Померанск операциясы – әскери әдебиетте ерекше аталатын оқиғалардың бірі. Міне, осы операцияның жеңіспен аяқталуына С. Рақымов басқарған дивизияның да қосқан үлесі елеулі. Жүз елу шақырымды ұрыс сала тоқтаусыз жүріп өткен дивизия осы операцияны жүргізген 65-армия құрамында Балтық жағалауына да бірінші болып жетті. Гарнизон Висла өзенінің төменгі жағынан жаудың Данциг (қазір Гданьск) қаласына өтетін жолын кесіп тастады. Жаудың үрейін қашырған ұрысты бәсеңдетпей, кілт бағытын өзгертіп, қалаға күтпеген жерден келіп кірді. Қала ішінде қолма-қол ұрыс қызды. Ең ұрымтал жерлерді қатаң қадалаған генерал шайқасты өте шебер ұйымдастырды. Ол кейін әскери әдебиеттерде кең жазылды. Алайда аталған шайқас батыр генерал басқарған ең соңғы шайқас еді. Ірі бекіністерінің бірінен айрылған жау Данцигті енді Балтық теңізіндегі әскери корабльдерінен атқылай бастады да, осындай атыстардың бірінде ауыр снаряд дивизияның бақылау пунктіне келіп түсті. Нақ сол кезде С. Рақымов осы пунктте еді, атақты генерал тағы да басынан қатты жараланды. Ол сегіз сағат бойы ес-түссіз жатып, госпитальда көз жұмды. Оның денесі Өзбекстанға әкелініп, Ташкент қаласының орталығындағы Бауырластар бейітіне жерленді. Соғыстағы ерлігі үшін С. Рақымов Ленин орденімен, төрт дүркін Қызыл Ту, Қызыл Жұлдыз, тек қолбасшыларға ғана берілетін екінші дәрежелі Суворов, екінші дәрежелі Кутузов ордендерімен марапатталды.

	Өзбек халқы Сабырды Өзбекстаннан шыққан тұңғыш генерал ретінде қастерлеп, Ташкент қаласындағы мекемелердің, көшелердің, тіптен бір ауданның атын беріп, даңқын аспанға көтерді. Ташкент метросының бір станциясы да С. Рақымов есімімен аталады. Көптеген кітаптар жазылды, фильм түсірілді. Өзбекстанның Халық жазушысы, Социалистік Еңбек Ері Кәміл Яшеннің «Сабыр Рақымов» атты драмасы Өзбекстанның барлық театрларында қойылды. Сол пьесаның негізінде көркем фильм түсіріліп, бүкіл Кеңестер Одағында көрсетілді. Ташкент қаласында батырға әсем ескерткіш орнатылды. С. Рақымовтың Польша жерін азат етудегі ерлігін жоғары бағалаған Польша үкіметі Гданьск портына тіркелген бір траулердің атын Генерал Рақымов деп қойды. Ұзындығы 83 метр, 2798 тонналық 6514508 нөмірлі осы траулер 1965 жылдан 1995 жылға дейін, яғни отыз жыл бойы Польша халқына қызмет етіп, бауырлас елдің жүгін тасыды. Қазір ол Польшадағы қадірлі жәдігерлердің бірі ретінде тұғырда тұр.

	Польша үкіметі осылай құрмет тұтқан кезде С. Рақымов Батыр атағы әлі берілмеген генерал болатын. Осыншама құрмет шетелдіктердің генералдың қаһарман ерлігіне тағзым етуінің шынайы көрінісі еді. Ал сол тұста Сабырды жерлестері іздей қоймады. Қазақстанда атақты батыр жайлы бір кітап тұрмақ, бір жол сөз жазылмады, бірде-бір көше батыр есімімен аталмады. Табандатқан жиырма жылдан кейін, яғни Ұлы Жеңістің жиырма жылдығына орай, Өзбекстан Үкіметінің ұсынысымен Сабыр Рақымовқа Кеңес Одағының Батыры атағы берілді.

	Әлихан Көшіков – Сталинград, Украина, Орел, Курск майдандарында жауапты әскери тапсырмалар орындады. Украинада, Бессарабия мен Чехословакияда партизандық қозғалысқа қатысты. Қазығұрттық жігіттің ерлікпен парапар партизандық іс-әрекеттері жайлы Кишиневтен «Черезглюст», Киевтен «Говорит большая земля», Прагадан «Народ в сопротивлении» радиохабарлары берілді, чех қаламгерлері Әліхан ерлігін шығармаларына арқау етті. Чехословакия үкіметі Ә. Көшіковке Чехословакияның, ал Каменица, Мних қалаларының атқарушы билік органдары аталған қалалардың құрметті азаматы атағын берді.

	Ә. Көшіков чех халқымен байланысын соғыстан кейінгі бейбіт өмірде де үзген жоқ. Аудан шаруашылықтарында кәсіподақ ісін ұйымдастыруғазорүлесқосты.ЧехословакияменҚазығұртауданы шаруашылығы арасында мәдени-достық келісімшартының жасалуына, соның негізінде өзі жұмыс істейтін «Коммунизм» кеңшарында экономикалық, әлеуметтік мәселелердің табысты шешілуіне, атап айтқанда, кеңшарда асфальт жолдар тартылып, аурухана, мектеп-интернат, балабақша, сауда орталығы, стадион, музыка мектебінің құрылысын жүргізуге айтарлықтай ықпал етті.

	Қазығұрт өңірінің тағы бір тұлғалы түлегі Егемқұл Тасанбаев – сұрапыл соғысқа Алматыда жасақталған 100-атқыштар бригадасының саяси бөлім бастығының комсомолдармен жұмыс жөніндегі көмекшісі ретінде аттанды. Екі бірдей қанды шайқастың – ақ финдермен және фашистік Германиямен болған ұрыстардың куәгері Е. Тасанбаев өзінің «Өзім өскен ортада» атты естелігінде сол ауыр күндер туралы былай деп жазды: «Тек қана біздің бұрынғы Ленин атындағы ұжымшардан екі жүздей адам қолына қару алып, фашистермен бетпе-бет шайқасты, жүз алпыс адам жауынгерлік ерлік көрсетіп, қыршын кетті» (69).

	Ұлы Отан соғысынан жоғары әскери шенмен оралған Е. Тасанбаев Оңтүстік Қазақстан облысында аудандық партия комитетін басқарды, облыстық атқару комитетінің төрағасы, содан соң облыстық партия комитетінің бірінші хатшысы қызметтерін атқарды. Кейін Өзбекстанда Кеңшарлар және тың жерлерді игеру министрі болды. Е. Тасанбаев сол тұста Қазақстан, Өзбекстан республикалары, Кеңестер Одағы Жоғарғы Кеңестерінің барлық шақырылымдарына депутат, Орталық Партия Комитеттеріне мүше болып сайланды.

	Алғы шепте ерен ерлік көрсеткен ерлердің бірі – Қарақозы Әбдәлиев. Қазығұрт тауының тура түбіндегі қазіргі Рабат ауылында дүниеге келген Қарақозы, шын мәнінде, ақын болатын. Орта мектепті бітіре салып, аудандық комсомол-партия ұйымдарында жауапты қызметтер атқара жүріп, ол көңіл күйін поэзия тілімен сөйлетуге, шығармашылыққа ден қоя бастап еді. Оны «сұрапыл соғыс келді де, бұзды», қаламды қаруға алмастырған ақын Украинаны азат ету үшін болған шайқаста асқан ерлік көрсетті. Өз взводымен жау бекінісіне басып кіріп, он жеті үйді жаудан босатты, фашистердің оқ жаудырып тұрған жиырма үш ұясын, алпыстан астам фашистің көзін жойды. Көше бойындағы жекпе-жек шайқаста, сол қолынан жараланғанына қарамастан, қаптап келе жатқан танктерге пулеметтен оқ жаудырды, сөйтіп, тұтанған гранаталарымен-ақ бірнеше танкті от қаптырды. Сөйтіп, жаңағы Мелитополь қаласы түбіндегі шайқаста есіл ер өмірден қыршын кетті.

	Майдандағы ерлігі үшін оған Кеңес Одағының Батыры атағы берілді. Қазір Жетісай ауданында бір мектеп және туған ауылындағы орта мектеп Қ. Әбдәлиев есімімен аталады. Соңғы мектептің алдында және Рабат селосында Батыр құрметіне оның ескерткіші орнатылды. Қ. Әбдәлиевтің ерлігі жазушы Е. Әкімқұловтың батыр аттас шығармасында көркем бейнеленді.

	1945 жылғы 7 мамыр. Рейхстаг төбесіне Жеңіс туы тігілген сәт. Ауқымы мен қайғы-қасіреті жағынан бұдан бұрынғы барлық шайқастардан кем соқпайтын, сондықтан да Екінші дүниежүзілік соғыс деп аталған, кеңес жауынгерлерінің жеңісімен аяқталған ең қаралы соғыстың соңғы тарихи сәті. Сондықтан да осы тарихилығына орай, Рейхстагқа ту тіккендер қатарында қазақ жауынгері Рақымжан Қошқарбаевтың есімі де ұлы шайқастар шежіресіне алтын әріппен жазылды. Ал осы туды Рейхстаг төбесіне жеткізу үшін қарша бораған оққа қалқан болып, жол ашқандардың ерлігі ше?! Олардың да өмірі қыл үстінде, мейлінше қауіпті еді. Соған қарамастан ерлік жасағандардың, дәлірек айтқанда, берілген тапсырманы бұлжытпай орындағандардың бірі – Тұрсынбай Момынқұлов.

	Он жеті жасында майданға алынған жас жігіт талай рет өліммен бетпе-бет келді, талай рет жараланды да, соғыс тәртібімен тайынбай шайқасуға дағдыланды, азаматтық болмысымен жолдастарының өмірін сақтауға дайын тұрды. Кезекті тапсырмадан оралып келе жатқанда қар астында қалған жаралы жауынгер Төлен Арыстангелдиновтің кеудесінде жаны бар екенін байқап, өз өміріне төнген қауіпке қарамай, оны әскери госпитальға жеткізді, оның соңы екеуінің мәңгілік достығына ұласты. Тағы бір есте қалары, фашизмнің тізе бүгуін әлемге паш еткен жоғарыдағы тарихи оқиғаның қақ ортасында болды, сегізінші мамырдағы салют ату салтанатына қатысты, Рейхстаг фойесінде кейін тарихи тұлғаларға айналған Неустроев, Егоров, Кантария, Қошқарбаевтармен бірге бейнежазбаға түсті. Кейін сол бейнежазбаны, жаңағы азаматтардың артында, екінші қатардағы өзін көргенде қарт жауынгер қатты тебіренді. Өкініштісі, Рейхстагқа ту тіккен майдандастар арасынан Т. Момынқұловтың есімін кездестіре алмайсыз. Оның сырын ол былай түсіндіреді: «Суретке түсіп болар-болмаста бір топ жауынгерлерге шұғыл тапсырма берілді. Рейхстаг ішінде қаза тапқандарды жерлеу бізге жүктеліп, аяқ астынан жүріп кеттік. Сол кезде сәл-пәл кідіргенде, тарихи мәні зор атақты тізімге біздің де фамилиямыз ілігер еді. Сол күні қаралы митингіден кейін Кеңес Одағының Батыры генерал Пискаревтің іс-қағаздарын көтеріп тұрғанымда, қасыма бейтаныс қазақ офицері келіп, жөн сұрасты. Өзін Рақым деп таныстырған әлгі азамат бөлімшесінің адресін беріп, сол бойда қонаққа да шақырды. Сәті түспейтін іске не шара? Атақты Рақымжан Қошқарбаевпен сөйтіп кездесе алмадым», – дейді қарт жауынгер.

	Алайда пулеметші Момынқұловтың ерлігін генерал Шатилов «Берлин үшін шайқас» атты кітабында жылылықпен еске алады. Ал 1945 жылдың наурыз айынан бастап Шатилов дивизиясының құрамында Берлин үшін болған шайқасқа қатысқан Т. Момынқұлов Рейхстаг жанында түскен суретін ең қадірлі дүниесіндей әлі күнге мұқият сақтап келеді (69).

	Соғыстың аты – соғыс. Жауыңды өлтірмесең, ол өзіңді өлтіреді. Сондықтан «құралайды көзінен атқан» мерген Жұман Есіркепұлы 1942 жылдың жазынан 1944 жылдың күзіне дейін жүз он жеті фашистің көзін жойды. Сол ерлігі үшін үшінші, екінші дәрежелі Даңқ орденімен, Қызыл Ту орденімен марапатталды. Кезекті бір шабуылда жау оғынан мерт болды.

	Екінші дүниежүзілік соғыс ұрыстағы ерлікті ғана емес, бейбіт еңбектегі ерлікті де шыңдады. Жеңісті жақындату үшін бүкіл ел болып жұмылды. Атақты палуан Қажымұқан Мұңайтпасов, аты аңызға айналған тарышы Шығанақ Берсиев сияқты ел перзенттері қару жасауға мол жеке қаражатын қосты. Қазығұрттық азамат, «Көкібел» ұжымшарының төрағасы Тілеміс Көбеев те танк колоннасына өз қалтасынан елу мың сом аударды. Бас қолбасшы оған «Алғыс хат» жариялады.

	Жеңіс қазығұрттықтарға да оңайлықпен келген жоқ. Екі мың алты жүз он екі азамат соғыс алаңынан оралмады. Қанша қасіретті болса да, тәуелсіздікті көксеген елдің кезекті бір шайқасының кейіпкерлеріндей олардың қара тасқа қашалып жазылған есімдері ұрпақ санасында ұзақ сақталары сөзсіз.





	Сүйкімді тау, сұрланып шіренбейтін,

	Кім білмейді батсайы – кілем кейпін.

	Қариялар жиылып сыр толғайды,

	Шежіресін бұл таудың білем дейтін.



	Тау тарихы, ел жайы – жыр еткені,

	Тоқайласар сан арман жүректегі.

	Қазығұрттың өзінен аумай қалған,

	Шаруақор, жасампаз түлектері.

	Тұрсынай ОРАЗБАЙҚЫЗЫ





ҚАЙТА ТҮЛЕГЕН ҚАЗЫҒҰРТ





СӘУЛЕ ШЫҢҒА ӨРМЕЛЕП БАРАДЫ




	Қазығұрт өңірі Екінші дүниежүзілік соғыстан кейін де талай тарихи өзгерістерді басынан кешірді. Кеңестік дәуірдің алғашқы онжылдықтарындағы аумақтық-әкімшілік бөліністер аласапыраны, ішінара болмаса, негізінен тұрақтап, ең басты назар халықтың әл-ауқатын жақсартуға бағытталды. Көбіне-көп майшамның жарығын қанағат тұтқан көпшіліктің электр қуатын ғажайыптай қабылдаған алғашқы әсері тарихи тұрғыда еске алар оқиғаға айналды. Осы маңызды сала ауданда 1959 жылдан бастап өз алдына ресми түрде дербес мемлекеттік қолдауға ие болды. Осы жылдың қараша айында аудандық электр жүйесі құрылды. Келесі айда алғашқы электр жарығы Қазығұрт селосына берілді. Жарық бағаналарды қуалай тартылған, ұзындығы 47,5 шақырымдық желі арқылы Өзбекстанның Ақ-Қабақ электр станциясынан жеткізілді. Келер жылдары Шарбұлақ, Тұрбат, Шарапхана, Рабат, Қызылтаң, Жаңабазар және басқа елді мекендер электр желісіне қосылды. Осы үрдіс қосымша станциялар салу жолымен сатылай жалғасып, тәуелсіздік қарсаңында ауданның бүкіл елді мекендері дерлік электр қуатымен қамтамасыз етілді. Аудан бойынша қысқы маусымда бір айда пайдаланылған электр қуатының мөлшері он миллион киловат-сағатқа жетті. Бұл егемендік алғаннан кейінгі өтпелі кезеңнің соңғы жылдарындағы осындай қуат мөлшерінен үш есеге жуық көп. Қазір сала қайтадан жанданып, күткендегідей даму жолына түсті.

	Қазығұрт өңірі ғажайып әсем көлдерімен, тасты жарып ағатын мөлдір бұлақтарымен ежелден белгілі. Демек, табиғат сыйын пайдаланудың небір тамаша тәжірибелері мұнда ықылым заманнан бері қалыптасумен келеді. «Үлкен Келес» желілік су каналы – кеңестік дәуірдегі осындай озық тәжірибенің бірі, дәлірек айтқанда, бірегейі. Ауданда суды мемлекет қамқорлығы арқылы жоспарлап жүйелеу кеңес дәуірінің алғашқы жылдарында-ақ басталды. 1925 жылы Ташкент қаласында Орта Азия ирригациялық ғылыми-зерттеу институты ашылды да, Сырдария бассейніне қарасты барлық ирригациялық құрылым есепке алынды, оларды күтіп-баптау мақсатында аумақтық су жүйелері басқармалары ұйымдастырыла бастады. 1936 жылы Оңтүстік Қазақстан облысы Келес су жүйесі басқармасына қарасты Қаратас аудандық өндірістік күтім бөлімшесі құрылды. Нақ осы жылы «Үлкен Келес» шаруашылықаралық канал қазу қолға алынған еді. Дегенмен Шыршық өзенінен бастау алатын осы құрылыс 1984-88 жылдарда ғана тың қарқынмен жүргізілді. Аудан аумағындағы суармалы жерлердің жалпы көлемі 14 187 гектарға жетсе, шаруашылықтардың 10 000 гектарға жуықтай жері тек осы «Үлкен Келес» каналы арқылы суландырылды. Енді ауданда осы саланың қам-қарекетімен айналысатын дербес құрылым құру қажеттігі туды. Сөйтіп, 1993 жылғы 23 қыркүйекте Қазығұрт аудандық су жүйесі басқармасы құрылды.

	2001 жылы «Гидрант» бағдарламасына сәйкес, «Үлкен Келес» желілік каналының жер асты гидроқұрылымдары түзетіліп, қалпына келтірілді. Бұл жұмысқа елу миллион теңге жұмсалды. Халықтың ырыс-несібесінің көзіне айналған каналға мемлекет қазір де жыл сайын мол қаржы жұмсап келеді.

	«Сулы жер – нулы». Қазығұрт өңірі, осы халық даналығының айғағындай, малы да, егіншілігі де осының жемісін көріп отыр. Судың да, күн сәулесінің де молдығына орай, мұнда егін, оның ішінде, бау-бақша өндірісі еркін дамуда. Ауданда дәстүрлі дәнді дақылдардан бастап жүзімге дейінгі күнделікті тұтынуға қажетті өнімдердің бәрі бар. Жергілікті тұрғындар бұл өнімдерге мұқтаж емес, тіпті аудан көлемінен тыс жерлерге көмек көрсетуге дайын. Бұл, әрине, ғылым мен тәжірибені ұштастыруға ұмтылыстың көрінісі. Айталық, тұрақты ізденістің нәтижесінде «Қарабау» жауапкершілігі шектеулі серіктестігі бастаған «Қазығұртагро», «Амангелді», «Сапа» шаруа қожалықтары дәнді дақылдың жоғары өнімді, яғни асыл тұқымдарын өндіріп, сата бастады. Жалпы, тәуелсіздік табалдырығындағы дағдарыс көп нәрсеге үйретті. Соның ең бастысы – нарық заңдылығына икемделу. Кеңестік кезеңдегі үкіметтік қолдауға сүйену дағдысы алғашқыда жерге нағыз меншік иесін табуға айтарлықтай қиындық келтіргенімен, қазір жағдай кәдімгідей түзелді. Мың жарымнан астам бытырап кеткен шаруашылықтар қайтадан ірілендіріліп, оларға қызмет көрсетудің соңғы үлгілері құрыла бастады.

	Толып жатқан кедергілерге қарамастан, ауданда асыл тұқымды мал өсіретін бес шаруашылық жұмыс істейді. СОКП Орталық Комитетінің 1927 жылғы 16 наурыздағы қаулысына сәйкес, 1928 жылы Жамбыл облысының Жуалы ауданы аумағындағы Күйік тауының етегінде асыл тұқымды қой өсіретін арнаулы кеңшар ұйымдастырылған еді. Үш жылдан кейін ол Қазығұрт ауданының Рабат елді мекеніне ауыстырылды. Қойдың биязы жүнді тұқымын шығару үшін будандастыру ісі қызу қолға алынды. Нәтижесінде «Күйік» кеңшарында кейін Оңтүстік Қазақстанның биязы жүнді меринос қойы деген атаумен бүкіл елімізде, тіпті Одақ көлемінде танылған қойдың мүлдем жаңа тұқымы дүниеге келді. Жаңа тұқымды өмірге келтірген он тоғыз автордың он екісіне КСРО Мемлекеттік сыйлығы берілді. Белгілі тоқырау заманында аталған шаруашылықтың да берекесі қашып, ол енді-енді ғана қайтадан күш ала бастады. Аудандағы «Үшбұлақ» өндірістік кешені, міне, осы кеңшардың мұрагері іспетті.

	Әрине, бұл жақсы. Дегенмен дайын өнімді пайдалану мен оны қайта өңдеп пайдаланудың үлес салмағын таразыласақ, сөз жоқ, ойлануға тура келеді. Проблема жеткілікті, сонымен бірге оны шешу бағытындағы іс-әрекеттер де баршылық. Мысалы, жеке ізденісі мен үкімет қолдауына сүйеніп, Б. Ибрагимов басқаратын жеке шаруашылық шұжықтың он жеті түрін шығаруда. Ал «Айко и К» жауапкершілігі шектеулі серіктестігі тұрғындарға кондитерлік өнімдер ұсынуда.

	Жалпы, сұраныс пен мүмкіндікті үйлесімді саралап, өндірісті соған сай ұйымдастыра білу оңай шаруа емес. Айталық, аудан аумағындағы гипстің мол қорын пайдалану қаншалықты тиімді?

	«Асыл-Тас – 2001» жауапкершілігі шектеулі серіктестігі, міне, осы мәселеге ден қойды. Сұраныс та, мүмкіндік те бар екен, демек, серіктестік өміршең бағыт ұстанып отыр. Сондай-ақ Қазығұрт қойнауының минерал суына молдығы да назардан тыс қалған жоқ. «Асыл-Мирас» жауапкершілігі шектеулі серіктестігі осы табиғат сыйын халық кәдесіне тиімді жаратып келеді. Ел экономикасы түзеліп, тұрмыс сапасы көтеріле бастаған шақта «Жеңіс и К» жауапкершілігі шектеулі серіктестігі өмірге келді. Құрылыс саласы қанат жая бастағандықтан, серіктестік кірпіш құюды қолға алды. Бір сөзбен айтқанда, өңірдің өндірісі замана ағымына орай нақты сұраныстар арнасында дамуда. Әттең, осындай көтеріңкі көңіл күй жергілікті, кейде одан да тыс себептермен болатын кедергілермен бәсең тартатыны өкінішті-ақ. Қазығұрттықтар өз жерінде аса бағалы кварц құмының молдығын да мақтаныш тұтады. Кварц құмы өндірілетін маңнан арнаулы кәсіпорын ашылды. Осы «Қазығұрт-Айна» жауапкершілігі шектеулі серіктестігі – республикада сұйық шыны шығаратын бірден-бір кәсіпорын. Егер сұйық шынының құрылыс жұмыстарына кең пайдаланылатынын және қазір республикада, әсіресе, Алматы, Астана қалаларында, облыс орталықтарында құрылыс көлемінің жыл сайын артып келе жатқанын ескерсек, серіктестік өніміне деген сұраныстың, әлемдік дағдарыстың салқынынан әзірге мұндай сұраныстың баяулап тұрғанына қарамастан, түптеп келгенде, қарыштап өсетінін бағамдау қиын емес.

	Мұндай өзгерістер, әрине, бір айдың немесе бір жылдың ғана жемісі емес. Оның астарында білім мен біліктің ұштасуы, күш-қайраттың ұтымды жұмсалуы жатыр. Осындай талаптың үдесінен шыға білген Н. Құралов, Н. Әшіров, Е. Мейірманов, С. Байғұлов, Ә. Жүнісов, Р. Ибрагимов, Д. Пазылов сияқты кәсіпкерлердің ауылдастарының ықыластарына бөленуі, олардың әр бастамасын қолдап, көмек көрсетуі, тіпті мәслихаттарға өз араларынан депутат етіп сайлап, үлкен сенім көрсетуі, сөз жоқ, заңды құбылыс. Айталық, ауыл шаруашылығының жоғары білімді маманы, мемлекеттік қызметте де жемісті еңбек еткен Нұржан Әшіровтің ағайын-туыстарымен ақылдаса келе нарық заманының талабына орай дербес шаруашылық құрып, жауапкершілігі мол іске саналы түрде бел шешіп кірісуі жай ғана тәуекелдің немесе жалпы дүбірдің ісі емес-ті. Сондықтан болар, Н. Әшіров басқарған «Сапа-2002» жауапкершілігі шектеулі серіктестігі мал өсіріп, егін еге алатын, оның тұқымын асылдандырып, мол өнім жинайтын үлгілі шаруашылыққа айналып үлгерді, ауылдастарын да жұмыспен қамтып отыр.

	* * *

	Әріге бармай-ақ, аудандық халық ағарту мемлекеттік мекемесі алғаш құрылған 1929 жылғы жағдаймен саланың қазіргі жағдайын салыстыру, әрине, мүмкін емес. Кезеңіне қарай жемісті деп саналатын 1935-1936 оқу жылында қырық үш мектеп ашылып, жыл аяғында оның саны алпыс сегізге жеткен еді, алайда оның алпыс жетісі бастауыш білім ғана берді. Бірде-бір орта мектеп, бірде-бір жоғары білімді мұғалім болған жоқ. Аудандағы екі әйел мұғалімнің екеуі де өзге ұлттың өкілі еді. Қазір жартылай ертегідей көрінетін бұл деректерді неге еске алып отырмыз, себебі – ол бүгінгі және болашақ ұрпақ үшін, өз өлкемізді ең алдымен өзіміз тереңірек тану үшін керек. Қазір аудандағы мектептерді заманауи озық техникамен және технологиямен жабдықталған оқу орындарынсыз көз алдымызға елестету мүмкін емес. Осының куәсіндей, орта мектептерге арнайы интерактивті тақталар, интерактивті басқа да жабдықтар, вебкамералар, ADSL модемдері және интернетте онлайн режимінде жұмыс істейтін осы заманғы ақпараттық технологиялар енгізілді. Аудан мектептерінде ғана мыңға жуық компьютерлік кабинеттер шәкірттер игілігінде.

	* * *

	Қазығұрт – көп ұлтты өңір. 85,8 пайызы – қазақтар, 6 пайызы – өзбектер, 2,5 пайызы – орыстар, 2 пайызы – немістер, 0,9 пайызы – татарлар. Және ол аудан аумағының әр шаршы шақырымына 11,8 адамнан келеді.

	1926 жылы ауданда 40 мың 227 адам болған еді. «Асыра сілтеу болмасын, аша тұяқ қалмасынның» заманында ел іші бытырады, халқы селдіреді. Үш жылдың ішінде, яғни 1929 жылға дейін тоғыз мыңға жуық адам шетінеді немесе көшіп кетті, өсім тек 1959 жылдан бастап байқалады. Тәуелсіздік қарсаңында, 1990 жылы ауданда 76 439 адам болған еді, үш жылда ол 4815 адамға, яғни 1993 жылы 81 254 адамға дейін өсті. Оның 39 683-і ер азаматтар болса, 41 571-і әйел адамдар. Қазір ауданда халық саны 102 849 адамға жетті.

	Демографиялық жағдайдың, ең алдымен, денсаулық сақтау саласының жай-күйімен тығыз байланысты екені белгілі. Қазіргі қолдағы деректер бойынша, аудан аумағында алғашқы емхана 1929 жылы ашылды. Ауданда бір ғана фельдшер қызмет етті. Ал алғашқы аурухананың жобалық-сметалық құжаттары 1931 жылы жасалғанмен, оның құрылысы басталмай, жылдан-жылға созыла берді. Тек 1936 жылғы 7 қазанда ғана он бес төсектік аурухана ашылды. 1940 жылы Рабат пен Тұрбаттың әрқайсысында он төсектік екі аурухана пайдалануға берілді. Қазығұрт өңірінде адам өміріне араша тұрар аса маңызды саланың кейінгі қадамы, негізінен, осы үш ауруханадан бастау алады. Ал қазір ауданда орталық аурухана, орталық емхана, өкпе ауруын емдейтін аудандық аурухана, жедел жәрдем станциясы, ауылдық желерде үш аурухана, тоғыз емхана, екі бастапқы медициналық-санитарлық қызмет орталығы халыққа медициналық қызмет көрсетеді.

	Ауданда алғашқы аурухана ашылған 1936 жылы жоғары білімді тұңғыш дәрігер, Алматы медицина институтының алғашқы түлектерінің бірі Сара Самигуллина келді. Арада зымырап жетпіс жылдан астам уақыт өте шықты. Осы жылдармен бірге аудан дәрігерлерінің саны да, сапасы да артып, олар заманауи жабдықтарды игере алатындай деңгейге көтерілді. Аудандағы осындай 140 жоғары білімді дәрігердің жартысына жуығы – осындай жоғары санаттағылар.

	Заман талабына орай, ауданда енді жеке отбасылық денсаулық сақтау орындары да пайда бола бастады. Алғашқы отбасылық емхана Қазақстан Республикасы Денсаулық сақтау министрлігінің 1998 жылғы 24 қыркүйегіндегі «Қазақстанда отбасылық медицинаны дамыту» және «Алғашқы дәрігерлік көмек көрсетуші емдеу мекемелерін қайта құру» жөніндегі шешімдеріне сәйкес 1998 жылғы 14 желтоқсанда құрылды.

	Және бір игі дәстүр, 1936 жылы ауданда алғаш он бес төсектік аурухана ашылғанда оның бесеуі босанатын аналарға арналған еді. Кейін де ол басым бағытта назарда болды. Жалпы, Қазығұрт – еліміздегі халық тығыз орналасқан, сондай-ақ ол табиғи түрде өсіп-өркендеп келе жатқан, аналық мейірім мен сәбиге деген құрметтің қаймағы бұзылмаған киелі өңірлердің бірі. Жерін де, жесірін де жат қолына ұстатпау үшін талай жанкешті шайқастарды басынан кешірген қазығұрттықтардың бүгінгі жайма-шуақ тіршілігі, міне, осы аналық мейірім мен сәбиге деген құрметтің де жемісі.

	Ана мейірімі деген сол, отағасы Исақұлы дүниеден өтіп, жалғыз ұлы Ешенқұлмен жесір қалған Меруерт әженің бастан кешкен қиындығы, әрине, аз болған жоқ, бірақ аналық жүрек бәрібір өз шуағын басқаларға да төге білді. Ешенқұлым жалғыз болмасын деп ағайын-туыстарының балалары Нышанбайды, Сәдуақас пен Қалмаханды бауырына басты. Оларды Ешенқұлынан кем көрген жоқ, бәрін де оқытты, тоқытты. Ниетіне қарай, жалғыз ұлының жапырағы жайылды. Ешенқұлы мен келіні Толғанай он үш ұл мен қыз өсіріп, әрқайсысын жеке отау етіп шығарды.

	Ешенқұл өмір тауқыметімен ерте есейді, қатардағы сатушыдан аудандық тұтынушылар одағының төрағасына дейінгі қызмет сатыларынан өтті. Кезінде Ешенқұл салдырған дүкендер, дәмханалар мен мейрамханалар қазір де халық қажетіне қызмет етуде. Заман талабымен базар ісін ерте қолға алғаны да кәдеге жарады. Ешенқұл дүниеден өткеннен кейін де Толғанай отағасының бастаған базар саудасын бекем жалғастырып әкетті. Шүкір, қазір ол жайнап тұр. Сатушы да, сатып алушы да разы. Ал Толғанай – жаңағы он үш ұлы мен қызынан отыздан астам немере мен онға жуық шөбере көріп отырған бақытты ана.

	Тоғыз ұл, төрт қыз өсіріп, қырық бес немере мен алты шөберенің мөлдір күлкісіне бөленген шарапханалық Г. Құрбанованың мерейін өсіріп отырған да, ең алдымен, міне, осы береке-бірлігі жарасқан отбасы қызығы. Үлкен қызы Анар – жоғары білімді балалар дәрігері, бес бірдей ұлы ішкі істер органдарының қызметкерлері, Жанаты мен Бауыржаны кәсіпкерлікпен айналысса, Данияры жеке шаруа қожалығын дөңгелетіп отыр, Жамалы ұстаз, кенжесі Сабыржан – қара шаңырақ иесі. Құдандалықпен өрісі кеңейіп, бәрі бас қосқанда бауырмалдықтың ләззатымен мәре-сәре болатын кәдімгі қарапайым қазақы отбасы. Ал осындай отбасылар Қазығұртта қаншама?!

	2008 жылғы қазан айына дейінгі статистикалық дерек бойынша, ауданда төрт және одан да көп бала өсірген аналар саны – 5182. Ардақты аналар – 570, 35 ана «Алтын алқа», 193 ана «Күміс алқа» орденімен, 974 ана бірінші және екінші дәрежелі «Ана даңқы» орденімен марапатталған. Осы жалаң цифрлардың астарында еліміздің іргесін бекітіп, еңсесін көтеруге сеп болар қаншалықты күш-қуат жатыр десеңізші?!

	* * *

	Жиырма бірінші ғасыр табалдырығында тәуелсіздік тұғырына қонып, еңсесін тіктеген егемен еліміздің бір пұшпағы – Қазығұрт өңірінің келбеті де игі өзгерістерге орай сән түзеді. Дамуды тежейтін тетіктерді серпінді тетіктер алмастыра бастады. Кезеңдік тоқыраулардың тоңы жібіп, күнделікті тұрмыс-тіршіліктің қам-қарекеттері үйлесімді шешілуде. Жүдеу тартқан мал өрісінің өңі кіріп, бір кездері қаңырап қалған құрылыстар қайтадан жандана бастады. Әсіресе денсаулық сақтау, білім беру салаларында еңселі ғимараттар қатары айтарлықтай кеңейді. Қазығұрт, Рабат, Атбұлақ, Шарапхана, Қызылқия елді мекендеріне табиғи газ келтірілді. Енді Қарабау, Жаңабазар, Жігерген, Алтынтөбе, Көкібел ауылдық округтеріне табиғи газ желісін тарту қолға алынып жатыр.

	Анау-мынау емес, бұлақ суының сусыныңды қандырып қана қоймай, емдік қасиетімен қадірленгені ата-бабамызға ежелден белгілі. Ендеше, ол бүгінгі ұрпаққа неге өнеге болмасқа?! Қазығұрт қойнауы толы мөлдір бұлақтар осылайша есепке алынды. Жергілікті халықтың «шотқа салуы» бойынша, осы өңірде үш мыңдай бұлақ бар. Тәуелсіздіктен кейінгі ең алғашқы мүмкіндікте-ақ осы табиғат сыйы билік басындағы азаматтардың назарын аударды. Өз араларында шөлейтті деп аталатын Шанақ өңіріндегі Ызабұлақ, Жалаулы, Қайнар бұлақтарының тұщы суы үй-үйге жеткізілді. Жаңабазар, Көкібел, Бейнеткеш, Қазығұрт, Алтынтөбе, Рабат, Атбұлақ, Шарапхана, Қақпақ ауылдарына ауыз су құбыры тартылды. Аудандағы елді мекендердің бәріне дерлік телефон қондырылды. Әлемдік дағдарыстың өкпек желі қазіргі заманғы жолдарды тартуға да кесе-көлденең тұра алған жоқ. Келес өзенінің үстімен асып түскен жаңа көпір Үшбұлақ ауылының тұрғындарын қуанышқа кенелтті. Шарапхана – Жаңабазар – 1 мамыр, Аманкелді – Қаржан, Қазығұрт – Тұрбат бағыттарындағы жолдардың кесімді бөліктері де осындай көпірлермен көріктендірілмек. Қазығұрт өңірі, міне, осылайша қайта түлеу үстінде. Ал оны түлеткендер кімдер?!

	Тек кеңес дәуірін үстірт шолып өткеннің өзінде кешегі ұлтарақтай жері үшін қайыспай күрескен ата-бабаның ерлік рухының қазіргі бейбіт өмірде де сабақтаса өрбігенін көреміз. Туған жерінің өркендеуіне қарапайым еңбегімен-ақ қыруар үлес қосқан Социалистік Еңбек Ерлері – шопандар Дәмеш Шақабаева, Егемберді Омарбеков пен Демеу Қалымбетов, механизатор Төле Ағабеков, қоғам қайраткерлері, ауыл шаруашылығын шебер ұйымдастырушылар Егемқұл Тасанбаев пен Жолбарыс Қалшыоразов, Кеңес Одағының Батырлары Сабыр Рақымов, Қарақозы Әбдәлиев, Бейсен Оңтаев, Асылбек Жасымбеков, танымал қаламгерлер Қалаубек Тұрсынқұлов, Нұрғали Ораз, Сәбит Бахадүр, Болат Шарахымбай, Нұрбүбі Омар, Омар Иса, Бақытжан Алдияр, КСРО Мемлекеттік сыйлығының лауреаты шопан Ахмет Қосанбаев, Қазақ КСР сыйлығының лауреаттары, шопандар Жаппар Балқыбеков, Бекзат Дүйсенов, Сәтбай Жаңабаев, сауыншы Мейрамкүл Жақыпова, ғылым қайраткерлері, Республикалық Мемлекеттік сыйлықтың иегері Ерген Сартаев, ғылым докторлары Оңал Шегебаев, Сәрсен Шүйішбаев, Бақыт Тілеубеков, Өзбекстанның халық әртісі Захид Хақназаров, жергілікті мүсінші, Ақпан батырдың мүсінін салған Амангелді Тұрсынұлы, тағы басқалары – аудан өмірбаянын айшықтаған елеулі тұлғалар. Жалпы аудан бойынша төрт адам Кеңес Одағының Батыры, төрт адам Социалистік Еңбек Ері, төрт адам КСРО Мемлекеттік сыйлығының, жиырма екі адам Қазақ КСР мемлекеттік сыйлығының иегері атанды, төрт адам КСРО Жоғарғы Кеңесіне, жиырма екі адам Қазақ КСР Жоғарғы Кеңесіне депутат болып сайланды. Елуге жуық қазығұрттық азаматқа Қазақстан Республикасына Еңбек сіңірген қайраткер атағы берілді. Олардың арасында дәрігер Камал Жанысбаев, заңгерлер Мүсілім Нүсенов, Бекет Тұрғараев, Қараман Қылышбаев, экономист Тілләбай Мақұлбаев, мұғалімдер Сейдехан Садықұлов, Лес Бейсеков, әртістер Сапар Өтемісов, Ізбасар Өтешов, кинорежиссер Серік Жармұхамедов, ғалымдар Мейірбек Оразов, Серікжан Қирабаев, Абдолла Сапаров, мәдениет қызметкерлері Медеубай Баубеков, Өмірсерік Қалдыбаев, Райымқұл Темірбаев, ауыл шаруашылығы қызметкерлері Дүйсенбек Үмбеталиев, Төрехан Байғанаев, Қиянтай Шалқаров және басқалары бар.

	«Ауылына қарап азаматын таны» дегендей, ауылдың түлеуі сол өңір түлектерінің ерлікке тең еңбегімен қоса, оның мұң-мұқтажына шынайы жаны ашитын перзенттік сезімнің де жемісі. Оны мынадан-ақ көруге болады. Мәселен, ағайынды ғалымдар – Пірімқұл, Райымқұл Құдайбергеновтер Алтынтөбе әкімшілігінің Атбұлақ ауылында өз қаржыларына мешіт тұрғызды. Осы үлгі ауданда кең етек алып, басқа да азаматтардың қолдауымен оқу орындарына арналған бірнеше ғимараттар бой көтерді. Ата дәстүр қайтадан жаңғырығып, асар әдісімен Тұрбат ауылында Ысмаиыл ата кешені жөндеуден өткізілді, Жаңа тірлік орта мектебінің құрылысы аяқталды. Осындай игілікті істерге қазығұрттық кәсіпкерлер Нұрлан Қаппаров, Ермат Сыбанов, Әбдез Атымтаев, Спандияр Байғұлов, Нұржан Әшіров, Мошқал Айтубаев, Нұрлан Құралов, Зүбайдулла Заиров, тағы басқалары сүбелі үлес қосып келеді.

	* * *

	Аудандық халық театры кәсіби өнер ұжымы ретінде 1957 жылдан қалыптаса бастады. Аудандық мәдениет үйінің жанынан құрылған драма үйірмесі көрермендер алдына алғаш рет Б. Майлиннің «Жалбыр» спектаклімен шыққан еді. Кейін Ғ. Мүсіреповтің «Қозы Көрпеш – Баян сұлу» лирикалық драмасын, Қ. Мұхамеджановтың «Өзіме де сол керек», «Қуырдақ дайын», «Құдағи келіпті» комедияларын, сол сияқты көптеген отандық және шетелдік авторлардың күрделі қойылымдарын сахналады. Өнер ағысы қазығұрттықтарды жаңа деңгейге көтерді.

	Көрерменнің ықыласын оятқан ұжымдық және отбасылық өнерпаздар қатары кеңейіп, шығармашылық тыныс ашыла түсті. Солардың бірі – Темірбаевтардың отбасылық ансамблі. Әулет атасы Өмірәлі бастап, балалары Райымқұл, Бегімқұл, Сейдуалы, Момынқұл, Керімқұл, Битөре қостаған өнерпаздар ең алғашқы концертін туған ауылы Рабатта 1972 жылы қойған еді. Араға екі-үш жыл салғанда ол тек аудан ғана емес, облыс, тіпті республика деңгейінде танылды. Ал онжылдық мерекелік концерті Мәскеуде, Кремль сарайында өтті. Темірбаевтардың өнеріне Қырғызстанның, Өзбекстанның, Болгарияның көрермендері қол соқты. Ансамбльдің жетекшісі Темірбаев Райымқұл – белгілі сазгер, Қазақстан Республикасына еңбек сіңірген мәдениет қызметкері. Өнерпаз әулеттің отбасында үш бірдей ансамбль – халық аспаптар ансамблі, үрмелі аспаптар ансамблі, эстрада ансамблі бар және олар туралы үш рет телефильм түсірілді.

	Бір ауылда, Қызылқия ауылында екі би ансамблі жұмыс істейді, құрылғанына он жыл тола қоймаса да, екеуі де өнерсүйер қауымның ыстық ілтипатына бөленіп үлгерді. Орта мектеп жанынан құрылған «Жұлдыздар» би ансамблі бір жылда, яғни 2003 жылғы 2-16 шілде аралығында Болгарияның Обзор қаласында өткен «Обзордағы жаз» атты IV халықаралық фестивальдың және сол жылғы 22-26 қазан аралығында Ресейдің Санкт-Петербург қаласында өткен «Маленькие звездочки» атты Халықаралық балалар байқауының жүлдесін жеңіп алды. Алматы сахнасында – «Бозторғай», «Қамажай», «Айгөлек – көктем», «Айгөлек – күз», «Айгөлек – қыс», «Азия даусы» сияқты Халықаралық байқауларда топ жарды. Ал ауылдық әкімшілік жанына құрылған «Таңшолпан» би ансамблі – 2002 жылы Стамбул, 2003 жылы Ялта, 2006 жылы Ташкент қалаларында өткен халықаралық байқаулардың жүлдегері.

	* * *

	Қазығұрт – ежелгі ұлттық өнер – көкпар тарту өнері кең тараған өңір. Республикалық құрама команданың басты шабандоздары қазығұрттық жігіттер екені тегін емес. Спорт өнерінің осы түрі сөз болғанда, ең алдымен Сейділлә Кенжеғұлұлының есімі аталады. Өйткені ол – ат үстіндегі өнерімен талайды тамсандырған шабандоз. Кезінде Мәскеуде өткен одақтық жарыста Буденныйдың өзін таңғалдырып, атақты қолбасшының алтын сағатына ие болды. Ал былғары қолғап шебері Құралбек Бұхаров он алты шет мемлекетте халықаралық жарыстарға қатысты. Екі дүркін Азия чемпионы, Орта Азия чемпионы, Кубада өткен дүниежүзілік жастар мен студенттердің әлемдік жарысында қола жүлдені жеңіп алды.

	Ал Гүлмира Дәулетова ойын баласы кезінен-ақ шахматқа құмар болып өсті. Дарын мектебінің озат оқушысы, 2000-2003 жылдар аралығында облыс жасөспірімдері арасындағы жарыста төрт дүркін, әйелдер арасындағы жарыста екі дүркін чемпиондық тұғырға көтерілді. 2001 жылы Ташкент қаласында жасөспірімдер арасында өткен жарыста Өзбекстан Республикасының бас шахматшысы Юлдуз Хамрақұлованы тізе бүктіріп, тағы чемпион атанды. 2002 жылы шахмат жарысынан республикамыздың бас жүлдесін, Грекиядағы әлемдік жарысқа берілетін жолдаманы жеңіп алғанмен, талантты жасты қолдауға қаражат табылмай, ол аталған жарысқа бара алмады. 2003 жылы ғана Грекияның Халкиди қаласында өткен әлемдік додаға қатысып, дүниежүзі жұлдыздарының арасында төртінші орынға көтерілді.

	Г. Дәулетова – Қазақстан Республикасы шахматшылары құрама командасының мүшесі.

	Қазығұрттық Жанболат Амантаев – «Корольдардың королі» атанған спорт жұлдызы. 1994 жылы Таиландта тайбокстан өткен әлемдік жарыста күміс алқа тақса, 1995 жылы Қырғызстан-Франция ұйымдастырған кикбоксинг әуесқойлары арасында алдына жан салған жоқ. Содан бастап спорттың нақ осы саласынан Жанболатқа тең келер күш иесі табылмады. Келесі жылы Италияда өткен «Патшалардың патшасы» атты турнирде бас жүлдені жеңіп алса, сол жылы Белградта Еуропа кикбоксинг шеберлерін түгелдей тізе бүктірді. 1997 жылы Америка Құрама Штаттарында әлемнің әуесқой кикбоксшылары арасында чемпион, Лос-Анджелесте өткен «Патшалардың патшасы» жарысында екінші қайтара чемпион болды. Міне, осылайша Ж. Амантаевтың спорттағы жұлдызды жылдары жалғаса береді. Жинақтап айтқанда, ол – кикбоксингтен әлемнің төрт дүркін чемпионы.

	Ж. Амантаевтың қарындасы Гүлбахор Амантаева да аға жолын қуып, әйелдер арасында кикбоксинг сайысында әлденеше дүркін топ жарды. Ол – Өзбекстан чемпионы, Азия чемпионы және Азияның абсолютті чемпионы.





ҰЛТТЫҚ САЯБАҚТЫҢ САЛҚЫН САМАЛЫ




	Қазақстанның физикалық-географиялық картасына көз салған адам, сөз жоқ, оның сан түрлі әсем жаратылысын байқар еді. Шөлі де, көлі де, сайын шалқар даласы да, айбарлы асқақ таулары да кезектесіп бірде жазылып, бірде көкке таласа қол созып, сан құбылар еді. Әсіресе сыңсыған қарағайлы ормандары, жартастармен қоршалған көгілдір көлдері ғажайып әсерге бөлер еді. Осынау табиғат көркін кетірмеу, реті келсе, байыта түсу үшін республика үкіметі тәуелсіздік алысымен бірінші кезекте қоршаған ортаны қорғауға мән берді. Қазір Қазақстанда осындай жиырма бес аймақ мемлекет қамқорлығына алынды. Оның оны қорық та, тағы оны – ұлттық саябақтар. Алғашқы саябақ – Баянауыл мемлекеттік ұлттық саябағы, ол тәуелсіздік алғанға дейінгі, яғни 1985 жылы ресми тіркеліп, мемлекет қамқорлығында болған жалғыз саябақ және көлемі жағынан тәуелсіздік алғаннан кейінгі қалған саябақтардың ең шағыны еді. Бар болғаны 68 453 гектар, ал тәуелсіздіктің он жылдығында тіркелген және аумағы жағынан ең ірісі Қатон-Қарағай саябағы 643 477 гектар жасыл белдеуді алып жатыр. Ал Қазығұрт өңірінде 2006 жылы ашылған Сайрам-Өгем саябағы салыстырмалы түрде осындай саябақтардың ең жас, соңғы белдеулерінің бірі. Оның көлемі – 149 053 гектар. Талас Алатауының оңтүстік беткейі мен Ақсу-Жабағылының солтүстік-батыс беткейі арасында біресе шалғынды жазықтыққа ұласып, біресе сүңгі шыңданған қарағайлы қалың орман ортасынан суырыла көкке ұмтылған құз таулары бір-бірімен таласып, биіктен құлаған бұлақ сулары сарқырамаларға айналған ұлттық саябақ – мәдени демалыс үшін, шын мәнінде, таптырмас шипалы орын. Сондықтан осынау жаннатты жер мемлекет тарапынан тек ерекше қорғалып қана қойған жоқ, оны халық игілігіне айналдыруға бірнеше рет талпыныс жасалды да. Өгем өзенінің тас шатқал қысып, бұлқына аққан тұстарына станциялар орнатып, электр қуатын алудан бастап, қиялай өрлейтін қиын асуларға аспалы жолдар тартуға дейінгі қиялды оятқан іс-шаралар жоспарының талайы қаражатқа келгенде, тоқтап қала берді. Дегенмен «көрпесіне қарай көсілген» азаматтар қазір ұлттық саябақтың сегіз бірдей маршрутын белгілеп, табиғатты тамашалау мүмкіндіктерін барынша қарастыруда. Айталық, таудың биік қойнауындағы, жол бейнетіне көніп қана жетуге болатын Мақпал көл мен Сусіңген көлдерін жағалап, көкірек кере демалудың өзі бір ғанибет. Диірмен тас, Айғыржыққан, Көбелек су, Көк майса, Көк терек, Дуды сай, Жаңғақты сай, Мыңтоқым, Азаттеке сияқты демалыс орындарын аралап, табиғатты тамашалау, ондағы басқа жерде мүлдем сирек кездесетін өсімдіктер мен жануарлар дүниесінің небір сиқыр құпиясымен танысу неге тұрады?! Сусіңген көліне беттей көтерілген көне соқпақтар, ондағы ертедегі аңшылардың тасқа салған таңбалары, петроглифтері мүлдем сирек кездесетін жәдігер. Әр таңба ежелгі тарихтың құпия сырларына жетелейді. Жаңағы демалыс орындары атауларына байланысты толып жатқан аңыздардың өзі көне шежірені бір тарқатып тастайтындай. Соның бірі Мыңтоқымға қатысты. Жоңғар әлде қоқан шапқыншылығының кезі болса керек, таудың қорғануға қолайлы тұсына орналасқан жау қарсыласын беттетпей қояды. Барар жол жалғыз, ол – ат тұяғы ілікпейтін жалаңаш тас шатқал. Не істеу керек? Қазақ қолбасшысы сарбаздарына: «Аттардың ерлерін сыпырып, тоқымдарын мына шатқалға төсеңдер, аттарды соның үстімен жүргізіңдер», – деп бұйрық береді. Қалың қол сол тоқымдар арқылы тау басына көтеріліп, жауды тас-талқан етеді.

	Төселген тоқымдардың саны мың екен, содан сол тау Мыңтоқым тауы аталып кетеді.

	Сайрам-Өгем ұлттық саябағы әлі де өз құпиясын толық аша қойған жоқ. Оның жерұйыққа айналар шағы алда.

	Әлемдік экологиялық зардаптың салдарын азайту, мүмкін болса табиғат көркін жақсарту мақсатын көздеген «Жасыл ел» бағдарламасы қазығұрттықтарға да тың серпіліс әкелді. 2005 жылы Өгем өсімдік және жануарлар дүниесін қорғау мекемесінің көшеттер бағы дербес мекеме болып қайта құрылды. Алпыс гектарлық «Жасыл желек» мекемесіне, атына сай қоршаған ортаны сәндендіретін, сондай-ақ емдік жеміс-жидек ағаштарының тұқымдық түрлерін өсіру жүктелді. Мұндағы бөзарша, жай арша, қарағай, каштан, катальпа, акация, шаған, үйеңкі, емен, терек, шегіршін сияқты сәндік ағаштар мен алма, нәк, жүзім, бадам, жаңғақ, өрік, алхоры, шие, шабдалы, қарақат сияқты жеміс ағаштарының бірнеше түрі қазірдің өзінде тек аудан, облыс аумағын ғана жасыл желекке бөлеп қойған жоқ, сонымен бірге олар Жамбыл, Қызылорда, Маңғыстау облыстарында да жерсіне бастады. Аудан орталығындағы жаңа дендросаябаққа отырғызылған жас көшеттер де жұтаң аумақтың көркін келтіріп, желкілдей өсіп келеді.

	Көшеттерді тұқымнан дайындау, егу, күтіп-баптау, сапасын анықтау жұмыстары жергілікті тәжірибеден мақсатты ғылыми жүйеге ұштастырылды. Аталған мекеме мен Қазақ мемлекеттік тұқым тексеру станциясы арасындағы үйлесімді қызмет – осының жемісі.





ҚАЙРАТКЕРЛІК ҚИЯЛЫ ҚАНАТ ҚАҚҚАН




	Шымкент қаласындағы жасөспірімдер сарайының алдында Ғани Мұратбаевқа арналған ескерткіш тұр. Осы ескерткіш соңғы жиырма жыл көлемінің өзінде-ақ үш рет орын ауыстырды. Сол ескерткіштің дайындалуының өзі он-он бес жылға созылып, ақыры кезінде бүкіл Кеңестер Одағы идеологиясының тізгінін қолына ұстап отырған Сусловтың рұқсатынан соң ғана құйылған болатын. Кезінде бар-жоғы жиырма үш жасында өмірден өткен Ғанидың өз басынан өткен қилы-қилы өмірінің өзі бір тарих болса, мына ескерткішінің де басынан өткерген оқиғалары аз тарих емес. Бұл мәселелер – басқа бір ұзақ әңгіменің арқауы. Ғани Ташкентте қызмет істеген жылдарда Келес өңірі мен Қазығұрттың баурайына талай рет келді. Сол өңірдің аш-жалаңаш қалған балаларын жинап алып, балалар үйлері мен оқу орындарына орналастырған. Соларға өзі жап-жас бола тұрып, әкелік қамқорлық жасаған. Сол жетім балалардың ішінен кейіннен көптеген қайраткерлер мен ғалымдар, жазушы-журналистер жетіліп шықты. Мысалы, сол Ғани қамқорлық жасаған балалардың екеуінің ғана атын айтайықшы. Біреуі – қазақ әдебиеті ғылымына үлкен еңбек сіңірген, ұлы Мұхтар Әуезовтің «Абай жолы» романының жарық көруіне барынша қолғабыс жасап, сол үшін өзі қызметінен кеткен профессор Бейсенбай Кенжебаев, ал екіншісі – қырғыздың классик-ақыны, академик ақыны Аалы Тоқамбаев.

	Қазығұрт тауының оңтүстік баурайындағы бір шағын ауылда Әбдірахман Шыршықбаевқа қойылған ескерткіш обелиск тұр. Осы Әбдірахман ағамыз – Ғаниға ең жақын жүрген, ең сенімді серіктерінің бірі болған кісі. Осы жолдардың авторымен әңгімелескен тұстарында Әбдірахман аға: «Ғанида «жоқ» дейтін сөз болмайтын, ол әр уақытта «жасаймыз» дейтін бір-ақ жауап беретін. Өзі талап еткенде де, «жасайсың» деп бір-ақ тұжырымдайтын. Оның тапсырмасын орындамау мүмкін емес еді», – деп әңгімелейтін. Әбдірахман Ғани Мәскеуге қызметке кеткеннен соң, әскери қызметке барып, соңынан партия органдарында лауазымды қызметтер атқарып, өмірінің соңында мұғалімдік қызмет атқарды.

	Ғани жастарға қамқорлық жасап жүрген кезінде өмірге батыл араласа бастаған Келес өңірінің аса дарынды азаматтарының бірі – Зиябек Рүстемов болатын. Жан-жақты білім алған, өмірге аса құштар осы кісінің баспа көрмеген шығармалары аса мол. Оның бірқатары – тарихи тақырыптарға арналған дастандар, өлең-жырлар, эсселер. Өкінішке орай, сол шығармаларының көбі кезінде дәуір соққысына ұрынып, көмескіленіп қалды, қалың оқырманға жетпеді, тек соңғы жылдары ғана бір топ шығармасы жеке жинақ болып шықты. Өйткені ол кісінің айтып-жазғаны қаншалықты шындық болса, Кеңес дәуіріне соншалықты жат болып көрінді.



	...Талай сыр Қазығұрттың басында бар,

	О, мұнда алтын да бар, асыл да бар.

	Шаманның шалқып жанған от алдында,

	Билеген суреттері тасында бар.



	Қол созып сөніп бара жатқан нұрға,

	Бар және тізерлеген сақтар мұнда.

	Қалмақтың тұқырылған мес торысы,

	Тұяғын сүртіпті ғой мақпал қырға.



	...Сол күй бар мына төскей, мына қырда,

	Жайқалған майса қырдың бұлағында.

	Сақтардың садағынан самсап ұшқан,

	Жебелер зуылдайды құлағымда.



	Жалпы, өткен ғасырдың жиырмасыншы жылдары қазақ әдебиеті мен мәдениетінің аса көрнекті өкілдерінің Қазығұрт өңіріне келмегені кемде-кем. Сол жылдары мұнда Мұхтар Әуезов пен Мағжан Жұмабаев, Құрманбек Жандарбеков пен Ілияс Жансүгіров, Әбділда Тәжібаев пен Бауыржан Момышұлы, қырғыз Аалы Тоқамбаев пен өзбек Ғафур Ғулам мен Айбек болды. Осылардың көбі өлке табиғаты мен тарихын өз шығармаларына арқау етті. Әсіресе 1922-1923 жылдарда Ташкенде тұрып қызмет атқарған Мағжан Жұмабаев тамаша жырлар жазды. Ал өзбектің ұлы жазушысы Айбек осы өңірдегі Шарапхана мен Жаңабазарда өткізген балалық шақтарын еске алып: «Қазақтың кең даласын салт атпен аралап жүрген күндерімде мені шабыт деп аталатын қиял қанаты алып ұшқандай болып еді. Сол күндердің өзінде-ақ «жазсам» деген арман ойымнан шықпап еді. Өлеңдерімнің алғашқы жолдары сол кең далада ат үстінде жүргенде туып еді», – деп жазды өзінің Өзбекстан Мемлекеттік сыйлығын алған «Балалық шаққа саяхат» деп аталатын повесінде. Шығармаларына арқау еткен қазақ даласының өмірінен қазақ қызы мен көтеріліс басшысы – халық жыршысы туралы «Бақтыгүл мен Сағындық» дейтін поэмада жазды. Мағжан Жұмабаев әйгілі шығыстанушы, ауыз әдебиетінің нұсқаларын жинақтаушы Әбубәкір Диваевтың Қазығұрт өңірі туралы жазғандарын «Тарту» деген атпен тұңғыш рет қазақша кітап етіп шығарып, соның алғы сөзін «Әбубәкір ақсақал Диваев» деп атады. Ә. Тәжібаев кейіннен өлеңдер мен естеліктер жазса, Б. Момышұлы өзінің «Ұшқан ұя» атты романында Қазығұрт атын ілтипатпен атап, өмірінің соңына дейін сол өлкеге жиі барып жүрді. Ал М. Әуезовтің аяқталмай қалған «Өскен өркен» деп аталатын романы осы өңірге арналды. Біздің дәуіріміздің аса көрнекті қылқалам шеберлерінің бірі, Өзбекстан Республикасының халық суретшісі, бұрынғы Кеңестер Одағының көркемөнер академиясының толық мүшесі атағын иеленген Орал Таңсықбаевтың есімі бүкіл әлемге әйгілі. Суретші өмірге Ташкент маңында келіп, өз шығармаларына Шымған, Өгем, Қазығұрт таулары мен сол жердің тұрғындарының өмірін арқау еткен. Шығармашылық жолының алғашқы кезеңдерінде бұрынғы Бостандық ауданының ауылдарына келіп, өзінің қасындағы екі жолдасымен бірге көптеген суреттер салған. Суретшінің Қазығұрт пен Өгем тауларын өрнектеген еңбектерін көзбен көру керек, ал ол еңбектер алыс шет елдердің, Мәскеу, Ташкент қалаларының мұражайларына, суретшінің Ташкенттегі мұражай-үйіне қойылған. Бүкіл әлемге әйгілі еңбегінің бірі – «Шарбақ су қоймасы» деп аталады, ал Шарбақ су қоймасы – Қазығұрттың іргесі.

	Қазығұрт өңірінің қолына қалам алып, жазушылықты мұрат тұтқан азаматтарының арасынан Өзбекстанның Халық жазушысы Туроб Тула, ақиық ақын Тоқаш Бердияров және белгілі жазушы Рахметолла Райымқұлов үшеуінің есімін атаудың өзі-ақ жеткілікті. Туроб Тула – ақын, көптеген өлеңдер мен дастандардың авторы, «Турбат өріктері» деп аталатын жинағы кезінде Мәскеуде үш жүз мың данамен бір-ақ шыққан болатын. Тураб Туланың ерекше бір қасиеті – ән мәтінін жазу болатын. Өзбектің көп әндері мәтінінің авторы – осы кісі. Әсіресе Одақ көлеміне көп тараған әндері кинофильмдерде орындалатын әндер болатын. Кезінде «Я встретил девушку», «Очарован тобой» дейтін кинофильмдерді Кеңес Одағының бар түкпірлерінде көріп, сондағы әндерді барлық жастар аузынан тастамай айтып жүретін (фильм сценарийін де жазған Туроб Тула – Қ.Т.). Ол Ұлы Жібек жолы туралы деректерде бірде «Тұрбат асуы» десе, бірде «Қазығұрт асуы» деп аталып жүрген Тұрбат ауылында өмірге келіп, Ташкент қаласында өмірден өтті. Қазір бұл кісінің ұлы – аса көрнекті киноактер әрі режиссер.

	Аса көрнекті ақын Тоқаш Бердияров Алматыда жүргенде осы жазбалардың авторына көңілінің хошы келмеген тұстарында кездесіп қалса: «Егер менің жыныма тие берсеңдер, Қазығұрт пен Өгемге кетіп қаламын», – деп жиі айтатын. Ол кезде біз бұл қорқытуын әзілге жорып қоя салатын едік, шынымен кетіп қалар деп ойламайтынбыз. Өкінішке орай, солай болып шықты. Тоқаш өмірден ертерек өтіп кетті де, өз өсиеті бойынша денесі туған ауылында – Келестің жағасына жерленді. Тоқаш елуінші жылдардың поэзиясында шоқтығы аса жоғары тұрған ақын еді. Сол кезде жазған поэмалары қазақ поэзиясындағы аса бір ірі жаңалық болатын. Ол кісі Өгем қойнауынан саяжай салып, сонда тұруды армандайтын, тек ол арманына көзі тірісінде қолы жетпей, өмірден өткен соң барып өз өңіріне қайта оралып, мәңгілік ұйқыға кетті.

	Рахметолла Райымқұловтың роман-повестерін көпшілік кеңінен біледі. Ол кісінің «Көк белес» повесі, әсіресе «Перделі пенде», «Түйелі адам» дейтін романдары оқырмандардың ықыласына бөленді. Өмірінің соңғы жылдары жазған «Қара жорға» романы сол дәуірдің құрсаулы қапасына сыймай, ешбір жерде жарық көрмеді. Журналдар мен баспалардың талап етуіне сәйкес, автор қанша рет қолжазбаға қайта оралғанмен, ондағы негізгі идея мен көркемдік бейнені көмескілеуге қолы бармады. Өз ар-ожданына өзі қарсы шыға алмады. Сондықтан роман жарық көрмей қалған болатын. Тек ХХІ ғасырдың басында ғана жарияланды. Қазіргі «Бостандық» ауданындағы Абай ұжымшарындағы орта мектеп жазушының есімімен аталған. Қазақстандағы композиторлардың қазіргі тобының ішінде өз шығармашылығымен ерекше көрініп жүрген қарындасымыз Ақтоты Райымқұлова – осы Рахаңның қызы. Осылайша әке дарыны балаға да дарып, жалғасын тауып жүр.

	Қазығұрт аймағында өмірге келген азаматтардың ішінде ғылыммен айналысқандар да баршылық. Солардың бірі – біз жоғарыда айтып кеткен, «Алтынтөбе» дейтін жерде өмірге келген Өнер Жамалов. Экономика ғылымдарының докторы атағын Өзбекстанда бірінші болып қорғағандардың бірі, осы саладағы алғашқы академиктердің бірі. Ө. Жамалов Ташкенттегі экономикалық ғылыми-зерттеу институтын өз қолымен құрды десек те артық айтқандық болмас еді. Соңынан Ғылым академиясының басшылығында да болды, көптеген шәкірттерді, әсіресе қазақ жастарын тәрбиелеуде орасан еңбек атқарды.

	Жалпы осы аймақтың ішінде жалғыз ғана Қазығұрт ауданының өзінен Ұлттық Ғылым академияларының 6 толық мүшесі мен мүше-корреспонденті, елу екі ғылым докторы мен 164 ғылым кандидаты бар. Солардың арасында ауыл шаруашылығы ғылымдарының докторы, Кеңестер Одағының Мәскеудегі осы сала бойынша ең үлкен ғылым ордасы – ВАСХНИЛ академигі, Қазақстан Мемлекеттік сыйлығының лауреаты Қилыбай Медеубеков, геология-минералогия ғылымдарының докторлары ағайынды Ләшкер Тәжібаев пен Патшайым Тәжібаева, т. б. бар.

	Осылардың ішінен кейбір асыл азаматтар өз бойындағы талантын толық ашып үлгермей, дарынын халқына толық жұмсай алмай кетті. Соның бірі – Құлмат Өмірәлиев. Бұл кісі ғылымның нағыз соңына түскен азамат еді. Жалғыз ғана қазақтың емес, бүкіл түркі дүниесінің әдеби мұрасын кеңінен зерттеп, талай-талай тосын тұжырымдар жасаған ағамыз өмірден ерте өтіп кетті. Ол кісінің Қорқыт ата, Оғыз қаған жырларына байланысты жасаған зерттеулері мен қазақтың ұлт болып қалыптасу тарихы жөніндегі болжамдарының көбі қалың оқушыға жетпей, қолжазба күйінде қалып қойды. Ол еңбектер дәл біздің бүгінгі күні бұқпаламай, ашық айта алатын заманымыздың төл туындылары еді. Кешегі күні кейбір ойларын ашық айта алмай жүрген ағамызға бүгін қолбайлау болатын ешқандай кедергі жоқ заман туғанда еңбек ету қандай қуаныш болар еді. Өкінішке орай, ол кісі дәл осы кезеңге жете алмай кетті. Дегенмен сол ғалымның тындырып кеткен жұмысының өзі бір төбе. Ендігі үміт – сол ғылыми мұра ұмыт қалып кетпей, жиі-жиі жарияланып тұрса екен.

	Қазығұрт аймағы азаматтарының арасында республиканың құрметті атақтарына ие болғандар да біршама. Олар да түрлі-түрлі саланың мамандары. Бұл жазбаларда солардың бәрінің атын тізіп жатудың жөні жоқ. Сондықтан бірнешеуін ғана айта кетсек, жеткілікті болар деп ойлаймыз. Мысалы, сайрамдық Сәбит Оразбаев пен Әшірәлі Кенжеев – Халық әртісі, қасқасулық Мұхтар Шаханов – Халық жазушысы, Төле би ауданының азаматы Мүсілім Дайырбеков – Еңбек сіңірген дәрігер, жаңабазарлық Ізбасар Өтешов – өнерге еңбек сіңірген қайраткер, Қазығұрт тауының тура бауырында өмірге келген Бауыржан Ибрагимов болса – «Бауыржан-шоу» театрының жетекшісі, ал Қазығұрт ауданының өзінде қызмет етіп жүрген талантты сазгер (жалғыз ғана бүкіл Қазақстанға кең тараған «Қоғалы-ай» әнін айтсақ та жеткілікті – Қ.Т.) Райымқұл Темірбаев пен оның жанұялық ансамблі – жер шарының біраз жерін шарлап келген азаматтар.

	Дәл бүгінгі күні ешқандай атақтары жоқ болса да, сол атақтардың күні ертең-ақ иегері болуға үміт арттырып жүрген үш әдебиетшіні бөліп айтуды жөн көріп отырмын. Оның бірі – прозаик Нұрғали Ораз. Ал екіншісі – жасы отыздан жаңа асқан, ал шығармашылығына қарасаң, әжептәуір есейіп қалған ақын Бақытжан Алдияр. Соңғы бір-екі жылда Бақытжан көптеген жыр жарыстарының жүлдегері болып жүр. Ол тіптен америкалық «Сорос» қоры ұйымдастырған халықаралық жыр жарысында екінші орынды жеңіп алды. Балалық шағы Ысмаил ата жатқан Тұрбат пен қасиетті Шарбұлақ ауылдарында өткен Бақытжанның таланты таудай. Тек осы жолынан айнымай ілгерілей беруіне тілектеспіз. Осындай тілек Болат Шарахымбайға да арналады.

	Қазығұрт өңірінен шыққан өнер адамдарын айтқанда, екі азаматтың есіміне арнайы тоқтала кетуді жөн көрдік. Оның бірі – қазақ вальсінің королі атанған, сонау алпысыншы жылдардан бастап күні бүгінге дейін есімі елдің есінен кетпейтін, кешегі еркіндікке жол салып берді деп бағаланып жүрген Желтоқсан қозғалысының кезінде бүкіл жастар «Менің Қазақстаным» деген әнін гимнге айналдырып, алаңға сол әннің рухымен шыққан, сол әнді қару қылып бетке ұстап шыққан, бір көргенде қарапайым ғана, моп-момақан боп көрінетін қазақтың асыл ұлдарының бірі Шәмші Қалдаяқов, ал екіншісі – соңынан осы желтоқсан оқиғасына қатынасқан жастарға шырылдап ара түсіп, көпшілігін азапты өмір мен өтірік жабылған жаладан арашалап алған, КСРО Жоғарғы Кеңесінің құрылтайы мінбесінде рұқсатсыз шығып жар салған, қазіргі қазақ поэзиясының жетекші ақындарының бірі Мұхтар Шаханов.

	Шәмші Қалдаяқовтың өмірге келген өңірі – көне Отырардың іргесіндегі Темір кеңшары. Бірақ Шәмшінің шығармашылық шабытына Қазығұрт өңірінің үлкен әсер еткені белгілі. Ең алдымен Шәмшінің алғашқы мамандық алған оқу орны – Қапланбек малдәрігерлік техникумы екенін еске бір түсіріп алайық. Содан Шәмші Ақтөбе облысында қызмет атқарып жүрген жерінен әскер қатарына шақырылып, сонау қиырда жатқан Сахалин аралына барып әскери міндетін атқарады. Сол жақтан әскерге де қажет мамандығы бар азамат туған жеріне оралу үшін арнайы рапорт жазып, Мәскеу түбіндегі Подольск қаласына қызметке ауысып, сол жерден еліне оралған. Алпысыншы жылдардың басында Шәмші Алматы консерваториясында оқып жүргенде алғашқы әндері бірден кең тарап кетті. Ол тұста «Қара көздер» мен «Қайықта» әндерін дауысы жоқ болса да, тіптен ыңылдап болса да айтпайтын қазақ жастары жоқтың қасы еді.

	Шәмшінің өнердегі жолының кедір-бұдыры көп болды.

	Өзі сол тұстағы қазақ жастарының ту етіп көтерген «Қайықта» әні туралы былай дейтін: «Осы әнімді мен де бір көрейінші деп конкурсқа салып көрдім, бірақ одан түк шықпады – ең болмаса «Құдайға шүкір» дейтін жүлдеге де ие бола алмай қалды. Абырой болғанда, соңынан көпшіліктің арасына менің әнім кең тарап кетті де, жүлдеге ие болған әндер солардың «Құдайға шүкір» дейтін бағасына жете алмай қалды». Осы кезде Шәмші консерваториядан оқудан шығарылды. Бұл үшін қатты қынжылған қазақтың естияр азаматтары аз болған жоқ. Соның бірі – қазақ мәдениетіне үлкен үлес қосқан белгілі қоғам қайраткері Өзбекәлі Жәнібеков болатын. Ол заманның талабы бойынша оқудан шығарылған студент міндетті түрде «еңбекпен түзеу лагеріне» барып қызмет істеп, ұнамды мінездеме әкелуге тиіс болатын.

	Сол себеппен Шәмші Оңтүстік Қазақстанға қайта оралуға мәжбүр болды. Осы келісінде Шәмшінің негізгі табан тіреген аймағы Қазығұрт өңірі еді. Бұл өңірде ол елмен де араласты, ойнады-күлді, әндерін де жазды. Бірақ Шәмшінің «еңбекпен түзеу лагерінен» алып қайтқан мінездемесі консерватория басшыларына ұнаса да, өз мінезі онша ұнай қоймады. Оған консерваторияны бітіру абыройы бұйырмады. Осы кезде Шәмшіге Қазақстан комсомолы сыйлығының лауреаты атағы берілді. Шәмшінің кандидатурасын лауреаттыққа ұсынған және де қазығұрттықтар болатын. Бұл ұсыныс облыстық комсомол комитетінің пленумында қолдау тауып, Алматыға жіберілді (Қазақстан комсомолы сыйлығының алғашқы лауреаты болатын Саттар Ерубаев пен келесі лауреат болған Қадыр Мырзалиевтің де кандидатурасын алғаш ұсынғандар – осы қазығұрттықтар. Соңынан Төлеген Айбергенов, Жұмекен Нәжімеденов, Мұхтар Шахановтың кандидатурасын ұсынуға да үлес қосқан солар – Қ.Т.). Бұл кезде Шәмші лауреат болмайды деген ой ешкімнің қиялына кіріп көрмеген. Бірақ Орталық Комитеттің шешімін жариялайтын пленумның үстінде Шәмшінің лауреаттар тізімінің ішінде жоқ екені естіліп қалды. Бұл кезде Орталық Комитеттің бірінші хатшысы – Өзбекәлі Жәнібеков. Оның Шәмшінің кандидатурасын қолдамауы мүмкін емес. Өйткені қазақ өнерін қастерлей білетін, жете түсіне білетін азаматтардың бірі – сол. Демек, Шәмшіге қарсы болған азаматтар нақ осы жерде бір айла жасап қоюды ойластырса керек – Өзбекәлі мен Шәмшінің жерлестігін көлденең тартса керек (екеуі бір ауданның түлектері – Қ.Т.). Осы хабардың сыбысын естіп қалған бір топ Орталық Комитет мүшелері өздері ұсынған кандидатураларының бұлай ысырылып тасталғанына бейжай болған қазығұрттықтардың бастамасымен тікелей пленумды басқарып отырған Төралқаға ұсыныс жіберді: «Қазақстан комсомолы сыйлығы берілетін өнер қайраткерлерінің ішінде Шәмші Қалдаяқовтың жоқ екені анық болды. Біз қазақ өнерінің барлық саласын жанымыздай жақсы көреміз, құрметтейміз, қолдаймыз. Тек, дәл бүгін Қазақстан аспанында барынша биікке көтеріліп, шартарапты шарқ ұрып жүрген Шәмші есімінің сол тізімнің ішінде жоқ екенімен келіспейміз. Біз дәл осы пленумның күн тәртібіне Қазақстан комсомолы сыйлығының лауреаттығына ұсынылған кандидаттардың бәрінің тізімін жариялап, арнаулы мәселе етіп қоюды талап етеміз. Мәселені Орталық Комитет шешсін, пленум бекітсін. Егер төралқа бұған келіспесе, ұсыныс жасауды өз еркімізге алып, мәселені талқыға шығарамыз. Орталық Комитеттің бір топ мүшелері». Осы ұсынысты толығымен қолдайтындықтарын білдіріп, қызылордалықтардың атынан облыстық комсомол комитетінің бірінші хатшысы Абылай Айдосов, жамбылдықтар атынан Тасболат Байталиев белсенділік көрсетті.

	Төралқаның не шешім жасағанын Орталық Комитет мүшелері білген жоқ, тек Орталық Комитеттің Бюросында шешіліп, дайындалып қойған қаулы жарияланбай қалды. Пленумнан соң кешкілік қонақүйге келген Орталық Комитеттің бөлім меңгерушісі Мұхамеджанов (соңынан заң орындарында лауазымды қызметтер атқарып, Колбин дәуірінде соққы да көрген азамат): «Сендер жеңдіңдер, мәселе Бюроның өзінде қайта қаралатын болды. Пленумда қаралса, Орталық Комитет мүшелерінің бәрі түгел қолдайтыны айдан анық болып тұр ғой, тек кейбір мәселелер мен «жоғарғы жақтың» пікірін ескеріп едік» деген сөздерді осы жолдардың авторына өз аузымен айтып еді. Шынын айтқанда, өзі Шәмшінің әндерін жанындай жақсы көретін азамат, алғашқы хабардың да көпшілікке тарап кетуіне септігін тигізіп, әдейі істегенін жұрт жақсы түсінген болатын. Шәмші осылай лауреат болған.

	Алматыда Шәмшінің жағдайы келісе бермейтін болғандықтан әрі астана өмірінің келіп-кетушілері көп, өзі ақкөңіл композиторға «Шәке, Шәке» деушілердің көп болатынын ескеріп, оның үстіне жоғары білімің жоқ деп түртпектеушілер де көп ортада бұдан артық қалса, шығармашылығына нұқсан келетін болған Шәмшіні Оңтүстікке біржола көшіп келуге шақырдық. Шымкент қаласынан үш бөлмелі үй бөлінді. Бұл мәселеде облыс комсомолдарының ұсынысын қабылдап, көп көмек жасаған азаматтар – Оңтүстік Қазақстан өлкелік партия комитетінің хатшысы Екейбай Қашағанов пен бөлім меңгерушісінің орынбасары Әмірсейт Әлиев. Соңғы кісі қалалық атқару комитетінің төрағасына батыл-батыл сөз айтып, үйдің бөлінуін өзі қадағалап отырды. Соңынан Шәмші Алматыға қайта көшіп кеткенде: «Маған үй берген комсомолдар еді, енді өздеріне қайтып береміз», – деп сол пәтерін облыстық комсомол комитетіне өткізіп кеткен. Қазір сол көше Шәмші есімімен аталады, үйде мұражай ұйымдастырылып жатыр.

	Осы жылдары Шәмші көбіне қазіргі Қазығұрт, Сарыағаш, Келес, Шардара аудандарына барып жүрді. Барып жүрді ғана емес, апталап-айлап сонда жататын. Сол тұстарда ол өзінің туған ауданы Отырарға мүлде бармайтын, барса да өз туысқандарына бір көрініп қана қайтып кететін. Соңынан Қазығұрт ауданына Қаражан Әбләзімов аудандық атқару комитетінің төрағасы болып жұмысқа ауысқанда Шәмшінің негізгі табан тірейтін жері осы ел болды. Шәмші әндерінің көбінің аты өзге өңірлердің атауы болып келгенмен, өмірге келген тұсы – осы Қазығұрт өңірі. Ақын, ғалым, Қазығұрт өңірінің зерттеушілері мен насихатшыларының бірі Аманбек Ақайұлының бір кітабында Шәмшінің Қазығұрт жөнінде ән жазбағанына өкініш білдіргенін келтіріпті. Ал осы жолдардың авторына Шәмшінің айтқан мынадай бір сыры болатын. Бірде қызғалдақ теріп, көңіл көтеріп қайтайық деген желеумен Шымкенттен шығып, Қазығұрттың етегіндегі Ақбура бұлағына бардық. Қасымызда Қазақстан комсомолы Орталық Комитетінің қызметкері, соңынан университеттің ұстазы болған педагогика ғылымдарының кандидаты, доцент Шәріп Әмірәлиев бар. Бұлақ бойында ептеп серуендеген соң, әңгіме Қазығұртқа ауысты. Осы тұста:

	– Шәке, Қазығұрт туралы неге ән жазбайсыз? – деген Шәріптің сұрағына Шәмші жымиып тұрып:

	– Қазығұртыңды жақсы көрсең, неге өзің жазбайсың? – деп жауап берді. Сонан соң: – Шынымды айтсам, мен Қазығұрт туралы ән жазудан қорқамын. Өйткені, менің түсінігімше, Қазығұрт туралы жазылатын әуен гимн болуға тиіс. Пайғамбардың кемесі осында тоқтап, бәріміз осыннан тарадық деп тұжырым жасап жүргеніміз рас болса, бұл тау – бүкіл қазақтың отаны, ал отан туралы гимн жазылуы керек. Түбінде, оратория жазылуы керек, тек, ол менің салам емес. Екіншіден – Қазығұрттың атының өзін ауызға әрең алып жүргенде асыра мадақтап жіберу бастықтарға ұнай қоймас. Тіптен дәл қазір осы бұлақтың басында отырғанымызды бір «идейный» жандайшап көріп қалса, домалағын ба, сопағын ба, әйтеуір, бір арызды айдап жіберуі мүмкін. Маған ештеңе ете қоймас, ал сен екеуіңе қиын соғып жүрмесін сонда. «Әулиеге сиынуға келді» деп соғады ғой ол қасқалар біздің мына ұстап отырған шөлмегімізге қарамай.

	Осыны айтқан Шәкең және бір жымиып алып, қасымыздағы мәскеулік қонағымызға қарап тұрды да:

	– Ваши коллеги просят спеть песню, и я вам спою песню без слов, – деп бір әннің ырғағын айтты. Бұл біз естімеген ән болатын. Және қайталауын өтіндік. Қайталады, сонан соң: – Бұл әнді сендер мәтін жазылған соң тыңдауларың керек. Қазір түсіну қиын, әрине. Тек «құдайский» ән болады, – деді өзінің аса жоғары деп есептегенде айтатын теңеуін айтып.

	Осы жолғы Шәмшінің сазын ғана сездірген әні соңынан басқа өңірдің атауымен аталып кетті.

	Осыдан бір жылдан соң қазіргі Қазығұрт селосында Балабек Тұрсынқұлов пен Рахима Мәметалиеваның үйлену тойы болды. Осы кезде Шәмшінің тұңғыш әндер жинағы шықты. Тойға сол кітабының жүз данасын әкеліп, қонақтарға таратты да, өзі Мұхтар Шаханов екеуінің атынан тартуымыз деп «Арайлым, ақ Келесім» деген жаңа әнін орындап берді. Соңынан біз әннің атауының шұбалыңқылау екенін айтқанымызда: «Бұл әнде міндетті түрде осы өңірдің аты аталу керек. Сондықтан бастауын Қазығұрт тауынан алып жатқан Келес аталуға тиіс», – деп жауап берген. Ал неге Келестің «Ақ Келес» аталғанына түсінік бермеді, айтқысы келмей, «осылай болды» деп отырып алды. Бірер айдан кейін осы ән «Қазақстан әйелдері» журналында жарияланды. Тек әннің аты «Арайлым» деп жарияланды. Журнал қолына тиген күні Шәмші телефонды ала салып, Алматыға хабарласады. «Сіз неге әннің атын ауыстырасыз? Ондай правоны кім берді сізге? Мен сіздің пәленше деген балаңыздың атын түгенше деп ауыстырып жазсам, қалай көрер едіңіз?» – деп реніш білдірді редактор апамызға деп айтып күліп жүретін телефон соққанда қасында болған Мұхтар Шаханов. Дегенмен ән көпшіліктің арасында «Арайлым» деп аталып кетті. Жалпы, Шәмші сол тұста «ана жердің вальсі», «мына жердің вальсі» деп көбейіп кеткен атауларға қарсы болатын, ал өз әндеріндегі атаулардың көбісі шарасыздықтан амалсыз жасалған атаулар болатын. Мысалы, сол кезде Тұрбат ауылында тұратын Әбдіжаппар Заировтің бір жолы айтқан әзіл-қағытпасына:

	– Әбеке жезде (Шәмші алғаш рет барып танысқанда Әбдіжаппарды «жезде» деп, Нәзиманы «әпке» деп атап кетіп еді, әйтпесе ешқандай туыстық қатысы жоқ болатын – Қ.Т.), Наполеон қырық жасында істейтінінің бәрін істеп бітіп қойған екен, ал мен қырыққа келгенде есімді енді жинап жүрмін. Бұдан кейін тәртіп бұзу болмайды, – деген болатын. Нақ сол күні біз – Кәрім Дүйсенов, Лес Бекбердиев бәріміз Шәмшінің қырық жылдығын атап отырғанбыз. Ол ішуді қойған еді. Ал қазіргі кезде Шәмшіге таңылып жүрген көптеген келеңсіз мінездер – композиторға жағылған қара күйе. Ол ондай болған емес.

	Мұхтар Шаханов – Қасқасудың перзенті. Қасқасу – Қазығұрттың солтүстік-шығысындағы табиғаты аса көркем ауыл. Одан нақ сол бағытпен және кішкене жер жүрсеңіз, «Дарбаза» деп аталатын «Ақсу-Жабағылы» қорығының шекарасына жетесіз.

	Бала шағында әкеден жетім қалған Мұхтар жасөспірім кезінде Шымкент қаласының іргесіндегі «Жұлдыз» ұжымшарында трактордың тіркеушісі, тракторшының көмекшісі болып жұмыс істеген. Бір мезгіл цемент зауытында жұмысшы да болып істеді. Сол бала кезінің өзінде-ақ жазған өлеңдері көптің көңілінен шығып, аты ауызға іліне бастады. Міне, осы тұстан бастап жасөспірімнің талантын таныған адал ниетті азаматтар Мұхтарға қолдан келген қамқорлығын жасап, ең болмағанда, рухани көмегін көрсете бастады. «Оңтүстік Қазақстан» газеті редакциясының ұжымы мен облыстық комсомол комитеті тікелей қамқорлығына алды. Газетте корректордың көмекшісі, корректор болып қызмет істей бастаған жас ақын соңынан облыстық комсомол комитетінің идеология бөлімінің меңгерушісі болды. Осы жұмыстарды атқара жүріп, қаламы төселген кезде «Лениншіл жас» газетінің Оңтүстік Қазақстан облысындағы меншікті тілшісі қызметіне ауысты. Бұл кезде Мұхтар Қазақстанның жас ақын-жазушыларының арасында шоқтығы биік көрініп, оқырманға кеңінен таныла бастаған еді. Мәскеуде өткен жас жазушылардың Бүкілодақтық V жиынына қатынасып, Шыңғыс Айтматов, Мұстай Кәрім, Давид Кугультинов сияқты майталман әдебиетшілердің назарына ілікті, КСРО Жазушылар одағына мүшелікке қабылданды.

	Мұхтар соңынан қызметке Алматыға ауысты. Осында радио, баспасөз саласында қызметтер атқарды. Қазақстан комсомолы және Бүкілодақтық жастар одағы сыйлықтарының лауреаты атанды. «Жалын» журналының бас редакторы қызметін атқарып, Қазақстан Жазушылар одағының хатшысы болып сайланды. Осы тұстарда ол Арал теңізінің проблемаларымен айналысып, әйгілі Желтоқсан қозғалысына қатынасқандардың әрекеттерін ақтау жөнінде көп еңбек етті. КСРО Жоғарғы Кеңесіне, Қазақ КСР Жоғарғы Кеңесіне депутат болып сайланды. Кейін Қазақстан Республикасының Қырғызстан Республикасындағы Төтенше және өкілетті Елшісі, Қазақстан және Қырғызстанның Халық жазушысы.

	Мұхтар Шаханов шығармашылығы қазір көпшілікке кеңінен танымал, шетел оқырмандарына белгілі. Міне, сол шығармашылығының кең ауқымды өнерге айналуына бастау болған алғашқы шығармалардың өмірге келген жері Қазығұрт өңірі болатын. Жас ақынға қолдау көрсетіп, демеу көрсеткен өңірі де Қазығұрт өңірі, қазығұрттық азаматтар.

	Қазақ поэзиясында өзінше өшпес із қалдырған ақындардың бірі – Төлеген Айбергенов. Қарақалпақ Республикасының Қоңырат ауданында өмірге келген Төлеген бар-жоғы отыз-ақ жыл өмір сүрді. Төлегеннің осы отыз жыл өмірінің естияр шақтағы көпшілік мезгілі Қазығұрт маңында өтіп еді. Ол Ташкенттегі Низами атындағы педагогикалық институтты бітірген соң бірер жыл ғана Қарақалпақстанда жұмыс істеп, Өгем тауларының етегіндегі Бостандыққа оралды. Одан соң Сарыағаш қаласындағы кешкі мектепте ұстаздық қызмет атқарды. Оның «Арман сапары» дейтін тұңғыш жинағы осы кезде жарық көрді. Құны бес тиын тұратын осы жинағының ішіндегі өлеңдерін аса жоғары бағалаған Шәмші кітаптың бағасына қарап: «Бес-ақ тиын тұратын, не қылған арман сапары?» – деп пародия жазып жүретін. Осы әзілдер де Қазығұрттың етегінде отырып жазылып еді.

	Ал ол тұста Қаратас (қазіргі Қазығұрт) ауданында 65 ұжымшар болатын. Осыны көзге бір елестетіп көріңізші. Сол соғыстан аман қайтқан ағалардың бірқатары елге келе сала-ақ еңбекке араласып кетті. Елін көтерді. Жұртты жұмылдырды жұмысқа. Соның арқасында қазір Қазығұрттың Құрметті азаматы деген атаққа ие болып, ел құрметіне бөленіп жүр. Олар: Абдан Төлепов, Досалы Мәмбеталиев, Иса Телібаев, Әбдірахман Бахрамов, Сайран Едилов сияқты азаматтар.

	Қазығұрт ауданы түлектерінің бірқатары қоғамдық-саяси жұмыстарға да белсене араласты. Әділ Сасбұқаев аудандық партия комитеттерінен бастап, облыстық партия комитетінің екінші хатшысы қызметін атқарды, кезінде ұлы суреткер Мұхтар Әуезовпен жиі араласып, ол кісінің оңтүстік сапарларының көбінде қасында болып, «Өскен өркенге» жинаған деректерінің нақтылана түсуіне көмек көрсетті. Осы ауданның түлектері Егемқұл Тасанбаев, Нұрмұхамбет Әжіметов, Бәкір Ахметов, Өмірзақ Өтенов, Рахымберді Әбдіраймов, Жолдас Алханов, Смаил Майлыбаев, Жолдыбай Төлеев, Бахтияр Садықов, Жолдас Әлханов, Уәлихан Сүлейменов, Әбдікәрім Бектаев, Молдабай Ілиясов, Смат Тұрсұнқұлов, Қалмахан Дәуеев, т. б. аудандық партия-совет ұйымдарына жетекшілік жасады. Қазіргі ұғыммен айтқанда, аудан әкімдері болып Әбдібақыт Мақұлбаев, Жеңіс Мәуленқұлов, Ғалымжан Жұмжаев, Тілләбек Мұсабаев, Жақсылық Арзымбетов, Әли Бектаев, Нұржан Әжіметов, Әбдімүтәліп Көбеевтер қызмет атқарды және атқарып жүр.

	Кешегі сұрапыл соғыс кезінде бар ауыртпалықты мойындарына алған апаларымыздың еңбегі бір төбе. Солардың ішінен, әсіресе, Қазақ КСР Жоғарғы Кеңесінің депутаты болып екі рет сайланған, Социалистік Еңбек Ері Дәмеш Шахабаеваны ерекше атап өтуге болады. Бір кезде бұл өңірде Жоғарғы Кеңеске қатарынан екі рет депутат болып сайланған әйгілі мақта өсіруші келестік Бәйбек Ермеков қана болатын. Содан кейінгі осы Дәмеш апамыз. Соңынан апасының ісін жалғастырған еңбек ардагері, депутат Гүлшат Шынтасова болатын. Осылайша, бір тұста он бес жылдай уақыт шағын ғана Шарбұлақ ауылының өкілдері парламент мүшесі болып қызмет атқарды.

	Қазіргі тұста Қазақстанның экономикасы мен тұрмысында жедел өзгерістер болып жатқанын бүкіл әлем біледі. Сол өзгерістерді тезірек жүзеге асырып, ел игілігіне айналдыру жолында қызмет атқарып жүрген жігіттер Қазығұрт өңірінде де баршылық. Айталық, Ескендір Шығарбаев, Әшім Қозыбаев, Нұрлан Құралов, Ережеп Мейірманов, Нұржан Әшіров, Спандияр Байғұлов, Әліпбай Жүнісов, т. б. Бекет Тұрғараев, Бейбіт Ахабаев, Райымқұл мен Пірімқұл Құдайбергеновтер, Қаппарова, Бағдат Стамқұлов, Нышан Желдібаев секілді азаматтар туған ауылдарына мектеп пен мешіт ғимараттарын салдырып, ауыз су мәселесі мен басқа да шаруашылық жұмыстарына көмектесуде.

	Міне, осынша көне тарихқа куә болған Қазығұрт қазіргі ұрпақтарының да аяқ шалысын бақылап отырғандай боп, қасқая қарап тұрады.

	Қадірің арта берсін, қасиетті Қазығұрт!





	ҚАЗЫҒҰРТ МЕНІҢ ЕЛІМ-АЙ

	Сөзі халықтікі Әні Р. Темірбаевтікі



	Айналайын атыңнан Қазығұртым-ай,

	Ел қонбаққа жайлы еді сары жұртың,

	еркем-ай.

	Еңбегімен елеулі ер атанған-ай

	Өсіп жатыр өркендеп елі-жұртың,

	еркем-ай.



	Қайырмасы:

	Қазығұрт менің елім-ай,

	Көкорай шалғын белің-ай,

	Ажыратпа күлкіден,

	Ойынменен шіркін-ай!



	Айналайын Қазығұрт бауырың жазық,

	Жібек арқан өзіңде алтын қазық,

	еркем-ай.

	Қандай жақсы құдірет кереметің-ай,

	Шөлдегеннің сусыны болдың азық,

	еркем-ай.



	Қайырмасы.



	Қазығұрттың басында кеме қалған-ай,

	Ол әулие болмаса неге қалған,

	еркем-ай?

	Атамекен жұртымды әнге қосам-ай,

	Бола берсін берекең, сауық-сайран,

	еркем-ай.



	Қайырмасы.





ҚАСИЕТТІ ТАУ ТУРАЛЫ КІТАП




	Қазығұрт тауы мен Қазығұрт аймағына қарасты кең-байтақ өлке ежелгі дүниеден бүгінгі күнге дейін ел арасында атағы кең жайылған қасиетті, қадірлі әрі жайма-шуақ бай өлке. Сондықтан да оны заманымыздың көрнекті жазушысы, қоғам қайраткері Шерхан Мұртаза «Қазығұрт – киелі бесік» деп атаса, қазақ әдебиетінің аса көрнекті өкілі, өзі барып көзімен көріп тамсанған Мағжан Жұмабаев мынадай жыр жолдарын қалдырған:



	...Қазығұрт қасиетті тау болмаса,

	Топанда Нұқ кемесі тоқтар қалай?



	Сонау ерте дәуірден бері төбесіне топан суда Нұқ пайғамбардың кемесі қайырлап, жаңа өмір мен жемісті тіршілік осы жерден басталыпты деген аңыз-әңгімелердің тамыры тіптен тереңге кетеді. Олардың көбі кезінде ауызекі айтылумен қатар, қағазға да түсіп, біздің дәуірге тарих болып та жеткен. Тек сол жазба деректердің көбі жат тілдерде жазылып, көп жылдар бойы бізге беймәлім болып келді. Тарихтың атасы атанған Геродоттан бастап, көне дүние ғалымдары, жазушылары, саяхатшылары өз еңбектерінде бұл өлке туралы сүбелі-сүбелі із қалдырды. Соларды зерттеп, жинақтап-талдап өз замандастарымыз бен болашақ ұрпаққа ұсыну қазіргі қолына қалам ұстаған зиялы азаматтардың міндеті, абыройлы ісі, ұрпаққа қалдырған үлгісі болмақ.

	Сондықтан да мына біз қолжазбасын оқып шыққан, ал сіздерге баспа арқылы жетіп тұрған кітап – осындай ерен еңбектің бірі. Өйткені бұл кітапқа Қазығұрт өңірінің сонау көне заманнан бергі тарихы, көз тартар көрікті жерлері мен таңдайды тамсандыратын табиғат байлығы, елдің бүгінгі болмысы кеңінен қамтылып, барынша батыл талданған, түйсікті тұжырымдар жасалған. Қазығұрт өңірі көне замандарда аса кең аймақты алып жатты, тарихта ауыс-түйіс келіп жататын көптеген оқиғалардың куәсі болды. Нұқ пайғамбар кемесінің әлемді қаптаған топан суда Қазығұрттың төбесіне келіп тоқтағанын алыстан келіп жеткен аңыз деп есептесек, парсының патшасы Кир мен сақ ханымы Томиристің шайқасы, осы кең-байтақ даланы иемденіп алмақшы болған Александр Македонскийдің (Ескендір Зұлқарнайынның) алғаш рет денесіне оқ дарытып, тауы шағылып, кейін кетуі – тарихи шындық. Оның үстіне ол біздің қазақ тарихшыларының айтқаны емес, сонау көне заманның тарихшыларының жазып кеткені.

	Қорқыт ата мен Оғыз қағанның өмір жолдары мен жасаған қарымды қимылдары біздің өлкенің тарихымен жымдасып жатыр. Ал соңғы кезде батыл айтыла бастаған көне Қаңлы мемлекетінің кіндік жұрты осы маңда болса, айбарымен әлемге әйгілі Батыс түрік қағанатының табан тіреген жері де осы өлке. Тіптен сол қағанаттың іргесінде болған Византия елшісі Земархты Қосмола шоқысының етегіндегі Алтын тауда (қазір «Алтынтөбе» деп аталады), өз ордасында, қабылдаған. Бұдан кейінгі ұлы тұлғалардың көбі (Бәйдібек, Абылай хан, Төле би, Қазыбек пен Әйтеке билер, Әмір-Темір, т. б.) осы өңірді бір мезгіл болса да мекен еткен.

	Міне, осы бірде бейбіт өмір сүрсе, бірде алыс-жұлыс аласапыран болып жатқан өлке тарихына автор байыппен қарап, барынша батыл талдау жасаған. Рас, автор кей тұстарда «бұл болашақ ғалымдардың үлесі» немесе «басқаша пікір айтатындар болса құба-құп» деп өз ойының бұлжымас тұжырым емес екендігін ескертіп отырады. Төл тарихымызға енді ғана, еліміз еркіндік алған соң ғана батыл кірісе бастаған зиялы қауым үшін бұл да дұрыс шығар. Өйткені әлі байыптап зерттеуді қажет ететін тарихи қағидалар ұшан-теңіз ғой. Осы жерде бір айта кететін нәрсе, автордың өлке тарихын зерттеумен біраз жылдан бері айналысып жүргендігі. Соның бірі – 2002 жылы өзімен сырлас, қаламдас інілері Зұлпыхар Әбдірасыл, Бектай Шетеновтермен бірлесіп «Қазығұрт» энциклопедиясын шығаруы. Ал одан бұрын – 1998 жылы «Қазығұрт: аңыз бен ақиқат» атты танымдық кітабын жазды. Әсіресе көлемі 550 беттік, энциклопедиялық жүйе мен ғылыми негізді ұстана отырып жасақталған энциклопедия Қазығұрт өңірінің тарихы мен бүгінгісін молынан қамтыған құнды дүние болды. Ол сол тұста нақ осындай нұсқада жасақталып, Қазақстанның бір аймағына (негізінен бір аудан көлемі) арналып шыққан тұңғыш кітап еді.

	Міне, автор бұл еңбегінде де сол тұстағы тұжырымдары мен ұстамдарын негізге ала отырып, бірқатар жерлерін тереңдете түсіп еңбек етіпті. Дегенмен Қазығұрт өңірі тарихқа бай өлке болса да, көп зерттелмеген өлке. Оған осы көне тарихтың тереңге кететіні, мәдениеттің (қоғам мәдениеті) өркендегені, діни нанымдардың кең тарағаны бөгет болғаны да белгілі. Сондықтан болашақ зерттеушілер бұл мәселелерді тереңдете түскені абзал секілді. Солардың бірі – көне Тұрбат маңы мен осы елдің төл перзенті, түркі тілдес жазба әдебиеттің негізін қалаушылардың бірі Атоий ақынның шығармашылық жолы. Мұндай пікірді кітабында автордың өзі де айтады.

	Оңтүстік Қазақстан, әсіресе Қазығұрт өңірі – сұлу табиғаты мен шаруашылығы жағынан да еліміздегі өзіндік ерекшелігі мол өлке. Көктем кезінде далалары гүл мен қызғалдаққа оранып, көркем кілемдей боп жататын аймақта қорыққа айналған Өгем шатқалы бар. Өсімдіктер дүниесі мен жануарлар әлемі аса бай бұл қойнау Қаржан, Өгем тауларымен қатар үш мемлекеттің (Қырғызстан, Қазақстан, Өзбекстан) көлемінде ағып жатқан Өгем өзенін қоса алғанда, аса көркем аймақ. Оның үстіне Қаржан тауларының арғы жағы – қырғыздардың әйгілі Шатқал қорығы. Бір шеті осындай үлде мен бүлдеге оранып тұрған өлкенің екінші шеті ұшы-қиырсыз кең даламен жапсарласып та жатады. Бұл жағынан өңірді Қызылқұмнан бөліп тұрған шекара – Сырдария өзені. Автор өлкенің осы бір табиғи құбылыстарына да көңіл бөліп, аймақ рельефін көзге елестететіндей етіп суреттеген.

	Кітапта осы өлкеде өмірге келіп, ел үшін қызмет еткен көптеген азаматтардың есімі аталған, тек олар түгел емес. Шындап келгенде, оларды түгел келтіру мүмкін де емес. Мысалы, тұрғындары 100 мыңнан астам осы ауданнан өсіп-өркендеген азаматтардың ішінен 52 ғылым докторы, 146 ғылым кандидаты шығыпты. Солардың бәрінің есімін келтіре беру мүмкін емес. Тіптен автор академик деген атағы барлардың бәрін тізе бермей, тек Ұлттық академия мүшелерінің есімдерін даралап атаған.

	Жалпы, кітап өлке тарихы туралы аса мол мағлұмат береді. Әсіресе бұл өлкені өз көзімен көрмеген азаматтар үшін теңдесі жоқ көмекші құрал.

	Қазіргі кезде Алматы – Чарджоу трассасы деп аталатын үлкен жолдың Шымкент – Ташкент бөлігінде жұртшылық «Қазығұрт асуы» деп атап кеткен асу бар. Ол Шымкенттен шыққан соң 35-40 шақырым шамасында. Қазір осы асудағы ең биік төбеге Нұқ пайғамбар кемесінің бейнесі белгіленген ескерткіш орнатылған. Кезінде осы ескерткішті қояйық деп ұсыныс жасап, идеяның іске асуының басы-қасында жүрген азамат осы кітаптың авторы еді. Қазығұрттың шынар басына ескерткіш тақта орнатып, төбесіне Ел туын желбіретіп іліп қоюға да мұрындық болған – осы азамат. Сондықтан авторға алғысымызды айта отырып, «Қазығұрт» кітабын оқығандарға да, өлкеге келіп, өз көзімен көруге ниет еткендерге де «Қош келіпсіздер!» демекпіз.





ПАЙДАЛАНЫЛҒАН ӘДЕБИЕТТЕР




	1. Байпақов К., Нұржанов А. Ұлы Жібек жолы және ортағасырлық Қазақстан. – Алматы, 1992.

	2. Тұрсынқұлов Қ. Анды – Қарақыз. – Алматы, 1982.

	3. Айнабекұлы Т. Қырық қыз. – Алматы, 1998.

	4. Коченов В. Своеобразие научной публицистики в журналистике Казахстана. – Астана, 2005.

	5. Масальский В.И. Туркестанский край. – Санкт-Петербург, 1913.

	6. Әбілғазы. Түрік шежіресі. – Алматы, 1992.

	7. «Комсомольская правда» газеті. 1998 жылғы 20 ақпан.

	8. Плано Карпини, Гильом де Рубрук. Путешествия в Восточные страны. – Алматы, 1993.

	9. Писаренко. В поисках Ноева Ковчега. «Аргументы и факты» апталығы. №7, 8. 2003.

	10. Қорқыт ата кітабы. – Алматы, 1994.

	11. Ежелгі дәуір әдебиеті. Хрестоматия. – Алматы, 1991.

	12. Қазақ Совет Энциклопедиясы. Т. 6. – Алматы, 1975.

	13. Абуль-Гази Бахадурхан. Родословная туркмен. – Ашхабад, 1897.

	14. Салғарин Қ. «Жалын» журналы, №5, 6. 1997.

	15. Өмірәлиев Қ. Оғыз-қаған эпосының тілі. – Алматы, 1988.

	16. Өмірәлиев Қ. VIII-XII ғасырлардағы көне түркі әдеби ескерткіші. – Алматы, 1985.

	17. Қойшыбаев Е. Қазақстан топонимикасының қысқаша түсіндірме сөздігі. – Алматы, 1974.

	18. Огуз-наме. – Баку, 1987.

	19. Келімбетов Н. Ежелгі дәуір әдебиеті. – Алматы, 1991.

	20. Қашқари М. Түрік сөздігі. – Алматы, 1997.

	21. Левшин А. Описание киргиз-казахских или киргиз-кайсацких орд и степей. – Алматы, 1996.

	22. Шониезов К. Канг давлати ва кайғилнлар. – Ташкент, 1990.

	23. Жұртбаев Т. Дулыға. Т.1. – Алматы, 1994.

	24. Кычанов Е. Бүкіл әлемге билік жүргізбек болған Тимучиннің өмірі. – Москва, 1973.

	25. Жаргалов Д. Облавные охоты до и после Чингисхана. – Иркутск, 1996.

	26. Барманкулов М. Тюркская вселенная. – Алматы, 1996.

	27. Бичурин Н.Я. Средняя Азия и Восточный Туркестан. – Алматы, 1997.

	28. Байтанаев Б. Древний Испиджаб. – Алматы, 2003.

	29. История Казахстана. Т. 1. – Алматы, 1996.

	30. Қазақстан тарихы. – Алматы, 1994.

	31. Гумилев Л. Древние тюрки. – Москва, 1993.

	32. Аманжолов Қ., Рахметов Қ. Түркі халықтарының тарихы. – Алматы, 1996.

	33. Мыңжани Н. Қазақтың көне тарихы. – Алматы, 1993.

	34. Жұртбаев Т. Дулыға. Т.2. – Алматы, 1994.

	35. Албани Б.К. Тарихи таным. – Алматы, 1994.

	36. Байбатша Ә. «Егемен Қазақстан» газеті, 1997.

	37. Тауасарұлы Қ. Түп-тұқияннан өзіме шейін. – Алматы, 1993.

	38. Тұрысов Е. Бәйдібек. – Алматы, 1998.

	39. Тұрсынқұлов Қ. Қазығұрт: аңыз бен ақиқат. – Алматы, 1998.

	40. «Қазығұрт» энциклопедиясы. – Алматы, 2002.

	41. «Түркістан» Халықаралық энциклопедиясы. – Алматы, 2000.

	42. Қазақстан Ұлттық энциклопедиясы. Т.2. – Алматы, 1999.

	43. «Оңтүстік Қазақстан» энциклопедиясы. – Алматы, 2005.

	44. Исторические личности. – Алматы, 2007.

	45. Краткая энциклопедия Казахстана. – Алматы, 2007.

	46. Сүйіншәлиев Х. Қазақ әдебиетінің тарихы. – Алматы, 1997.

	47. Сариев І. Үш жүздің шежіресі. – Алматы, 1997.

	48. Гумилев Л. Древние тюрки. – Москва, 1993.

	49. Панзарбеков О., Алтаев Б. Түрк және көк түрк. – Алматы, 2000.

	50. Э.Хара-Даван. Чингис-хан как полководец и его наследие. – Алматы, 1992.

	51. Ахметов Қ. Ұлытау. – Астана, 2007.

	52. Хуккәм Х. Властитель семи созвездий. – Ташкент, 1995.

	53. Материалы по истории казахских ханов ХV-ХVІІ веков. – Алматы, 1969.

	54. Қазақ Совет Энциклопедиясы. Т. 4. – Алматы, 1974.

	55. Қазақстан Ұлттық Энциклопедиясы. Т. 7. – Алматы, 2005.

	56. Қазақстан Ұлттық Энциклопедиясы. Т. 4. – Алматы, 2002.

	57. Қазақ Совет Энциклопедиясы. Т. 1. – Алматы, 1972.

	58. «Қазығұрт тынысы» газеті. 2003 жылғы 15 қараша.

	59. Диваев Ә. Тарту. – Алматы, 1992.

	60. Гродеков Н.И. Киргизы и каракиргизы Сыр-Дарьинской области. Т. 1. – Ташкент, 1889.

	61. Айдаров Ғ., Құрышжанов Ә., Томанов М. Көне түркі жазба ескерткіштерінің тілі. – Алматы, 1971.

	62. Ахмеров П.А. Надписи на мечети Ахмеда Яссави. Известия общества археологии, истории и этнографии при Казанском университете. Т. 13, вып 6. – Казань, 1896.

	63. Узбек адабиети иомунолары. Т. 1. – Ташкент, 1928.

	64. Туроб Тула. Етти зоғора қиссоси. – Ташкент, 1981.

	65. Дәуітов С. Төле би. – Алматы, 1995.

	66. Банград-Левин Г.М., Грантовский Э.А. От Скифии до Индии. – Москва, 1983.

	67. Сыбанбай С. Ганг қайдан басталады? «Жас қазақ» газеті. 2007 жылғы 17 тамыз.

	68. Михалков В. Хроника великого джута. – Алматы, 1996.

	69. Балғарина Б. Рейхстагқа ту тіккендер. «Егемен Қазақстан» газеті, 2002 жылғы 9 мамыр.





ҚАЗЫҒҰРТ ҚАЙРАТКЕРЛЕРІ




	Сабыр РАҚЫМОВ

	(1902-1945)



	Қазығұрт бауырында дүниеге келген Сабыр жастайынан әке-шешесінен айырылып, өмір тауқыметін көріп өсті. Жиырма жасында әскер қатарына шақырылып, содан кейінгі бүкіл өмірі әскери сапта өтті. Қол басқарудың теориялық әліппесін Бакудің әскери мектебінде ашқан С. Рақымов оның ең жоғары деңгейдегі білімін Мәскеуде, Бас штабтың К.Е. Ворошилов атындағы әскери академиясында игерді.

	Екінші дүниежүзілік соғыс басталғанда С. Рақымов мото-атқыштар полкі командирінің орынбасары еді. Белоруссияда, қорғаныс шебіндегі ұрыста ерлігімен және тап-қырлығымен ерекшеленді. Алғашқы ұрыстардың бірінде қатты жарақаттанды, бірақ төрт ай өтер-өтпесте госпиталь-дан тура ұрысқа аттанды. Сабырға полк басқару тапсырылды. Екі айдан соң ес-түсінен айырылып, госпитальға түсті. Үш ай өте айыққан С. Рақымов тағы да алғы шепке жіберілді, ол әуелі атқыштар дивизиясы командирінің орынбасары, іле-шала командирі болып тағайындалды.

	Солтүстік Кавказдағы, Польшадағы ауыр әскери операцияларды шебер ұйымдастырған генерал-майор С. Рақымов соғыс аяқталуға үш айға жетер-жетпес уақыт қалғанда бақылау пунктіне түскен жарылыстан мерт болды.





	Қарақозы ӘБДӘЛИЕВ

	(1908-1943)



	Қарақия ауылында, қатардағы шаруаның отбасында өмірге келген. «Талдыбұлақ» ұжымшарында есепші, Ленгер аудандық партия комитетінде нұсқаушы болып қызмет атқарған. Ұлы Отан соғысы басталғанда майданға аттанып, 1943 жылы гвардия аға лейтенанты шенінде взвод командирі дәрежесінде Мелитополь қаласын азат ету шайқасына қатысып, осында ерлік көрсетіп, мерт болды. Осы ерлігі үшін Кеңестер Одағының Батыры атағы берілді. Қазір Рабат ауылындағы орта мектеп пен Мақтаарал ауданы Абай ауылындағы орта мектеп Батыр есіміне ие. Екі жерде де ескерткіш орнатылған. Қарақозы кезінде көптеген өлеңдер жазған, тек, олар кітап болып жарық көрмеген.





	Өнер ЖАМАЛОВ

	(1911-1975)



	Ташкенттің Қаржы-экономика институтын 1939 жылы тәмамдады. Елуінші жылдарға дейін әр түрлі орта – арнаулы және жоғары оқу орындарында ұстаздық етумен бірге үнемі ғылыми ізденіс үстінде жүрді. 1953-55 жылдарда Мәскеуде, КСРО Ғылым академиясының Экономика институтында докторлық диссертация қорғады.

	Ауылдың ауыр тіршілігімен жақсы таныс ғалым, әсіресе осы саланың мұң-мұқтажын өтеудің ғылыми жолын табуға баса зер салды. Сөйтіп, ауыл шаруашылығына ғылым жаңалықтарын енгізудің әлеуметтік-экономикалық қырларын талдап, әлжуаз өндірістің бойына қан жүгіртуге болатын көптеген құнды ұсыныстар жасады.

	Ө. Жамалов Өзбекстан Ғылым академиясы жанындағы Экономика институтын он үш жыл бойы басқарды. Ғалымның жетекшілігімен осы институт аясында КСРО Ғылым академиясының кешенді проблемалары жөніндегі Орта Азия секциясы мен ғылыми кеңесінің төрт бірдей республикалық бөлімшелері құрылды.

	Ғалым жүз отыздан астам ғылыми, оның ішінде сегіз іргелі еңбек жариялап, артына мол ғылыми мұра қалдырды. Ол еңбектерінің біразы қазақ, өзбек, орыс тілдерімен бірге ағылшын, француз, неміс, араб, испан, парсы, итальян тілдерінде жарық көрді.





	Егемқұл ТАСАНБАЕВ

	(1917-2006)



	Шарбұлақ ауыл әкімдігінің Молбұлақ ауылында өмірге келген. Жастайынан жетім қалып, еңбек жолын аудандық газет баспаханасында бастаған. 1937-1939 жылдары Алматыдағы Қазақ журналистика институтының дайындық курсын бітірген. Бірінші курстан әскер қатарына шақырылып, Батыс Белоруссияны азат ету жорығына, сонан соң ақ финдермен болған соғысқа қатысқан. Ұлы Отан соғысына Алматыда жасақталған 100-бригада саяси бөлімі бастығының комсомол жұмыстары жөніндегі орынбасары дәрежесімен қатынасып, елге майор шенімен оралған. Майдан даласында жарақатын емдеу кезінде Мәншүк Мәметованың қаны құйылған. Соғыстан соң Москва Жоғары партия мектебін бітіріп, бірқатар аудандардың партия ұйымын басқарған. Соңынан Өзбекстанның Сырдария облысында облатком төрағасы, облыстық партия комитетінің бірінші хатшысы, Өзбекстан совхоздар министрі қызметтерін атқарған. КСРО Жоғарғы Кеңесінің депутаты, Орталық партия Комитетінің мүшесі, Социалистік Еңбек Ері.





	Патшайым ТӘЖІБАЕВА

	(1920-1991)



	Қарақия елді мекенінде 1920 жылы өмірге келді. Қазақ әйелдерінің арасынан шыққан тұңғыш геология-минерология ғылымдарының докторы, ҚР ҰҒА академигі. Орта Азия Мемлекеттік университетін геолог мамандығы бойынша бітірді (Ташкент). Қазақстанда литология мен шөгінді пайдалы қазбалар жөніндегі ілімнің негізін қалаушы. Кеңестер Одағында бірінші болып шөгінді жыныстардағы кеңінен тараған нәзік диспартоты менералды зерттеуге рентген құ-рылымдық, рентген-спектакльдік анализдерді, электрондық микроскопияны, электронографияны қолданды. 5 рет ҚазКСР Жоғарғы Кеңесінің депутаты болып сайланған.

	Садимантологтар сазды минералдарды зерттеу жөніндегі халықаралық қауымдастықтың Жапония Ғылыми қоғамының мүшесі. Халықаралық геология конгресінің ХХІІ, ХХV сессияларында баяндамалар жасады.





	Әділ САСБҰҚАЕВ

	(1922-2005)



	Төбеқұдық ауылында өмірге келген. Арыс қаласындағы балалар үйінде тәрбиеленіп, 1939 жылы Қазығұрт кентіндегі орта мектепті бітірген. Еңбек жолын сотта хатшы болып бастаған. Ұлы Отан соғысына ішкі істер әскерлері қатарында қатысып, ракеталық (катюша) бөлімде Қырым мен Украинаны, Польша мен Чехословакияны азат етуге қатысқан. Соғыстан соң комсомол, партия қызметтерін атқарады. Партия мектебін бітірген соң Шымкент қалалық, Фрунзе, Түркістан, Созақ, Қызылқұм аудандық партия комитеттерінің хатшысы, Оңтүстік Қазақстан облыстық партия комитетінің екінші хатшысы қызметтерін атқарған. Қазақ КСР Жоғарғы Кеңесінің үш рет депутаты болып сайланған. Облыс және 4 ауданның құрметті азаматы. Ұлы суреткер Мұхтар Әуезовтің «Өскен өркен» романына деректер жинаған кезінде көп қолғабыс жасаған. Әділ ағаның өзі туралы жазушы Жұмабек Еділбаев «Буырқанған бұлақтар» атты повесть жазған.





	Қилыбай МЕДЕУБЕКОВ



	1929 жылы Абай ауылында өмірге келген. Мәскеудегі Тимирязев атындағы академияны және сол академияның аспирантурасын бітірген. Ауылшаруашылық ғылымдарының докторы, ҚР Мемлекеттік сыйлығының лауреаты, ҚР ҰҒА және ВАСХНИЛ академигі. Еңбек жолын Жамбыл облысындағы Тәжірибе станциясында бастап, соңынан Қазақ мал шаруашылығы ғылыми-зерттеу институтының, Қазақ қой шаруашылығы институтының директоры қызметін атқарған. Соңынан Бүкілодақтық Ауылшаруашылық академиясының президенті. Қазақ КСР Жоғарғы Кеңесіне екі рет, КСРО Жоғарғы Кеңесіне бір рет депутат болып сайланған. 1980-1991 жылдары – Қазақ КСР Жоғарғы Кеңесінің Төрағасы.





	Құлмат ӨМІРӘЛИЕВ

	(1930-1985)



	Үшбұлақ ауылында өмірге келген. Тіл білімінің маманы. Шымкент мұғалімдер институтын, Алматыда педагогикалық институтты бітірген. Еңбек жолын мектепте ұстаздық ету, журналистика салаларында бастап, аспирантураны бітірген соң біржола ғылыми жұмыстарымен айналысқан. «Қазақ тілі тарихының грамматикасы» (1973), «Қазақ совет поэзиясы» (1974),

	«ХV-ХІХ ғғ. қазақ поэзиясының тілі» (1976), «Қазақ поэзиясының жанры мен стилі» (1983), «Дулат Бабатайұлы» (1992), «Абай афоризмі» (1993) секілді еңбектері жарық көрген. Ғалымның тереңірек зерттеген тақырыбы – көне түркі әдебиеті мәселелері болды. «Оғызнамені» аударып, көптеген талдаулар жасады. Осылайша, қазақ түркология ғылымына үлкен үлес қосты. Қазақ тарихын зерттеп, Қазығұрт аймағының топонимикасы жөнінде құнды еңбектер қалдырған.





	Асылбек ЖАСЫМБЕКОВ



	Шарапхана ауылында 1934 жылы өмірге келген. Орта мектептен соң Орал қаласындағы ұшқыштар мектебін, Борисоглебск қаласындағы әскери училищені бітірген. Еңбек жолын Мәскеу қаласының іргесіндегі бір бөлімшеде бастаған. Денсаулығына байланысты азаматтық авиацияға ауысып, Орал, Шымкент қалаларындағы авиаотрядтарда қызмет атқарған. Еңбегі бағаланып, Ленин орденімен марапатталған. Араға бірнеше жыл салып барып, ұшқышқа Социалистік Еңбек Ері атағы берілген. Асылбек Жасымбеков – азаматтық авиацияда мұндай жоғары атаққа ие болған тұңғыш қазақ азаматы.





	Қаракөз ҚҰНАНБАЕВА



	Талдыбұлақ ауылында 1938 жылы өмірге келген Қаракөз Тұрғарақызының балалық шағы Екінші дүниежүзілік соғыс жылдарымен тұспа-тұс келді. Ұлы Жеңістен кейінгі ауыртпалығы мол кезеңнің киер киімге, ішер асқа тапшылық зардабын көріп өсті. Сондықтан да еңбекке ерте араласып, әлжуаз шаруашылықтың қара шаруасының қандайынан болсын бас тартқан жоқ.

	Өмірдің ащы-тұщысын бірдей татқан Қ. Құнанбаева өз қарауына жеке отар қабылдап, осы салада ұзақ жылдар бойы жемісті еңбек етті. Еңбегі бағаланып, Қазақ Республикасы Жоғарғы Кеңесіне депутат болып сайланды.

	Өндірісте осындай озат болғанда ол отбасында да ерекше сыйлы. Қаракөз Тұрғарақызы – он бала өсіріп, жапырағы жайылып отырған Ардақты ана. Жерлестері де оны айрықша құрмет тұтады, соның белгісі ретінде оған Қазығұрт ауданының құрметті азаматы атағы берілді.





	Бекет ТҰРҒАРАЕВ



	1947 жылы Шарапхана ауылдық әкімдігіне қарасты Талдыбұлақ ауылында дүниеге келді. Қазақ мемлекеттік университетінің заң факультетін бітіргеннен кейін Шымкент облыстық сотында кәсіби тәжірибеден өтті. Осы қаладағы аудандық соттың төрағасы, кейін облыстық соттың төрағасы болып тағайындалды.

	Еліміз тәуелсіздік алған тұста облыстық соттарды, Бас прокуратураның құқықтық ақпарат орталығын, Әділет министрлігі Соттардың қызметін ұйымдастыру департаментін басқарған Б. Тұрғараев тек ұйымдастырушылық бағытта ғана емес, насихаттық бағытта да сот реформасын жетілдіруге мол үлес қосты. Мерзімдік басылымдарда сот жүйесінің өзекті проблемаларын көтерген мақалалары жарық көрді. Атақты Төле, Қазыбек, Әйтеке, Тоқсан билердің өсиет еңбектерін жинақтап, кітап етіп шығарды.

	Қазақстан Республикасы Әділет біліктілік алқасының мүшесі, Қазақстан Республикасы Жоғары Сот Кеңесінің мүшесі, Қазақстан Республикасы Судьялар одағының төрағасы және Қазақстан Республикасы Судьялар одағы Орталық Кеңесінің мүшесі ретінде заң ғылымдарының докторы Б. Тұрғараев тәуелсіз еліміздің құқықтық мемлекет ретінде нық қалыптасуына өз үлесін қосуда.

	Б. Тұрғараев Солтүстік Қазақстан об-лыстық сотының алқа төрағасы, Қазақстан Республикасының еңбек сіңірген заңгері-құрметті судьясы қызметін атқарған. Солтүстік Қазақстан облысының және Қазығұрт ауданының Құрметті азаматы.





	Жармахан ТҰЯҚБАЙ



	Қазығұрт ауданының Қызылқия ауылында 1947 жылы өмірге келген. Жоғары білімді заңгер. Кеңестік дәуір кезеңінде заң және партия органдары саласында қызмет етіп, 34 жасында генералдық атақ алған. Қазақ КСР Прокурорының орынбасары, Маңғыстау, Гурьев облыстарының прокуроры қызметтерін атқарған, Қазақ КСР Халық депутаты. Еліміз егемендік алған тұста республиканың тұңғыш Бас прокуроры, соңынан Мемлекеттік тергеу комитетінің төрағасы қызметтерін атқарып, генерал-полковник әскери шенін алды. 1997 жылы ҚР Парламент Мәжілісінің депутаты болып сайланып, сессияның тұңғыш отырысында Мәжіліс Төрағасы болып сайланды. Қазір Жалпыұлттық социал-демократиялық партияның төрағасы.





	Сауытбек АБДРАХМАНОВ



	Белгілі қаламгер, мемлекет және қоғам қайраткері, 1951 жылы Қазығұрт өңірінде дүниеге келген. С. Абдрахмановтың шығармашылық жолы Қазақ мемлекеттік университетінде, журналистика факультетінде оқып жүрген кезінде басталды. Өнер мен әдебиет тақырыбындағы мақалаларымен көзге түскен 5-курс студентін Кинематография жөніндегі комитеттің басшылары сценарийлік алқаның редакторы қызметіне алды. Ал университеттегі оқу аяқталғанда ол қазақ баспасөзінің қара шаңырағы «Социалистік Қазақстан» газетіне шақырылды. Тілшіліктен осы газеттің бірінші басшысы қызметіне дейінгі сатылардан өтті. Қазақстан Компартиясы Орталық Комитетінде сектор меңгерушісі, Қазақстан Республикасы Президенті Аппаратында Ішкі саясат бөлімі меңгерушісінің бірінші орынбасары, Қазақстан Республикасы Мәдениет министрінің бірінші орынбасары, Ақпарат министрі сияқты жоғары мемлекеттік қызметтерді атқарды. 2000 жылдан бері «Егемен Қазақстан» республикалық газеті» акционерлік қоғамының президенті.

	С. Абдрахманов қаламгерлік және қайраткерлік іссапармен әлемнің елуге жуық елінде болды. Б. Бұлқышев атындағы республикалық жастар сыйлығының және Қазақстан Республикасы Президенті сыйлығының лауреаты, филология ғылымдарының докторы.

	«Парасат» орденінің иегері.





ТАРИХ ҚОЙНАУЫНАН ТӘБӘРІК




	* * *

	Нұқ пайғамбар кемесіне барлық жануар мен жәндікті, тал мен шөпті немесе солардың дәнін (ұрығын) жұптап жайғастырғанда кемеден орын берілмей қалғандары да болды. Соның бірі – шайтан. Бірақ шайтан кемеге кірудің жолын табады. Кемеге жануарларды айдап кірерде ол есектің құйрығынан ұстап, кері тартып жібермей тұрады. Осыны көрген Нұқ: «Әй, малғұн, неге тұрсың? Кір кемеге!» – деп айқай салады. Осы сөзден кейін шайтан зып беріп кемеге кіріп кетеді. Нұқ пайғамбардың: «Сен неге кірдің?» – деген сұрағына: «Өзіңіз: «Кір, малғұн!» деп менің атымды атап бұйырдыңыз ғой», – деп жауап береді. Пайғамбар қарсы келе алмай қалады. Ал шайтанды кіргізбеудің мынадай себебі бар еді.

	Нұқ пайғамбар барлық өсімдіктің ұрығын жинастырғанда жүзімнің ұрығын таба алмай қояды. Оны шайтан ұрлап алған болатын. Барлық хайуанаттардан сұрап, еш нәрсе өнбеген соң шайтаннан сұрайды.«Жүзімніңұрығынаүшмәртесу құюды маған тапсырсаңыз, тауып беремін», – деп жауап қатады шайтан. Нұқ келісім береді. Ұрықтарды сеуіп, шайтан уәде бойынша жүзімді үш рет, алғашқыда түлкі қанымен, екінші ретте жолбарыстың қанымен, үшінші ретте доңыздың қанымен суарады. Одан арақ-шарап пайда болды. Оны ішкен адам алдымен түлкі болып, өмірінде көрмеген адаммен ауыз жаласады, одан соң жолбарыс болып бар дүниесін оңды-солды шашады, ал соңынан доңыз болып, еш нәрсемен ісі болмай, адамгершілік қасиеттерден жұрдай болады. Соңынан Нұқ пайғамбар көп азаптанып жүріп, жүзімді және екі рет суарады. Оның бірі – пейіштегі Ранжбибил бұлағының суы еді, екіншісі Салсабил бұлағының суы болатын. Осыдан барып шырын мен мейіз пайда болады.

	Кемеге алғаш кірген – шегіртке, олардың арасында үш түрлі хайуанат жоқ болыпты: доңыз, мысық, тышқан. Ұзақ жүрген кеменің іші әбден ласталғанда Нұқ пайғамбар Жаратқанға және жалбыранады. Ол: «Пілдің арқасын сипа», – деп нұсқау береді. Осы нұсқауды орындағанда, пілдің тұмсығынан доңыз түседі. Ол хайуандардың нәжісін жеп, кемені тазартады. Шайтан шайтандығын жасамай жүре ме, ол барып доңыздың арқасын сипайды. Оның мұрнынан тышқан түсіп, ол кеменің ағашын кеміріп, еденін теседі. Осы жерден су атқылай бастағанда Нұқ пайғамбар және жоғарыға жалбарынады. Жоғарыдан: «Бұл – тышқанның ісі. Жолбарыстың арқасын сипа», – деген нұсқау келеді. Жолбарыстың арқасын сипағанда, оның мұрнынан мысық түседі. Түсе сала-ақ ол тап беріп, тышқанның көзін жойып, сазайын тартқызады. Бірақ атқылаған су тоқтамайды. Енді Нұқ пайғамбар айналасындағылармен ақылдасады. Сонда жылан:

	– Мен тесікті бекітіп, суды тоқтатсам не берер едіңіз? – деп сұрайды.

	– Не тілесең, соны берейін, – дейді Нұқ пайғамбар.

	– Кімнің қаны тәтті болса, соны беріңіз.

	– Құп болады, – дейді әбден амалы таусылған Нұқ пайғамбар. Жылан суға сүңгіп кетеді де, кеменің тесілген жерін тауып, тығын болып жата қалады. Қалғандары кеме ішіне жиылған суды сыртқа төгіп, кемені судан тазартады. Сонан соң тесікті мықтап бекітеді. Ал кеме тоқтап, бәрі жерге түскенде жылан Нұқ пайғамбардан өз уәдесін орындауды талап етеді. Нұқ пайғамбар қай мақұлықтың қаны тәтті екенін анықтау үшін масаға бұйрық береді. Маса бәрінің қанын татып көріп, адам қанынан тәтті қан жоқ екенін байқап, осыны баяндауға келе жатқанда алдынан қарлығаш кездесіп қалады. Ол масаның «адам қаны тәтті екен» деп жауап беруге келе жатқанын білген соң, айла жасап:

	– Онда мен де бір жалап көрейін, тіліңді шығаршы, – дейді масаға.

	Маса тілін шығара бергенде қарлығаш оны тұмсығымен үзіп алып, маса сөйлей алмай дүңгене болып қалады. Ол Нұқ пайғамбарға келгенде, қарлығаш та соңынан келіп тұрған екен. Нұқ пайғамбар масаның қырылдап тұрғанына қарап:

	– Ей, саған не болған? Кімнің қаны тәтті екен? – деп сұрағанда, қарлығаш жұлып алғандай:

	– Әлгінде ғана маған «бақаның қанынан тәтті қан жоқ екен» деп келе жатқан. Кешігіп келгені үшін сұсыңыздан қаймығып, сөйлей алмай тұр ғой, – деп жауап береді маса үшін.

	Нұқ пайғамбар жыланға бақаны соруды бұйырады. Ал жылан болса қарлығаштың адамға болысып, өзіне қастандық жасағанын сезіп, оған тап бергенде, тек құйрығының ортасын тістеп қалады. Қарлығаштың құйрығының айыр болуының себебі осы. Сол заманнан бері қарлығаш өз ұясын үйге салып, адаммен бірге тұруға үйір болады. Ал жыланның үйдің боғаты мен төбесіне өрмелеп жүретіні – сол баяғыда қарлығашта кеткен кегінің есесін қайтармақ болған әрекеті.

	Ұзақ уақыт жүзіп, кеме тау басына қайырлағанда, енді айналадағы судың қаншалықты тартылып, жердің құрғауын байқау үшін барлаушы жіберетін мезгіл келеді. Сол кезде қарға:

	«Мен барайын», – деп тілек білдіреді.

	– Онда саған біреу кепіл болсын, – дейді Нұқ пайғамбар.

	– Мен кепілдік беремін, – дейді қораз.

	Қарға ұшып кетеді. Су тартылған, тек айналада сасып жатқан өлексе көп. Қарға осыларға мәз болып, келген жұмысын мүлде ұмытып кетеді. Кепілдік берген қораз кеменің басына шығып, қанша айқай салғанмен қарға қайта оралмайды. Осыған ренжіген Нұқ пайғамбар қарғаны қарғайды, ал қораздың қанатын қысқартып, ұша алмайтын етеді. Қораздың әлі күнге дейін шақыруы – сол баяғы өзі кепіл болатын қарғаны іздеп жүргені болса керек.

	Нұқ пайғамбар бұдан соң барлауға кептерді жіберіп, тек жерге қонбауын ескертеді. Бұл кептер де өлексе қуып кетпесін деген сақтық болса керек. Кеуіп қалған жер ғой деп қонған жері батпақ болып шыққан соң, тез қайтып келгенде тырнақтарындағы батпақты көрген Нұқ көгершінді де жазалайды: оның аяғының түкті болуы – осы алған жазасы. Енді барлауға ақ көгершін ұшады. Ол жерге қонбайды, айналаны шолып, ақыры құрғақ жерге барып қонады да, қайтарда бір тал жапырақты тістей қайтады. Ақ көгершіннің аяғының қызыл болуын азап суының сасығынан болған дейді. Нұқ пайғамбар ақ көгершінге риза болып: «Сенің өмірің адамдармен бірге болсын, адамдар саған үйінен орын берсін», – деп бата береді.

	Міне, осыдан кейін Нұқ пайғамбар мен оның серіктестері жерге түсіп жайғасады.

	* * *

	Әлішер Науаидың «Насоим ул-мухаббат» атты еңбегінде келтірілген деректерге қарағанда, Ысмаил Ата – Қожа Ахмед Иассауидің немересі. Бұлар Ысмаил және Жәбірейіл деген екі ағайынды болыпты. Бір кезде осы өлкені жаулаушылар Жәбірейілді әке-шешесімен қоса қырып салады да, сол кезде жиырма жасар Ысмаилды тұтқын етіп ала кетеді. Елдеріне келген соң, олар тұтқын жігітке қой баққызып қойған. Ысмаил алдындағы қоралы қойды бір төбенің бауырына иіріп тастап, өзінің еш нәрсемен ісі болмай, тек Аллаға жалбарынып, зікір салумен болады екен. Осыны байқаған бақталастары Ысмаилдың үстінен мал иесіне арыз айтады. «Мал ашуы – жан ашуы» деген емес пе, ол қой иірілген төбеге жетіп келсе, шынында да, қойшы бала Аллаға мінәжат етіп, зікірін салып отыр, ал қойлар қаннен-қаперсіз иіріліп жатыр. Шағым айтушының сөзінің бәрі дұрыс, жалғыз ғана түсініксіз нәрсе – иіріліп жатқан қойлардың бәрі шетінен семіз. Мал иесі осыған таңғалып, жазаламақ болған ниетінен қайтып, Ысмаилды әңгімеге тартады. Ол өзінің бір ғана Аллаға сиынып, мінәжат етуден басқа ештеңе істемейтінін, ал қойлар сол құдіреттің әсерінен өздері-ақ семіре беретінін айтады. Осылай бірте-бірте мал иесі Ысмаилдың дініне біржола көшіп, оны өзіне пір санай бастайды. Ақыры еліне қайтарарда мал иесі Ысмаилдың жолына құрбандық шалуға бел байлап, бар малын Ысмаилдың алдына салып береді. Бұл ниетінің ақ жүрегінен шыққанын сезген Ысмаил: «Мен бұл малды сіздерден ерекше ықыласпен қабылдап алдым, ал енді оны менің сыйым ретінде игіліктеріңізге жаратыңыздар», – деп малды түгелдей өз иесіне қайтарып береді. Осылайша көптеген кәпірлерді мұсылман дініне енгізген Ысмаил еліне қайтады. Бірақ ол еліне тіке келмей, жолай Бұхар-и-Шарифке (қасиетті Бұхара) соғып, сондағы ғұламалардан тәлім алады. Ақыры пірі Сеид Ахмедтің батасын алып, «жұртты түзу жолға сал» деген тапсырмамен Тұрбатқа қайтып келеді. Алпыс жастағы Ысмаилды жақын-жұрағатынан қалған жалғыз жеңгесі – Жәбірейілдің әйелі танып, үйіне кіргізеді.

	Бұл кезде Ысмаилдың әкесі Ибрагим атаның орнын сол елде тұратын «мандуд» деп аталатын топтың имамы иемденіп алған екен. Ол Ысмаил атаны танымайды, таныса да танығысы келмей, әкесінің орнын сұраған Ысмаилға: «Сен жалған айтып тұрсың, Ысмаилды жаулары әлдеқашан өлтіріп тастаған», – деп, керісінше, өзін Ибрагим атаның ұлымын деп әкіреңдейді Мандуд шейх.

	Табиғатынан биязы Ысмаил бұдан әріге бармай, өзімен-өзі болып жүре береді. Күндердің күнінде қайнысының осы сырын сезген жеңгесі қамыр жайып отырған орнынан тұрып барып, пышақты қазанның ернеуіне жанып-жанып жіберіп: «Пышақты осылай қайрап алсаң өткірлене түседі, ал Ысмаил атаны қанша қайрасаң да оның ешқандай әсері болмайды, мұның көн терісінен ештеңе өтпейді», – деп күңкілдейді. Бұған намыстанған Ысмаил Мандудқа келіп: «О, Мандуд! Маған әкемнің орнын бер!» – деп талап етеді. Оған Мандуд: «Сен суайттың суайты екенсің, өтірігіңді әлі қоймадың ба? Онда кім жарылқаушысын жәбірлеп өтірік айтса, соның іші жарылсын!» – деп жауап береді. Дәл осы сәтте Мандудтың іші жарылып, өмірден өтіп кетеді. Ысмаил өз әкесінің орнын алып, енді муридтеріне өз уағызын жүргізеді.

	Ысмаил атаның абыройы бірте-бірте арта береді. Оның ұлдары да әке жолын қуып, сәуегейлікке бейім болады. Үлкен ұлдары Ысқақ пен Имам бірде бір мәселеге келіспей қалады. Мұның мәнісін сұрағанда, Имам:

	– Мен ана буаз сиырдың ішіндегі бұзаудың маңдайы қасқа десем, мынау кісі көнбей тұр, – деп жауап береді.

	– Жоқ, ол бұзаудың маңдайы қасқа емес, құйрығы ақ. Енесінің қарнындағы жатқан бұзаудың құйрығы оралып, маңдайына жабысып тұр. Соны бұл жігіт қате түсініп тұр, – деп өз уәжін айтады Ысқақ.

	– Екі қошқардың басы бір қазанға сыймайды, – депті Ысмаил ата төрелік айтудың орнына.

	Міне, сондықтан да Ысқақ пен Имамның бейіттері Ысмаил ата күмбезінің қасына емес, жырақтау жерге орын тепкен екен. Басқа әулиенің бәрі Ысмаил ата күмбезінің айналасында.

	* * *

	Шыңғыс хан Үнді жеріндегі «Темір қақпа» деп аталатын бекіністің маңына келгенде оның сақшылары өзі бұғыға ұқсаған, құйрығы жылқының құйрығы секілді, жүні жасыл, басында мүйізі бар бір аңды байқап қалады. Ол аң кәдімгі адамдарша тіл қатып: «Сендердің патшаларыңның кейін қайтатын мезгілі жетті», – дейді сақшыларға. Мұны есіткен Шыңғыс хан бірден қобалжып, мұның не екенін ақылгөйі Иелуй-чуцайдан сұрайды. Ол: «Бұл аңның аты – Го-дуань (ко-Тоиап), ол бүкіл әлем тілін біледі. Мұның көрінуі – жазықсыз төгілген қанның қасіреті. Міне, біздің ұлы жасағымыз төрт жылдан бері Батыс өлкелерін ойрандап жүр. Осы жазықсыз қырылып жатқан елдің өлімін қолдамайтынын Тәңірдің өзі осы Го-дуань арқылы сездіріп тұр. Тәңірдің талабына бас иіп, мына елдердің халқына рақым жаса! Сенің жасаған рақымың өзіңе таусылмас бақыт болып оралады», – деп жауап береді. Мына ескертуге таң қалған Шыңғыс хан кейін шегінуге бұйрық береді.

	Шыңғыс хан 1223 жылғы жазда кері оралып, Бамиан асуынан асып, жаз бойы Бакалан маңын жайлайды. Содан соң Бұхар арқылы Самарқанға келіп, қысты сонда өткізеді. Көктем шыға Самарқаннан сапарға шығарда Хорезм әміршісі анасы Түркен хатуннан бастап шах әулетінің барлық әйелдерін жинап, жол бойына тізіп қояды, олар Шыңғыс әскері өтіп болғанша Хорезм елінің күйрегенін мойындап, жоқтау айтады.

	Бұл кезде екі ұлы – Шағатай мен Үгедей Зеравшан өзенінің сағасында қыстап жатқан болатын. Әкелі-балалардың кездесуі туралы Евгений Кычанов өзінің «Бүкіл әлемге билік жүргізбек болған Темучиннің өмірі» атты кітабында: «Сырдариядан өткен соң, шамасы, Шыршықтың жағасында, Шыңғыс ұлдары Шағатай мен Үгедейге кездесіп, кезекті құрылтайын өткізген болуы керек», – дейді (24).

	Осының алдында Шыңғыс ұлдары келгенше Шыршық, Өгем өзендерінің бойында, Өгем тауының қойнауында аңшылықпен айналысады. Сол замандағы «Аңды қоршай аулау» әдісі былай ұйымдастырылады. Саятқа шыққан сарбаздар апталап, айлап жүріп бүкіл даланы қоршайды, сөйтіп, жабайы аңдарды бір бүйірге қарай ығыстыра береді. Бірде-бірін қоршаудан шығармау керек, сондай-ақ қару жұмсап, шетінен қырып салуға да рұқсат жоқ. Егер алдыңғы аңды өз тұсыңнан кері қашырып жіберсең, жазаның көкесі – басыңнан айрыласың. Міне, осылай ығыстыра-ығыстыра бір маңға жеткенде, шеңбер қабыспаса да ықшамдалғанда, аң аулау басталады. Ең алдымен, аңды, әрине Шыңғыс ханның өзі аулайды. Аңшылық бір күнде бітпейді – ұзаққа созылады. Соңынан әбден арықтаған аңдарды аңшылардың өздері-ақ шеңберден шығарып, босатып жібереді. Шыңғыс ханның осылай аң қоршауы жөнінде арнайы зерттеу жүргізген бурят ғалымы Дамба Жарғалов «Шыңғыс ханның аң қоршауы» атты еңбегінде бұл туралы мөлдірете жазады (25).

	1223 жылғы 10 наурызда Шыршық жағасында өткен саятта жабайы шошқаны жаралап, соңынан қуып бара жатқан Шыңғыс хан атынан аударылып қалады.

	Бірақ ызалы шошқа алдына өзі домалап түскен Шыңғысқа біраз қарап тұрады да, ешқандай залал жасамай, кері бұрылып жүре береді. Жабайы шошқаның бұлай жасауы табиғатына тән мінез емес. Ол міндетті түрде ханды жарып тастауы керек еді, тек олай етпеген. Осы арада жоғарыда келтірілген аңыз еске түседі. Алғашқысында «Темір қақпа» бекіністің атауы ретінде аталса, соңғысында ол – түркістандық «Темір қақпасы».

	Тағы бір сәйкестік – жасы ұлғая бастаған Шыңғыс хан Тибет емшілерінің адам өмірін ұзарта алатын қасиетін естіп, солардың бірін алып келуді бұйырады. Сонау қиырдағы Қытайдан өз шәкірттерімен бірге азапты сапар шегіп келіп, тақуа Чан-Чунь Шыңғыс ханмен үш рет кездесіп, әңгімелеседі. Осы тақуа да Шыршық жағасындағы оқиғаны есіткенде, ханның аттан құлауы, Тәңірдің бұйрығы, ал жабайы шошқаның тиіспей кетуі сол Тәңірдің жебегені екенін айтып, Шыңғысқа бұдан былай аңға шығуды азайтуға кеңес береді. Шыңғыс хан: «Мен мұны өзім де түсіндім, кеңесің дұрыс. Тек біздер, моңғолдар, балалық шағымыздан бастап атқа мініп, садақ тартуды салт еткенбіз – бірден тастай қою оңай емес. Дегенмен сенің сөзің жүрегіме ұялайды», – деп жауап береді.

	Шыңғыс ханның түбіне ақыры осы аң аулауға әуестігі жеткен. Мұны Дамба Жарғалов та «Шыңғыс ханның аң қоршауы» атты еңбегінде ескерткен еді. Моңғолдардың «Құпия шежіре» атты еңбекте айтылғандай, 1226 жылы күзде Шыңғыс хан таңғұт еліне жорыққа аттанады, жолшыбай жабайы жылқыларды қоршауға алған кезде ханның астындағы бозғыл күрең аты алдыңғы аяқтарын аспанға көтеріп, ханды аударып тастайды. Осыдан жарақаттанған Шыңғыс хан ыстығы көтеріліп, жатып қалады. Не істерін білмей сарсаңға түскен әскербасылар мен нояндар өзара кеңесіп, жорықты тоқтатып, кері қайту қажет деп шешеді. Бірақ Шыңғыс бұған келіспей, жорықты жалғастырып, ақыры таңғұттарды жеңеді, бірақ қайта оралған соң, 1227 жылы жарасы асқынып, өмірден өтеді.

	* * *

	Әмір Темір Шыңғыс әулетінен дүниеге келмей жатып-ақ жәбір көреді. Шешесі Сақыпжамал Темірге жүкті кезінде жыланның етіне жерік болады. Әкесі Тарағай жыланды ұстап әкеліп пісіреді де, жерік әйеліне оның етін жегізіп, сорпасын ішкізеді. Өзі жорыққа аттанып кетеді.

	Сақыпжамал бір күні түсінде бала емес, жылан туады. Сол жылан көз алдында үлкейіп, айдаһарға айналады. Алдымен ол өзінің туған анасын, артынша Сырдарияның билеушісі, Шыңғыстың тұқымынан шыққан Тоқалақты жұтады. Бұл түсін екіқабат Сақыпжамал үйінде кездейсоқ қонақ болған жолаушы Баршақатынға жорытады. Ол кемпір жаңағы Тоқалақтың әйелі Суренейдің шешесі болып шығады. Баршақатын естіген әңгімесін Тоқалаққа айтып келеді. Иассының қатал ханы екіқабат Сақыпжамалды алдырып, өз қолымен ішін жарып, мазардың ішіне көмусіз тастатады. Апасының ізін аңдыған сіңлісі Теккене түнде жылаған баланың даусынан Сақыпжамалдың денесін тауып алады. Теккене жеті айлық тірі жатқан баланың кіндігін тісімен қиып, етегіне орап алып кетеді. Әлі беті ашылмаған он алты жасар қыздың емшегінен шыққан сүтпен бала қоректеніп, аман қалады. Аяғына қанжар тиген баланы Теккене емдейді, бірақ ол ақсақ болып қалады. Бұл оқиға 1336 жылы Иассы қаласындағы Қожа Ахметтің шикі кесектен тұрғызылған мазарында, Ақсақ Темірдің кіндік қаны тамған жерде болған еді.

	Тоқалақ хан екіқабат әйелі Суренейді және оның апасы Баршақатынды ордадан қуады. Кейін Суреней босанып, Әлфия деген қыз туады.

	Ақсақ Темірдің әкесі, Тоқалақ ханның жауынгері Тарағай жорықтан қайтып келгенде бала төрт жасқа толған еді. Әйелінің сіңлісі Теккене болған жайдың барлығын айтады. Олар Тоқалақ ханның қуғынынан қорқып, Қазығұрт пен Алай тауының арасына барып жасырынады. Тарағай Теккенеге үйленіп, үшеуі тауда өмір сүреді, аңшылықпен айналысады, мал ұстап күн көреді. Ақсақ Темір жастайынан атқа мініп, аң аулайтын ержүрек жігіт болып өседі.

	Қаратау, Қазығұрт, Қараспан тауларын паналап жүрген қашқындар Тарағай мен Ақсақ Темірдің айналасына топтасады, қырық жігіттен тұратын қарақшылар тобын құрады. Олар тек Шыңғыс әулетінің керуенін тонайтын болады. Бүкіл Сыр бойына, Қаратау бөктеріне қырық қарақшы, оның жетекшісі Ақсақ Темір туралы аңыз тез тарайды.

	Бір күні Иассыдан Отырарға қарай шыққан керуенді Ақсақ Темірдің қырық жігіті қоршайды. Керуенге көмекке келіп үлгірген Тоқалақтың әскерімен шайқас басталады. Ортаға Ақсақ Темірдің әкесі Тарағай мен Иассының әкімі Тоқалақ шығады. Бұл шайқаста Тоқалақ хан қатты жарақаттанып, әскерімен Иассыға қарай шегінеді, ал ауыр жарақат алған Тарағай тауға жеткізіледі. Ақсақ Темір керуенде келе жатқан керуен иесінің әйелі Әлфияны тұтқынға алады. Кезінде Ақсақ Темір Әлфияға ғашық болып, кейін ол бір саудагерге тұрмысқа шыққан болатын.

	Тоқалақ ауыр жарақаттан ұзақ жатып, іріп-шіріп өледі. Тарағай да сол жатқаннан айыға алмай, көп кешікпей дүние салады. Ақсақ Темір әкесін Қазығұрттағы Жыланды деген жерге жерлейді. Ақсақ Темірдің Әлфияға деген бұрынғы сезімі қайта оянып, екеуі бас қосады.

	* * *

	Ел аузындағы әңгімеге қарағанда, Есенгелді батыр, Есенгелді датқа 1780 жылдар шамасында Шарапхана түбінде дүниеге келіпті. Анасы ерекше сұлу жаратылған жан екен. Қоқан хандығының салық жинаушылары сол сұлу әйелге көзі түсіп, зорлап әкетеді де, оны билеушісі – Омарханға әкеліп тапсырады. Сөйтіп, ол Омарханның көп әйелінің біріне айналады. Анасымен ере келген Есенгелді хан малайларына тән жоқ-жітік зардабын тартса да, хан уәзірлерінің, сарай қызметкерлерінің балаларымен тез жақындасып, сауатын ашып үлгереді. Қимыл-әрекетімен де қатарындағылардан ерекшеленіп ержетеді. Хан сарбаздарының ішіндегі соғыс өнеріне жетігі де Есенгелді болады. Осы қасиетімен ол хан қызының көзіне түсіп, бойжеткеннің бойында ғашықтық сезімі оянады. Хан қызын Есенгелді де ұнатады. Екі жастың арасындағы махаббатты байқаған шешесі Есенгелдіге: «Балам, хан қызын қараға бермес деген. Сен ол қызды алып қашып, Шарапханаға бар. Мен енді ол жерді көре алмаспын. Ханнан қызын алып қашып, кегіңді қайтар», – деп ақыл береді. Бұдан кейін Есенгелді ханның екі атын дайындап, бір күні қызды алып қашып Шарапханаға барады.

	Бірақ ол жердегі ағайындар ханның қаһарынан қорқып, оларды паналатуға жағдай жасай алмайды. Есенгелді қызды алып, Ақмешітке тартып кетеді. Бұл оқиғадан біраз кейіндеу хабардар болған хан: «Қызды да, жігітті де тауып, басын кесіп әкеліңдер», – деп бір топ ләшкеріне қатаң бұйрық береді. Сыр бойын, Шарапхана, Қазығұрт маңын кезіп, жоғын таба алмай ләшкерлер босқа қайтады. Ақмешіт маңындағы қазақтар қыз бен жігітті амалдап ханның қаһарынан сақтап қалады. Омархан бұл оқиғаны біршама уақыт өткеннен кейін ұмытқандай болады.

	Омархан Бұхар әміріне елшілер жібереді. Ол Омарханның жіберген кісілерін қорлап қайтарады. Бұл басынуға шыдамаған Омархан жорыққа дайындалады. Осы дайындықты сезген Есенгелдінің анасы ханға барып: «Хан ием, бір адам үшін жазықсыз халықтың қанын төкпеңіз. Алашағыңызды Есенгелді қан төкпей-ақ алып береді. Қазір Есенгелді Ақмешіт жақта. Соны таптырып алып, жұмсаңыз», – деп өтінген екен, хан әйелінің сөзін тыңдап, Ақмешіт жаққа іздеушілер жіберіп, оларға: «Есенгелдінің айыбын кешірем, жорыққа ләшкерімді бастап барсын», – деп хабар жібереді. Есенгелді Омарханның алдына кешікпей жетеді. Хан Есенгелдіге: «Бұхар әмірі жіберген адамдарымды қорлап қайтарды. Сен сарбаздар алып, сол бектің басын кесіп әкелсең, қалауыңды жасаймын. Ордадан ләшкер ал», – дейді. Сонда Есенгелді: «Тақсыр, айтқаның болсын! Маған ләшкердің керегі жоқ, жазықсыз қан төгіледі. Бір өзім ол бектің басын кесіп әкелем, өзіме рұқсат беріңіз», – дейді.

	Бектің басын кесіп, кегін қайтарғанына риза болған хан Есенгелдіге «датқа» атағын беріп, Шарапхана кентінің төңірегіне, Сарыағаш, Жылға елді мекендеріне иелік етуді тапсырады.

	Есенгелді датқа болғаннан кейін халыққа пайдалы-ау деген жұмыстармен айналысады. Жерді суландырып егін егуге, халықты отырықшыландыруға бар күшін салады. Өзі бас болып Келес өзенінен Қазығұрттың түстік баурайын ала Жіңішке жылғасына су келтіреді. Қолына кетпен алып, су жүретін арықты көппен бірге қазысады. Сөйтіп, Шарапханаға су келтіріп, Жіңішке бойына тары ектірген. Сарыағаш қаласын кесіп өтетін Рамадан арықты да Есенгелді баба қаздырған. Сондықтан ол Рамадан арық деп аталады.





ӨР ТҰЛҒАЛАР МЕН ЕЛ ТҰЛҒАЛАРЫ




	«Биікке көтерілдім, бірақ халықтан

	аласа екенімді ұмытпадым.

	Қайтып ашар есігімді қатты жаппадым.

	Түптің түбінде оралар ортам –

	ел іші, ағайын ортасы».

	Дінмұхамед ҚОНАЕВ

	«Өтті дәурен осылай» кітабынан





ДИМАШ АҒАДАН АЛҒАН ЕКІ ЕСКЕРТУІМ


	(Эссе)



	Димаш ағаның екі ескертуін де Қазақстан Жазушылар одағында жүргенде есіттім. Айтпақшы, осы одаққа хатшы болып ауысуыма да себеп болған Димаш ағаның өзі еді. Бір күні кабинетімде отырғанда Жазушылар одағының бірінші хатшысы Әнуар Әлімжанов телефон соғып, хал-жағдай сұрасқаннан соң:

	«Уақыт болса келіп кетсең. Жеке сөйлесетін әңгіме бар», – деді. Телефонмен айта салуға болмайтын қандай әңгіме екеніне бас қатырып жатпадым, жарым сағатта келетінімді ескерттім. Ол кезде менің қызмет істейтін мекемем Министрлер Кеңесінің Баспа, полиграфия және кітап саудасы жөніндегі Мемлекеттік комитеті деп аталады. Комитет төрағасы Шериаздан Елеукенов, сол кісінің орынбасарымын. Бізге қызметке ауысқанына жарты жыл да толмаған, ал мен үш жылдан бері қызмет істеймін. Әнуармен болған әңгімені айтып едім, бірден: «Барып кел. Әрі одақтың да жағдайын біле кел», – деді жазушылар десе, бір бүйрегі бұрып тұратын Шәкең. Тек біз екеуміз де нақ осы жерде бір күрделі мәселе бар деп ойлағанымыз жоқ. Алматыда өтетін Азия және Африка елдері жазушыларының V симпозиумына байланысты мәселелер болар деп жорамал жасадық та қойдық.

	– Мен алыстан орағытып, сөзді көбейтіп жатпай-ақ қояйын. Бізге Одақтың ұйымдастыру жұмыстары жөніндегі хатшысы болып қызметке келсең қайтеді, – деді Әнуар кабинетке кіріп келгенімде бірден-ақ.

	– Қалайша?! – деппін. Өйткені мұндай әңгіме – үш ұйықтасам да түсіме кірмейтін жағдай.

	– Олай болса түсіндірейін, – деді Әнуар енді жайбарақаттыққа көшіп. – Алда Азия-Африка жазушыларының симпозиумы өтетінін білесің. Сол жиынға жүзге жуық елдің бес жүзге тарта жазушылары келеді. Соған дайындық мәселесі – біздер үшін өте күрделі мәселе. Дайындық, өткізу кезінде республикадағы лауазымды мекемелердің бәрі қолғабыс жасайды. Солай деген шешім бар. Дегенмен өзімізде де бір мықты штаб болу керек қой. Сол штабқа бастық керек. Біз сені сол қызметке шақырып отырмыз. Бірден айтайын: келсең, бар билікті қолыңа береміз. Мен ұйымдастыру-шаруашылық жұмыстарына көп араласқан адам емеспін, ал Ілекең (Ілияс Есенберлин) – жасы келіп қалған кісі. Снегин де солай...

	– Әнуар, – дедім сөзін бөліп. Сонда менен басқа адам таппадыңдар ма?

	– Қалеке-ау, мұнда келгісі келетіндер көп қой, бірақ солардың көбі мәселенің екі басын тең ұстауға келгенде әлсіздік көрсетуі мүмкін. Мен ұйымдастыру мен әдебиетке қамқор болуды айтып отырмын. Ал сен Орталық комсомол комитетінің хатшысы ретінде біраз мектептен өттің, ал әдебиет болса, кітаптарың шығып жатыр, әдеби процестер туралы ой-пікіріңді де білеміз. Өткенде «Алдаспан» жинағы туралы жиындағы мінезіңе риза болғанбыз.

	Әнуардың сөздеріне де, уәждеріне де менің мойынұсына қоюға құлқым болмай отыр. Сондықтан осы бір әңгіме қаншалықты тосыннан болса да, мен үшін әзілге айтылған сөз ретінде ғана ұғылып жатыр. Осыны байқаған Әнуар және бір уәж айтып, мені кібіртіктетті де қойды.

	– Қалеке, – деді ол. – Мен енді мәселенің тікесіне көшейін. Біз Ілекең екеуміз Димаш Ахметовичтің қабылдауында болғанбыз. Сол жерде мен осы мәселелерді ашық айтқанмын. Бізге одақ үйін күрделі жөндеуден өткізу керек, Әдебиетшілер үйін, Шығармашылық үйді соғу керек. Ал симпозиумға дайындық пен оны өткізу – өзің де сезіп жүрсің ғой, өте күрделі жұмыс. Сол кезде барып Димекең: «Осыларды орындау қолынан келетін кім бар?» – деп сұрады. Біз бірден сенің атыңды атадық. Ол кісі келісімін беріп отырып: «Дұрыс. Сол жігітті ептеп өкпелетіп алдық-ау деймін. Мен қарсы емеспін», – деді. Неге өкпелегеніңді мен білмеймін, әйтеуір, солай деді. Міне, мәселенің тоқетері осы. Айтпақшы, Москвадағы Үлкен Одаққа ұйымдастыру жөніндегі хатшы болып өзіңмен бірге комсомолда істеген Юрий Верченко сайланған. Бұрын комсомолдағы бастығың болса, енді бізге келе қалсаң, Жазушылар одағындағы бастығың да сол кісі болады. Бір ескертіп қоятын жай – бізде жалақы өте төмен. «Ол жағын да шешіңдер» деп Димекең ескерткен.

	Менің Әнуармен әңгімеміз басталғанда әбіржідім дегенім түк емес екен, нағыз әбіржу енді басталды. Не істеу керек? Мұны табан астында шешу мүмкін емес. Әнуарға да осыны айттым.

	Өз мекемеме келген соң, бірден Елеукеновке барып, болған жағдайдың бәрін айттым, менің қатты қобалжығанымды байқаған Шәкең:

	– Иә, бұл қиындау жағдай екен. Өткен жолы Орталық комитеттің өзіне қызметке шақырғанда сені жібермеймін, қажет болса Димекеңнің өзіне барамын дегенім есіңде болар. Ал бұл жолы мәселені Димаш Ахметовичтің өзі шешіп қойған секілді. Қиындау екен. Дегенмен барғың келмесе, мен Димекеңмен сөйлесіп көруге тырысамын. Мәселені өзің шеш, – деді.

	Мен алғысымды айтып, әлі де ойланатынымды ескертіп шығып кеттім. Төрағаның бірінші орынбасары В. Скоробогатов: «Түбінде әдебиетке біржола кетемін десең, барғаның оңды, ал өздері айтқандай екі жылдан кейін басқа жұмысқа ауысамын десең, бармағаның дұрыс», – деп кеңес берді. Бұл әңгімені Әнуардың айтуы бойынша Димекеңнен басқа ешкім білмейді. Сондықтан Орталық комитеттегі таныстарыммен де сыр шертісуге болмай қалды. Ең жақын деген достарыммен ақылдасып едім, әрқайсысы әр түрлі кеңес берді. Соның ішінде біреуі: «Абайла, сенен басқа кадр табылмады деймісің. Орталық комитеттің есігі тарс етіп мүлде жабылып қалып жүрмесін», – деді. Оның да өзіндік сыры бар еді. Осыдан төрт-бес ай бұрын Орталық комитеттің мәдени бөлімінің меңгерушісі Михаил Иванович Есеналиев шақырып алып, сол бөлімге сектор меңгеруші болып қызметке ауысуды ұсынған.

	Мен бірден шынымды айттым. Он жыл бойы комсомол ұйымдарында қызмет атқарған тұстарда өндірістің, немесе шаруашылықтың бүге-шігесіне үңіле қарамай, тек жалпы басшылыққа араласып жүрдім. Сол кемшілігімді мына комитетке келгенде бір-ақ сезіп, енді соларды түгендеп, қайта үйреніп жүрмін. Оның үстіне бұрынғы бастығымыз Сужиков маған көптеген мәселелерді жүктеп қойған. Құрылыс, материалдық-техникалық жабдықтау, кейде тіптен полиграфия мәселесі бойынша да Госпланға есепті мен беретінмін. Госплан мен минфин (жоспарлау комитеті мен финанс министрлігі) деген екі алпауыт мекеменің бар екенін осында келген соң білдім. Солардың кез келген қызметкері оңынан келіп тұрған шаруаның өзін созбаққа салып, аяғын насырға шаптырып жіберетін. Оның үстіне он жыл комсомолда қызмет істеген кісіде қалай қоң болсын, тұрмыс тапшылығын да көрдім. Ал мына ұсынып отырған қызметінің жалақысы менің қазіргі жалақымнан екі есеге жуық төмен. Кітап шығару мәселесі болса, дәл қазір баспаның бәрі менімен санасады, біраз мәселеде маған тәуелді.

	– Михаил Иванович, Сіз өзіңіз де мен өткен комсомол қызметтерінің бәрінен өткенсіз. Сондықтан да түсінеді деп жайып салып отырмын бар сырымды. Немесе Орталық партия комитетіндегі қызметтен кім бас тартады дейсіз. Оны да түсінемін. Мүмкіндігі болса, мені және екі-үш жыл қозғамасаңыздар, ал шын қажет болып жатсам, ертең-ақ келіп, қызметке кірісуге дайынмын, – деп аяқтадым шешімімді.

	Ол кісі біраз ойланып отырды да, бұл әңгімені ешкімге айтпауымды, жоғарыдағы кісілермен сөйлесіп көретінін ескертті. Сол күннен соң қайтып менімен бұл мәселе туралы ешкім сөйлескен емес, қызметімді істеп жүре бергенмін, міне, әлгі «есік жабылып қалмасын» деп ескерткен жігіттер осыны еске алып отыр. Бұл – шынында да ойланатын мәселе.

	Осыдан апта өткенде Қалтай Мұхамеджанов ағамыз үйге телефон соғып, сыр тартты. Мен ол кісінің жазушылығын ғана емес, адамгершілігін де қатты сыйлайтынмын. Сондықтан жасырмай бар әңгімені айтып бердім. «Сенің мәселең шешіліп қойған екен ғой, мұндайда бас бұруға мұршаң келе қоймас», – деді ол кісі әңгімесінің аяғында. Келесі күні баяғы Михаил Иванович шақырды, жағдайды тәптіштеп сұрап алған соң: «Қызметіңді істей бер, бұл әлі шешілмеген мәселе», – деді. Мен сонда барып, бұл мәселеден ешкім хабары жоқ екенін, Әнуардың тікелей бірінші бастыққа барып, шешіп қойған шешімі екенін түсіндім.

	Сонымен, Жазушылар одағына хатшы болып сайландым. Пленумда ешкім қарсы болған жоқ, тек пленум аяқталғанда Сәбит Мұқанов ағамыз: «Мақұл, комсомолды да көрейік», – деді.

	Жұмысқа кіріскен соң Әнуар алда тұрған жедел жұмыстардың атын атады да, оны ары қарай шешіп, қалай жүргізуді өзіме міндеттеді. Түбінде Әнуардың бір мынадай жақсы мінезі болатын: мәселені принципінде шешу үшін өзі лауазымды кісілерге барып мақұлдатып алатын да, ары қарай іске асыруды өзіңе жүктейтін. Бір жақсысы бұл кездегі жұмыстарға көп араласа бермейтін. Сол мінезімен Мәскеуде шешілетін мәселелерге де менің өзімді жұмсады.

	Симпозиум өткізу үшін соған сай орын қажет. Сондықтан біз алдымен Әдебиетшілер үйін салуымыз керек. Соның жобасын жасаттық. Қағаз бетіне түскенде өте әсем көрінген жобамызды Димаш Ахметовичке апарып келісім алуымыз – міндет. Міне, мен Димекеңнен алғашқы алған ескертуім осыған байланысты болды. Әдебиетшілер үйі жеке ғимарат ретінде жобаланған.

	Оған орын қажет. Түрлі ұсыныстар да болады. Соның бірі – Жазушылар одағының бұрынғы залын бұзып, жаңа ғимараттың жалғасы ретінде (пристройка) салу. Бұл бізге ұнамайды. Өйткені ол жағдайда барынша безендіріліп өрнектелген жаңа ғимарат қораның ішіне түсіп, көзге көрінбей қалады. Осы мәселені шешу үшін, әрі құрылысты тез бастау үшін жобаны алып Димекеңе бардық. Барған – Әнуар, Ілияс Есенберлин және мен. Әнуар маған бірден бүге-шігесін өзің түсіндіресің деп ескертіп қойды. Ол кісі ықыласпен қарап шығып, бірқатар сұрақтар қойды. Мен жауап бердім. Әнуар өз сөзінде ғимарат жеке тұрса, қаладағы көрікті ғимараттың бірі болатынын ескертіп өткен. Еңді мәселенің түпкілікті шешілуіне келгенде Әнуардың түрткілеуімен мен қайта-қайта жеке тұрғанын қалайтынымызды айта бердім. Тіптен жобаның өзі жеке тұруға лайықталып жасалғанын, қорада тұрса, ешбір көшеден көрінбей қалатынын көлденең тарттым.

	– Онда бұл мәселені Мәскеуге барып, Госпланда шешуге тура келеді. Сол қолдарыңнан келе ме? – деді Димекең ешқандай ашу-ызаға бармай, баяғы әрі сабырлы, әрі салмақты қалпымен.

	Әнуар маған қарады. Біз мұндай жауапкершілікті мойнымызға алуға болмайтынын байқаттым (өйткені бұрынғы қызметіме байланысты газет шығаратын қағаз іздеп ол Госпланға барып көргенмін, ит талаған күшіктей қылып шығарып салады). Дегенмен жауапты мен бердім.

	– Қолымыздан келмейді, Димаш Ахметович.

	– Онда қосымша құрылыс ретінде (пристройка) саласыңдар. Себебі жеке құрылыс болса, бағасы миллион сомнан асқан соң тек сол мекеме шешеді. Ал сендердің қазіргі жобаларың 1 миллион 700 мыңды құрап тұр. Егер қосымша құрылыс ретінде салынса, біз өзіміз-ақ шешеміз. Енді түсінікті ме?

	Әрине, біз түсіндік. Демек, біздің Әдебиетшілер үйіміз Мәскеудің ешбір қатысуынсыз республика бюджетінің есебіне салынбақ екен. Ал Мәскеуден рұқсат сұралса, қаржысымен қоса барлық керек-жарақ бүкілодақтық мүліктен бөлінуі керек. Кездесудің соңында ол кісі және бір ақыл айтты: «Мына проектілердің бәрінде «Әдебиетшілер үйі» деген сөздеріңді «Жазушылар Одағының Конференц залы» деп өзгертіңдер. Басқаша атағыларың келсе, соғылып біткен соң атай беріңдер». Осылайша, мен Димекеңнен бірінші рет ескерту естіп едім.

	Осы жерде мен қайта оралып жатпау үшін Димекеңнің Одаққа жасаған және бір қамқорлығын айтып кеткім келіп отыр.

	Талай жылдан бері жөндеу көрмеген ғимаратымыздың тозығы әбден жеткен. Осыны Әнуар Димекеңе айтып жүріп, жоспарға енгіздірді. Жөндеу жұмыстарын жүргізетін (капитальный ремонт) мекеме болып Коммуналдық шаруашылық министрлігі бекітілді. Тікелей басшылық жасайтын – Министрдің бірінші орынбасары Атымтай Қисанов ағамыз. Бұл кісі өзі орынбасар болса да, министрмен қатар Жоғарғы Кеңестің депутаты болатын. Кабинетінде тек министрлерде ғана болатын ВЧ телефоны да бар, сол ағамыз келіп: «Жігіттер жөндеу жұмысын шетінен бастасын депсіңдер. Ол болмайды. Түгел босатып бересіңдер. Немесе жөндеу жұмысы алты ай емес, бір жыл алты айға созылып кетеді. Ертеңнен бастап менің штабым осында келіп отырады», – деді. Біз амалсыз болса да келістік, тек уақытша үш-төрт бөлмені алып қалатын болдық. Соның бірі – Симпозиумды өткізуге тікелей жауапты хатшы Олжас Сүлейменовтің кабинеті.

	Осы кездердің бірінде мен Атекеңнің кабинетіне бардым. Жұмыс жөніндегі әңгіменің арасында бөлінген қаржының жетпей қалуы мүмкін екенін ескерттім. Өйткені осы кісінің өзі келіп-кетіп жүргенде жұмысшыларына берген тапсырмаларын ой елегінен өткізіп көрсек, сметаға сыймайды. Атекең бірден әлгі ВЧ телефонын көтерді де, нөмірін терді. Сонан соң: «Димаш...» деп бастай берген сөзін есіткенде мен кабинеттен зытып кетейін деп орнымнан қарғып тұрып едім, қолымен белгі беріп, қайта отырғызып қойды. Өзі сөйлеп жатыр. «Мына Жазушылар Одағының күрделі жөндеуін бізге тапсырған екен. Мен барып бәрін көрдім, әбден тозығы жеткен. Түгел жөндеу керек, ал бөлінген қаржы аз. Мұны мұрты мен сақалын ғана бояғандай етпей, түбегейлі жөндеу қажет қой. Өзі қаланың қақ ортасында тұрған үй», – деген сөздерін естіп отырмын. Телефонның арғы тұтқасындағы кісінің не айтып, не қойып жатқаны мен үшін жұмбақ. Тек Атекең телефон құлақшасын орнына қойып, маған: «мәселенің бәрі шешіледі» дегенде, мәселенің шешіліп те қойғанын түсіндім. Осылайша, Димекең біздің ғимараттың көрікті болып тұруына көңіл бөліп жатқанын сездім.

	Димекеңнен екінші рет есіткен ескертпем жазушылардың шығармашылық үйіне байланысты болды. Сол тұста жазушылардың Шығармашылық үйлері Мәскеуде, Ленинградта, Қырым мен Кавказда, Өзбекстан мен Латвияда, тіптен іргедегі Қырғызстанда да бар болатын. Жоғы – Қазақстан. Бұл мәселені Мәскеу арқылы әлдеқашан-ақ шешіп қоюға болар еді. Неге екені белгісіз, Одақтың бұрынғы басшылары құнттамапты. Әнуар осы мәселені қолға алды, тек Мәскеу арқылы емес, өз республикамыз арқылы шешуді жөн көрді. Бір жақсысы, Әди Шәріповтің кезінде бұрынғы «Горный гигант» совхозының көлемінен арнайы жер бөлгізіп алған екен. Оның біразын сол кездегі Жазушылар Одағының Президиум мүшелері иемденіп, дача да соғып қойыпты. Енді қалған жерді ешкімге бермеу үшін Әнуар «Шығармашылық үй» саламыз деп қаулы алып, қалғанын таратуға тыйым салып тастады. Екі құрылысты қатар жүргізу, әрине, қиын жұмыс. Бірақ оны тікелей жүргізіп жатқан, бақылап отырған басқа мекемелер бар. Сондықтан қалған жерден де айырылып қалмау үшін «Шығармашылық үйді» (Дом творчества) қалай да бастау керек. Оған алдағы өтетін симпозиум да желеу болып тұр. Сонымен, болашақ ғимараттың бейнесін картонға сызғызып, маңдайына «Дом творчества писателей» (осылай орысша жазылған) деген сөздерді жазып, Димаш Ахметовичке алып бардық.

	Ол кісі Мәскеудегі көпшіліктің санасына «Переделкино» деген атпен сіңісіп кеткен Шығармашылық үйінің жағдайын сұрап алды. Басқа республикадағы жағдайды да сұрады. Мұның бәріне батыл әрі төндіре жауап берген – Олжас Сүлейменов. Өзіне қажет мағлұматтардың бәрін сұрастырып, нақты мәліметтерді ой елегінен өткізіп алған соң Димаш Ахметович:

	Көмектесеміз қазақ жазушыларының да өз «Переделкиносы» болуына. Ол үшін сол маңдағы жер аумағын байқай жүріңдер.

	Ал Шығармашылық үйлерің соғылады, тек ана маңдайындағы жазуды «Дом творчества гостиничного типа» деп жазыңдар.

	Бізді «гостиница» деген жалғыз ауыз сөз-ақ ойландырып тастады. Әнуар өз пікірін айтты да, маған қарады. Көз қарасынан сезіп тұрмын, батылдау болуымызды қалап тұр. Тәуекел.

	– Димаш Ахметович, сонан соң мұны бізден Чернышов (сол тұстағы министр) тартып алып қояды ғой, – дедім мен үлкен кісіге бір, Әнуарға бір қарап.

	– Алмайды, – деді Димекең біздің әбіржіген түрімізді байқап, күлімсіреп. – Ал «гостиничного типа» деген сөз жазылмаса, үй соғылмайды. Тек естеріңде болсын, құрылыстың жалпы құны миллион сомға жетпеу керек. Айналасындағы жұмыстарды кейін-ақ жүргізе берерсіңдер, кезінде қосымша қаржы бөлгіземіз. Әңгіме бітті.

	Әңгіменің біткенін түсіндік. Кейін мен құрылысқа байланысты қызмет жасайтын жігіттерден сұрап білсем, құрылыстың құны миллионнан асып кетсе, тағы да баяғы Мәскеудегі Госплан бекіту керек екен. «Гостиничного типа» деген тіркестің сыры да біздің жағдайымызды ойлаған әрекет екен. Ол тұста қонақүй деген нағыз дефициттің өзі, ол қала үшін өте қажет. Ал жазушылар «шалқасынан түсіп» жатып алып, дем алатын орын қазірше кезек күте тұрса да болады екен (сол кезде ірі қызметтерде істейтін жігіттердің өздері де шығармашылық үйді осылай түсінетін). Осылайша мен Димекеңнен екінші рет ескерту есіткенмін. Бір жақсысы, сол «Шығармашылық үй» кейіннен ептеп созбалаңға түссе де бітті. Іске қосылардың алдында Димекең келіп өзі көріп, кем-кетігіне және қолғабыс жасады.



	Жалпы Димекеңнің әдебиет пен өнерге, мәдениетке жасаған қамқорлығы аса зор. Оны көпшілік, әсіресе сол тұстағы азаматтар өте жақсы білді. Ол кісінің бір ерекшелігі сол, әдебиет пен мәдениетті өркендетіп жүрген ұжымдардың материалдық-техникалық базаларын нығайтуға баса назар аударатынында еді. Сол қамқорлықтың арқасында талай-талай мәдениет ошақтары қатарға қосылып, мықтап орнығып қалды ғой. Солардың игілігін әлі көріп жүрміз. Солардың бірнешеуінің (жазушыларға байланысты) қалайша өмірге келгенінің куәсі болып едім. Менің айтпағым да осы ғана еді. Немесе қанша әдеби шаралар өтіп жатты. Солардың көбі бірінші хатшы оң көзқарас байқатпаса, өтпей қалар еді. Мәселен, сол тұстарда біздің республикада Өзбек, Тәжік, Қырғыз, Саха, Башқұрт, Ленинград, Сібір, Украин әдебиетінің күндері өтті. Сондағы келген делегациялардың бәрін Димаш аға өзі қабылдап, әңгіме өткізіп отыратын. Ал олар болса елдеріне қайтып барған соң біздің республиканы, біздің тұрмысымыз бен болмысымызды насихаттап жүрді. Бұл да ұлы тұлғаның көрегендігі екен ғой. Өз елін өзгелердің ойымен ұлықтататын.





ҚАЙРАН ЖҰМЕКЕҢ – ЖҰМАБЕК ТӘШЕНОВ


	(Эссе әрі ұсыныс )



	Жұмабек Ахметұлы Тәшенов ағамыз Оңтүстік Қазақстан облысына, облыстық атқару комитетінің төраға орынбасары қызметіне 1961 жылы келді. Келгенде де өте лауазымды қызмет – Министрлер Кеңесі Төрағасы қызметінен ауысып келді. Айырмашылығы аспан мен жердей болмаса да қомақты-ақ айырмашылығы бар қызметтер. Бірақ жұртшылық, әсіресе Оңтүстік тұрғындары, бұл ауыс-түйістің сырын жақсы түсінді. Сол кезде әлемді бір өзі билеп тұрғандай боп жүрген Н.С. Хрущев жағасынан ала берген адамды аясын ба, ал онда қызғыштай қорғап жүрген қазақтарыңның арасына бара ғой деп Алматыдан Шымкентке айдады да жіберді. (Дәл осы әдісін ол бұрын да бір көрсетіп еді, Орталық партия комитетінің Бірінші хатшысы Нұртас Дәндібайұлы Шаяхметовті облыстық партия комитетінің хатшысы қызметіне ауыстырып жіберген, соңынан ол қызметтен де мақрұм еткен болатын). Бірақ қазақ елі Жұмекеңнің бұл бәсеңдеуіне түсіністікпен қарады, ал оңтүстіктегілердің бұл кісіге деген көзқарасы, құрметі бұрынғыдан арта түспесе, кеміген жоқ. Жұмекең өмірінің соңына дейін осы қызметтен арылған жоқ.

	Нақ осы тұста мен Оңтүстік Қазақстан облыстық комсомол комитетіне оқу орындарындағы жастармен жұмыс істеу жөніндегі хатшысы болып сайланғанмын. Бұрын обкомкомсомолдың бюро мүшесі болсам да негізгі қызметім бір ауданның көлемімен шектелетін, облыс көлемінің өмірімен онша жұмысым болмайтын. Енді осының бәріне тез үйренуге тура келді. Оның үстіне менің ауысуым оқу орындарындағы каникулға сәйкес келді де, сол тұста пионер лагерьлерін ұйымдастыру, қалаларда аулалық командалар құру, туристік жиындар өткізу, студенттер лагерін ашу сияқты мәселелер күн тәртібінде өршіп тұрған мезгіл. Соның бәрінің қыр-сырын тез үйреніп, өзімізше басшылық жасауды игеруім керек. Игеру ғана емес-ау, ұйымдастыруым керек. Оның үстіне бірінші хатшымыз Өзбекәлі Жәнібеков мінезі бірсыдырғы, салмақты көрінгенмен, жұмыс бабында өте қатал, талабы аса жоғары болатын. Бір сөзбен айтқанда, өзіне де тыныштық жоқ, өзгеге де тыныштық бермейтін басшы еді. Міне, мен Жұмекеңмен тұңғыш рет осы кезде кездестім.

	Бір күні кабинетімде отырғанымда облыстық оқу бөлімі меңгерушісінің орынбасары Иосиф Ильич Шаломов кіріп келді. Жағдай сұрасқан соң ол кісі бірден:

	– Қалаубек, Арыстағы екі балалар үйінің тәрбиеленушілері екі күннен бері лагерьлерінде аш жатыр. Тез шара қолдану керек, – деді.

	Мен абдырап қалдым. Балалардың екі күн аш жатуы мен үшін сұмдық көрінді. Оның үстіне олар Арыс қаласында емес, тау бауырындағы лагерьлерде жатқан. Сасқанымнан:

	– Енді не істейміз? – деп Иосиф Ильичтің өзіне жармастым.

	– Жүр, Тәшеновке барайық, – деді.

	– Иә, Жұмекеңе. Бұл мәселені басқа ешкім шеше алмайды. Лагерь үшін деп қосымша қаржы бергізу керек. Мұны шешетін – тек сол кісі. Облыстық қаржы бөліміндегілер қарсы, қосымша қаржы бергісі жоқ.

	– Басқа жол жоқ. Кеттік. Мен жалғыз барсам, мәселе шешілмей қалуы ықтимал. Бұрын неге жоспарламағансыңдар деп сойып тастауы да мүмкін. Ал жүзтаныстыққа келсек, мен де кездескен емеспін.

	Амалсыз орнымнан көтерілдім. Екі мекеменің арасы екі-үш орамдық қана жер. Осы жол үстінде Иосиф Ильич маған мынадай кеңес берді.

	– Мынау есте болсын: Жұмекеңнің алдында мән-жайды сен айтасың. Оның үстіне балалар екі күннен бері аш жатыр деп емес, азық-түлік алатын қаржының таусылғанына екі күн болды деп айт. Енді, әлгінде «ол кісі бізді қабылдай қоя ма?» деген сұрағыңа жауап берейін. Біз ол кісіден рұқсат сұраймыз. Рұқсат сұрасақ, қабылдамайтыны анық. Облыстық мекемелердің басшыларын да қабылдамай жатыр. Жаңа келген кісі емес пе? Әуелі облыс жағдайымен танысып жатса керек. Мен ғимарат дәлізінен ары-бері папка құшақтап, қағаз тасып жүргендерді жиі байқадым. Сондықтан қабылдау бөлмесінде отырған қызға ескертеміз де, бірден есігін ашып кіріп барамыз. Бір жақсысы, ол қыз сендерден ауысып барған қыз, сені жақсы таниды. Тек есіңде болсын: есіктен кірген соң басты төмен салып алып, бетіне қарамай жұмыс үстелінің алдына бір-ақ жетіп баруымыз керек. Сонан соң қуып жібере қоймас.

	Біз нақ осылай еттік. Есіктен кіре сала-ақ Иосиф Ильич:

	«Жұмеке, мына жігіт облыстық комсомол комитетінің хатшысы, мен облыстық оқу бөлімінің меңгерушісінің орынбасарымын. Сізге шұғыл мәселемен келдік», – деп сайрай жөнелді. Біз бұл кезде жұмыс үстеліне жақындап қалғанбыз. Мен қанша тырыссам да болмай, көз қиығын салып қалсам, Жұмекең қолын көтеріп, «кірмеңдер» деген белгі жасап жатыр екен. Иосиф Ильичтің әлгі сөздерінен кейін орнынан тұрып, бізбен қол алып амандысты. Орындыққа отырған соң мен баяғы келісім бойынша мәселемді өте қысқа айтып шықтым. Иосиф Ильичке қарап еді, ол кісі:

	«Екі жылдан бері ата-анасы жоқ жетім балалар да жаз кезінде тау баурайында дем алсын деп лагерь ұйымдастырып жүр едік. Оның бастамашысы – осы комсомолдар. Қаржы тапшылығынан екі балалар үйінің тәрбиеленушілері аш қалайын деп тұр», – деп түсінік берді. Жұмекең аз ойланып алды да, хатшы қызды шақырып, қаржы басқармасының бастығының кім екенін сұрап алды да, сол кісіні тез шақыруды тапсырды. Ол бастық келгенше бізден басқа балалардың жазғы демалысының жайын сұрады. Сол арада шақырылған бастық Қазақбаев дейтін кісі де келді. Мәселені айтып едік, Қазақбаев көнгісі келмейтін сиық байқатты. Ең соңында ол: «Жұмеке, бұл заңсыз ғой», – деп еді, Жұмекең жұлып алғандай:

	– Әй, жігіт, кеше сол заңның бәрін біз қабылдағанбыз. Білемін мен оны. Әңгіме бітті. Ертең қаржы түсетін болсын тиісті жеріне. Мен жауап беремін? – деді өте салмақты.

	Иосиф Ильич: «Рахмет, Жұмеке» деп орнынан көтеріле берді де, маған көз қысты. Мен де түсіне қойып, орнымнан қарғып тұрып, алғысымды айтып, есікке бет алдым. Жұмекеңнен ең соңғы есіткен сөзім «мәселелерің болса, келіп тұр» деген сөйлем еді.

	Мен Жұмекеңнің мені баласынбай, орнынан тұрып сәлемдесіп, қол беріп шығарып салғанына қатты риза болдым. Риза болдым деп отырғаным – көрсеткен үлгісіне ризашылығым. Ол кісі аса байыппен салмақты сөйлесті, мәселемізді созбалаңға салмай, тез-ақ шешіп берді әрі қажет болғанда қағазға түскен қағиданы ту етіп ұстай бермей, алдымен адам тағдырын (біздің жағдайымызды, балалардың тағдырын) ойлау керектігін үйретті. Ал біз болсақ ол кезде комсомол мен партия уставтарының бірде-бір тармағын шашау шығармай орындаймыз деп жанталасып жүріп, сол уставтардың артында кім тұрғанына мән бермей, тіке тартып жүре беретінбіз. Жұмекеңмен осы кездесуім маған үлкен сабақ болды. Өз әрекеттерімде сол кісіге ұқсағым келетін де тұратын. Кейінгі кездесулерімнің бәрінде мәселемді қысқа ғана тұжырымды етіп айтып, уақытын ала бермеуге тырысатынмын. Өйткені осы кездесуімде-ақ қанша биік лауазымды қызметте болсаң да, сен ет пен сүйектен жаралған адам екеніңді ұмытпау қажет екенін түсінгендей болдым.

	Сол бір жылдары Н.С. Хрущев ел ауқымы мен ел басқару жүйесіне ай сайын болмаса да екі-үш айда бір өзгеріс енгізіп, елді әуре-сарсаңға салып жататын. Оңтүстікте Өлке құрылып, үш облыстың басын біріктіргені аз болғандай, қала мен ауылды екі бөліп тастады. Облыстағы бірде-бір өндіріс орны бағынбайтын болды, ол тікелей өлкеге бағынады. Оңтүстіктегі үш аудан қаулы-қарарсыз Өзбекстанға өтіп кетті. Мен Өлкелік комсомол комитетінің идеология жөніндегі хатшысы болып сайландым да, Шымкент облысының тіршілігінен өз салам болмаса, көп хабардар бола бермедім. Дегенмен бір қалада жүрген соң Жұмекеңмен кездесіп жүрдім. 1963 жылы мені Шымкент селолық облыстық комсомол комитетіне бірінші хатшы әрі облыстық партия комитетінің бюро мүшесі етіп сайлады. Осылайша Жұмекеңмен қызметіміз қайта түйісті. Түрлі-түрлі мәжіліс-жиындарда бірге боламыз. Бірқатар шараларды бірге өткіземіз, аудандарға да бірге шығып қаламыз. Осы кездерде байқағаным, Жұмекең ешқашан асып-сасып, әбіржіп, айқай-шуға басып жатпайтын. Баяғы салмақты қалпымен мәселенің бәрін байыппен, тек жылдам сөйлеп, жылдам шешіп отыратын. Әсіресе мені таң қалдыратыны, облыстық партия комитетінің бюро мәжілісіндегі отырысы болатын. Ол кісі келіп, қабырғаға сүйей қойылған орындықтың біріне екі қолын арқасына айқастырып отырып алатын да, мәжілісте қаралып жатқан мәселеге көп араласпайтын (өз саласына жатпайтын мәселелер қаралғанда ғой). Бюро қыза-қыза келіп, кейбір шешімді белінен бастыға сала бастаса: «это незаконно» деп бір-ақ сөз айтатын. Осыны білетін бірінші хатшы В.А. Ливенцов кейде:

	«Сіздің ойыңыз қалай, Жұмабек Ахметович?» – деп алдын ала ақылдасқан болып қоятын.

	Өлке тарап, облыс баяғы қалпына қайта келтірілген тұста Жұмекең бір батылдау мінез көрсетті, өтетін активті дайындау, өткізу кезінде белсене араласты. Сөз де сөйледі, ұйып отырған елді абыр-сабырға салған басшыларды сынап та алды. Сол кездегі естияр қауым (актив) Жұмекеңді енді облыстық екі басшының бірінің орнына отырар деп күтті. Бірақ олай болмады, Жұмекең сол орнында қала берді. Сол кісіні Шымкенттен кетіру үшін экономика ғылымдарының кандидаты деген атағын желеу етіп, Мемлекеттік Жоспарлау Комитетінің Экономика институтына директор болыңыз деп ұсыныс жасалды. Бірақ Жұмекең бұл қызметтен бас тартқан соң Өлкелік атқару комитетінің төрағасы Морозовты жіберді. Мұның сыры бізге белгілі еді. Осы жылдары – Шымкент облысы ауыл шаруашылығы саласындағы барлық көрсеткіштерді жоғары деңгейде орындап, А. Ливенцовтың жұлдызы жанып тұрған кез. Ол осыны пайдаланып, тарап жатқан өлкенің көптеген кадрларын қызметке алмай қойды. Екі Орталық партия комитетінен келген өкілдерге (Москва, Алматы): «Мен жоспарды осы кадрларыммен бірге орындағанмын. Енді Өлке тарады екен деп оларды қайда қуып жіберемін», – деп отырып алды. Оның үстіне сол кадрлардың тағдырын талқылау кезінде бюро мүшелерін түгел жинап алып, бюроның шешімі ретінде жариялап отырды. Ал облаткомның төрағалығын Жұмекеңе қимағаны, ол кісіден қорықты. Егер осылай шешілсе, келесі күні-ақ көпшілік Жұмекеңді қолдап кетіп, Ливенцовтың абыройы төмендеп кететін еді. Ал бір кезде Л.И. Брежневпен бірге қызмет істегені, етене таныс екені Ливенцовтың жұлдызын жоғарылатты. Жұмекең болса, қашан зейнетке шыққанға дейін сол қызметінде 15 жыл отырды. Осы активте мен де сөйлегенмін. Екі мәселені баса айтқанмын. Бірі – кітапханалар мен ондағы кітаптардың сапасы, екіншісі – сол кездегі селолық техникалық училищелердің кадр дайындау мәселесі. Мысалы, бүкіл аудан көлемінде орысты емге таба алмайтын Созақ кітапханаларындағы кітаптың 80 пайызы орыс тілінде, солардың арасында «Высшая математика», «Сопротивление материалов» дейтін оқулықтар да кездесетін. Ал техникалық училищелерге оқушыларды сонау Украина, Молдавия секілді республикалардан жинап келетін. Жол шығыны, келген соң оқуы, жатақ орны мен тамағы тегін. Ал оқуды бітіре салып, олар елдеріне тартып отыратын. Сонда біз басқа республика үшін кадр дайындаймыз, ал өз жастарымыз ауылда бос жүреді. Осы жиынға қатысқан сол кездегі Министрлер Кеңесінің төрағасы Мәсімхан Бейсебаев ағамыз мені сынады. Сынағанда ол кісі өз сөзінде «критиковать можно, но критиканством заниматся нельзя» деп қорытынды жасады. Менің сөзімді көпшілік ұйып тыңдап, қолдау көрсетіп, шапалақ соққан сияқты еді, мына Үкімет басшысының сөзін естігенімде ұнжырғам түсіңкіреп кеткен болу керек. Осыны сезген Жұмекең жиын біткен соң арқамнан қағып: «ничего, ты прав» деді де, келесі күні кездессек қалай болады деген ойын білдірді.

	Келесі күні түске жақын қоңырау шалып, кешегі сөзін есіне салдым. Ұмытпаған екен: «түстен кейін» деді.

	– Кеше сен мәселені дұрыс көтердің, – деді Жұмекең сәлемдесіп болған соң. – Кітап қажет, оқысын жастар. Тек өзіміздің қазақ әдебиеті де жетеді ғой. Соны көбейту керек, қазақ әдебиетін насихаттау керек. Ал кадр дайындауды да дұрыс айттың, неге өзіміздің қазақ балалары оқымайды? Мен өткенде Сарыағаштағы училищеде болдым, оқушылардың басым көпшілігі Ресей мен Өзбекстаннан екен. Неге біз көршілер үшін кадр дайындап беруіміз керек? Мұны да жолға қою керек. Ал енді бір мәселе бар. Алыстағы ауылдардың да өзінің кітапханасы болсын деп шу шығарып жүрген – сендердің өздерің емес пе? Ауылда кітапхана жоқ, ал бар жерде кітап жоқ деп кез келген жиында айтасыңдар. Сол ұсыныстарыңның сапалы орындалуын өздерің неге қадағаламайсыңдар? Бастаған істі аяғына дейін жеткізу керек. Жалпы, сен бибколлектор дегеннің не екенін білесің бе?

	– Білуін білемін, бірақ солардың қызметімен онша таныс емеспін, – деп шынымды айттым.

	– Бәсе, солай ғой деп ойлап едім. Мен ертеңгілік телефон шалып ескертіп қойғанмын. Сол жерге жігіттеріңнің бірін жібер, ол жаққа қандай кітап жіберіп жатқанын тексерсін, көмектессін. Өйткені сол мекемеде сенің қазақ әдебиетің мен қазақша кітаптарға саралау жасай алатын қызметкерлердің бар екеніне де сене бермеймін. Көбі – қазақша білмейтін қыз-келіншектер. Қолына түскенін айдайды да жібереді. Сөйтіп, шопаныңды «Высшая математикамен» жарылқайды.

	Біз жалпы мәдениет пен әдебиет жайында, қазақ жастарының болашағы туралы біраз әңгімелестік. Ақылын айтты. Мен осы кеңестерін әр кез есімде ұстауға тырыстым. Соңында Мемлекеттік Баспа комитетінде қызмет істеп жүргенде кітап саудасы саласын басқару маған жүктелді. Қай облысқа барсам да бибколлекторға кірмей кетпейтінмін, ағамның ақылын әманда есімде ұстайтынмын. Ол кісінің кішіпейілділігі мен қатар жүрген адамды жасына қарап жатпай, өзімен тең ұстауға тырысатынына мына бір оқиғаны мысалға келтіргім келіп отыр.

	Өлке тарап, облыс қалпымызға келгенбіз. Обком, облисполком, обком комсомол түгел бір ғимаратқа көшіп келген. Бір күні қас қарайып қалған шақта кабинетімнен шығып келе жатсам, қарсы жақтағы дәлізбен Жұмекең де кабинетінен шығып келе жатыр екен.

	– Сен неғып жүрсің? – деді сәлемімді қабыл алған соң.

	– Жұмыстан шықтым.

	– Жұмыстан. Не қылған жұмыс саған қас қарайғанға дейін. Сенің жұмысың жастарыңның жиналатын жерлерінде болу керек емес пе? Әлгі комсомол жиналыстарың, клуб пен би алаңындағы көңіл көтерулерің бар емес пе? – деп сөзін бір қайырып тастады. Сонан соң: – Комсомол был, есть и будет. Только этот Хрущев загнал вас в кукурузу, вы до сих пор не можете оттуда выбраться, – деді.

	Бұл кезде біз сыртқа шығып қалғанбыз. Есік алдында машинасы көрінбейді. Осыны ойлап, мен жан-жағыма қараған болуым керек.

	– Сен қай жерде тұрасың? – деді Жұмекең тосыннан.

	– Мына жақын жерде, «Гүлжан» дүкенінің үстінде, – деп жауап бердім тосын сұрағына.

	– Жүр, мен сені шығарып салайын, – деп одан бетер састырды Жұмекең. «Жоқ, Жұмабек Ахметович, Сізді мен шығарып салайын, – деп шыр-пыр бола қалдым мен машинасының жоғына көзім жеткен соң.

	– Жоқ, жүр, кәне, жолай әңгімелесеміз, – деді Жұмекең.

	Біз әңгімелесіп келеміз. Үйдің тұсына да келіп қалдық (менің үйім бес жүз метрдей-ақ жерде болатын). Не істерімді білмеймін. Үйге кіріңіз деп айтудың жолын таппай тұрмын. Кірмейтінін білемін, ал біздің оңтүстікте көп қолданылатын, нақылға айналып кеткен «сарт мәзіреттік» көрсетейін десем, өзіме ұят секілді. Тығырықтан Жұмекеңнің өзі шығарды.

	– Жүр, енді әлгі мекемеміздің алдына және бір барып келейік.

	– Ал сау бол, үйіңе бара бер, келін күтіп отырған шығар, – деді Жұмекең. Мен «жоқ, Сізді шығарып саламын» деп балағына жармаса беріп едім:

	– Сен көшенің арғы бетінде ана бір жігітті көріп тұрсың ба? – деді Жұмекең. Сол – менің үлкен ұлым. Ол әлгінде біз мекемеден шыққан кезде-ақ келіп қалған. Тек екеуіміздің әңгімемізді бұзбайын деп сыртымыздан қарауылдап жүрді. Енді үйімізге дейін біз ұлымыз екеуміз әңгімелесіп барамыз, – деді де, көшенің екінші бетіне өтіп кетті. Жұмекеңнің машинасының неге жоқ екенін енді түсіндім. Сөйтсем, ол кісі қызметтен осылай кешірек шыққан күні телефон шалып, ұлын шақырып алып, кешкі серуенін жасайды екен. Мен Жұмекеңнің ұлына да риза болдым. Басқа біреулер болса арсалаңдап әкесінің қасына жетіп келер еді, ал бұл болса көшенің арғы бетінде бізбен қатарласып жүріп отырған. Бұл да әке тәрбиесі ғой. Ал біздер үшін Жұмекеңнің бұл әрекеті бірауыз да сөз айтпай-ақ өздерің үйрене беріңдер деп көрсеткен үлгісі еді.

	Жұмекеңнің біздің ел тарихына, өз ұлтының азаматтарына деген көзқарасын мен мына бір оқиға арқылы айтқым келіп отыр. Бір кезде Өзбекәлі Жәнібеков облыстық комсомол комитетінің бірінші хатшысы болып тұрған тұста облыс жастары Шығыс жастарының көсемі деген атақты иеленбесе де нағыз жетекшісі бола білген Ғани Мұратбаевқа ескерткіш орнату жөнінде бастама көтеріп, қор жинақтаған. Оның авторын өзі Мәскеуден тауып, қаржысын да төлетіп қойған. Бірақ осы ескерткіштің сомдалуы ұзын-сүре созбалаңға түсіп кетті. Ақыры сол ескерткішті сомдау, Ленинградтан Шымкентке әкелу жұмыстарын маған орындауға тура келді. Қол жеткізудің өзі көп қиыншылыққа түсті. Алдымен Қазақстан Компартиясы Орталық Комитетінің екінші хатшысы М. Соломенцевтің, үлкен орталықтың хатшысы Ильичевтің Алматыға келіп кездесу өткізгендегі сөзі тұсау болды. М. Солмонцев: «Оңтүстіктің комсомолдары Ғани Мұратбаев деген біреуді тауып алып, ескерткіш орнатамыз деп машақаттанып жүр. Ғани деген кім? Ол құрметтеуге тұратын тұлға болса, есімі ел жүрегінде қалған болар. Жетеді сол», – деп тұжырым айтқан. Осыдан соң қашан Соломенцов республикадан кеткенге дейін ескерткішті орнату түгілі, сомдатудың өзі күн тәртібінен түсіп қалған. Ешкім әлгі шешімнен аса алмады. Кейіннен Мәскеудегі лауазымды орындардың араласуымен барып, ескерткіш сомдалып, Шымкентке әкелген кезде оның қаланың көрікті орындарының бірінде тұруына күмән келтірушілер облыс басшылығының өзінен-ақ табылып жатты. Осы тұста бірден-бір бізді, облыс жастарын қолдаған адам Жұмекең еді. Біз ең болмаса қойылатын орнын белгілеп алайық деп әрекет жасап, қазіргі Шымкенттегі «Қиял әлемі» аталатын скверге белгі қояйық деп кішігірім постамент жасатып, мраморға «Осы жерде Ғани Мұратбаевқа ескерткіш орнатылады» деген сөздерді қазақ, орыс тілдерінде жазғызып іліп қойдық. Соның ашылу күнін облыстық комсомол конференциясынан бір күн ілгеріге белгілегенбіз. Ашылу рәсіміне облыс басшыларының бірін шақырдық. Аспанға оқ атып, салют жасаймыз деп бір взвод солдатты шақырғанбыз. Белгіленген мезгілде конференция делегаттары, облыс жұртшылығының өкілдері, шақырған солдаттарымыз жиналды. Ал облыс басшыларының ішінен Жұмабек Тәшенов ағамыздан басқа бірде-бір адам келген жоқ. Тіптен обкомның бөлім басшылары да келмеді. Біз рәсімімізді жасап, тақтаны аштық. Бәріміз мәзбіз. Келесі күні осы шараларды ұйымдастырып, бәрін орындап жүрген Сәкен Қалғынбаев келіп:

	– Қалеке, кешегі орнатқан тақтамызды біреулер талқандап кетіпті, – деді.

	Мына хабар төбемізден жай түскендей әсер етті. Мен, шынымды айтайын, бұдан ешқандай саяси астар іздеген жоқпын, бір басбұзарлардың әрекеті шығар деп түсіндім. Қайта қалпына келтіру бірден-ақ ойға оралған шешім, тек оны басбұзарлардан қалай қорғаймыз деп әбіржіп отырмын.

	– Жұмекеңе телефон соғыңыз, – деді Сәкен бәрін айтпай-ақ түсініп.

	Мен әуелі ойланып отырдым да Сәкеннің айтқанын істедім. Телефон соқтым. Жағдайды түсіндірдім, кешірім де сұрадым, ие бола алмай қалғанымыз үшін. Ол кісі тақтаны қайда жасатқанымызды сұрап алды да, конференцияларыңа дайындала беріңдер деп кеңес берді. Келесі күні Сәкен және келді.

	– Қалеке, мен ертеңгілік тақта орнатқан жерімізге және бір барып көрейінші деп барсам, тақта орнында тұр.

	– Қалайша?!

	– Білмеймін. Тек кешегі сынып жатқан мрамор қиыршықтары жоқ, айналасы тап-таза. Көлемі мен әріп үлгілері де тура бұрынғыдай. Мен сіз біреулерге тапсырма берді ме десем, олай емес екен ғой. Оны енді түсініп тұрмын. Демек, бұл – Жұмекеңнің әрекеті.

	Бірақ біздің бұл тақтамыз да өміршең болмады, апта өткенде және қирап жатқанын көрдік. Мен осыны және хабарлағанымда Жұмекең:

	– Енді қайтып қалпына келтірмеңдер. Ешкімге арыз айтпай-ақ қой. Қайта орнын тазалап тастаңдар. Сол жерде ескерткіш тұратынынан баспасөз арқылы жұрт хабардар болды. Сол жетер. Енді әрекеттерің – ескерткіштің өзін орнатуға күш салу болатын болсын. Ғани ескерткіші бәрібір тұру керек, – деді.

	Бір қызығы, осы ескерткіштің сомдалуына әлемдік баспасөзде «серый кардинал» аталып кеткен М. Сусловтың қолғабысы тиді. Шымкентте Өлке құрылмай тұрғанда-ақ созбалаңға салына бастаған мәселе Өлке құрылып, оны И. Юсупов, С. Ниязбековтер басқарған тұстарда да шешімін таппады. Өлке басшыларының ішінен «көмектесейік» деп ниет білдірген ауылшаруашылығы жөніндегі хатшы Б. Сәдуақасов болды, басқалар үнсіз қалып отырды. Ақыры Москвадағы мүсіншіміз М. Сусловқа жол тауып: «Мен мүсінді дайындап, қаржысын алып қойғанмын. Ешкім әкетпейді, керісінше менен алған қаржыңызды қайтарыңыз деп талап етеді», – депті. Суслов, әрине, Ғанидың кім екені, ескерткіш неге қажет екенін тексеріп, біліп алған шығар, әйтеуір, рұқсатын беріпті. Сонымен ескерткіш сомдалып, Шымкентке әкелініп, обкомның қорасында бес-алты жыл жатып барып орнатылған. Біз ол кезде жастық дәуренмен жарысып, шапқылап жүре бергенбіз ғой. Мәселенің астарына үңіле бермеппіз (үңілсек те өреміз жете қоймаған болу керек). Мен В.А. Ливенцовтың бір сөзінің астарын кейін түсіндім. Ол қаладағы ескерткіштерді түгендеп келші деген. Ескі алаңда ұсқынсыздау жасалған В.И. Ленин ескерткіші болатын, ал Қорғасын зауытында М.И. Калининнің бюсті орнатылған. Басқа ешқандай ескерткіш болмайтын. «Алдымен Ленин ескерткішін қойып алайық, сонан соң Ғаниды қоямыз» деген сонда Ливенцов. Ақыры осылай болды да.

	Міне, осының бәрін Жұмекең сезіп-біліп жүрген. Бізге көмектескісі келіп, қолғабыс та жасамақ болды, бірақ әлгі мақалда айтылатын «Іш қазандай қайнаса да қолынан келер дәрмені болмады». Дегенмен ескерткіштің ашылуына қатынасты сол ағамыз. Бұл да бір түйткілі бар оқиға болды. В.А. Ливенцов демалысқа кеткен, сондықтан барлық мәселені Өзбекәлі Жәнібеков Обкомның екінші хатшысы Әділ Сасбұқаев, Облатком Төрағасының орынбасары Жұмабек Тәшенов ағаларымызбен келісіп, аз күннің ішінде шешіп алған. Ливенцов ескерткіш ашылатын күні ғана демалысынан қайта оралып, жиынға барыпты. Сол жерде Обком комсомолдың бірінші хатшысы Қаражан Әбіләзімовке жоқты сылтау етіп тиісіп, жерден алып, жерге салды дейтін сол оқиғаның куәсі болған азаматтар. Бұл қазақтың «Тазы ашуын тырнадан алады» деген мақалының өмірдегі көрінісі еді.

	Жалпы, Жұмекең – қазақ елі мен қазақ жері үшін сол қазақтың өзінің «Елі үшін жан аямас» деген нақылының бағасын барынша дәлелдеп өткен азамат. Ол туралы көп айтылып, көп жазылып та жүр. Солтүстік облыстарды Ресейге қосамыз деген Н.С. Хрущевтің ұсынысына тікелей қарсы шығып, табан тірей күрескенін жұртшылық жақсы біледі. Өз елінің тұтастығын қызғыштай қорғаған осы асыл азамат туралы мен өзім есіткен бір әңгімені жария етуді жөн көріп отырмын. Оның үстіне осы бір оқиғаларды есіткеннен кейін мен де бір «ерлік» жасап көрмек болып, таяқ жегенім де бар.

	Ол кезде мен Қазақстан комсомолы Орталық комитетінің хатшысымын. Мәскеуге жиі барамыз. Сондай сапардың бірінде қонақүйде Армения комсомолы Орталық комитетінің хатшысымен бірге жатып қалдым. Сол жігіт әңгіме арасында менен:

	– Сендерде Тәшенов деген кісі болған екен. Қазір сол кісі қайда? – деп сұрады.

	– Елде. Оңтүстікте. Облатком Төрағасының орынбасары.

	– Иә, солай болатынын сезгенбіз...

	– Қалайша?! – дедім мен оның сөзін бөліп.

	– Мен саған бір әңгіме айтып берейін. Сонда түсінерсің, – деді де әңгімесін бастады. – Онда мен әлі Орталық комсомол комитетінің хатшысы емес едім. Бірақ Мәскеуге жиі келіп тұратынмын. Келген сайын Арменияның тұрақты өкілдігіне (Постпредство) жиі барамын. Осындай бір келгенімде Өкілдің өзіне жолығуым қажет болды. Өкіл лауазымды бір жиынға кетіпті. Ұмытпасам, Министрлер Кеңесінің Президиум отырысы болу керек. Сол жиыннан қайта оралған Өкіл менімен сәлемдесіп болған соң:

	«Біздің республикаларымызға осындай Төрағалар қажет», – деп әлі де әлгі жиыннан алған әсерінен айырыла алмай біраз отырды. Сонан соң барып болған оқиғаны айтып берді: Мәжіліс барысында сіздердің Тәшеновтеріңіз сөз сұрап, бірнеше рет ниет білдірсе керек. Шамасы, қаралып жатқан мәселе сендердің елдеріңе де қатысы бар мәселе болса керек. Өзіне сөз кезегі келмейтініне көзі жеткен азамат орнынан қарғып тұрып: «Бар-жоғы бір миллионнан әрең асатын халқы бар Монғолияның Үкімет басшысы келсе, сонау аэропорттан бастап бүкіл Мәскеу көшесіне қолына жалау ұстатып, халықты тоғытып қоясыздар, ал халқы он бес миллионнан асқан Қазақстанның Үкімет басшысына мәжілісте сөз де бергілерің келмейді. Қаралып жатқан мәселе барлық Одақтас республикаларға қатысты ғой. Сонда біз неге үнсіз қалуымыз керек? Бізсіз-ақ шеше беретін болсаңыздар, несіне шақырдыңыздар! – деп басшыларды бір әбіржітіп тастапты. Сонан соң ғана республика өкілдеріне сөз берген. Міне, осыны айтып берген өкіліміз сөзінің соңында «республикаларға осындай басшылар керек» деп еді. Ал мұндай басшылардың жоғарғы жаққа онша ұнай бермейтіні белгілі ғой. Содан ғой менің сәуегейленіп тұрғаным, болмаса Тәшеновтеріңді өмірі көрген емеспін, бірақ фамилиясы көңілде жатталып қалыпты.

	Мен бұл әңгімені комсомол қызметкерінен есіттім. Комсомол қызметкерінен болғанда да өзге ұлттың өкілінен есіттім. Ал нақ қалай болғанын, не мәселе қаралғанын білмеймін. Өйткені оны маған айтқан жігіттің өзі де білмейтін. Кейін, әзілге айналдырып болса да анық-қанығын сұрап алудың реті келіп жүрді. Тек бойда батылдық жетпеді ғой деймін. Ал Жұмекеңнің осы бір батылдығын мен де қайталамақ болып «ерлік» көрсетемін деп жүріп таяқ жеп қалғаным былай болып еді. Москвада КСРО халықтарының Спартакиадасы басталды. Мен дәл ол кезде Сочиде демалыста жатқанмын. «Шұғыл қайт» деген телеграмманы ала салып Алматыға телефон соқсам, Өзбекәлі Жәнібеков «ана Мәскеудегі Павлов көкең сен келмесең, Спартакиада өтпей қалады деп байбалам салып жатыр. Тіке тарт дейін десек, үйге келіп, киім ауыстыруыңды ойладық. Ертең келетін бол, бүрсігүні Мәскеуге ұшасың. Келіннен де ұят болды, жалғыз қалдырып кетпейтініңді біліп, ол кісіге де самолетке билетке заказ беріп қойдық. Қалған демалысты сонда өткізерсіңдер. Ал тіке тартамыз десеңдер, қонақүйлерің өзіміздің «Юность» (ЦК ВЛКСМ қонақүйі). Сен Қазақстан командасының комиссарысың, бастықтарың – Қаркен Ахметов», – деп жауап берді. Біз амалсыз демалысты үзіп, Алматы арқылы Мәскеуге бардық. Ол жерде маған қарап тұрған жұмыс жоқ, тек бару міндет болған соң бардық. Спартакиада біраз күнге созылды. Қазақстан спортшылары жоғары көрсеткіштерге қол жеткізіп, бәрімізді мәз-мейрам етті. Команда елге қайтқанда мен басшылардан рұқсат сұрап, екі-үш күнге қалмақ болдым. Жігіттерді шығарып салдық.

	Келесі күні таңертең-ақ қонақүй кезекшілері бізден орынды босатуымызды талап етті. Себеп: ЦК ВЛКСМ дүние жүзіндегі елдердің қайсысында комсомол ұйымдары болса, солардың өкілдерін шақырып, жиын өткізеді екен. Соған орын керек. Ол тұста қалаларда, әсіресе астаналарда қонақүйден орын табу деген – қиямет қайым. «Юность» – екі орындық бөлмелері үйректің ұясындай болса да өз қонақүйіміз. Бұрын кез келген уақытта куәлік көрсетіп жата беретінбіз. Енді, міне, тығырыққа тіреп тұр. Мен амалсыз қонақүй директорына бардым. Ол кісіні сыртынан танитынмын – бұрын Орталық Комитетінің Жалпы бөлімінде қызмет істеген Серафима (фамилиясын ұмытыппын) дейтін апамыз. Менің жалынып-жалбарынғаныма көнбеген соң, есіме әлгі армян жігіттің әңгімесі орала кетті (ол да осында болатын, тек «босат та босат» деген сөз шыққан соң Өкілдігіне кетіп қалған).

	Мен бойыма бар батылдығымды жинап алдым да, «осы сіздер қашанғы бізді кемсіте бересіздер. Келетін делегациялардың сиқын білеміз, көбіне қатысып жүрміз. Анау Африканың бір қиырындағы жалпы саны жүзден әрең асатын комсомол ұйымының өкілдеріне барлық жағдайды жасайсыздар. Ал біздің ұйымымыздың мүшелері миллионнан асады. Сол ұйымның бір басшысын қонақүйден қуасыздар», – дедім. Бұрын моп-момақан апамыздың түрі бұзылып кетті. Орнынан қарғып тұрды «Солай ма? Сонау кең далаларыңда түйе бағып жүрген жерлеріңнен адам қатарына әкеліп қосқан бізбіз. Енді қыр көрсетпексіңдер. Мен сені қонақүйден шығармаймын, тек қазір Сергей Павловичке барып айтамын. Сол кісі шешер тағдырыңды», – деді де, кабинетінен атып шықты. Мен де шықтым. Коридорда Орталық Комитеттің жауапты ұйымдастырушысы Кондратенко жүр екен. Ол директордың соңынан бір қарап, маған бір қарап қасыма жетіп келді. Жағдайды Серафиманың бет-әлпетінен-ақ байқаса керек. Мен болған жағдайды түсіндім. Ол бірден «этого допустит нельзя, я за ней, ты иди в комнату» деп жүгіре жөнелді. Мен ол күні бөлмеде болдым, тек ЦК ВЛКСМ-ға шақырған да, бөлмеден шық деген де ешкім болмады.

	Келесі күні ЦК ВЛКСМ-ға өзім бардым. Мақсатым – бір барлау жасап қайту. Өйткені Павловқа шақырса, аман қалмайтынымды білемін. Ол кезде Павловтың «а» дегені алғыс, «қ» дегені қарғыс болып тұрған заман. Талай рет комсомол жиындарының өзінде-ақ Одақ Министрлеріне доқ көрсетіп, Хрущевтің атын жамылып отыратын. Нақ осы кезде баяғы Армения комсомолының хатшысына кездесіп қалдым да, жөн сұраған соң болған жағдайды айтып бердім. Әзілдеген болып, Жұмабек ағама ұқсағым келіп кетті-ау шамасы дедім.

	– Ей, дорогой, – деді армян жігіті. – Такими надо родится. А кто мы? Маленькие сошки и букашки. Не всем суждено быть такими героями своего народа. Нам надо быть осторожными на поворотах... Хорошо, что встретился Кондратенко – он хороший парень. Значить, уговорил эту директрису не ходить к Павлову. Ну, бывай здоровым.

	Міне, мен Жұмекеңнің бір мінезін қайталап көрейін деп жасаған әрекетім насырға шауып кете жаздады. Егер Украин жігіті Кондратенко болмағанда комсомолмен біржола қош айтысуым мүмкін еді. Көзсіз ерлікті де есі бар адам жасайды деген қағиданы осылай түсінгенмін. Өйткені Жұмекеңдер ерлігін бүкіл елін ойлап, жерін ойлап жасап жүр, ал мен болсам қонақүйден орын алу үшін «ерлік» жасағым келіпті. Бұл да маған сабақ болды. Кейінгі барлық қызметтерімде елге қатысты мәселе болса, батылдық көрсететінмін де, тек өзіме ғана қатысты мәселе болса, бұғыңқырап жүретінмін. Мен Жұмекеңмен кейін Жазушылар Одағына қызметке ауысқан соң да кездесіп жүрдім. Жұмекең алпысқа келе салып-ақ зейнеткерлік демалысқа. шықты, бірақ ғылыми жұмысына байланысты Қаракөл өндіру институтында директордың орынбасары болып және біраз жыл қызмет атқарды. Сол тұстарда кездескенде де әңгімелесіп жүрдік, тек оның бәрін қағазға тізе беруді жөн көрмей отырмын. Себебі Жұмекеңді менен ондаған есе жақсы білетіндер баршылық. Солар айтар, солар жазар. Ал мен өз көңіліме түйген бір-екі фактіні айтуды жөн көрдім. Оның үстіне осылардың өзін айтып отырғаным – төменде көрсетілген ұсыныстарыма байланысты. Өйткені көрмесең-білмесең ұсынысты қалай айтып отырсың дейтіндер де табылып қалуы мүмкін ғой. Сонымен, менің ұсыныстарым:



	1.1. Жұмабек Ахметұлы Тәшеновке Халық Қаһарманы атағы берілсе (мұндай тәжірибе бар екені белгілі).

	2.2. Астана қаласындағы көрікті көшелердің біріне Тәшенов есімі беріліп, сол көшеге ескерткіш-бюсті орнатылса (ұзынқұлақтан мұндай көше бар дегенді есітемін, ал екінші біреулер ол көзге қораш көрінеді дейді. Анық-қанығын білмесем де мен ең көрікті көшенің бірі аталса деп ұсыныс жасап отырмын. Әсіресе бюст орнатылса).

	3.3. Мемлекеттік тапсырыс есебінен Жұмекең жөнінде естеліктер жиналып, қалың оқырман үшін көрнекті жинақ шығарылса. Мүмкін болып жатса, «Ғажайып адамдар өмірі» сериясымен де кітап шығарылса.

	4.4. Алматы қаласында бір көшенің аты беріліп, өзі тұрған үйіне (немесе қызмет істеген ғимаратқа) ескерткіш тақта орнатылса.

	5.5. Жоғары оқу орындарының бірінде (тіптен Шымкентте-ақ болсын) Тәшенов атындағы стипендия тағайындалса.

	6.6. Оқу орындарының біріне есімі берілсе (жоғары оқу орны болмаса, лицей, колледж, гимназия секілділерге).

	7.7. Шымкенттік азаматтар Жұмекеңнің есімін ұлықтау мәселесін және бір рет жіті қарастырса.

	Менің қазақтың қатардағы азаматы ретінде жасап отырған осы ұсыныстарымды көпшілік қауым қолдар деп үміттенемін.





28 ТАМЫЗ ӨЗ-АҒАҢНЫҢ ТУҒАН КҮНІ ЕДІ




	Иә, 28 тамыз – Өз-ағаңның, көрнекті қоғам қайраткері, жазушы, публицист Өзбекәлі Жәнібектің туған күні еді. «Мынау елім неге жатыр тойламай...» деп марқұм Мұқағали ақын айтпақшы, Арыстан-бабты мәңгілік мекен еткен Өз-ағаң да замандастарына сынай қарап, «мына жұрт неге үн-түнсіз жатыр» деп ойлап қала ма деп Өзағаңның үзеңгілес жолдасы әрі інісі жазушы Қалаубек Тұрсынқұлов Өзағаңның туған күні қарсаңында «Өзбекәлі Жәнібек» деген естеліктер кітабын жарыққа шығарды. Бұл шынында да қазақ үшін, Өз-ағаң үшін баға жетпес сый еді...





ОЛ ХАЛҚЫНЫҢ ҚАМЫН ОЙЛАЙТЫН ЖАН ЕДІ




	Өзбекәлі Жәнібек...

	Осы бір есім сонау алпысыншы жылдардан бері қазақ мәдениетінің күмбезіне бірте-бірте өрлей келіп, сексенінші жылдары нағыз биігіне көтеріліп еді. Өзекеңнің қазақ мәдениетіне сіңірген еңбегі қыруар, ол туралы жұртшылықтың бәрі біледі, көп жазылып та жүр. Қазақ мәдениетіне ерекше еңбек сіңірген үш-төрт азаматтың қатарына қосылып та айтылып жүр. Тек Өзекеңнің басқа қырлары жөнінде көп айтылмайды, айтылса да баса назар аударылмайды.

	Мен Өзекеңнің қол астында ұзақ жылдар бірге қызмет істедім. Комсомолда қызмет атқарған он жыл бойы сол кісінің ақыл-кеңесін тыңдап, аса мейірбанды қамқорлығына да ие болып жүрдім. Мүмкін, оған алғаш кездескен күннен бастап еліміздің тарихы мен болашағына, ұлтымыздың тағдыры мен мәдениетіне деген көзқарасымыз, ішкі сырымыз бен нанымымыздың үйлесе кеткені себеп болар. Сондықтан да болар, біз екі-үш жыл жас алшақтығына қарамай Өзекеңнің өмірінің соңғы кезеңдеріне дейін дос-жаран болып, үй-ішімізбен жиі араласып жүрдік.

	Өзекеңнің мәдениет саласынан басқа жас кезінен бастап кадр даярлауға аса мұқият көңіл бөлетіндігі осы кезге дейін көп айтыла бермейді. Ал, бұл Өзекеңнің ең алдымен еске алатын мәселесі еді. Қазақ жастарының арасынан болашақта үміт күттіреді деген қыз-жігіттерді ерекше бөліп, соларға барынша қамқор болып, баули білуші еді. Соңынан (кейбірі дәл осы бүгінге дейін) ел басқару ісіне араласқан көптеген азаматтар сол тәрбиенің нышанын көргендер болатын. Сондықтан да біздің тұстастарымыздың бәрі де орыс әдебиетінде қағидаға айналып кеткен «біз бәріміз де Гогольдің шинелінен шыққанбыз» деген қанатты сөзімен баламаласақ, Өзекеңнің шинелінен шыққан едік. Мен Өзекеңнің осы ұлт кадрларына деген қамқорлық мінезін бейнелеу ретінде кезінде «Қал қалай, жолдас хатшы?» деген көлемді повесть жаздым. Бірақ сол кездегі заман талабына сай аты-жөнін сәл өзгертіп алып едім: Қырғызәлі Әжібеков. Сол повестен кейін кездескен кезде, немесе телефон соқса: «Қал қалай, жолдас хатшы?» деп әзілдеп, менің Жазушылар одағындағы хатшылық қызметімді меңзеп жүретін.

	Өзекең аса зерделі ғалым болды. Бірақ оны кезінде көпшілік сезе қоймады. Немесе, ел арасында ұмыт бола бастаған қазақтың ұлттық қол өнері мен сәулет өнері жөніндегі Өзекеңнің жасап жүрген еңбектері әлдеқашан басталған болатын. Бірте-бірте елеусіз қала бастаған ұлттық тарихымыздың көне дәуірдегі бірқатар нұсқаларына да алғаш рет ғалымдардың көңілін аудара бастаған да Өзекең болатын (Отырар, Арыстанбаб, Ахмет Яссауи, т. б.). Әрине, кезінде заман ағымына лайық бұл ойларын ашық, батыл айта алмады. Бірақ ешуақытта ұмытқан жоқ. Сол ойларын жүйелеумен болды. Өзі жасауға мүмкіншілігі болмаған кездері (қызмет бабына байланысты) өзгелерге осы ойларын жеткізіп, солардың ары қарай дамуына мұрындық болды. Өзекеңнің осы бір қасиеттерінің жүзеге асуының көбіне куә болғандықтан, мен үшін ол кісі туралы естелік жазу өте қиын. Өйткені сол асыл қасиеттерінің бәрі бірінен соң бірі тізіліп, көз алдыма тұра қалады. Солардың бәрін жүйелеп жазу үшін бір кітап толық жазылу керек. Соңдықтан да қазір Өзекең өміріндегі екі ғана фактінің төңірегінде әңгіме айтуды жөн көрдім. Осы екі оқиғаның өзі-ақ Өзекеңнің елінің тарихын, болашағын қалай ойлайтынын, кадр даярлау жұмысында қалайша жүйелі жұмыс істегенін көрсетеді ғой деп сенемін. Ал басқа естеліктер басқа жерде айтылар.



	ӨЗБЕКӘЛІ ЖӘНІБЕК ЖӘНЕ ҒАНИ ЕСКЕРТКІШІ



	Кезінде қазақ балалары ғана емес, бүкіл шығыс жастарына қамқорлық жасап, көбінің келешекте үлкен азамат болып қалыптасуына ықпалын тигізген Ғани Мұратбаевқа ескерткіш қою керек деген идеяны шығарған Өзбекәлі екеніне мен кәміл сенемін. Бұлай дейтінім, осы қозғалыс алғаш басталғанда мен басқа қызметте болатынмын. Тек осы жастардың жұмыла қолдаған қозғалысына тікелей куә да болдым – мектептің оқу ісінің меңгерушісі ретінде мақта теріміне қолғабыс жасауға барған жастардың басшысы болғандықтан, бір күнді «Ғани әруағына арналған күн» деп жариялап, сол күнгі табысымызды ескерткіш қорына қосқанбыз.

	Ол кезде Оңтүстік Қазақстан облыстық комсомол комитетінің бірінші хатшысы Владимир Байжанов еді, ал Өзбекәлі Жәнібеков – оқу орындары жөніндегі хатшысы. Соңынан Өзекең обкомолдың бірінші хатшысы болып сайланды да, мен сол кісінің орнына қызметке Шымкентке келдім. Бұл – алпысыншы жылдардың басы. Мен обкомолға келген кезде Өзекеңнің Москваға барып жүріп, сондағы мүсіншілермен кездесіп, солардың арасынан Ғанидың ескерткішін жасай алады-ау деген мүсіншіні тауып, оны елге ертіп келіп, іске кірісуге тапсырма беріп, тіптен азын-аулақ қаржысын да төлеп қойған кез болатын.

	Мен обкомолға келген кездегі ескерткішке байланысты мәселе – оны қандай материалдан жасап, қаланың қай жеріне, қалай орнатамыз деген сауалдардың төңірегінде ғана еді. Соңынан мен өлкелік комсомол комитетінің хатшысы болып бір жарым жылдай қызмет атқарып, Москваға оқуға кеткен Дүйсенкүл Бопованың орнына обкомолдың бірінші хатшысы болып қайта оралдым. Бұл кезде Өзекең – Қазақстан комсомолы Орталық комитетінің бірінші хатшысы. Енді Ғани ескерткішін жасау мен орнату мәселесімен тікелей айналысу маған жүктелді. Бұл кезде бір абырой болғаны, мәскеулік мүсіншіге төленетін гонорар түгелдей аударылып қойған болатын.

	Ескерткішке байланысты созбалаң осы кезде басталды. Ол тұста Н.С. Хрущевтің дәуірлеп тұрған заманы. Бұрынғы көсемдерге де қойылған ескерткіштердің бірінен соң бірі тұғырынан түсіп жатқан кезі де осы мезгілдер. Тіптен «архитектурный излишек» деген қағиданы бетке ұстап, жөні түзу ғимараттар да салғызбай қойған кез. Сол жылдары КПСС Орталық Комитетінің хатшысы болып тұрған Ильичев Алматыға бір келген сапарында осы мәселелердің төңірегінде нұсқау-ақылын айтып, «идеология таразымен тартылмайды» деген қағиданы өмірге әкелді. Ильичев Мәскеуіне кеткеннен кейін Қазақстан бойынша барлық партия ұйымдарында жиналыстар мен активтер өте бастады. Алматыдағы өткен активті Қазақстан Компартиясының екінші хатшысы М. Соломенцев басқарып, ол да өзінің нұсқауларын үйіп-төксе керек.

	Міне, Ғани ескерткішінің сергелдеңге түсуі осы кезде басталды.

	Ол тікелей Соломонцевтің «аталы сөзінен» бастау алды. Өйткені сол активте Соломенцев: «Оңтүстіктің жастары Ғани Мұратбаев дейтін біреуді тауып алыпты. Егер ол халыққа шын қызмет еткен болса, есімі халықтың жүрегінде сақталады. Сол жетеді», – деп тұжырым жасапты. Мұны маған сол кезде «Лениншіл жас» газетінің ұжымында партия хатшысы қызметін атқарып жүрген, бұрынғы Шаян аудандық комсомол комитетінің хатшысы Сәбит Жиренов телефон арқылы сол күні-ақ хабарлады. Соломенцевтің бұл сотқарлығына қанша ыза болсам да Өзекеңе телефон соғып, анық-қанығын анықтауға батылым жетпеді. Өйткені Өзекеңнің осы ескерткіш үшін қанша қыруар әрекеттер жасап, енді бітті дегендегі есіткен сөздері осы болса көңіл күйінің қандай екенін сөйлеспей-ақ, кездеспей-ақ сезіне қойдым. Ашуын басып, сабасына түссін деп түйіндедім.

	Осы жерде айта кететін бір мәселе – Соломонцевтің осы қылығы туралы кезінде мен бір мақала жазып едім. Ол комсомолдың 70 жылдығына байланысты болатын. Сонда мақаланың атын «Соломенцевтің сотқарлығы» деп қойғанымды көрген өзім білімін де, саналы адамгершілігін де аса жоғары бағалайтын інілерімнің бірі профессор Құлбек Ергөбеков басу айтып, тақырыбын өзгертіп еді.

	Бір қызығы, осы Алматыда өткен жиыннан соң Шымкентте өткен жиындардың ешбірінде Соломенцевтің сөзіне сілтеме жасалмады. Ғанидың есімі де аталмады. Шамасы, облыс пен өлке басшылары біздің Ғани ескерткіші үшін жанымызды салып жүргенімізді біліп, шамымызға тигілері келмеген болу керек. Біз бұл кезде облыс басшыларына талай рет металдан жасаған нұсқасы дайын болмағандықтан, онша езеурей қойған жоқ едік. Соломенцевтің сөзі мерзімді баспасөзде де жариялана қойған жоқ, сондықтан біз есітпеген, білмеген болып жүре тұруды мақұл көрдік.

	Сол кездері Өзекең ескерткішті қоюдың жолын іздестірген сияқты. Мәскеулік мүсіншіге төленген қаржы оның бойына жұғысты болу үшін ескерткішті алып кетуіміз керек екен. Немесе ол алған гонорарын бізге қайтаруға міндетті. Әдетте алысты болжап жүретін Өзекең басында келісімшартты осылай жасаса керек. Енді осыны желеу етуді ойластырдық. Бір күні мен Өзекеңе телефон соғып, Алматыға келіп кетуге рұқсат сұрадым, Алматыға келген соң барлық жағдайды айттым, өзі жасап жүрген әрекеттерінің де сырын ұқтым. Ескерткішті қалайда металдан құйғызуымыз керек. Оның үстіне барлық басшыларға ол әлдеқашан дайын болып қалған ескерткіш деп түсіндіруіміз және қажет. Мәскеудегі мүсінші де осы сөзді құптауы мүмкін. Сонда ғана әрекетіміз ілгері жылжуы мүмкін, немесе Ғани ескерткіші сол гипстен жасалған күйінде қалады, оның үстіне оның өзінің де Қазақстанға жеткізілуі екіталай.

	Өзекең маған осы құпияны екінші хатшы И. Зарубинмен де ақылдасуды тапсырды. Мен Иван Ивановичқа бар шынымды айтып, егер осы айламыз әшкере болып қалса, қандай жаза алатынымды да қоса сұрадым.

	– Кім біледі оны алдын ала. Әйтеуір, жазаланасың. Сөгістің ең қаталына дайын бола бер. Дегенмен Орталық Комитет сені қорғап қалуға тырысатынына да сенімді бол. Партиядан шығартпауға әрекет жасаймыз ғой, – деп біраз отырды. Сонан соң: «Жүр, Өзбекәліге барайық», – деді.

	Мен Өзекеңмен болған әңгімені айтпаған болатынмын. Ілесіп жүре бердім. Үлкен кабинетке келген соң мен айтқан әңгімелерді түгел баяндап болған соң ол Өзекеңе қарап:

	– Осы мәселені шешетін уақыт жетті ғой деймін. Батылдау әрекет жасайтын кез келді. Енді созсақ, мүлде ұмыт қалуы мүмкін. Сенің де талай жылғы әрекетің, Оңтүстік жастарының да еңбегі зая кетеді. Рұқсат берейік бұған, тек бұл әңгімені үшеуімізден басқа ешкім білмесін, – деді.

	– Ал сонда Москваға кім барады? – деді Өзекең.

	– Сенімді жігіттерді жіберемін, Өзеке, – деп жауап бердім мен. Біз осы түйінге тоқтадық. Соңынан Өзекең маған көптеген кеңес беріп, албырттыққа салынып, бірдемелерді бүлдіріп алмауды қатал тапсырды. Әдетте кабинетінде жүзі сұсты көрінетін Өзекең сол жолы маған аса мейірбандықпен қараған секілді көрінді. Іс насырға шауып, бір ши шығып қалса, менің қатты жаза тартатынымды сезіп, аяушылықпен қарады-ау деймін.

	Шымкентке қайта оралған соң мен Өлкелік комсомол комитетінің есеп-қисап бөлімінің бастығы Әбдіқадыр Мұстафаев пен обкомолдың дәл осындай бөлімінің бастығы Әбдіжаппар Әбдіқұловты шақырып алып, Мәскеуге баратындарын айтып, тапсырманы егжей-тегжей түсіндірдім. Мәселенің байыбына барған өлке жастарының жетекшісі Кеңес Жандыбаев Әбдіқадырдың Мәскеуге баруына қарсылық білдірген жоқ. Осы екі жігіт Мәскеудегі мүсіншіге барып, мәселені тәптіштеп түсіндіреді. Ол бәріне келісіп, тез арада гипстен жасалған мүсінді Ленинградқа апарып, сондағы зауыттардың біріне қоладан құйғызады. Тек біз келіскендей етіп, барлық құжатты екі-үш жыл бұрын орындалған жұмыс деп жасап береді. Айналасы екі аптаның ішінде барлық жұмысты тындырып, жігіттер қайтып келді. Келгенде барлық құжатты алып, мүсіннің гипстен жасалған нұсқасын теміржол жүгі ретінде Шымкентке жеткізілетін жағын да қарастырып, ол құжаттарды да ала келді. Бірер айда гипстен жасалған нұсқа Шымкентке келіп жетті.

	Осы аралықта Өзекең маған жиі-жиі телефон соғып, «ана мәселе қалай болып жатыр?» деген сұрағын алдымен қойып отырды. Мүсін Шымкентке келген соң мен облыстық партия комитетінің бірінші хатшысы В.А. Ливенцовқа барып сол мүсінді Пионерлер сарайының кіре беріс дәлізіне (фойе) орнатуға рұқсат сұрадым. Ол кісі жауабын екі-үш күн кешеуілдетіп, бюро мүшелерімен ақылдасып барып берді. Мен бюро мүшесі болғандықтан ол әңгіменің де ішінде болғанмын. Сол жолы бюроға қатысып отырған облатком төрағасының орынбасары Жұмабек Тәшенов:

	– Оны неге гипстен жасатқансыңдар? – деп сұрақ қойды. – Оның өмірі ұзақ болмайды ғой.

	– Темірден жасалған нұсқасы да бар. Оны автор әзірше бізге бермей отыр, – деп жауап бердім.

	– Бізге осы гипстік нұсқасы да жетер. Қола нұсқасын, мүмкін, Алматыға қояр, – деп тез жауап берген В.А. Ливенцов іле-шала: –Ескерткішті салтанатты түрде ашыңдар. Салтанатқа біздің атымыздан обком хатшысы Сүлеймен Кәріпсейітович Задин қатыссын, – деп әңгімеге нүкте қойған.

	Мен кабинетіме келген соң тез телефон шалып, болған әңгімені Өзекеңе хабарладым. Обкомның бірінші хатшысының сөзінен соң ескерткішті Алматыға қою мәселесі шешіліп қойған ұйғарым болар деген күдік көңілге орала кетті де, оған біздің келіспейтінімізді қоса хабарладым.

	– Асығып аптықпа, – деді Өзекең күліп. – Алматыда әләзір ол ескерткішке мұқтаж болып отырған ешкім жоқ. Бұл біразға созылатын мәселе болар. Ал пионерлер сарайындағы ашылатын ескерткіштеріңе барынша салтанат беріңдер. Мен мұндағы жастар баспасөзіне тапсырма беремін. Өзім бара алмаймын, басқа ешкім де бармайды. Көрші облыстарыңнан қонақ шақырма. Игілікті ниеттеріңді бүлдіріп алып жүрмеңдер. Бұдан былай осы мәселенің төңірегінде Жұмекеңмен (Тәшенов) ақылдасып жүріңдер. Қалғанын кейін көре жатармыз.

	Біз ескерткішті аштық. Осыдан бірер айдан соң өлке тарады. Қайта құрылым жасау кезінде облыстық комсомол ұйымының конференциясы өтетін болды. Осы кезде мен В. Ливенцовқа қайта-қайта барып, Ғани ескерткішінің қоладан жасалған нұсқасының жақында келетінін, соны орнату қажет екенін, ол үшін орын таңдау қажеттігін айтып жүрдім. Ол кісі болашақ ескерткіш орнатылатын жер деп біз белгілеген орынға қарсы болған жоқ. Бұл қазіргі Шымкент қонақүйінің қарсысындағы саябақ болатын. Оның Оңтүстік шетінде театр құрылысы салына бастаған.

	Конференция кезінде біз Ғани ескерткіші қойылатын орынға белгі қоюды жоспарлап, сол алаңға облыс басшыларының бәрін шақырғанбыз. Обкомолдың бөлім меңгерушісі Сәкен Қалғынбаев (қазір Оңтүстік Қазақстан облыстық мәслихатының хатшысы) еңбек, соғыс, комсомол ардагерлерімен қатар әскери құраманың бір взвод жауынгерлерін де шақырған екен. Сол жиынға облыс басшыларынан тек Жұмабек Тәшенов ағамыз ғана келді. Сол жауынгерлер «Осы жерде Ғани Мұратбаевқа ескерткіш орнатылады» деген жазу жазылған мәрмәр тастан жасалған белгінің пердесін ашқанда аспанға оқ атып, бәрімізді мәз-мәйрам еткен. Конференция өткеннен кейін у-дудан ес жиып кабинетте отырсам Сәкен кіріп келіп:

	– Біз қойған белгімізді қиратып кетіпті, – деді ызаға булығып тұрған кейпін жасыра алмай:

	– Қалайша?

	– Жазу жазылған жағын әбден бүлдірген.

	Біз кабинеттен бірге шықтық. Бағытымыз – қираған обелискіні көру. Ғимараттан шыға бергенде Жұмабек ағамыз кездесе кетті.

	– Мен бәрінен хабардармын. Тез арада қалпына келтіріңдер, – деді.

	Шамасы, ол кісі милиция қызметінің хабарлауынан білсе керек. Бардық, көрдік. Екі күннен кейін Сәкен бәрін қалпына келтірді. Бірақ бірер айда сол обелискіні мүлдем қопарып тастапты. Қопарғанда мәрмәр тасты түгелдей алып кетіпті. Енді біз оны қайта қалпына келтіруді жөн деп таппадық. Өйткені осы кезде Мәскеуден Ғанидың қоладан жасалған мүсіні келіп жетті. Біз оны алып келіп облыстық партия комитетінің (обкомол да осы ғимаратта болатын) қорасына жайғастырдық. Осы ойымызды Өзекең де қолдап, негізгі ескерткішті орнатуға күш салуымызды тапсырды.

	Ескерткішке деген облыс басшылығының (мүмкін, республика басшылығының ойы да солай болар) көзқарасын осы кезде сезе бастадық. Мен алғаш ұсыныспен барғанда В.А. Ливенцов:

	– Сен алдымен біздің қаламызда кімдерге ескерткіш қойылғанын бір қарап шықшы. Мәселеге сонан соң оралайық, – деді.

	Осы кезде Шымкент қаласында екі-ақ адамға ескерткіш қойылған екен. Бірі Қошқаратаның бойындағы алаңға қойылған В.И. Ленин ескерткіші де, екіншісі – қорғасын зауытының Мәдениет сарайының алдына орнатылған М.И. Калинин ескерткіші. Мен В.А Ливенцовқа осыларды айттым. Ол кісі Ғани ескерткішінің соларға қарағанда көлемі қандай екенін сұрады. Ғани ескерткіші олармен салыстырғанда көрнекті де, көркем де болатын. Мен жасырғаным жоқ, шынын айттым. Хатшы жоғары жақпен ақылдасатынын айтып, шығарып салды. Біз енді осы ойымызды облыс басшыларының бәріне айтпақ болдық. Сонда басшылардың ішінен бізді қолдаған бір-ақ адам – Ж. Тәшенов еді. Басқалары сырын ішіне бүгіп, «дұрыс» деген болып шығарып салады. Немесе «бірінші басшымен сөйлес» деп күмілжиді де қояды.

	Келесі барғанымда В.А. Ливенцов сол кезде құрылысы жаңа басталған облыстық театрды желеу етіп:

	– Алдымен театр құрылысын бітіріп алайық. Театрға да жастар барады ғой. Сол кезде ашамыз екеуін де, – деп шығарып салды.

	Осы кезде барып мен бірінші басшымыздың Ғани ескерткішін ашуға онша құлқы жоқ екенін сездім. Кезінде өзі құлшына кіріскен басшының мұндай мінез көрсетуі түсініксіз еді. Мен ол кісінің Алматы жақпен сөйлескен-сөйлеспегенін білмеймін. Шамасы, сөйлеспеген болуы керек. Ол кісінің ойының бұзылуы Мәскеу жақтан болған болу керек. Өйткені, В.А. Ливенцов қиын-қыстау мәселелерде тікелей Мәскеуге шығатын (кезінде Л. Брежневпен қызметтес болған) ал Алматыда Орталық Комитеттің хатшысы В.К. Севрюковпен өз құрдасынша сөйлесіп, ұсынысының бәрін өткізіп отыратын.

	Осындай әрі-сәрі кезде Өзекең шешімді және өзі тапты. Сол кісінің ақылымен (мүмкін көмегі де болған шығар) мәскеулік мүсінші КПСС Орталық Комитетінің хатшысы М.А. Сусловқа барады. Ол кезде Сусловтың айтқан әрбір сөзі заң орнына қолданылатын заман. Оған мүсіншінің қалай кіргенін білмеймін. Тек айтқан сөздерінен хабарым бар. Мүсінші біздің үстімізден арыз айтқан. Ол Оңтүстік Қазақстан жастарының кезінде бұған мүсін жасауға тапсырыс беріп, мүсінді алмай, төлеген ақшаларын кері қайтаруды талап етіп отырғанын айтыпты. Олай етейін десе, он шақты жылдан бері күнкөрісіне жұмсалып кеткен 20 мыңнан аса сомды таба алмайтынын, ал төлемесе, көпшіліктің ақшасын жеп қойғаны үшін қылмыстық жазаға тартылатынын айтады. Не керек, осы әңгімеден кейін Ғани ескерткішін қоюға Мәскеудің қарсылығы жоқ деген ұйғарым болыпты. Ендігі мәселе Шымкенттің өзіне тіреліп қалған.

	Бұл кезде мен Қазақстан ЛКСМ Орталық комитетінің хатшысы қызметіне сайланып, Алматыға көшіп келгенмін. Бір күні Шымкенттен облыстық комсомол комитетінің екінші хатшысы Виктор Прокопенко телефон соқты.

	– Қалеке, бізде бір масқара тірлік болып жатыр.

	– Не боп қалды?

	– Ғаниды ұрлап кетті.

	– Ғаниды?! Қайсы Ғани?

	– Ғанидың ескерткішін.

	– Не деп тұрсың?! Оны кім ұрлап жүр? Милицияға хабарладыңдар ма?

	– Мұнда милицияға қатысты ештеңе жоқ, – деді Виктор ептеп аптығын басып алған соң. – Ескерткіш жоғалған жоқ. Тек оны ұрлап әкетіп, Келес ауданындағы Ғани Мұратбаев атындағы совхоздың орталығына апарып қойыпты. Маған жаңа сол жақтан хабарлады. Анық-қанығын білмеймін.

	– Мен Ғани Мұратбаев совхозының директорын танитынмын. Құтышов дейтін азамат. Аудандағы білікті агрономдардың бірі болатын. Қызмет қабілеті өзіне лайық, ептеп партизандық мінезі болғанмен, естияр жігіт сияқты көрінетін. Сондықтан ол мұндай әрекетке бармаса керек еді. Мына жай түскендей болған жаңалықты қалай жорырымды білмей, үнсіз отырып қалсам керек.

	– Енді не істейміз? – деген Виктордың сөзі ойымды бөліп кетті.

	– Не істейміз? Не істейтінімді мен де білмей отырмын. Қасақана Өзекең де командировкада болатын. Зарубин де Мәскеуге кеткен. Шешімді өзім қабылдауым керек.

	– Виктор, – дедім мен Прокопенканы өзім санап. Бірге қызмет істегенбіз. Ақылды, барлық мәселенің байыбына барып, іске кірісетін украин жігіті болатын. – Тапсырма былай: бүгін түннен қалдырмай ескерткішті орнына әкеліп қоятын болыңдар. Әкелгенде бұрынғыдай емхананың қорасына емес, обкомолдың қорасына әкеліп қоятын болыңдар. Егер олай етпейтін болсаңдар, арғы күні жастар газетінде «Ғаниды ұрлап кетті» деген фельетон шығартамын. Қорытындысын ертең хабарлайтын бол.

	– Бұл мәселені кімге айтайын?

	– Оны мен білмеймін. Кімге барсаң, оған бар. Бармаймын десең, оны да өзің біл. Тек ескерткіш ертең Шымкентте болатын болсын.

	Виктордың кіммен сөйлесіп, не істегенін мен білмеймін. Тек келесі күні сағат ондар шамасында ол ескерткіштің қайтып әкелінгенін хабарлады. Мен сол күні Өзекеңді телефонмен іздеп таба алмадым. Москвада жүрген Зарубинді тауып сөйлесіп едім, ол кісі біраз әңгімесін айтып, ызасын таратып алған соң әзілге басып: «Өзекеңе айтпай қоя тұр. Инфаркт жасап алып жүрерсің. Ертең хабарласарсың», – деп кеңес берді. Келесі күні ескерткіш обкомға қайтып келген соң мен де Өзекеңді іздемей-ақ өзі келгенде айтармын деген қорытындыға келдім.

	Өзекең командировкадан оралғанша бұл мәселеден бүкіл аппарат қызметкерлері хабардар болып қалған. Алғашында бәрі де ашу шақырғанмен, соңынан басылды. Тіптен «шымкенттіктер Ғанидың өзін ұрлапты» деп қылжаққа айналдыра бастады. Өзекең келген соң әңгіменің анық-қанығын есітіп, езу тартып күлген болды. Тек ол кісінің батыл бір әрекетке бел буғанын мен анық сездім.

	Шынында солай болып шықты. Ол кісі бірер ай бойы Оңтүстік Қазақстан облыстық партия комитетінің екінші хатшысы Әділ Сасбұқаевқа телефон соғып, сабыр сақтап жүрді. Ескерткіш неге ұрланды деп ешкімнен сұраған да жоқ. Тек ескерткішті ашуды қалай ұйымдастыру мәселесімен тікелей өзі айналысып, Мәскеумен, Ташкентпен, Бішкекпен телефон арқылы байланысып жүрді. Сол кезге дейін біз хабарсыз болып келген Ғани Мұратбаевтың жұбайын тауып алып, сол кісімен ұзақ сөйлесті. Сол жылғы жаз айларының бірінде Шымкентке барып келді де, екі аптадан кейін Ғани ескерткіші ашылатынын жария етті.

	Шынында да екі аптадан соң өзі барып, Мәскеу, Өзбекстан, Қырғызстан комсомол ұйымдарының өкілдерінің қатысуымен ескерткішті ашты. Ғани ағамыздың жұбайы да қатысты.

	Кейіннен білсек, облыстың бірінші басшысы В.А. Ливенцов сол кезде демалысқа кетіп, ескерткіш ашылардан бір-ақ күн бұрын оралыпты. Ол кісі сол салтанатты жиынның үстінде-ақ обкомолдың бірінші хатшысы Қаражан Әбіләзімовті болмашы сылтауларды желеу етіп, жерден алып, жерге соғып әбден ұрысқан дейді. Оның себебін де мен кейін білдім. Бірер айдан соң Шымкентке бір барған сапарында В.А. Ливенцовқа кездестім. Ол кісі бірден:

	– Ғаниларыңның ескерткішін көрдің бе? Сол ескерткіш қоятын орын ба? Оны жастар паркіне немесе стадионның алдына орнату керек еді, – деді.

	Сөйтсем, Ливенцов ағамыз Ғани ескерткішін Шымкентте мүлдем қойғызбаудың әрекетін жасап жүрген екен ғой. Ең болмағанда қаланың орталығына қойғызбауды мақсат тұтқан. Осыны сезген Өзекең Ливенцовтың демалысқа кету мезгілін аңдып жүріп бар мәселені Сасбұқаевпен шешкен екен. Бәрі дайын болып, ел құлақтанып, қонақтар келіп қалған соң, өзі бір-ақ күн бұрын келген облыс басшысы амалсыз Өзекеңнің шешіміне көніп, салтанатқа қатысып, сөз сөйлеген екен. Оны маған ашу шақырып айтқан сөздерінен сезе қойдым.

	Ғани ескерткіші Шымкентте солай ашылды. Дегенмен Ғани ескерткішінің сарсаңы мұнымен бітпеді. Сол жолы ескерткіш ең алғаш белгіленген орынға, яғни «Шымкент» қонақүйінің қарсысындағы театр скверіне қойылмады. Өзі де құпияланып қойылып жатқан ескерткішті ол орынға қайта қоюға облыстың бірінші басшысынан қаймыққан азаматтар батыл шешім жасай алмаса керек. Бұл орынға Ғани ескерткіші 1988 жылы комсомолдың 70 жылдық мерекесі күні көшірілді. Ол кезде облыстық партия комитетінің бірінші хатшысы Асанбай Асқаров ағамыз болатын. Өзекең Алматыда аса жоғары лауазымды қызмет атқарып жүрген. Менің ойымша, осы екі кісі өзара келіскен болуы керек. Әйтеуір, мен сол күні Шымкентке барып, Асекеңе кездескенімде. әңгіменің соңында Асанбай аға:

	– Сағат 5-те Ғанидың ескерткішін баяғыда Өзбекәлі бәрің белгілеген жерге ауыстырып, қайта орнатамыз, соған қатынас, – деді.

	Мен салтанатқа қатынастым. Сол кезде Шымкент қалалық атқару комитетінің төрағасы болып жүрген Ибадулла Дәулетов (кезінде комсомолда қызмет істеген, Ғани ескерткішіне байланысты талай тартыстың куәсі болған жігіт) ескерткіш тұғырын аса биік етіп жасатып, ескерткіш алыстан қарағанда айбарлы көрінетіндей болып орнатылуына көп үлес қосқан екен. Бірақ соңғы жылдары қаланың көшелері мен аудандарын қайта атау кезеңі басталғанда Ғани ескерткіші және бір рет орын ауыстырып, оқушылар сарайының қасына апарып қойылыпты. Сондағы желеулері – бұл орынға қазақ халқының бір данышпанының ескерткіші қойылу керек екен. Жақында мен Шымкентте және бір барғанда байқағаным, сол саябақ, «Қиял әлемі» дейтін баққа айналып, айнала қоршалып тасталыпты. Енді Ғанидың орнына қойылған ескерткіштің тұғыры өте төмен жасалып, өзі көзге қораш көрініп тұр. Мұның не қажет болғанын біле алмадым. Өзекең осыны көре алмай кетті. Көрсе, ішінен болса да осы идеялардың авторларын бір сыбайтынына ешбір күмәнім жоқ.

	Міне, өмірден бар-жоғы жиырма үш жасында өтіп кеткен Ғанидың ескерткішінің қалай жасалып, қалай қойылғаны туралы қазіргі көзқараспен қарасаң, адам сенбес сергелдең осылай болып еді. Мен ұзақ уақыт комсомол қызметінде болғандықтан, бұл сырдың бәріне қанықпын. Оның үстіне жастардың осы бір ізгілікті ісінің Өзбекәлінің қажырлығы мен салауаттығы болмаса, аяқсыз қалатынына да куәлік ете аламын. Өзекең он жыл бойы осы бір әрекетін ұмыт қалдырмай, ақыры аяқтап шығып еді. Ал Ғаниды «қызыл коммунистер» деген тізімге қосып, күстаналаудың мүлдем қажеті жоқ. Ол кісі қазақ жастарының білім мен өнерге деген ынтасын арттырудан басқа ешқандай күнә жасаған жоқ. Дәл осындай қызметті өз тұсында Өзекең де атқарып кетті.

	Екеуінің де топырағы торқа болсын!



	«Шымкент келбеті»

	2 қыркүйек, 1999 жыл





БӘЙДІБЕК ӘРІ-СӘРІ, ЖӘНІБЕКОВ МҮЛДЕМ ЖОҚ




	Ә дегеннен айтпағымыз осы мақаланың тақырыбы оқырманды әрі-сәрі күйге түсіріп, басын қатыруы мүмкін. Сондықтан бірден ескертуді жөн көрдік, біздің әңгіме етпек ойымыз «энциклопедия» дейтін айдармен шығатын кітаптарға негізделмек. Өйткені кез келген елде әрбір автор, немесе оқырман өз ойына түп қазық болатын тіреу іздесе, бірден энциклопедияға жүгінеді. Мысалы, өз ойын дәйектей түсу үшін көптеген қаламгерлер «Британ энциклопедиясын» көлденең тартады. Біздің айтпақ мәселемізді де өз елімізде шығып жатқан энциклопедияларға негіздей отырып айтуды жөн көрдік. Олар: 2000 жылы жарық көрген «Түркістан» Халықаралық энциклопедиясы мен қазіргі таңда бес томы жарық көрген «Қазақстан» ұлттық энциклопедиясы. Екеуін де шығарып жатқан – «Қазақ энциклопедиясы» деп аталатын баспа. Сондықтан да мақала тақырыбында аралары алшақ жатса да екі тұлғаның аттары қатар аталып тұр. Сонымен...



	1. ТАРИХТА БӘЙДІБЕК НЕШЕУ БОЛҒАН?



	Бәйдібектің кім екенін қазақ қауымында білмейтін адам жоқ. Ол – ұлы тұлға, қазақ халқының көне дәуірлерден бастап қалыптасуына үлкен үлес қосқан аталарымыздың бірі. Ел ұғымына осылай сіңген. Біздің де бұған қарсы айтар ешқандай ойымыз жоқ. Бірақ Бәйдібектің ұлылығы бізге ауызекі әңгімелер арқылы, азды-көпті жазба деректер арқылы ғана жетті. Бейнесі сомдалып жасалған жазба дерек жоқ. Қазіргі ұрпақ осылай қабылдап, осыларды шындыққа балап, енді ғана қағазға түсіріп, тарихи бейнесін жасауда. Бұл – келесі ұрпаққа қалдырылып жатқан мұра. Тек біз осы міндетімізді адал орындап жүрміз бе? Келесі ұрпаққа қандай шындықты шежірелеп бермекпіз? Ертең олар бізге сене ме, жоқ тарихты қайта қопарып жүре ме? Соның басын өзіміз бастап жүргеніміз жоқ па?

	Міне, бізді ойландырған – осы бір сұраулардың айналасы, соңғы кезде қағаз бетіне түсіріліп жатқан жазбалардың тарих ақиқатына сәйкес келетін-келмейтіндігі.

	Қазіргі қалыптасқан ұғым бойынша Бәйдібек – қазақ халқының дулат, албан, суан, шапырашты, ысты, сары үйсін, ошақты руларының түп атасы. Қазақ тарихында құрметті аналардың қатарында аталатын Домалақ Ананың жұбайы. Екеуінің де бейіттері Оңтүстік Қазақстан облысының Бәйдібек ауданының аумағында жатыр. Бастарына алып кесенелер орнатылған. Сол ескерткіштерді бүкіл Қазақстаннан өкілдер жиналып ашты. Сол тұстағы Қазақстан Республикасының Мемлекеттік хатшысы Әбіш Кекілбаев мырза өзі арнайы келіп бір сағаттай баяндама жасап берді. Сондағы айтылған түйіннің бәрі Бәйдібек пен Домалақ ананың өмір сүрген дәуірін ХІV-ХV ғасырға апарып тіреді. Дәл осындай ой Тараз қаласының 2000 жылдық мерей-тойы кезінде Бәйдібекке қойылған ескерткіш іргесінде де айтылып жатты. Осы дұрыс па? Егер осы дұрыс болса, жоғарыда аталған қазақ руларының қоғамның даму тарихы үшін онша ұзақ көрінбейтін жеті ғасырдың ішінде қазақ халқының үштен біріне жуығын құрайтындай қалыпқа жетіп кең тарап кетуі мүмкін бе? Оның үстіне осы рулардың бірқатары кейбір дерекнамаларда бұдан екі есе ертеде өткен тарихтарда атала бастады емес пе? Сонда қалай болғаны? Біз шатасып жүрміз бе ауызекі әңгімеге ілесіп, әлде өз сырын терең аша қоймаған тарих шатастырып жүр ме? Осы сұрақтардың бәрін шешіп тастау үшін мәселеге байыппен қарап, зерттеуді тереңірек біліктікпен жүргізіп барып, көпшілікті әрі-сәрі еткен түйінді ойланып түйіндеп, ұрпаққа сол тарихты қалдыру керек секілді.

	Осы тақырыпқа (Бәйдібек тұлғасы мен тарихына) көптен бері қалам тартып жүрген жазушы – «Бәйдібек-Сыланды» қорының президенті Еркінбек Тұрысов. Бұл кісі де алғашқы жазбаларында Бәйдібек дәуірін ХIV-ХV ғғ. шамаларына апарып тірейтін. Кезінде әңгімелескенімізде осы ойлары әбестік-ау деген пікір айтқанбыз. Ерекең осыны еске алып, Бәйдібек дәуірін сәл ары жылжытты – Х ғасырға апарды. Бірақ осы үшін талай таяқ жеді. Ақыры соттасып жүріп өз ойының дұрыс екенін дәлелдеп шықты. Одан кейін тарихқа тереңірек үңіліп барып, ол дәуірдің VІ-VІІ ғғ. шамасына сәйкес келетінін мойындады. Қазір сол түйінді ұстанып жүр. Айта кететін нәрсе, сол тұста (Бәйдібекке ескерткіш орнатуға шешім қабылдаған кезеңде) ырду-дырду мен айқай-шуды пайданалып қалғысы келген кейбір азаматтар Бәйдібектің өзінің жағасына жармасып, талай саққа жүгіртті. Осы ұлы азаматты ел тарихына ешқандай қатысы жоқ, жай ғана дүние-мүлкі мол аса бай болып өткен тұлға деп те соқты. Ақыры Бәйдібек пен Домалақ Анаға арналған кесенелер орнатылып, ел бір бәтуаға келгендей болған кезде осы мәселені қайта қозғаушылар табылды. Мысалы, өткен жылы Шымкент қаласында тұратын Заир Сәдібеков дейтін автор өзінің «Шежіре шеңбері» дейтін кітабында баяғы сарынды қайта бастап, оның ақыры оңтүстікке абыройлы саналатын бір топ ардагерлерінің баспасөзде ашықхаты жарияланып, көпшілік автормен жүзбе-жүз кездесіп, қазақша айтқанда, сазайын тартқызып, қателігін мойындатып, қолынан тілхат та алған көрінеді.

	Міне, Бәйдібек пен Домалақ ананың денелері жатқан өлкедегі ырду-дырду осылай. Ал осындай дауларға төрелік айтатын, қиналғанда бас иетін энциклопедияларымыз не дейді? Алдымен халықаралық деп айдар тағылған әрі бұрын жарық көрген «Түркістан» энциклопедиясына көз салып көрейік. Жалпы, осы энциклопецияның жарық көруін біз барынша қолдаймыз, құптаймыз, қуанамыз. Өйткені бұл түркі әлемінің тұңғыш энциклопециясы.

	Осы энциклопедияның 199-бетінде «Бәйдібек Қарашаұлы (шамамен 6-7 ғғ., кейбір деректерде 10-11, 14-15 ғасырларда өмір сүрген қазақтың елі мен жерінің тұтастығын қалыптастыру жолындағы аты аңызға айналған тарихи тұлға» деп жазылып, өмір жолына шолу жасалып, Мұхамед Хайдар Дулатидің «Тарихи-и-Рашиди» атты еңбегіне сілтеме беріледі (Осы сілтеменің өзі көмескі, тарихшының айтқанын дәл бермеген. Ол туралы соңырақ айтамыз). Әкесі жөнінде «Бәйдібек бидің әкесі Қараша (530-604) Қытай жылнамасында жазылып, билік жүргізген жылдары нақты көрсетілген» деген сөздер берілген. Бұл мақалада әдетте Бәйдібекке қосарлана аталатын Домалақ ана туралы бір ауыз да сөз жоқ. Ал осы энциклопедиядағы Домалақ ананың өзіне арналған мақала «Домалақ Ана», Нұрила (1378. Түркістан Қ. – 28.05.1456, Қаратау, Балабөген өз. Бойы) – есімі ұрпақ ұранына айналған қазақ халқының абыз аналарының бірі» деген сөздермен басталып, ол кісінің түпкі тегі мен өмір жолы, өзінен тараған ұрпақтары жөнінде сөз болды. Тіптен алғашқы кесенесі Домалақ ананың немересі – ұлысбегі Дулат Бұхарадан Абдолла Шери дейтін ұстаны әдейі алдырып соққызады. Сонда бұл кесене ХV ғ. аяғы мен XVI ғасырда тұрғызылған болып шығады. Сөйтіп, энциклопедияға сенсек, бұл кітап. Бәйдібек пен Домалақ ананы біржола ажырастырып тынады. Өйткені VII ғасыр мен XIV ғасырдың арасында жеті ғасырдай уақыт бар ғой. Оның үстіне кітапқа сенсек, Бәйдібек өмір сүрген кезде ислам діні Қазақстанға жетпеген. Демек, ол кісінің Қожа қызымен қосылуы мүмкін емес.

	Рас, бұл мақалада Домалақ ананың түбі түркістандық Мақтым Ағзам қожаның немересі екендігі, әкесінің есімі көбінде Әмір Темір жасақтарының қатарында жүрген Сыман, анасы – Нұрбике, нағашы атасы Моғолстанның ханы – Уәйіс хан екені айтылған. Атасының Бәйдібектің шақыруымен Қаратаудың етегіне көшіп келіп, медресе-мешіт ашып, бала оқытқаны, Нұрила 19 жасқа келгенде Бәйдібекке тұрмысқа шыққаны (1397 ж.) нақтылай жазылған. Бір сөзбен айтқанда, Домалақ ананың өмір жолы қолындағы паспортына, немесе еңбек кітапшасына қарап отырып жазылғандай әсер қалдырады (қайтыс болған күнінің дәл берілгеніне назар салыңызшы). Соңына қайта оралып жатпау үшін осы жерде бір мәселені айта кеткенді жөн деп отырмыз. Ол мәселе – осы Домалақ анаға байланысты айтылған деректер қайдан алынған? Рас, соңғы жылдары бірер кітап жарық көрді. Бірақ олар да дерекнамаларға жүгінбейді. Жүгінетіндері – бір-ақ дерек. Ол – XIX ғасырда Бұхарада шыққан кітап. Оның да қай негіздерге сүйенетіні күмәнді. Егер Домалақ анаға байланысты айтылатын деректердің бәрін дұрысқа баласақ, Бәйдібектің өзінің өмір жолын қайта зерттеп, екеуінің ара қатынасы туралы бір тұжырымға келу керек.

	Ал енді «Қазақстан» ұлттық энциклопедиясына келейік.

	Энциклопедияның екінші томында Бәйдібектің өмір сүрген дәуірін VІ-VIІ ғасырлар тоғысы деп кесіп айтады да, «кейбір деректер» деген болжамдарды мүлдем алып тастайды. Сипаттамасын «қазақ халқын құраған тайпалардың аумақтық және этникалық тұтастығын қалыптастыру жолында көп еңбек сіңірген тарихи тұлға» деп береді. Мұнда да әкесі Қарашаның би болғанын Қытай жылнамалары көрсететінін, Мұхамед Хайдар Дулатидің еңбегінде аты аталатынын айта келіп, ұрпақтары туралы түсінік береді. Бір абыройы, бұл мақалада Домалақ ананың аты бір рет аталады. Алғашқы кесенесі қарахандар дәуірінде тұрғызылғаны айтылады. Ал Домалақ ана туралы мақала «Түркістан» энциклопедиясындағы деректерді қайталайды. Тек мұнда да Домалақ ана кесенесінің ХV-ХVI ғғ. тұрғызылғанын айтады. Рас, «Қазақстан» энциклопедиясындағы мақалалар көлемділеу, толықтырыңқырап жазылған. Бірақ «Түркістан» энциклопедиясы «кейбір деректерге қарағанда» деп күмілжітсе де, Бәйдібек атамызды Домалақ анамызға бір табан жақындатса, «Қазақстан» энциклопедиясы өмір сүрген дәуірлерін біржола жеті ғасыр шамасында алшақ етіп түйіп тастаған. Сонда аралары жеті ғасыр алшақ жатқан тұлғалардың бір-біріне қосылып, үйлі-жайлы болып, сонша ұрпақ өсіргендеріне қалай қолдары жеткені энциклопедия жасақтаушылардың өздеріне ғана аян, ал басқа жұртшылықтың бұған жағасын ұстаудан басқа амалы жоқ. Кітаптар солай дейді.

	Біз мақаламыздың тақырыбын «Тарихта Бәйдібек нешеу болған...» деп бастағандықтан, осы мәселе төңірегінде кейбір ойларымызды ортаға салуды жөн көрдік. Өз пікірімізді бірден айта кетейік: Бәйдібектің ұлы тұлға екеніне кәміл сенеміз әрі сол ұлы бабаның өмір сүрген дәуірі VІ-VIІ ғасырдан бері болуы мүмкін емес деген ойымызды және қайталаймыз (қызық үшін айта кетейік – біраз жылдар бұрын осы ойды айтқанда әжептәуір сыйласып жүрген кейбір аға-інілеріміз: «біз Бәйдібектің пәленінші ұрпағымыз, сіз тіптен әрі сүйреп кеттіңіз, ол Бәйдібекті өзіңіз анықтап алыңыз, ал мына Бәйдібек – біздің атамыз» деп өкпе айтқаны да бар). Осыдан келіп өзінен-өзі туындайтын сұрақ бар. Ол – Бәйдібек тарихта нешеу болған? Алдымен осы сұраққа жауап беріп алуымыз керек секілді. Сонан соң барып барлық мәселені орын-орнына қоюға болады.

	Жоғарыда энциклопедия мақалаларының авторлары Мұхамед Хайдар Дулатиға қайта-қайта сілтеме жасай беретінін айтып, оны әдейі көмескілендіргенін ескерткенбіз. Дулати кітабында мынадай сөздер бар: «При этом надел дулатов достался Чагатай хану. Чагатай хан вверил дулатам Манглай Субе. Манглай Субе означает «местность, обращенная к солнцу». Она граничит с Шашем, Чалишем, Иссык–Кулем, Сари–Уйгуром. В пределах этих четырех сторон расположены Кашгар и Хотан. Первым, кто из дулатов утвердился в тех владениях, был эмир Байдаган. От эмира Байдагана (это владение) из рода в род, из века в век, от сына к сыну перешло по наследству к упомянутому выше Мирза Аба Бакару (Мухамед Хайдар Дулати. Тарихи-и-Рашиди, Ташкент». «Фан», 186-парағы). Осы бір жазулар автордың Мырза Әбу Бакар иелігінің көлемін көрсеткенде, оның Шыңғысхан өз иелігін ұлдарына бөліп бергенін айтатын тұсында келтірілген. Бірақ бұл тарихшының кітабында дәл осы тұста Майқы би туралы ешқандай сөз жоқ, аты да аталмайды. Эмирдың есімі Байдаган. Егер Шыңғысханнан үлесін алған Шағатай хан Байдаханға өз қолымен билік берген болса, онда Дулати айтып отырған мезгілге дейін үш ғасырдай уақыт өткен. Бұл да аз уақыт емес, бірақ дәл осы сөздерді VI-VIІ ғасырларға апарып жапсыратын болсақ, онда осы аймақтың сол кездегі тарихын саралап алу керек. Ол тұста Шығыс және Батыс түрік хандықтарының дәуірлеу кезеңі өтіп, Батыс түрік хандығы дулулар мен нушибилер болып екі бөлінген мезгілі. Ал дулу деген ұғымды біз дулат деп түсініп жүрміз. Тарих ғылымы осылай шешкен. Осындай жағдайда Бәйдібектің қазақ халқының көптеген атасының түп қазығы болуы заңды. Ал ондай жағдайда Домалақ ананың өмір жолын қазіргі жазылып жүрген нұсқасын толығымен қайта қарастырып шығу керек. Домалақ ананы қожалар әулетіне апарып тықпалай береміз. Ал VI-VIІ ғғ. бізде ислам дінінің өзі де болған жоқ қой. «Бұхарада шығыпты» деген еңбекті ғылыми жолмен мұқият зерттеу керек. Өйткені ол автордың да қай көзқараспен жазғаны бізге белгісіз. Дулати жазбасында әмірдің есімі Байдаған деп берілгенін де еске алу керек.

	Міне, осы мәселелерді байыптап тексерген жағдайда тарихта Бәйдібек есімді екі тұлға болған жоқ па екен деген сауал өзінен-өзі туындайды. Егер екеу болған болса, әрқайсысына өз сыбағаларын беру керек, ал жалғыз болған болса, Домалақ ана екеуінің өмір сүрген дәуірлерін сәйкестендіру қажет. Тек бір нәрсе есте болуы абзал – олардың өмір сүрген мезгілі қазақтың көптеген руларының өмірге келген тұстарын қамти алатындай мезгіл болуы тиіс. Соңғы кезде Бәйдібектің өмір сүрген мезгілін ары қарай апарып жүрген пікірлер көбірек айтыла бастады. Ғалымдар М. Жолдасбеков, Қ. Салғарин, А. Сейдімбековтер бірігіп жазған кітаптарында да VI-VII ғасырды көрсетеді. Ал осы тұжырым ғылыми тұрғыдан қабылданатын болса, ең алдымен, өзіміз құдайдай сенетін энциклопедиялар оңды-солды сілтей бермей, жөнге келуі керек.

	Айта кететін және бір мәселе, жазылып жүрген еңбектер мен мақалаларда Бәйдібек атаны бірде батыр, бірде би, бірде бай деп атайды. Осы ұғымдарды да бір ізге түсіру керек. Бір кезде Бәйдібек пен Домалақ ананы Қаратаудың бір баурайынан қашық жібермей, қызғыштай қорғаған пікірлер де болды. Қазір ол саябырсыды. Таразда Бәйдібекке ескерткіш орнатылды. Өйткені ұлы тұлғаның бір қойнауға сыймайтынына көздері жетсе керек. Оның үстіне топонимиканы еске алсақ, Қаржан тауындағы «Бәйдібек жайлауы» деп аталатын жайлау мен «Бәйдібектің шоқысы» деп аталатын биіктік Қаратаудан гөрі Ташкентке жақын.

	Ал ел аузындағы аңыз бойынша Домалақ ана өз немерелері Албан, Суан, Дулатқа енші берген орын – «Орда қонған» – Қазығұрт тауының шығыс мүйісіндегі жайлау. Осы жер сонау көне замандардан бері қазақ даласын билеген хандардың жаз жайлауы болған. Қазақ хандығы құрылғанда Тәуке мен Абылайдың да жайлауы болған. Орта ғасырларда Батыс түрік ханы Истемидің жайлауы болған (тарихи дерекнамаларды топонимикаға салыстырсаң, солай болып шығады. Мысалы: Менандр Протектор жазбалары). Тіптен Домалақ ана туралы жазбалардың бәрінде де (энциклопедия да) ол кісінің өз өмірінің соңғы кездерін Ташкентте өткізгенін айтады.

	Қысқасы, Бәйдібек қазақ даласына ортақ ұлы тұлға болған. Енді осыны ғалымдар терең зерттеп, бір қорытындыға келіп, киіз кітабымыздай көретін энциклопедияларға ықпал етсе.





	2. ЖӘНІБЕКОВТІҢ ЖАЗЫҒЫ НЕ?



	Бұдан бірер жыл бұрын Қазақстандағы кітап өндірісінің қомақты ұжымдарының бірі «Қазақ энциклопедиясы» баспасы «Түркістан» энциклопедиясын жарыққа шығарды. Бұған жұртшылық жадырай қуанды. Өйткені Түркістан тарихын кең мағынада бұрын-соңды сұрыптаудың сәті түспей жүргеніне іштей болса да реніш білдіріп жүрген жұртшылық бұл ниетті барынша қолдады, сондықтан да қуана қарсы алды. Осының бір-ақ айғағы – қазір дүкендерден осы кітапты таба алмайсыз, тарап кетті.

	Бірден ескерте кететін жай – «Түркістан» энциклопедиясы жалғыз Түркістан қаласына немесе ауданына арналған кітап емес. Ол – Түркістан деген атпен бүкіл түркі әлемін қамтуға ниет жасалған кітап, кең мағынадағы Түркістанды қамтыған кітап. Оның құндылығы да осында. Біз бұрын біле бермейтін сонау Қиыр Солтүстіктегі Саха елінен бастап, батыстағы Балқанға дейін жайылған түркі халықтарының тарихын, мәдениеті мен әдебиетін, ғылымы мен саяси өмірін, ел мен жер атауларын, тарихи мұраларын бір саралап өтуге ниет еткен тұжырымнан туындаған кітап. Бұрын өз бауырларының кімдер екеніне анық көз жеткізе алмай жүрген жұртшылыққа кітап өз көлеміне орай мол мәлімет ұсынған. Ол үшін алыс-жақын шет елдердің белгілі ғалымдарынан топтастырылған энциклопедияның редакциялық алқасына алғыс айтудан басқа пікір болуы мүмкін емес. Екіншіден, бұрын Түркия елінде «Түрік ел кітабы» деген атпен көптомдық болып шыққан еңбектен басқа бұл тақырыпқа арналған, тілге тиек етіп айтар еңбек бұрынғы КСРО, қазіргі ТМД көлемінде жарық көрген емес. Сондықтан бұл энциклопедияның шығуына тек қазақ оқырмандары емес, бүкіл түркі елдерінің оқырмандары қуанғаны рас. Мұны жасыруға болмайды. Бірақ...

	Бірақ біздің қазіргі айтарымыз бүкіл энциклопедияға терең талдау жасау емес, тек оның Қазақстанға байланысты тұстарына пікір айту. Осы кітапта Қазақстанға, әсіресе Оңтүстік өңіріне байланысты көптеген ағаттықтар кеткен сияқты. Бұл, әрине, асығыстықтан кеткен ағаттықтар болар, тек асығыстықты да абайлап жасау керек емес пе? Аздаған ыждағаттық болса, асығыстықтың өзін де орнына келтіруге болады ғой. Осы бір мақаланың жазылуының өзі де бірін-бірі қайталап жатқан осы бір асығыстық (немесе ыждағатсыздық) мәселесіне байланысты. Егер бадырайып тұрған қолайсыздықты көрмей өте берсек, соңынан мұндай келеңсіздіктер әдетке айналып кетуі мүмкін. Мақаланың түпкі мақсаты да осындайдан сақтандыру.

	Сонымен, «Түркістан» энциклопедиясы туралы. Энциклопедияда бүкіл түркі әлемінен мол хабар барын жоғарыда айттық. Түрік, өзбек, қырғыз, түрікмен, қарақалпақ, гагауз т. б. бауырларымыздың көрнекті өкілдерінің өмірімен таныстық. Ол үшін үлкен рахмет. Ал өзіміздің қазақ бауырларымыз қалай қамтылған? Міне, мәселе осы жерде. Бұл туралы бірер оқиғаны айтайын.

	Кітап дүкенге түскен күні қуана құшақтап үйге әкелгенмін. Кешкілік жұмыстан келсем, сол кітапты парақтап ашып көрген жолдасым Нағима: «Мына кітапта неге Өз-ағаң жоқ?» – деп дүрсе қоя берді. Алғашында сабыр сақтап, мүмкін, ғалымдардың бәрін түгел енгізуге мүмкіншілік болмаған болар деген оймен кітапты мен де парақтай жөнелгенмін. Жоқ, ғалымдар бар екен. Жалпы саны аз да емес, тек Өзбекәлі Жәнібеков шынында да жоқ болып шықты. Келесі күні қызметтестеріме айтқанда олар да таң қалды. Өзбекәлі неге жоқ?! Егер екі қолыңды көкірегіңе қойып тұрып еске алсаң, бір кезде ұмыт болып бара жатқан Қожа Ахмет Яссауидің мавзолейін қасиет санап, үн көтерген Өзбекәлі емес пе еді? Мұны жоққа шығаратын пенде табыла қоймас. Табылса, тәңір сазайын тартқызар. Ол Өзбекәлінің осы бір ғимарат пен көне Түркістанды ту етіп ұстау үшін жасаған әрекеттерін мен сонау Оңтүстік Қазақстан облыстық комсомол комитетінде бірге істеген кезімнен білетінмін. Кейін Мәдениет министрінің орынбасары, министр, Орталық партия комитетінің хатшысы болып тұрғанда Түркістан үшін, жалпы қазақ мәдениеті үшін жасаған еңбегін бүкіл қазақ елі біледі. Сөйте тұра мына энциклопедияға енбей қалған (осы жерде есте ұстайтын нәрсе – Өзбекәлі атағы бар ғалым да болатын, талай кітап та жазды). Осы жерде бірден айта кететін мәселе – әрине, кітаптың көлемін, қамтитын аумағын ұмытуға болмайды. Осыны көлденең тартып, орын жетпеді деп уәж айтылуы мүмкін. Сондықтан ескерте кететін нәрсе: кітапқа енген түркі тілдес елдердің тарихы мен мәдениетін, әдебиетін бірсыдырғы білетінімізді көлденең тарту. Көбінде болғанмын. Біразының шығармаларын аударғанмын. Осы мақалада келтірілген мысалдардың бәрін сол елдерден енген тұлғалармен салыстырып айтып отырмын.

	Жоғарыда мен бүкіл энциклопедияға талдау жасайтын ниетімнің жоқ екені, тек кейбір мәселелерді айтпағымды ескерткенмін. Сол бағытпен мен және бірер есімдерді іздедім (ескерте кетейін: алдымен Түркістан төңірегінен іздедім). Қазір Түркістан қаласында Нәзір Төреқұлов пен Саттар Ерубаевтың мұражайлары барын, оларға қойылған ескерткіштің тұрғанын жұрттың бәрі біледі. Бұл – ел құрметінің белгісі, ол үшін рахмет. Ал осы екі кісі жоғарыда аталған энциклопецияға енбей қалған. Неге? Түсініксіз. Нәзір Төреқұлов, басқа еңбегін айтпағанның өзінде, Мәскеудегі бүкіл Шығысқа бағытталған баспаға қамқорлық жасап, бүкіл Совет елінің Арабиядағы тұңғыш елшісі болған жоқ па? Бұл еңбегі аз ба еді? Саттар қазақ әдебиетіндегі жаңа құбылыс еді ғой. Біз көптеген жылдар бойы өзімізге батыс әдебиетін үлгіге тартып жүрдік, ал Саттардың романы сол аттарын аспанға шығарып, солардан үйренеміз деп мәз болып жүрген жазушылардың ешқайсысынан кем емес еді. Кемдігі сол – ол романды батыс білген жоқ, білсе, үлгі етер еді.

	Жоғарыда айтқанымыздай, энциклопедия бүкіл түркі әлемін қамтығандықтан шеңберден шыға алмаған шығар. Сондықтан жоқ болар десеңіз, басқалар бар.

	Мысалы, энциклопедияға белгілі классиктерден басқа І. Есенберлин, С. Бегалин, Ә. Кекілбаев, Қ. Мырзалиев, Ш. Мұртаза, Ә. Нұрпейісов, М. Мағауин, Қ. Жұмаділов, Ә. Әлімжанов, М. Шаханов, Ж. Молдағалиев, т. б. секілді жазушылар енген. Бұған қуанамыз. Бірақ «Түркістан» дейтін газет шығарған Қалтай Мұхамеджанов неге жоқ? Атақтары жоғарыдағылармен пара-пар Ә. Нұршайықов, С. Жүнісов, Т. Молдағалиев неге жоқ? Тұманбай керек болса бүкіл түркі әлеміне әйгілі – Физули атындағы сыйлықтың иегері ғой. Өзбек ақыны Міртемірге Түркістан іргесіндегі Иқанда ескерткіш орнатылып, мұражайы ашылған. Өткен жылы Өзбекстан Үкіметі осы бір ұлы ақынды өмірден өтіп кеткеніне қарамай, ел алдындағы ерекше еңбегі үшін ең жоғары орденмен марапаттаған. Ал бұл кісі – біздің жерлесіміз, өмір бойы елімізді жырлап өткен ақын. Тіптен Өзбекстанға бөлінген көлем есебінен болса да енгізуге болатын еді ғой.

	Осы энциклопедияға бір шүкіршілігі, Атаий ақынды енгізген екен, бірақ туған жерін Сайрам деп қате берген (дұрысы, Тұрбат). Ал Атаийдың әкесі Ысмайыл Атаның өзі туралы бір ауыз сөз жазбай, тек Тұрбаттағы кесенесін сипаттапты (осы жерде айта кететін мәселе: Ысмайыл Ата Ахмед Иассауидың інісінің баласы, ал Атаий Ысмайыл Атаның кенже ұлы, түркі тілдегі әдебиеттің негізін қалаушылардың бірі, шығармашылығы мен өмірі Өзбекстан мен Түркияда жоғары оқу орындарында оқытылады, ал бізде атын да жөндеп білмейміз. Тіптен энциклопедиямыздың өзінде де дұрыс жазбаймыз).

	Қазіргі кезде бүкіл қазақ даласында Шәмші Қалдаяқовтың атын білмейтін қазақ жоқ. Тіптен өзге ұлттардың өкілдерінің өзі де Парламент төрінің өзінде есімін атап, әнін қазақша айтуға тырысып жүр емес пе? Ал мына кітапқа Шәмші де енбей қалған. Неге? Және көлем мен шеңберді айтайын десең басқалар бар, ал Шәмші жоқ.

	Бәрін тізбектеп жатпау үшін және екі адамның есімін айтуды жөн көрдік. Бірі – Нұртас Оңдасынов. Бұл ағамыз ел басқарған, ғылыми атағы жоқ демесең, сонау қиын-қыстау заманның өзінде араб пен парсы тілдерін зерттеп, қазаққа үйлестіріп, сөздік жасаған еді ғой. Ал Ғани Мұратбаев аз өмірінің ішінде-ақ мәдениеттің өркендеуі үшін қыруар еңбек жасады емес пе. Қазіргі «Жас алаш» түп қазығымыздың бірі деп жүрген тұңғыш жастар газетін шығарған сол Ғани еді ғой (газеттің жауапты хатшысы Ілияс Жансүгіров болған). Ол қанша жастың оқып білім алып, азамат болуына қамқорлық жасады (қырғыздың Халық ақыны Аалы Тоқамбаевтың, өзіміздің Бейсембай Кенжебаевтың, т. б. естеліктерін қараңыз).

	«Түркістан» энциклопедиясында көбірек қамтылған тақырыптар – әдебиет пен мәдениет, ғылым мен саясат саласында еңбек еткен тұлғалар көбірек қамтылған. Бірден ескерте кететін мәселе – Түркияға арналған мақалалар молдау әрі қомақтылау. Кітаптың соңында қаржылай көмек көрсеткен үш мекеменің ішінде Түркістан қазақ-түрік университеті аталыпты. Солай бола қойсын, оларына рахмет. Тек қаржылай көмектесті екен деп орынның көбін соларға беріп, өз тарихымызға қысым жасауға бола ма? Бұл дұрыс емес шығар. Жоғарыда айтып кеткеніміздей, кітап сапасына (мақалалар деңгейі мен енгізілген тұлғалардың салмағына) жіті көңіл бөліп бәрін айтып отырмыз пікірімізді. Мысалы, мәдениетті өркендетуге еңбегі сіңген тұлғаларды сараптап көрсеңіз, қазақ мәдениетін өркендетуге үлес қосқан азаматтар ұмыт қалған. Қазіргі кезде өткен ғасырда қазақ мәдениетіне барынша жанашыр болған үш азаматтың есімін кез келген қазақ біледі. Олар: Темірбек Жүргенов, Ілияс Омаров, Өзбекәлі Жәнібеков. Ал энциклопедияда осы үшеуі де жоқ. Қазақ жерінің тұтастығы үшін жанын құрбан етуге де дайын болған әрі ғалым Жұмабек Тәшенов жоқ. Қанша коммунист болса да талай жыл елді басқарған, КСРО Жоғары кеңесінің ұлттар кеңесін басқарған Жұмабай Шаяхметов неге енгізілмеген. Қазақтың маңдайына біткен (тіптен бүкіл түркі халықтарының) екі космонавтымыз бар, ал энциклопедияға соның бірі еніп, екіншісі енбей қалған. Жіті қарап шыққан адамға энциклопедияға енгізілген басқа да бауырлас халықтарымыздың ұлы тұлғаларының кітаптан тыс қалып қойғаны бірден көзге шалынады. Мысалы, қырғыз әдебиетінің өткен ғасырда аталары саналған Тоқтоғұл Сатылғанов, Аалы Тоқамбаев пен Түгелбай Садықбеков жоқ. Бір қызығы «Қырғызия» деп аталатын мақалада осылардың алғашқысын «қырғыз халық поэзиясының классигі» деп бағаласа, (соңғы екеуінің шығармаларын «замана шежіресіне айналды» деп бағалайды, мүмкін, қателесерміз, тек айтпай кетуге де болмайды, кітапта қырғыз ғалымдарына орын көбірек берілген секілді. Басқа бауыр елдерге де, әсіресе Түркияға да осы көзқарас ұстанған-ау деп болжауға болады). Саха жазба әдебиетінің негізін салушы, қазақша айтқанда сахалардың Абайы – Алексей Кулаковский енбей қалған. Классиктері енбеген соң басқаларын көзге ілмеген болу керек, жалпы жазушылары жоқ сахалардың. Егер осылай тізе беретін болсақ, әлі де бір бет сұрақ тууы мүмкін. Оны оқырманның өз еркіне қалдырайық.

	Жоғарыда осы энциклопедияны жасақтардағы асығыстық па, салғырттық па, әйтеуір, бір себептер болуы мүмкін деген болжам айтып едік. Енді осындай ұқыпсыздықтан кеткен кейбір мәселелерге тоқталайық.

	Энциклопедияға енген атауларды да сараптауда ағаттықтар кеткен секілді. Мысалы, кітапта Талас, Келес өзендері аталмайды. Ал салыстырып қарасаң, бұлардан кіші өзендер де еніп кеткен (мыс: Арыс).

	Кітапта кейбір ұғымдар қате берілсе, кейбір ұғымдар дау тудыратын түсініктермен берілген. Мысалы, көптеген ғылыми еңбектерде «бір фарсах» деген өлшемді 6-8 шақырым деп жазып жүр (анық өлшемі 6 шақырым 240 метр деп есептейді көпшілік ғалымдар). Ал мына энциклопедия оны 4 км. жуық деп тұжырымдапты. (Кітапта «фарсанг» деп парсы сөзі дұрыс өз үндестігімен жазылған, тек көптеген еңбектерге оны «фарсах» деп жазады). Сол сияқты Тыва Республикасына байланысты мақалада «1957 ж. оларды манчжурлар күйреткеннен кейін» деген сөздер бар. Сонда қалай болды? Бұл тұста Тыва КСРО құрамында ғой. Кітапта «Кенжек» деген көне қаланы Тараздың іргесіне апарып орналастырып, оның атын түркілердің «кенжек» тайпасының атымен атаған деп айдар тағады да, Плано Карпини көрген Кинчат» қаласы осы деп түсіндіреді. Біріншіден, қаланың қайда орналасқанын ғылым әлі анықтай алмай келеді, екіншіден, қаланың атын әр түрлі атап жүр (кангиз, кандгиз, т. т), үшіншіден, «кенжек» деген түркі тайпасы дегенді әлі ешбір ғалым дәлелдеген жоқ (болды ма екен сондай тайпа?). Мәселенің бәрі араб жазуындағы дауысты дыбыстарды дұрыс орналастыра білуде. Осыған байланысты көне қала атын әркім әр түрлі оқып жүр, бір түйінге келген жоқ. Сондықтан сәуегейлік етіп, жұртты шатастыруға болмайды.

	Сол сияқты «Алмалық» деген атауда Қорғас маңындағы көне қаланың Шыңғысхан тұсындағы дәуірін айта келіп, «Қарлуқ Озар Тұғырлы» деген түсінік беріледі. Тарихтан белгілі, Шыңғысхан туралы жазылған еңбектің бәрінде қарлұқтардың ханы Арыслан деп көрсетілген, ал Сұнақ тегіннің әкесі Озар тұғырыл – түркілердің (қаңлылардың) ханы. Бұлар моңғолдарға соғыспай берілген. Ұйғырлар да солай еткен. Түркиядағы османлылар әулетінің негізін салушы Ертоғрулды «оғыз тайпасының жетекшісі» деп көрсетіпті. Бұл дұрыс емес. Тіптен түріктердің өздері де бұл тұлғаны оғыздарға жуыстырмайды, XIII ғасырда монғолдардан бас сауғалап келген топтың жетекшісі деп есеп-тейді.

	Міне, энциклопедияда осындай ағат кеткен тұстар баршылық. Ең жаманы, осы энциклопедияда кеткен қателер «Қазақстан» энциклопедиясына да ауысқан.

	Көптомдық әлі толық шығып біткен жоқ, сондықтан келесілеріне абай болу керек. Оның үстіне осы энциклопедияның орыс, ағылшын тілдеріндегі нұсқалары баспаға дайындалып жатқан көрінеді. Ал бұған барынша абай болу керек. Өзіміз басын аша алмай жүрген дауларымызды әлемге жариялап жатудың қажеті жоқ.

	Міне, екі энциклопедияның ел тарихына байланысты кейбір тұстары осылай өрнектеліпті. Жалпы энциклопедия деген ұғым – грек тіліндегі түп нұсқасынан аударғанда, «ғылымның барлық саласын үйрету» деген мағынаға жақын ұғым. Оның үстіне кейінірек қалыптасқан түсінікте «сөздік түрінде» деген міндетті қосымша айтылады.

	Энциклопедиялар осы тұжырымды ұстанады. Ал біздің елімізде осы айдарға ие болып шығып жатқан кейбір кітаптар негізгі бағыттан ауытқуға бейім болып алды. Мысалы, «Қорқыт ата» энциклопедиясы ғылыми мақалалар жинағынан ары барып тұрған жоқ. Осыған абай болу керек секілді.

	Жалпы, бір кезде «Қазақ энциклопедиясы» ғылыми-зерттеу институтына тең мекеме болатын. Егер ғылыми тұжырымдарымыз нақтылы болсын десек баспаға сол құқығын қайтып беріп, қаржы мәселесін де шешу керек. «Мәдениетті қолдау» бағдарламасының негізгі талабының бірі де осы болу керек. Бұл бағытта үлгі алатын елдер де баршылық. Тіптен Ресей энциклопедиясын жасақтауды ел Президенті В. Путиннің өзі қадағалап отырған жоқ па? Өйткені энциклопедия – өз елі үшін де, өзгелер үшін де бұлжымайтын қағидалар жиынтығы.



	22.06.2004 ж.





	https://t.me/kzkitap





