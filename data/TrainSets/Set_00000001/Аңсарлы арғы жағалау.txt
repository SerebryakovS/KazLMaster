	Давид Мурадян

	Аңсарлы арғы жағалау





	Аударған Шәрбану Бейсенова





	І



	Таң алдында жылқылар көзге шалынды. Каро судан шараптың екінші шөлмегін алуға еңкейе бергенде көрді, олардың қап-қара, жып-жылтыр, құдды бір көмескі елестей, буалдыр тұрпаттары селдірей бастаған түн түнегін жарып, баяу қалқып келе жатқандай-ды. Бір уыс күміс теңге шашылғандай сыңғырлаған ашық үні көмейінен төгіле Гаяне құмыға күледі, сірә, ағаш сәкінің үстінде малдасын құрып отырған Артур келесі сайқымазақ күлдіргі әңгімесін бастап жіберсе керек. Каро шөлмекті қайта суға қоя салып, бойын тіктеді. Сол бір сәтте оған, егер жағалау жиегіне орнатылған, күнге қаңсыған мына көне сәкі бөренелері үстіндегілердің салмағын ауырсынғандай сықырлап қоя берсе, арғы жағалау көзге түртсе көрінгісіз қараңғылыққа қайтадан оранып, жылқылар да бұлардан үріккендей ғайып болады-ау деген ой қылаң берді. Бәлкім, бұл өзі жылқы да емес, таңсәрідегі ұйқылы-ояу адамға кірген түс болуы мүмкін-ау, елестей қалай қайыптан көрінсе, әп-сәтте солай ғайып болуы ғажап емес қой. Каро бойын тіктегенде төңірек қайта күңгірт тарта қалғандай...

	Көне сәкі ешбір дыбыс шығармады, ал Гаяне болса, үсті-үстіне тұншыға күле берді. Кароның тіпті оны тиып тастағысы келген, батпады, әрі әдеп сақтағаны.

	– Оттығыңды берші. – Артур гүж ете қалды.

	Жоқ, елес емес екен, жылқы... Кәдімгі жылқылар. Каро оларды тізерлеп қайта отырғанда көрді. Бастарын түйістіріп қойып мүлгіп тұрғандай, ешбір тыныс алғаны, пысқырғаны естілмейді, құйрық-жалының желмен желбірегені білінбейді, қимылсыз сурет. Әгәрәки, ол әлдекімдердің көріп жатқан түсі болған күнде, Гаяненің күлкісі түс иесін оята алмағаны-ау. Түнің таңға ауысар, ақ пен қара айырғысыз алакеуім шақ жалғасуда. Мынау суы тартыла бастаған өзен де, жерден көтеріле оның ағысымен баяу жылжи көшіп бара жатқан сұйқылтым боз тұман да, бозала таңда көзге болар-болмас шалына бастаған арғы жағалау да, ол беттегі жылқылардың буалдыр тұрпаты да ауада дыбыссыз қалқып тұрғандай.

	– Сіреңке берші, – деді тағы Артур. Каро қалтасын қарманып, шырпы қорабын қолына ұстатты.

	– Бізде тамақ жібітетін бірдеңе әлі бар-ау осы?

	– Иә, мен оны суып тұрсын деп, суға салып қойғанмын, – деді Каро. – Ішкісі келетіндер табыла ма екен?

	Артур шылым тұтатты. Қараңғыда жылтыраған қызғылт сәуле бір сәтке Гаяненің жүзін ап-анық көрсетті де, қайта сөне қалғандай. Сол қас қағымның өзінде Каро оның томаға-тұйық монтиған келбетін көріп, жаң ғана Артурдың өтірік-шыны аралас әзілқой әңгімесіне ақтарыла күліп отырған осы қыз десе, ешкім сенбес-ау деп ойлап үлгерді. Бұған еш таңданудың керегі жоқ-ау деп қойды: актриса болған соң күлкісі келсе, күле салар, күлкісі келмесе қоя салар, сол үшін оларды бақандай төрт жыл оқытады емес пе?

	– Тоңған жоқсың ба? –Әйтеуір бірнәрсе деу керек болған соң Гаянеден сұрай салған.

	– Жоқ. – Сұрағына қарсы сауал қойып: – Сағат қанша болды екен? – деді қыз.

	– Аз қалды, – деп, бұл үшін Артур жауап берді.

	Гаяне орнынан тұрды. Жамылып отырған Артурдың пиджагі иығынан сусып бара жатыр еді, ұстай қалып, қайтадан қаусырына жамылды. «Әрине, тоңды», – деп ойлады Каро. Таңғы салқын қанша мықтысынғанмен бойды тоңазытпай қоймайды. Киноны түсіру бес жарымда басталмақ. Артур мұны кино тілінде ТӘРТІП – деп ұғындырды. Бәрі осыған бағындырылуы керек. Ең бастысы – таңғы ақ пен қара алмасқан буалдыр көріністі өткізіп алмау. Осы әлсіз бозамық нәзік сәуле болар-болмас шапақ шашқан сәт санаулы секундқа созылмақ. Күн шыққан соң айнала тегіс жарық тартып, бәрі де айқындалып, бар жұмбағынан ада болмақ. Қас қағым сәтті ұстап қалу... Сол жолы Артур: «Мен, табиғаттың бір ғажайып тылсым сәтін, адам санасы жетпес құпия сырды ішіне бүккендей, оң мен түстің арасындағыдай бұлдыраған кезін түсіргім келеді», – деп еді...

	Өткен кеште Каро оны осы араға, өзен жағасына алып келген; ауыл сыртындағы көне бейіт тұрған жазық біртіндеп, жаздың көкорай шалғынына оранған қия беткейге ұласатын. Ол жайдақтала келіп өзенге тірелетін. Бұл арада, өзеннің дәл жиегінде бұтағы суға төне салбырай өсіп тұрған үш кәрі мәжнүн тал бар болатын. Жаздың осы мезгілінде ағысы баяулаған өзен суы оның мүк басқан діңіне сылаңдай, еркелей келіп, соғылып жатар еді. Бір қарағанда пәлендей еш өзгешелігі жоқ осы үш талдың таң алдындағы көрінісінде сұмдық бір үрейлі сұс пайда болатынын Каро бала жастан білетін. Оның салбыраған бұтақтары таң самалымен, не судың лебімен сәл тербеліп, ал оның түбіндегі әншейінде жартысы ғана көрініп тұратын үлкен қойтас беті шешек дағынан ойдым-ойдым қожырлаған, көз шарасы шелденіп, айналып кеткен, иек-бұғағы тұтасып алға ұмсынған құбжық шал судан шығып келе жатқандай зәрені алатын.

	Бұл сонау есте жоқ ескі замандағы санада қалған, өткен ғұмырдағы көрген көріністер дерліктей суреттер еді. Әкесі осы өңірге студенттерді қазба жұмыстарына бастап әкелетін. Ол археолог, ұстаз еді. Әкесі бір жола мұны да ертіп алған. Олар осы ауылға келіп тоқтаған. Кароның есінде қатты қалғаны – оған «жүзі қылпылдап» тұрған, тұтқасы өрнектелген ағаш қылыш жонып берген, ауылдық кеңестің көгілдір көзді шопыр жігіті Ишхан болатын. Тағы бірі – студенттермен талай түнді бірге өткізген өзеннің жағасы еді. Студенттер алау жағатын, оның қоламтасына картоп көміп жейтін, таң атқанша гитараға қосылып ән шырқайтын. Шындығында, бұл таңсәріге дейін отырмайтын, әкесінің жүннен тоқылған кеудешесіне оранып алып, ұйықтап кететін. Алайда, таңғы салқыннан бойы тоңазыған ол ерте оянып алатын. Сонда көзі әуелі өзен жағасына, сосын баяу тербеліп тұрған мәнжүн талдың салбыраған бұтағына, соларды ысыра судан шығып келе жатқандай құбжық шал-қойтасқа түсетін, өзен жағалай, су ағысын бойлай шұбатыла созыла көлбеп ұшып бара жатқан түнгі алаудың түтінін көретін.

	– Қазір келіп қалады, – деді Артур. Каро оның қасында тұрғанын әлдеқашан ұмытып кеткен екен. – Тағы бір тостаған құйып жіберші.

	– Жұмыс алдында ішуге болмайды, – деді Каро байсалды. – Әсіресе, режиссерге қатысты бұл...

	– Міне, режиссердің дәп өзіне ішу керек, әйтпесе, тоңғаннан суық өтіп ауырып, заманның ең айтулы фильмі аяқталмай қалуы мүмкін ғой... – Артур шылымының тұқылын сәкінің жақтарына үгіп сөндіріп, ықыластана рахаттанып керіліп алды. – Ал, Гаянеге түсірілім соңында ғана ішуге ұлықсат. Бізге, өзімізге Рича бальзамын тығып қойғанмын...

	Гаяне үн қатпады. Каро оның ту сыртынан қарап тұр. Артурдың польшалық сәнді пиджагінің астынан оның нәзік иығы білінер-білінбес жұмырланады, үстіне киген барқыт шалбары мықыны мен балтырына етімен ет болып қабыса, қонымды көрінеді. Ол балтырлардың әдемілігіне Каро ешқандай шек келтірмеді. Қыздың да жылқыларды көріп, әуестікпен қарап тұрғанын Каро сезді. Ол қыздың қасына келіп қатарласты. Төңірек бозамық тартқан. Жерді жапқан буалдыр тұман шудаланып, арғы беттегі жылқылардың сирағына оратылып, ұбап-шұбап көтеріліп барады. Сөйтседағы жануарларды ажыратуға боларлық.

	– Табиғаттың еркін, ерікті төлдері. Бейқам, қамсыздық... Бақытты... – деп күрсінді Гаяне. Каро үнсіз қалды. Қыздың даусынан белгісіз мұңды лепті аңғарғандай, бірақ не дей қойсын...

	– Сіз атқа мініп көрдіңіз бе? – деп сұрады қыз.

	– Жоқ, – деп күлді Каро.

	– Мен бір рет қана отырып едім. Онда да ұзақ емес, бір шеңбер жүрдім бе, жүрмедім бе білмеймін...

	– Сізге атқа мінген жарасар еді, – деді Каро. Гаяне оған бұрылып, көз тастаған. Оған қыз өзіне біртүрлі жылыұшырай қарағандай болып көрінді.

	– Сіз солай ойлайыз ба?

	– Махаббат жайлы сыр айтысып тұрсыңдар ма? – деген Артурдың даусы естілді. Сәкінің ескі мәткесі оны нығарлай басқан табанының астында сықырлай жөнелді. Каро оның әлгі сөзінен бойында жағымсыз әсер қалғанын сезді. Алайда оны көңіліне алмауға, мән де бермеуге тырысты. Жақын келен Артур оның иығына қолын салып:

	– Ананы қара! Қайдан келген? – деді таңырқай.

	– Олар баяғыдан сонда жайылып жүр, – деді Каро. –Түнде де сол жерде жайылған болар.

	– Ал, біз оны білмедік қой...

	– Қараңғы болды емес пе? – деп түсіндірді Каро. – Оның үстіне, әжептәуір алыс қой. Арғы жағалаудың өзінен отыз қадам шығар. Одан аз емес...

	– Тамаша! – деді Артур қанаттанып, жігерленген дауыспен. – Мен оларды қазір түсірткізіп алайын. Гаяне арғы жағағаға өтісімен, ұзақ, баяулатылған кадр түсіртемін.

	Ол қалтасынан күміс сағатын шығарып, әйнегін көзіне тақай қарап:

	– Осы уақытқа дейін келіп қалулары керек еді ғой. Осыған шекті қайда жүр? – деді абыржи күңкілдеп.

	Кино түсіруші топ аудан орталығындағы бір жатақханаға орналасқан болатын. Бұл арадан небәрі жарты сағаттық жер. «Машина баяғыда-ақ дайын тұрған шығар», – деп ойлады Каро. Дамылсыз айғай-сүреңнен дауысы үнемі қарлығып жүретін картина директоры бұл жолы да ұйықтап қалған жұртты оятып, ұбап-шұбағандарын жинағанша осы болған шығар. Бұл қауым Кароға онша таныс емес еді, бұған дейін оған фильм түсіруге қатынасуға тура келмеген-ді.

	...Өткен жексенбі күні Артур екеуі ойда жоқта, күтпеген жерде

	«Наири» кинотеатрының қасында ұшыраса қалғаны. Сыныптағы ең белсенді қол добы ойыншысын кинорежиссер болады деп кім ойлаған?! Ескі достар шүйіркелесе кетті. Хал-ахуал сұрасты. Артур кенет, сөз арасында осы ауылда өзінің екінші фильмін түсіріп жатқанын, құдай бұйыртса, таяу арада аяқталатынын, тек біраз ғана шаруасы қалғанын айтып өткен. Екеуі отырып кофе ішті. Артур әдеттегісінше сергек, ширақ, өзіне өзі сенімді, нық адамның кейіпін танытады. Істеп жүрген ісінің, жасаған әрекетінің туралығына күмәні жоқ кісінің түрі. Кафеге ағылып кіріп-шығып жатқан жұртпен де сәт сайын сәлемдесіп үлгереді. Мәрт те мәртебелі. «Фильмнің күрделілеу қиын тұсына келіп тіреліп тұрғаным, – деп еді ол сонда. – Кішкентай ғана кілтипатпен жетіспей тұр. Табиғаттың бар сырын ішіне бүккен бұрын-соңды еш жерде ұшыраспаған оқшау, оқыс, көрінісін таба алмай жүргенім...»

	– Мазасызданбай-ақ қой, – деді бағанадан бері үнсіз тұрған Гаяне. – Бәрі де ойдағыдай болады. – Сәл мүдіріп барып: – Шарап ішкім келіп тұрғаны... Толтырып бір тостаған құйыңдаршы, – деді.

	Артурдың қабағы түйіліп, қастары түйісе қалды, бұл оның құптамағаны еді.

	– Егер құймасаң мен шешінбеймін. Біліп қой. Мен қалжыңдап тұрғаным жоқ, – деп қыз шорт кесті.

	Артур күліп, жуып-шаймақ еді, онысынан ештеңе шықпады, содан үнсіз қалды. Каро жақ ашып, ләм деместен еңкейіп, суға тығып қойған жерінен «Гамзаны» шығарды. Гаяне өтінішті жүзбен тосып тұрған. Каро шөлмектің аузына болгарлардың соншалықты іждаһатпен желімдеп, жапсырып тастаған қағазын шаққа жыртып, тығынын бәкісімен итеріп, ішке түсірді. Артур ұсынған тостағанды шараппен шайып, толтыра құйып Гаянеге қараған. Ол басын изеді.

	Гаяне жағалау жиектегі шоқ тал астындағы нысаналы қойтасқа сырт беріп тұрған. Каро өзіне бала жастан таныс тастағы бедерленген қарттың жүзі бұрынғысынан да бұжырланып, көз аумағы одан сайын кеңи түскен шығар деп ойлаған. Енді, міне, ол шарасы сыртқа тепкен суланған жанарымен сібірлеп атып келе жатқан таңның әлсіз шапағатын бұзып жара, ерте оянған құстардың былдырлай шыққан үнін үзіп, бұларға өте маңызды, әрі соншалықты қатал үкімдей әлдене айтпаққа ұмсынатын секілді. «Бәріңе айтарым, ендігәрі менің жұмбақ әлеміме енуге тырыспаңдар. Мен тылсымның бір бөлшегі болып, сендерге үрей туғызып тұруға тиіспін» дейтіндей... Бәлкім, Кароға солай көрінді...

	Гаяне тостаған толы шарапты қолына алып, еш ашырқанбастан еркектерше сіміріп салды. Бұл Кароға сәл ерсілеу көрінген. Мен неғып бұлардың қасында жүрмін? Киногерлерде, кино түсіргенде менің не ақым кетіп еді?.. Шынымен-ақ, әкем тұтатқан алауды іздеп табарыма сендім бе, әлде өткен ғасырдың ортасында қалған сол бір түнді басымнан қайта өткізуден үміттендім бе?.. – деп ойлаған Каро балалық санасында сақталған, жұмбаққа толы киелі жерге осы топты бекер ертіп келгеніне өкінгендей беймаза күйге түсті. Бәрі кеш еді...

	...Еревандағы кафеде дөңгелек алабажақ үстелге шынтағын тірей, жалғанның жартысындай болып, шіреніп отырған жағасы жайлау, өңін жел қағып тотыққан, өз-өзіне сенімді Артурдың түрін көріп, Кароның бұрын жүрген жерлерін тағы бір рет болса да көргісі келгені рас еді... «Сенің іздеген табиғат тылсымын қайдан табуға болатынын мен білетін секілдімін», – деген сөз аузынан қалай шығып кеткенін өзі аңғармай қалғандай. Сол-ақ екен, қалған шаруа машинаның зыр қаққан дөңгелегіндей айналып жүре берді: ертесі – дүйсенбіде ертемен жұмысына телефон шалып, үш күнге өз есебінен демалыс сұрап алды. Ал, сағат он болар-болмаста студияның «Рафигі» есік алдына келіп тұрған еді. Улы-шулы топқа ілесіп кете берді.

	Бұған бәрі таңсық, сондығымен басында қызықты көрінген: киноның адамдары да, олардың әңгімелерімен сөздері де – рапид, арифлекс, – контражур дейме, әйтеуір толып жатыр. Әсіресе, Тбилисидің мақамымен сөйлейтін біреуі бар. Оны бәрі Джон дейтін көрінеді, сөйтсе шын аты Акоп екен. Джон-Акоп жасы жағынан іштеріндегі ең ересегі, соған орай «көрген-білгендері» де мол болып шықты. Жол бойы көпке танымал, бүгінде о дүниелік атақты артистер жөнінде көпшілік естімеген күлдіргі әңгімелерді жағы талмастан айтты-ау. Грим жағушы қыздың қасында отырған Гаяне аузын ашып, көзін жұмып тыңдап қалған.

	«Рафикте» отырғандарға қарап, топта небәрі жеті-сегіз кісі шығар деп ойлаған еді Каро, сөйтсе кино түсіріліп жатқан жерге келгенде жатақханада тағы бірталай алашұбар жұрт барын көрді: жұмысшылар, жарық түсірушілер, олардың балалары, суретші, дыбыс жазушы, администраторлар дей ме, толып жатыр.

	Алғашқы күні ешқандай түсірілім болған жоқ. Барлығы Каро айтқан жерді көргендерінше асықты. «Сен ұмытып қалған жоқсың ба? Таба алатыныңа сенімдімісің?» – деп, Артур қатты қобалжыды. Каро: «Бәрі өзгерсе де, ауыл біржақтарға көшіп кетсе де, бейіт орнында қалатын шығар-ау. Соған апаратын жолды сұрап алсақ болғаны...» – деген соң ғана ол сәл тынышталған. Кароны сенімі алдамапты...

	Гаяне Кароға шараптан босаған тосағанды ұсына берген кезде:

	– Міне, азамат, – деді Артур көңілденіп.

	– Тек үш-ақ адам боласыңдар, – деді Гаяне кесімді түрде.

	– Сен, Джон және жарық түсірушілердің біреуі ғана. Болды. Тіпті сол жарықты жақпай-ақ қойса қайтеді?

	– Уайымдама, артық ешкімді жібермеймін өзім де, -деді Артур нықтап.

	– Қалғандарын жүз метр алысқа қуып тастаймын, әрі теріс қарап тұруға бұйырамын.

	– Мен суға түспеймін, жиекпен жүремін.

	– Ал, бұл болмайды, – деді Артур дауысын барынша жұмсартып. –Біз бәріне келіскен жоқ па едік! Сен, өзің де қайткенде әсерлі көрініс болатынын менен артық біліп тұрсың ғой. Мәнжүн талдың қалтарысынан шығып, қолыңмен төсіңді көлегейлеп, жағалауды бойлай ақырын жүріп келіп, құбыжық-қойтастың қасына бір сәтке, бар болғаны қас қағымға аялдайсың! Сосын өзенді кесіп өтіп, арғы жағалауға шығасың. Небәрі бес минуттық көрініс, онан ұзақ емес.

	– Білемін ғой, – деді қыз енжар.

	– Білсең, енді не керек? Саған өзі не болған? Ешқандай ықыласыңды көрмей тұрмын. Бұл жалғыз менің емес, сенің де фильмің ғой.

	– Ешнәрсе...

	– Ендеше қамдан! Екі рет түсіреміз, бірі – байқау үшін, екіншісі – негізгі түсірілім. Одан көпке уақыт та жоқ...

	– Түсінікті, – деді Гаяне лажыз түр танытып.

	Артур ешнәрсе түсінбегендей иығын қолдады да қойды. Олар бұл араға екі сағат бұрын ғана келген. Өздерімен бірге термосқа құйып кофе және екі шөлмек шарап ала шыққан. Көзге түртсе, түк көргісіз, тастай қараңғы түн. Артур, Гаяне және Каро түскен үйдің иесі – аудандық Мәдениет үйінің директоры қонақтарының түнде сол араға барамыз деген тілектерін қалай ұғарын білмей қатты састы. Әрі түн ішінде өзен жағасында не үшін болулары керектігін еш түсіне алмады. Олай айтып, бұлай айтып айнытпақ болғанымен онысынан түк шықпаған соң түнгі сағат үште «Жигулиіне» от алдырып, бағана әкеліп тастаған. Сыйлы қонақтарын, қалай дегенмен, «астанадан келген өнер қайраткерлерін» айдалаға қараусыз қалдырып кетуді бастапқыда қолайсыз санап, бірге болмақшы еді. Оған Артур үзілді-кесілді қарсылық білдіріп, директорды лажсыз кейін қайтуға мәжбүрледі. Сондағы Артурдың айтқан уәжі ғой: бір-екі сағаттан соң барлық топ осы араға келеді екен. Оған шекті Гаяне екеулері дайындық жасап алуы қажет. Бұл өзі де, әсіресе, Гаяне, түсірілетін жерге бойларын үйретіп, психологиялық тұрғыдан әзірленгені жөн көрінеді. Бұл сөзді естіген Каро еріксіз мырс ете түскен, өйткені ол Гаяненің ешқандай, психологиялық та, басқадай да дайындыққа құлқы жоғын, қатты ұйқысы келіп, әрі тоңып, әрі қорқып тұрғанын анық білген. Ал, Артур болса, Кароның пышағы бар, андай-мұндай қауіптен бізді қорғауға сол жетіп жатыр, – деп қоймаған соң директордың қайтпасқа амалы қалмаған. Директордың «Жигулиі» ұзап кеткен соң Каро санын соғып қалды. Қол шамы болса, сұрап алып қалмағанына өкінді. Енді кеш еді...

	Қараңғыға көздерін үйретіп, әлсін-әлсін сіреңке жағып, жағалауға жиектей орнатылған күңсіген ағаш сәкіні тауып алды. Сәкіге жайғасып отырған соң Артур Кароға алғашқы шөлмекті ашқызып, үшеуі қылдай бөліп ішіп алды. Бір жақсысы – бүгін маса жоқ екен.

	– Сіз қай жерде өткел барын білесіз бе? – деп сұрады Гаяне Кародан.

	– Бұл арада су терең емес, кез-келген жерінен кесіп өте беруге болар, тек табаны тастақ келеді, – деді. Сосын өзінің тұтас бір сағат бойы шылым шекпегені есіне түсіп, дереу қалтасына қол салды. Темекісін тұтатып алып: – Қорықпаңыз, қолайлы өткел табамыз. Мен суға бірінші түсіп, жүріп көремін. Сіз тек түсірген кезде ғана өтесіз ғой, – деп қосып қойды.

	– Мен үшін босқа мазасызданбасаңыз еді, – деді қыз сыпайы.

	– Cіз, мені түсірілім кезінде осында болар деп қорқып қалдыңыз ба? Олай ойламаңыз, – деді өзінен-өзі қуыстанған жігіт. – Ондай пиғыл менің ой түгіл санамда жоқ. Мен алдын ала оңтайлы тұсты тауып, белгілеп беремін де кетіп қаламын.

	Мұны естігенде Гаяне жеңіл, әрі көкірек тұсы ашыла ақ көңілден шынайы төгіле күлген. Каро одан сайын ыңғайсыздана түсті.

	– Жоқ, ол не дегеніңіз, қала беруіңізге болады. Қалай дегенмен, осы таңғажайып жерді бізге тауып берген сіз ғой.

	– Бұл ара, тегі, сіздің көңіліңізге жақпады ма?

	– Жаман емес, – деді қыз. – Біз,тек, осында босқа тым ерте келдік пе деймін.

	Бір таңғаларлығы, қыз Кароның көкірегіндегі ой түйіткілдерін тап басып, сөзбе-сөз қайталап тұрғандай еді. Мұндай ой оған бағана тұман астынан жылқылардың буалдырланған сұлбасын алғаш көргенде келген. Оған таңырқаудың керегі жоқ еді. Өйткені, әлемнің осы бір пұшпағының тамылжыған таңғы шұғыласы, тек шегірткелердің болмашы ғана шырылы естілетін уыздай ұйыған тыныштығы, селдірей көтерілген тұман арасынан ойдым-ойдым ашылған буалдыр жер бедері көктегі әлі сөне қоймаған жұлдыздардың әлсіз жарқылымен астасып, салқам кәусар кеңістікті құрайтыны, соны бұзып-жарып әлдекімдердің киліккені қиянат қой.

	– Бұл – біздің келетін уақытымыз емес еді, дәлірек айтсам, табиғаттың бірге арналмаған, өзімен-өзі болар шағы. – Гаяне мұны басқаға емес өзіне айтқандай даусы, сыбырға жуық, мүлде ақырын шықты. Каро, Артур жетіп келіп, әлгіндегісіндей ерсі қалжыңын төбеден түскендей, қойып қалар ма екен деп қорыққан. – Бұл кеңістік осы бір қысқа сәтте құбыжыққа айналған көзін шер басқан соқыр шалдың, мәжнүн талмен аттардың иелігінде. Түсінесіз бе, табиғат осы шақта ғана бұдан жиырма, отыз... жүз... мың... бес мың жыл қандай болды, сол күйіне енеді. Барлығы айналып бастапқы қалыбын табады: көнелік, мызғымас беріктік, сондығына қарай көзге шалынбас қасиеттері оянады. Анау құбыжық – ол тіпті де қазір, тас емес шындығында соқыр қарттың басы, Ал, жылқылар ше, олар да қолға үйретілген жабы емес – құйрық-жалы сүзілген қанатты пырақтар. Бұл құбылыс бар болғаны бірер сағатқа ғана созылмақ. Сол кезде біз табиғатты тыныш қалдырудың орнына, өзіміздің шөлмектерімізбен, пендешілік бөгде пиғылымызбен оның шырқын бұздық. Біздің әлем таңғаларлық фильм түсіргіміз келетіні, оны алып фестивальден фестиваль қалдырмай қатыспақ ойымыз, оңды-солды бұрқыратып, келешекте сұхбат бермегіміз – бәріміз бұл жерде оғаш, керексіз.

	– Ал, Артурге міндетті түрде осы өтпелі шақ керек болып тұр ғой, – деді Каро жайымен.

	– Артурге не керек? – деп қайталап алған қыз. – Оған дақпырт керек, – деді іле-шала. Даусында титтей де зіл, кекесін қағыту, мысқыл лебі сезілмеді.

	– Неғұрлым даңғаза дабыры үлкен болса, солғұрлым жақсы. Оған тек шет жаққа ұнайтын, фестивальге апаратын фильм керек. Мақсаты – фестивальдерде жүлделі орын иемдену. Сол ду-дудың дүрмегімен атақ алып қалу...

	Таң тыныштығын дар-дар айыра мотордың гүрілі естілді, қия беткейден машина жарығы да қылаң ете қалды. Түсірушілер тобы түгелімен жетті. Шынында да түн өте шығыпты...

	– Мен барып тұрған өсекшімін... ә... Біреудің жақсылығын көре алмаймын... Оның үстіне қара аспанды төндірген байбаламшылмын... Бордай үгілген елжіреуікпін... Қалаған теңеуіңізді алып, маған таңа беріңіз, қарсылығым жоқ, – деді Гаяне күліп. – Бірақ күнде бұлай ашыла бермеуші едім, бүгін не болғанын білмеймін... Кешірерсіз...

	Каро қыздан бөлініп, аулаққа кетті. Әңгімені одан әрі өрбіткісі келмеген. Сырын білмейтін аттың сыртынан жүрме деуші ме еді. Оның үстіне, Артурдың көзіне қызды төңіректей бергендей көрінгісі келмеген. Ол мәжнүн талдың түбіне қарай жақындап, жерге тізе бүкті, тіпті астына қол орамалын төсеместен отыра кетті. Судың лебінен болмашы тербелген талдың сарғая бастаған жапырақтарының арасынан киногерлердің машинадан түскендеріне, олардың жарық беретін шамдарын, камераларын қалай орнатқандарына қарап отыра берді. Демде төңірек абыр-сабырға, айқай-шуға толып жүре берді. Гаяне көзге шалынбады.

	«...Мен елең-алаңдағы буалдыр елесті ұстап қалуым керек, – деген еді Артур сонда көкала түтін буып тұрған кафеде кофемен таңдайын жібіте отырып. – Өзің елестетші, фильмнің бас кейіпкері – жас қыз анадан жаңа туғандай жалаңаш, таңғы ақпен қара алмасқан шақта құдды аруақтай қалқып келе жатады». Каро шыдай алмай: «Ондай көріністі кез-келген жерде түсіре беруге болмай ма? Табиғат іздеп керегі ме?» – деп қалған. «–О-о! Ол не дегенің? – деп күлген Артур. Мұның сөзін көңіліне ауыр алмаған сияқты. – Бұның үлкен символдық мәні бар. Сценарийде бұл жоқ болатын, өзім қостым. Сол сценарист дегендерді қойшы, қиялдан жұрдай». Соңынан, мұны сөзбен айтып жеткізудің қиындығын, жек көру, онда да фильмнің мазмұнымен астастыра көру керектігін айтып, ұзақ дәлелдеген. «Осы көрініс үшін Мәскеуден атақты бір актрисаны да шақыртпақшы болып едік, өзің білесің, олардың тәбеттері үлкен, қомақты ақы сұрайды, қаражат жағы бізде жетпейді дегендей... Оның үстіне уақыт та тығыз. Өзіміздің қыздың келіскені жақсы болды. Иә, сен дұрыс айтасың, қазіргі жастар ненің астарына мән беріп жатады дейсің, жалаңаш тәнді көруге келетіндер көп. Бұл, бауырым, магниттің күштісі ғой...»

	Абыр-дабыр шу біртіндеп сейілгендей, әркім өз шаруасына кірісіп, топтанған жұрт сиреп қалған. Осы кезде басынан аяғына дейін жамылғы оранған Гаяне де көрінді.

	Каро Артурға барып:

	– Егер қаласаңдар, қолайлы жерден өткел тауып берейін, – деген.

	– Онда біз несіне көмекші ассистент ұстайды екенбіз. Бұл солардың жұмысы, – деді Артур таңырқай. – Сен, одан да бізге кедергі жасамай, былайырақ бара тұрсаң.

	Іле киімге жауапты адамға жедел бұрылып:

	– Сіз, ана қара сулықты арғы жағалауға апарып, бұтаның түбіне жасырып қойыңыз. Гаяне өзеннен өткен соң киеді. Тоңып қалмасын, байқаңдар, – деп тапсырма беріп жатты.

	Каро оның соңғы сөздеріне құлақ аспай, аулағырақ кетіп, темекісін тұтатып, беткейге қарама-қарсы қарап тұрды. Тбилисилік Джонның көмекшілеріне қысқа-қысқа нұсқаулар берген дауысын естігенімен бір де бір сөзін ұққан жоқ. Біртіндеп, түсіру алаңын босатып, көпшілік бейіт жақта қалған машинаға қарай қия беткейді бетке алып, бірінен соң бірі шұбап кетіп бара жатты. Каро темекісін құшырлана сорып тұра берді.

	– Түсіруді бастаймыз! – деді Артур шұғыл бұйыра.

	Гаяне әлі шешінбеген шығар деп ойлаған Каро. Міне, қыз жамылғысын тастап, жағалаумен қойтастың тұсына қарай бет алғандай боп елестеді оған.

	– Ақырын, ақырын жүр, – деген Артурдың ашулы дауысы естілді.

	– Жақ-сы-сы! – деді соза, сәлден кейін риза көңілмен.

	Джон әлдене деп, Артурдың оған бірнәрселерді айтып жатқанын естіді.

	Кароның құлағына жылқының еміс-еміс оқыранған дыбысы жетті...

	– Негізгі түсірілімді бастаймыз. Ал, кеттік, – деп, Артур бар даусымен әмір етті: – Ешкім қимылдамасын! Дыбыс шықпасын! Баста, камера!

	– Камера дайын, – деді Джон орысша саңқ етіп.

	– Гаяне!

	Кароның жүрегі төмен тартып оқыс солқ еткендей. Ол бағанағысынша өзенге сырт беріп тұрған, сондықтан жағалауда не болып жатқанынан беймәлім. Ашық өңірінен соққан таңғы дымқыл ауа тікендей қадалып, бойын шанышқылағанын енді барып сезді. Ауа кеулей берген соң ол пиджагінің жағасын көтеріп, мойнын ішіне тыға қаусырынып, қолын қалтасына салып, көзін жұмып алды. Гаяне онда тұтас шешініп, жағалауда түсірілімге әзір тұр еді. Жалаңаш кісі емес, киімшең адамның өзін тітіркендірген таңғы лепке қалай шыдап тұр екен. Ал, көзін ашқанда Кароның жанары қия беткейге, одан әріректегі көне бейітке, соған таяу арадағы студияның жасыл автобомиліне түскен. Өзінің аты да қызық. Бұл үшін тағы бір таңсық сөз – «камерваген». Ол қанша ойламайыншы дегенмен, төмендегі Гаяненің кейпі көз алдынан суреттей өтіп жатқандай: сүттей аппақ болған тәнін, тарқатылған қолаң шашын, үшкілдене көтерілген қос анарын, қыпша белін, жұмыр мықымын, түп-түзу тоқ балтырын анық елестеткендей. Шық жапқан сарыала жапырақтар шашылған шөптесінмен өзенді бойлай, қорғана еппен кетіп барады. Міне, – деп ойлады Каро. – Гаяне бетін шешек дағы аяусыз осқылаған соқыр шалдың қасына жақындады. Құбыжықтан шошынған ол суға бойлай түсті... Өзеннің ағысы баяу, таяз болғанымен табаны тастақ еді, Гаяне тайғанақтап, ие үшкір тасқа сүрініп, құлап қалмаса болғаны деген ой зу етіп, басына келе қалды. Суға құлап қалған күнде, Артурдың түсіруді қайтадан бастары сөзсіз. Жоқ, қыз тайғанақтап шатқаяқтаған да, шалынған да жоқ бірқалыпты қалқи кетіп барады, кетіп барады. Ендігі арғы жағаға жеткен де шығар, өзен арнасы онша жалпақ емес, ары кетсе он құлаштай шығар. Қазір судан шығып, сулығы жатқан бұтаға қарай жүреді... Оның қолдан қашалғандай құлын мүсіні ағараңдап жалқы рет тұтастай бір көрініп, бұтаның тасасына жасырынады.

	– Тоқтат! – деп айқай салды Артур. Соңынан: – Жақ-сы-ы...! – деп ризашылықпен қосып қойды.

	Камераның сырылдаған үні өше қалды. Каро артына бұрылып қарауға асықпады, қыз жамылғысына оранып болсын.

	– Кері қайт, – деп айқайлады тағы Артур. Бұл жолы қызға айтқан. – Жүр енді, аяғыңды шапшаң бас...

	Енді бұрылып қарауға болатын. Арғы жағалаудан келе жатқан қызды жанарымен тосып алса, несі бар... Түсірілім тоқтатылған. ТӘРТІП мерзімі аяқталды. Енді еркін тыныстауға, олай-бұлай жүріп-тұруға мүмкіндік бар. Жақын арадағы ауылдағы әлдекімнің көріп жатқан тәтті түсі де аяқталды. Каро Артурдың қасына келген.

	– Неғып жүріп алды? – дейді бұрқылдап ол. – Сенімді болу үшін, тағы бір қайтара түсірсек, артық болмас еді.

	Ал, Гаяне шынында да асығатын емес. Арғы жағалаудағы жамылғыға оранған әйел тұрпаты бері жүрудің орнына аттарға қарай беттеп барады. Каро үнсіз аяқ киімін шешіп, шалбарының балағын қара санына дейін түріп, суға қойып кетті. Мұздай екен, балтыры лезде құсеттеніп шыға келді.

	Түбіндегі тастары соншама жылтыр тайғанақ болар ма. Бірақ ол аңдап басып, өзеннің ағысын місе тұтпастан арғы жағалауға өте шықты.

	Гаяне тіпті аттарға жақындап қалыпты, олардан небәрі қол созым жерде тұр. Каро бұтаның түбінде балағын түсіріп, қыздың жанына жетті.

	– Алысырақ тұр, теуіп жіберуі мүмкін, – деді ол, қалай «сен» деп қалғанын сезбестен.

	Гаяне ешнәрсе дей қоймады. Аттар құлақтарын қайшылап, құйрықтарын сәл қамшылап қойды. Олардың сауырына қонақтаған мөлдір шық тамшылары жаңа шығып келе жатқан күн шұғыласына мың құбыла, жақұттай құлпырады. Аттардың екеуі де торы, тек біреуінің тұсамыс байлар жіліншігі мөлт қара. Олар енді байқады, бұл аттар шектей шұбатылған ұзын арқанмен арқандаулы екен. Арқанның бір ұшы балшықтан соғылған көне үйдің шарбағына байлаулы. Оның ар жағында келесі ауылдың тап осындай үйлерінің сұлбасы қарауытады. Гаяне алақанымен аттың сауырынан сипады. Жануар құлағын тікірейтіп, оқыранып қойды. Қолын созған кезде иығындағы сулығы төмен сырғып, қыздың иығы жалаңаштана қалды. Каро «жүр енді, қайтайық. Әбден күтіп қалды ғой, – деп айтуға оқтала берген. Бірақ, Гаяненің көзіндегі жасты көріп абдырағаны. Бұларға бойлары үйренген жануарлар тынышталды, қыбыр етпестен бірқалыпты тыныстайды. Құстар да оянып, көп дауысты хордай сайрай бастаған. Соның ішінде Каро сауысқан мен торғайды ғана түстеп танитын шығар. Бұлар қалада туған, қалада өскен баланың есте қалған бала жастан көз таныстары.

	– Түс ауа үйіңе де жетесің, шаршағаның басылады, – деді Каро.

	Айтпағы басқа еді, бірақ лайықты сөз таба алмағандай.

	– Менің қазір өзімді қалай сезініп, қандай күйде, не ойлап тұрғанымда ешкімнің ісі жоқ қой. Артурға тек көрерменді арбайтын сиқырдай тосын көрініс қана керек. Ал, мен ше? Менің жанымды ол ұғып жатыр ма? Мен оның қолындағы фильм үшін қажетті тетік екенмін. Соның ойсыраған кетігін жабуға керек болдым – пайдаланды. Басқа түк те емеспін...

	Қыз бұл сөздерді Каро үшін емес, өзіне-өзі айтып тұрғандай еді.

	Бәлкім, осылай ойлап, сол ойы еріксіз аузынан шығып кеткендей:

	– Өзімді ұстап-ұстап, кірлеген соң аяғын сүртіп тастай салған шүберектей сезініп тұрғаным.

	– Қой олай деме. Кинода жаңа бейне жасадың... Жастық ажарың бар әсемдігімен таспада жазылып қалды... Сенікі шаршағандікі, оның үстіне бүгінгі түнді ұйқысыз өткіздік қой. Жақсылап дем алған соң қобалжуың басылады. Фильмі бітіп көңілі бірлеген соң Артур да жұмсарар. Қазір қатты ширығып жүр ғой...

	– Е... Сіз, оның Мәскеуге тайып тұрайын деп жүргенін білмейді екенсіз ғой. Ол жақта көптен көздеген, тіпті қармақ тастап қойған нысанасы да бар.

	«Пекин» қонақ үйінің қасына төрт бөлмелі пәтері, машинасы бар кандидатура да айқын. Жоғарғы топқа топ етіп, Мәскеу зиялыларының ортасына кірмекші. Шет елдермен біріккен фильм түсіру мүмкіндігі ашылмақ. Керемет жолы болғалы тұр. Оған кедергі жасап қайтемін...

	– Сен бәрін көлеңкелі жағынан қабылдап тұрған сияқтысың, – деді Каро. – Артур оны сүйетін шығар...

	– Дұрыс айтасыз. Мен мүлде басқа бірдеңе деп кеттім.

	Гаяне өз ойымен сұлқ тұр. Аз-кем үнсіздіктен кейін дауысы қатайып шықты. Түрінде бір шешімге келген кісінің райы бар:

	– Баланы қалдырамын, – деді сосын сыбырлағандай. – Алдыртпаймын...

	Каро қалшиып қатты да қалды. Қыздың тағы не дерін анық білмесе де тап мұндай сөз күтпеген. Ойран-асыр...

	– Артур әлі білмейді, оған айтқаным жоқ, айтпаймын да... Каро сонда тілге келіп:

	– Міне, мұның жөн емес. Артур білуі керек, – деді, дауысым жарықшақтанып сыр беріп аламын ба деп қорықты.

	– Айтқан күнде ол өзінің етегінен ұстау үшін мен баланы әдейі көтергендей көрері сөзсіз. Оның маған қажеті қанша? Зорлап сүйікті бола алмайсың...

	–Білесің бе? – деді Каро батылданып. – Маған, біз өзіміздің жалқы рет берілген ғұмырымызды ертеңге, бүрсігүнге, одан да арғы күнге, көпке дейінге сырғытып, кейінге қалдыра беретін секілдіміз. Күндердің күнінде, әйтеуір, ерте ме, кеш пе өзеннің арғы жағалауына өтуге таңдау түскен кезде бұған мыңның бірінің ғана тәуекелі тұратын шығар. Ал, басқалары бергі бетте, бұрынғы орындарында қала бермек. НЕГЕ? Біз өзімізден өзіміз үрейленеміз. Азат болудан қорқамыз, табиғи болмысымызды бүркемесіз көрсетуден жасқанамыз, айналамыздағылардың сөзінен, талқысынан сескенеміз. Ой еркіндігіміз шектеулі, ешкімге жаман көрінбеу үшін бұғып жүреміз. Ішкі даусымызға, ішкі жасырын тілегімізге құлақ асуға батылымыз жетпейді. Қалай істегенде ісіміздің дұрысқа шығатынын жақсы түсінеміз, бірақ керісінше жасаймыз. Үндемей қалатын жерде ділмарлыққа салынамыз, ал айтатын кезде, аузымызға су толтырып алғандай отырамыз. Ой азаттығы, пікір азаттығы жоқ жерде шындық айтыла бермейді...

	«...Солай бола тұра, әркім ойша болса да басқаша – оңды, әдемі, дұрыс құрылған, ақылды ғұмыр кешкісі келеді, – деп ойлады ол іштей. Осы ойым ғажайып бір болмыстың күшімен қыздың санасына жетер ме еді деп үміттенеді. – Біз өзімізге кесімді мерзім белгілейміз – пәлен күннен, не осыдан кейін барлығын басынан бастаймын, жаңаша тіршілік етемін деп сендіреміз... Таяуда менің де мерзімім келеді, мен де бір сілкініп, нағыз өмірді бастаймын...»

	Каро тосылып қалды. «Мына түн бәрінің бет-пердесін ашып, нағыз кейпін танытты-ау», – деген ойға келгендей. Барлығы шыныдай мөлдір, ар жақ-бер жағы айқын, анық көрінуде...

	– Мен бірақ, мүлде Артур туралы, не оның Мәскеуге кеткісі келетіндігі, не болмаса, болашақта түсіретін совет... біріккен фильмдері жайлы айтып тұрғаным жоқ. Бұл – олардан жоғары ұғым. Тіпті басқа нәрсе еді айтпағым...

	– Түсінемін, – деді қыз, көз жасын сүртіп жатып. Не түсінгенін құдай білсін...



	2



	Күн түске тармасып қалған шақ. Киногерлер көліктеріне бөлініп, жайғасып отырып жатыр. Фильмнің соңғы аккордтық түйіні түсіріліп бітіп, түсіруші топ ауыл адамдарымен қоштасып, қалаға қайтпақ. Мәдениет үйінің директоры Артурдың қолын үсті-үстіне қысып, сілкілей:

	– Фильм экранға шығатын болғанда, артистердің толық құрамымен келіп, бірінші осы жерде көрсетемін деген уәдеңді ұмытпа, – дейді ол ақ көңілімен. – Ағыл-тегіл дастархан жасайтынымызға күмәнің болмасын!

	Артур басын шұлғып, енжар күлгендей. Ауылдың бар баласы, шуылдап, шұрқырап автобустың айналасында жүр. Сәл аулағырақ жауынгер ескерткішінің жанындағы қайнар бұлақтың басына ауыл ақсақалдары алқа-қотан иіріле отырыпты. Бәрінің көздері мына алашұбар қауымда. Гаяне автобустағы гримдеп әрлеушінің қасындағы өзінің үйреншікті орнында отыр. Каро алыс жолдың алдында асықпай темекі тартты.

	– Кеттік! – деп айқайлады Артур өзінің командирлік әдетімен.

	– Қазір, – деді Каро. – Су ішіп алайын...

	Ол асығыс басып бұлақ басына келді. Еңкейіп бала кезіндегідей тұмаға қолын тосып, алақанымен іліп алып, су ішті. Мейір қандырар кәусар дәм.

	– Ас болсын, балам, – деді ақсақалдардың бірі.

	– Рахмет, – деп Каро басын көтеріп. Көзі алдыңғы жақта отырған қартқа түсті. Ол басына күңгірт түсті картоз, сондай түстен, күн мен жел жеп, көнетоз тартқан пиджак киген. Жүзін көптен қырылмаған сақал-мұрты жапқан, көгілдір көзді қарияның буындары шодырайған қолында тәсбиық. Каро оның жанына келіп, сәл бөгеліңкіреді.

	– Көке, сіз осы Ишхан емессіз бе? – деп, үміт пен күдік аралас сұраған.

	– А, не дейсің? – деді қарт ешнәрсе түсінбей.

	– Сіз, шопыр Ишхан емессіз бе деп тұрмын. Баяғыда маған ағаштан жонып қылыш жасап беретін.

	– Жоқ, қарағым, – деді қарт. – Ишхан өткен қыста қайтыс болды ғой... – Басқа қарттар әуестікпен Кароға қарап, құлақтарын түре қалған. «Рафиктің» жүргізушісі үсті үстіне безілдетіп сигнал беруде. Каро ақсақалдармен асығыс қоштасып, машинаға қарай иық басып жүріп кетті...





