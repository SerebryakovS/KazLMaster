	Тұрлыбек Мәмесейіт

	Аңшының соры





	Хикаят





	Күндіз әжептәуір жылымық танытқан тау күні бесінге еңкейе бере-ақ суыта бастаған. Терістіктен желпи жеткен желемік бара-бара екпін алып, кеш бата суық тілін сумаңдатып күшіне кіргендей. Қойны-қонышыңды аралап, ашық жеріңді темірдей қариды. Жаңағы бір әзірде келіні бұтап кеткен қарағайдың қу бұтақтарын үйге кіргізбек болып, жүрелей отырып құшағына жия берген Әлиманның, өңменінен өте соққан желмен бірге қиыршық қар ұшқындары бетіне тигенде, бойы тітіркеніп, қалтырай барып орнынан тұрды. Жылдамдата басып үйге кірді де, құшағындағы отынды пеш түбіне тастай беріп, «құдайдың күні қақап кеткені несі» деп күбірлей отырып, пештің аузын салдырлата ашып, отты қағыстыра бастады. Толтыра салған қу бұтақ сатырлап жана бастап еді, бағана «Тілеу келіп қалса, дайын тұрсын» деп су толтырып қойып кеткен пеш үстіндегі шәугім ызылдап қоя берді. Бұлар сыртта жүргенде шәугімдегі су қайнай-қайнай орта түсіп кеткен екен. Оған еселей су құйып жатып, тағы да тауға кеткен баласын ойлады: «Жарығым-ай, мұнша неге кешікті екен?! Сәресіде тұрып кетіп еді, әбден қарны ашты-ау өзінің. Не болса да аман болса игі еді. Құдайдың күні де мынау!»

	Күн еңкейгелі бері елеңдеп, әне келеді, міне келедімен баласына алакөңіл болып, әбден мазасы кеткен кемпір, байыз тауып отыра алмай, қайта далаға шықты. Ойы – үйден былайырақ шығып жолына қарау, үлкен аңғардан ары-бері өткендердің көзіне түсті ме екен әлде... Әлиман осы оймен қалың шапанының далаңдаған екі етегін қайырып, белін буды да қолына таяқ ұстап, сай аузына қарай аяңдады. Қиыршық қар қылаулап тұр. Аңғал-саңғал тау арасы алакөлеңке тартып барады. Айнала тым-тырыс. Сай табанына қарайғы еңкейісте бағана бастаудан су алуға кеткен келіні мен кішкентай немересі кезікті, «Баланы мұздаттың ғой, жазған-оу! Бағана кетіп едіңдер, ыбылжып жүріп алдыңдар ғой, тегі», – деп оларға жақындап келіп келініне жорта тиісе сөйледі. Келіні үндеген жоқ, енесінің жаны жай таппай, тырысып тұрғанын түсінді. Жол шетіне отыра кеткен кемпір томпайып киініп алған немересінің өңірін қымтап келініне: «Қазанға тамақ салып қойсаңшы, ашығып келеді ғой. Мен былайырақ шығып жолына қарайын», – деп орнынан тұрды.

	Сай аузындағы қарағайдың арасымен қиялап отырып аңғар түгел көрінетін дөңеске көтерілді Әлиман. Соқпақ жолды қуалай көз жетер жерге дейін қадала ұзақ-ұзақ қарады. Әрі-беріден соң көзі бұлдырлап түк көрінбей кетеді. Алысырақтағы тас та, бұта да бірінен бірі айырғысыз қарауытып көрінеді. Жоғарылаған сайын қар қатты жауып жатқандай. Қалың қарағайлы сай қойнаулары шаңытып көзге шалынады. Жан-жағына елеңдей қарап дегбірі қашып тұрған Әлиман, қол созым жердегі қара тұмсықтан қылт етіп салт атты адам шыға келгенде, бір түрлі қуанғандай жүрегі аузына тығылып, алқынып кетті. «Далада, ат үстінде жүретін қойшы-қолаңшының бірі шығар, бір дерек білмес пе екен?!»

	Атын жылдам аяңдатып, жақындап келген кісі:

	– Амансыз ба, шеше? Кешке жақын далада жүргеніңіз не? Аманшылық па?! – деп жөдемелдете сұрағанда барып таныды. Аюлы-сайды қыстап отырған Қызайбек деген қойшы екен.

	– Ойбай-ау, әлгі Тілеу кешігіп жатыр! Күндіз байқамадың ба? – деді асып-сасқан кемпір амандасуды да ұмытып.

	– Әлі жоқ па? Қай уақта кетіп еді өзі?.. – Кемпірдің түрінен шошып кеткен Қызайбек атынан түсті.

	– Құдай-ау, бүгін тым ерте кеткен, таң атпай. Күнде бұл уақта үйде отыратын. Әй, құдайым-ай! Неге сонша ерте тұрдың, шырағым, ұйқыңды қандырып-ақ шықпайсың ба деп едім. «Апа, бүгін бір белгілеп қойған жерге шығамын. Құдай амандығын берсе, мол олжаға бататын шығармын. Уайымдамаңыз, ертерек келемін», – деген, – Ентіге сөйлеген Әлиманның дауысы дірілдей шықты. – Енді міне... Әй, бұл уаққа дейін сау емес қой, сау емес...

	– Қойыңыз, шеше! Құдай сақтасын! Жаман ырым бастамаңыз. Аңды қуа, қуа ұзап кетіп, жете алмай келе жатыр ма, кім біледі...

	Қызайбектің көңіліне де күдік кіре бастады.

	– Өзің қой жайған жеріңнен байқай алдың ба? Мылтық даусын естісең де...

	– Жо-оқ... – дей беріп Қызайбек ойланғандай кібіртіктеп қалып, – Тұра тұрыңыз... Бағана... Жаңылмасам, бесін кезі ғой деймін, иә, бесін кезі, екі-үш рет мылтық атылды. Алғаш жөдемелдете екі рет атылды да тына қалды. Бесатардың даусы, Тілеу-ақ қой дедім... – деп еді, Әлиман:

	– Е, құдай! Иә, иә... – деп ентелей түсті.

	– Содан бірқауым уақыттан кейін тағы бір рет атылды. Қайтып мылтық даусын ести алмадым.

	– Өзің көрдің бе, айналайын? Саған жақын ба еді?

	– Қайдан? Құр мылтық даусын ғана естідім, – Қызайбек бүктеп ұстаған қамшысымен күнбатысты нұсқай сөйледі, – Терісашаның басы ма екен деп шамаладым, әйтеуір алыс... Әлиман біртүрлі мұңайып қалғандай болды:

	– Әй, кім біледі? Аман ба, жаман ба?!

	– Көп жаман ойлай бермеңіз, шеше! Құдайға қараңыз. Мен жүрейін енді. – Қызайбек атын көлденең бұрып, тартпасын мықтап тартып мінуге ыңғайланды.

	– Жолыңнан қалма енді. Ауылға түсіп барасың ба?

	– Иә! Балалардың жағдайын білейін деп. Жем жібертемін деп еді әлгі ферма бастық. Күнде келедімен он күн өтті. Жақсы енді, шеше!

	– Қызайбек атына мінді. – Келіп қалар енді Тілеу. Күнде жүрген жері ғой, құдай сақтасын! – Атын сипай қамшылап еңіске түсе берді. Ымырт үйіріліп барады. Қиыршық қар ұйытқи соғады.

	* * *

	Ауызғы үйдің есігін сықырлата ашып кіріп келе жатқан Әлиманға келіні Жаңыл қарсы ұшырасты:

	– Тоңып қалдыңыз ғой, апа-ау! Үйге кірсеңізші! Қараңғы түсіп кетті ғой.

	– Ойбай-ау, мені үсіп өледі деп жүрсің бе? Әлі жоқ па? – Әлиман ентіге түпкі үйдің есігін аттады. Баласын келіп қалды ма деп үміттеніп еді. – Енді қайттік, Жаңыл-оу! Не болды бұл? – Әрі-сәрі күйде сыртқы киімін шешпестен қызып тұрған пеш түбіне отыра кетті.

	Күйбеңдеп шай қамына кіріскен Жаңыл:

	– Неге кешікті екен?.. Келіп қалар енді, – деп қана қойды. Өзін-өзі ұстап, мазасыз қалпын енесіне білдіргісі келмейді. Әйтпесе, бұл да жетісіп отырған жоқ. Бесін ауғалы бері күйеуі кешіккен сайын әне келеді, міне келедімен үйге бір кіріп, бір шығып байыз таба алмай жүр. Бағана су алуға барғанда да жол тосқандай қарайлап жүріп алды. Бебеулеген енесіне қосылып, көңілдерін босата бергісі келмейді.

	– Апа, көкем қашан келеді? – деп былдырлады пеш түбінде нан жеп отырған кішкентай Данияр.

	– Алда, құлыным-ай, сол! Көкең кешікті ғой. Келеді, күнім, келеді,–деп Әлиман емірене немересін алдына алды.

	Үй ішінде біраз үнсіздік орнады. Білтелі май шамның алакөлеңке жарығымен үшеуі шошайып шай ішіп отыр. Ағаштан қиып салынған бәкене үйдің іші жып-жылы. Бүлкілдеп бірқалыпты қайнап жатқан ет иісі келеді мұрынға. Әлиман аузына түйір салмастан құры шайды сораптап отыр. Анда-санда тершіген маңдайын орамалының ұшымен сүртіп қояды.

	Сырттан желдің гуілі ғана естіледі. Тіпті ит те үрмейді. Үретін ит те жоқ еді, бәрін Тілеу өзімен бірге аңға алып кеткен.

	– Әлгі қораның аузын жаптың ба жөндеп, бірдеме кіріп кетпесін, – деді Әлиман әлден уақытта дастарханнан шегіне беріп, – Ет алғыштары қашан келуші еді?

	– Жаңа үйге кірерде бәрін қарап, жауып келгем, – Жаңыл сәл ойланып барып, – Келетін күні ертең ғой, ет алушылардың, – деді.

	Жел гу-гу етіп, анда-санда көздей терезені тырсылдатып өтеді. Мұндайда үй ішіндегілер елеңдесе қалады. Бәрі желдің дыбысы, терезеге тиген қар ұшқындары екенін біліп отырса да Жаңыл лып етіп терезеге үңіліп, Әлиман кимешегінің жақтауын ысырып, тың тыңдай қалады.

	– Ешнәрсе жоқ, жел соғып тұр! – деп Жаңыл жабырқап барып орнына отырады.

	– Ой, Алла-ай! Жарығым-ай, қайда жүр екен, мына боранда? Аман ба?.. Не сұмдық болды, құдай-оу! – деп зарланған Әлиман да не істерін білмей, уһілеп отырып қалады. Біресе баласын келіп қала ма деген үмітпен Жаңылға әлсін-әлі пешке отын салдыра берсе, біресе жаңағы бір әзірде шай ішкен соң маужырап отырып ұйықтап қалған Даниярды айналып-толғанып барып, қайта-қайта қымтай береді.

	– Тамақ ішесіз бе, апа? – деді Жаңыл пештің отын қағыстырып отырып.

	– Ойбай-оу бүйтіп отырып қайтіп тамақ батады... Айтпақшы, кешегі екі текенің терісін сыпырып па едің? – Дегбірі қашып айта салғаны, әйтпесе Жаңылдың түске дейін Тілеу кеше атып әкелген сол екі текенің терісін сыпырып, етін қораның арқалығына іліп қойғанын біледі.

	– Оны түске дейін-ақ жөндеп қойып ем ғой, – деп еді Жаңыл, сәл қабағын шытынып Әлман:

	– Е, е, солай, еді-ау! Не айтып отырғанымды өзім де білмеймін! Уһ, жаратқан ием, жалғызыма өзің жар бола көр. Ойпырай, өзі дімкәс неме бір жерде бірнәрсеге арандап қалды ма?! – деп күбірлей сөйлеп, көзінің астымен келініне қарап қояды. Жаңыл да жанары жасаурай пештің аузындағы саңлаудан жылт-жылт еткен отқа қарап ойланып қалған. Біреу аяушылық білдірсе, егіле жылап жібергелі отыр.

	Уәйімін сыртқа шығара бергісі келмеген Әлиман біраз үнсіз отырды да:

	– Күн әлі жауып тұр ма? Ойбай, белім! – деп сүйретіле орнынан тұрып, сыртқа шығып кетті.

	Бағанадан бері енесімен жарысып көңілін босатқысы келмей, ішінен қан жылап отырған Жаңыл:

	– Құдайым-ай, неге кешікті осынша? Аман болса игі еді! – деп күбірлей беріп, дауыстап жібергенін байқамай да қалды. Көзіне үйіріліп келіп қалған жасты кірпігін жыпылықтатып қайта сіңіріп жіберіп, орнынан тұрып, терезеден сыртқа қарады. Қап-қараңғы, ұйытқыған боран.

	«Неге кешікті екен? Өте кеш қайтып, қатты шаршап жол-жөнекейгі қойшылардың біреуінікіне қона кетті ме екен, әлде?..» Құзар таудың басынан атқан аңды төмен түсіру де оңай болмас. Оның үстіне оқ тиген аяғы да шаршағанда сырқырап ауырады деп жүр еді. Не қасындағы иттерінің де бірі келмеді. Әдетте үйге қарай бет алғанда иттерінің бір-екеуі арсалаңдап бұрын жететін. Осыдан жарты айдай шамасы өстіп тағы кешікті. Жаңыл енесі екеуі тағы да осылай елеңдеп көп күтті. Қайдан іздерлерін білмей, әр түрлі ойға келіп, қатты қорыққан. Бір уақытта әбден қас қарайып, тіпті жататын уақ болғанда есік алдынан иттің ақырын үргені естіліп қалады. Жерге төсек салып, киімшең қисайып-қисайып жатқан Жаңыл мен Әлиман жарыса бастарын көтерісіп алған. Орнынан ұшып тұрған Жаңыл далаға шығып кетті де, Әлиман пештің өлусіреген отын үрлей бастады. Есікті серпе ашып далаға шыққан Жаңыл екі ит екі жағынан қыңсылай басына қарғығанда, оларды онша елең қылмай, есік алдынан былайырақ жүрді. Қораның алдына дейін барып қайтты. Бірақ, Тілеу жоқ болып шықты. Келмеген екен. Бұлар не болып қалды деп одан әрмен зәрелері ұшып, үрпиісіп, таңды көздерімен атқызды. Таңертеңгі шайды алдарына енді ала бергенде, қалған екі итін ертіп Тілеу келіп тұр. Әрең отырған Әлиман бас салсын баласын:

	– Ойбай-оу, барсың ба, шырағым? Ат-көлігің аман ба – деп кемсеңдеп барып құшақтай алды, әуелі.

	– Мінеки, бар болған соң келіп тұрмын ғой, – деп Тілеу күлген. – Ой, апа, несін айтасың, кеше жайраттым-ау, таутекелерді. Олжасы үлкен балаңның.

	– Олжаң бар болсын! Ойында дәнеме жоқ күледі. Біз отырмыз мұның жолына қарап, ұйқы, күлкіден айырылып. «Түздегі май ішсе, үйдегі қан ішеді» деген. Ойбай-оу, уәйімдайды деп ойламайсың ба?.. – деп біраз сөйлеп барып басылды.

	Сөйтсе, таудан кеш қайтып, әбден қас қарайғанда Қызайбектің үйіне келіп қоныпты ғой...

	Сықырлап ашылған сыртқы есік Жаңылды селт еткізді; «Ойбұй, апам әлі далада екен ғой», – деп орнынан тұра бергенше, Әлиман да кіріп келді.

	– Апа-ау, мұздап қалдыңыз ғой. Жүріп алғаныңыз не, сонша? Келмейтін болғаны, енді. Жарым түнде қайдан!.. Әлде түнеугүнгідей Қызайбектің үйіне қонып қалмаса... – деп Жаңыл көңіл жұбатар бір үміттің шетін шығарды.

	– Лайым, сондай бір жерге қонғаны жақсы емес пе, мына боранда. Қайда қонса да, аман болса екен!.. – Тұнжырап отырған Әлиман «Шындығында солай да болуы мүмкін-ау», – деген оймен сәл сәтке болса да бойына серпіліс кіргендей сезінді өзін.

	Түн ортасы болды. Әлиман мен Жаңыл ойлай-ойлай бір тиянаққа тіреле алмай-ақ қойды. Әйтеуір, бір жылт еткен үміт – өткендегідей Қызайбектің үйіне қонып қалмады ма екен деген дүдәмал дәме.

	Айналатым-тырыс. Уілдейсоққанборанғанаауық-ауықтыныштықты бұзып өтеді. Ондай кезде өлусіреген білте шам жыпылықтап барып басылады. Пештегі от сөніп, үй іші салқын тарта бастаған. Әлиман мен Жаңыл

	Даниярдың екеуі екі жағына үстеріне киім жамылып, шешінбестен қисая кеткен еді. Екеуінің де әрнені бір ойлап кірпіктері айқасар емес. Жиі-жиі есінеп, ұйқы меңдей бастағандай болған Әлиманды әуелі. Енді міне, басы жастыққа тиісімен-ақ, оның бәрі жым-жылас жоқ болып кетті. Есесіне жүрек дүрсілі жиілеп бара жатқандай. «Иә, алла, аманшылығыңды бере гөр», – деп сыбырлай күбірлеп, ірге жаққа аунап жатып еді, қабырғадағы көнетоз түскиіздің ортасында ілулі тұрған домбыраның нобайы көзіне шалынды. Сол сол-ақ екен, «Апа, бұл таутекеге жете алмай келе жатқан аңшының күйі ғой», – деп күлімсіреген Тілеу бейнесі көз алдына келгені.

	«Шырағым-ай, кетерінде домбыраны ұзақ тартып отырып алып еді. Неге өйтті екен?.. Ойына не түсті екен?!..»

	* * *

	Ашылып-жабылған есік сықырынан оянып кеткен Әлиман басын көтеріп қараса, Тілеу отын құшақтап кіріп келеді екен.

	– Ой, шырағым-оу, сенбісің? Қашан тұрып кеткенсің? Қай уақыт болды өзі? – деді Әлиман.

	– Қазір тұрдым, апа, қазір. Ерте тұрамын деп айтып едім ғой, – Пеш алдына жүрелей отырып от жағуға кірісті.

	– Таң атты ма өзі? Тым ерте сияқты ғой, – деп Әлиман тұруға ыңғайланып еді Тілеу:

	– Тұрмай-ақ қойыңыз! Жата тұрыңыз. От жанып, үй жылынғанша – деді.

	– Әй, шырағым-ай, жерге жарық түскенде тұрсаң да болар еді-ау!

	– Апа, айттым ғой, кеше. Әлгі үйірімен жүрген тау ешкілер өріп кетпей жетуім керек. Соны ойлап жөнді ұйықтай да алмадым.

	– Айналайын-ай, әйтеуір байқасаңшы, бірдемеге арандап қалмай...

	Жазықсыз жануарлардың обал-сауабы болады...

	– Құдай өзі сақтасын, апа! Обал, сауабы соғысқа, қала берді Қырықбайға көрінсін... Менде не жазық бар? Мен бұйрықты орындаушымын...

	– Сонда да енді, көп зорықпай, денсаулығыңды да ойласаңшы дегенім ғой...

	Қу бұтақ дүрілдей жанып, үй ішіне жылу тарай бастады. Шәугімге су толтырып пештің үстіне қойды Тілеу. Сөйлей отырып киініп болған Әлиман да орнынан тұрып, шай қамына кірісті. Баласы осылай ерте тұратын болса, келінін оятпай, шайды өз қолымен құйып бергенді жақсы көреді.

	Шай қайнап, дастархан басына отырғанда Тілеу:

	– Жаңыл неге тұрмайды, апа? Оятайын ба? – деп күліп еді, Әлиман:

	– Қойшы, жата берсін. Бүгін не болған саған? Сен құсап аң қуады дейсің бе оны! Онсыз да титықтап шаршап жүр.

	– Неменеге шаршайды, қарап жүріп, – деп, қозғалған Жаңыл естісін дегендей жорта күлді.

	– Ойбұй, қарап жүріп дейді, әуелі. Үй ішінің анау-мынау шаруасының өзі оңай ма? Сен кеткен соң анау кеше атып әкелген текелерді сойып, етін сорғытып іледі. Соның өзі оңай дейсің бе мына суықта.

	Осы кезде дабыр-дұбыр дауыстан оянып кеткен Жаңыл:

	– Мені жамандап жатыр ма баяғы, – деп күліп қойып, киіне бастады.

	– Әй, естіп қойдың ба? Кел шай іш. Шешемнің шайын бір оңаша ішейін деп едім, қарашы оянып кеткеніңді, – деп Тілеу көңілдене күлді.

	– Әп, бәлем, шыныңды айттың ба?.. – Жаңыл орнынан тұрып, пешке жақындап келді де, – Бүгін неғып таң атпай, қуанышың қойныңа сыймай жүр осы?!

	– Кешегі жеткізбей кеткен таутекені бүгін ататын сияқтымын.

	Түнімен соны ойлап ұйықтай алмадым. Жаңа шошып оянғаным, апа!

	– Е, неге?! Түс көрдің бе? – Әлиман оған жалт қарады.

	– Әбден жаңа, көзім ілініп кеткен екен... Көзі қызарып кеткен дәу қара теке сүзгелі келе жатыр. Жалма-жан мылтығымды оқтап, кезене беріп, шүріппені басып, атпақ болам... Бірақ, мылтығым от алмай ма, дыбысы шықпайды... Шүріппені тағы басамын... Сүйткенше әлгі теке төніп келіп қалады... Ояна кетсем, түсім екен... Әй, бүгін ажалың менен шығар, қара теке! – деп Тілеу босаған шынысын ұсына беріп орнынан тұрды да, ілулі тұрған домбыраны әкеліп қайта отырды.

	Көңіліне секем алып қалған Әлиман түсті жаманшылыққа жорығысы келмей:

	– Е, е, түс түлкінің боғы деген, айналайын. Бұйырғаны болар, алдыңнан кесіп, олай демесеңші...

	– Құдай бұйыртса!.. Бүгін бір олжалы қайтатын шығармын! – деді де Тілеу домбыра шерте бастады. «Бүйтіп алдын ала мақтанбаушы еді, мынасы несі бұның», – деп іштей күбірлеген Әлиман үнсіз отырып қалды.

	– Баланы оятасың ғой. Таң атпай домбыра тартқаны несі, – деді Жаңыл Данияр жаққа көз тастап. Іштей бұл да Тілеуге таңғалып отыр.

	– Оянсын, ешнәрсе жоқ, – Тілеу белгілі бір-екі әуенді шертіп отырды да, біраздан кейін іліп тартылатын ұзақ қағысқа түсті. Қоңырлата шертілген жағымды күмбір бірде күшейіп, бірде баяулап, тыңдаушының жан-дүниесін шымырлата баурап әкетіп барады.

	– Бұл не күй өзі? Бұрын бүйтіп тартпаушы едің ғой, – деді Әлиман біраздан кейін басын көтеріп.

	– Байқайсыз ба, апа, бұл таутекеге жете алмай келе жатқан мен сияқты аңшы ғой. Таутеке тастан тасқа секіріп қашып барады. Аңшы өліп-өшіп қуып келеді. Мінеки... – деп Тілеу шерлі күйді шерте түседі.

	Осы кезде Данияр қыңқылдап жылай бастады.

	– Әнеки, айттым ғой, оятасың деп, – Жаңыл Даниярға қарай ұмтыла берді.

	– Оянса, әкел бері, домбыра тыңдасын.

	– Қой ары, оны неғыласың, жата берсін! Құдай-ау, саған не болған бүгін? – деді Әлиман Тілеуге таңдана мойын бұрып.

	– Немене, апа! Істеп жатқан жұмысы жоқ, күндіз тағы ұйықтайды ғой. Көп еркелете бермеңіз оны. Босбелбеу бір әздек болып өспесін. Еркелетіңіз, бірақ керек жерінде қатал да бола біліңіз. – Осылай деді де домбырасының құлақ күйін келтіріп, біраз отырды. Сосын жылдамдата қағып-қағып жіберді де тына қалып:

	– Мына күйді естіп пе едіңіз, апа? – деп жаңағыдан да зарлы бір күйді шерте бастады.

	Алғаш домбыраға онша көңіл қоймай, «мұнысы несі, мезгілсіз уақта» деп ойлаған Әлиманның бара-бара жұлын-жүйкесі босап бара жатқандай ойына қай-қайдағы оралып, іштен егіліп отыр. Ақырын көзінің қиығымен баласына қарап еді, төмен қарап тұқырып отырып алып, үздіксіз шертіп отыр домбыраны. Сол қолының саусақтары перне қуалап тынымсыз жүгіреді.

	Бұл кезде Жаңыл да, Данияр да дастархан басына келіп жайғасқан. Ұйқысы жөнді ашылмай отырған Данияр, үсті-үстіне есінеп, көзі бақырайып, Тілеуге қарап қалыпты.

	Бебеулеп барып басылған домбырасын алдына ұстаған күйі басын көтеріп, жайлап жан-жағына көз салған Тілеу:

	– Бұл, «Аңшының зары» деген күй, апа. Бір аңшы баласын аңға ертіп шығып, оған аң айдатып жүріп, ақыры өз баласын өзі атып алыпты, байқамай. Өкініштен өзегі өртенген байғұс, осы күйді тартып ауылына қайтыпты, – деп еді, Әлиман:

	– Алда, Құдайым-ай, жаза деген, ә! Шырағым-ай, қайдағыны айттың ғой, – деп үрейленіп қалды.

	– Ой, апа, неге қорқып отырсыз? – дей беріп, көзі Жаңылдың алдындағы Даниярға түсіп Тілеу:

	– Келе ғой маған, – деп оны өзіне шақырып, – Осы қашан жігіт болады, апасы! Қашан менің бір жағыма шығады? Тезірек ержетсе екен! – деп Даниярды алдына алып, иіскеп-иіскеп қойды.

	– Е, айналайын, көрінген таудың алыстығы жоқ деген. Аман болып, құдай жеткізсе, ертең-ақ жігіт болады, – деп барып Әлиман үнсіз қалды.

	– Апа, осыны жақсы жігіт қып өсіріңізші! – Тілеу Даниярдың басынан сипап отыр. – Мен қандай едім осындай кезде?..

	Әлиман баласына жалт қарады:

	– Е, о заман мен бұ заман тең емес қой, шырағым, – деді де, «не айтып отыр өзі» дегенді ішінен күбірлеп, өзін-өзі іркіп отырып қалды.

	– Мен мұндай кезімде таң атпай тұрып, қойға кетуші едім ғой. Тез тұра қоймасам, көкем қамшымен тартып жіберетін. Сөйтсем, бізді сол пысысын дейді екен ғой...

	Әлиман мен Жаңыл Тілеудің бұл әрекетіне «бұнысы несі» деп таң қалғандарымен, ашып-жарып ешнәрсе айта алмай, іштерінен тынып, күрсіне түсіп отыр. Әсіресе Әлиманның ойына әлденелер оралып, Бірімжан есіне түсіп, жан-дүниесі астаң-кестең болып кетті... Бір сәттік үнсіздіктен соң:

	– Қой, мен тұрайын, апаңа бара ғой, – деп Тілеу Даниярды Әлиманға жіберді де, өзі орнынан тұрып, – Апа, шайыңды ысытып жіберші, мен оны-мұнымды дайындайын, – деп ауызғы үйге беттеді.

	Сәлден кейін мылтығын, қорамсағын алып қайта кіріп келе жатып:

	– Жаңыл, иттерге тамақ беріп пе едің, сен? – деді.

	– Бергем, бергем.

	– Қалған-құтқан бірнәрсе болса, тағы құйып берші, үйден шыққанша.

	– Өзі отыра қалып, мылтығын сүртіп, оқтарын санауға кірісті. Шолақ тонын, белдік, тымағын тауып, дайындап қойып, тағы да екі-үш кесе ыстық шай сораптады. Шай ішіп отырып, «Осы апамның шайы тәтті», – деді, тағы да күнде айтпайтын сөзін айтып. Әлиман да: «Іше ғой, суыққа шығасың, күні бойы шөлдейсің», – деп қойып отырды.

	Шай ішіп болып:

	– Ой, рақмет, апа! Әбден қандым шайыңызға! – деп Тілеу жинала бастады. Белін буынып, жеңін сұғынып, тымағын баса киіп тұрып: «Ал, сен батыр, енді ұйықтай бер», – деп Даниярды екі қолтығының астынан ұстап, тік көтеріп алды. Маңдайынан иіскеп, бетінен иіскеп, «Қашан жігіт боласың, а», – деп сәл қарап тұрып, жерге түсірді. Далаға шығып, мылтығын асынып тұрып, иттерін түгендеді. Бір-екеуі екі жағынан шығып, қыңсылап аяғына оралып еді, «қазір, қазір кетеміз» деп күбірлеп қойып, қалған екі итін іздеп, «Ақтөс! Алыпсоқ!» деп дауыстады. Иесінің дауысын естісімен-ақ, қора артынан екі иті жарыса арсалаңдап жетіп келді. «Жарық түсе, Аюлысайдың басындағы Мұзқамаудың желкесіне ілінсем» деген ой мазалап ерте тұрған Тілеу, қақырынып-түкірініп тастап, төрт итін ертіп, аппақ қарды сықыр-сықыр басып есік алдынан ұзай берген.

	«Жалғыздың жары Құдай» деген. Жарығым-ай, тым ерте екен ғой өзі, – деді терезеге үңіле беріп Әлиман. – Әлі қараңғы ғой, құдай-ау!» Терезеге бетін тақап үңілген оған қарсы беттегі қалың қарағайдың етегіндегі қар үстінде қараңдағандар бұлдырап көрінеді. «Әй, шырағым-ай, ұйқы-күлкі көрмей кетті-ау», – деп күрсінді Әлиман шегіне беріп.

	* * *

	Қарағай етегіндегі бөктерді қырпулап Тілеу ұзақ жүрді. Кейбір теріскейдегі қардың қалыңдығы болмаса, түнекүнгі қапалақтаған қардан кейін екі-үш рет ары-бері жүріп, өзі салған жалғызаяқ қаптал жол таң алдындағы қатқақта көп қиындық келтірген жоқ. Қайта ара-тұра кездескен еңкейісте екпіндеп жүгіріп те өтеді. Тілеу әдейі төмендемей бөктерлеп келеді. Өйткені, бәрібір алдағы Ұрысаймен батысқа қарай өрлемек ойда. Ұрысай десе, Ұрысай. Бұл өзі жықпыл-жырасы мол, ащы ішіктей шұбалған тар сай. Мұнымен дәл осы өңірдегі үлкен-үлкен үш аңғардың басы түйіседі. Осылардың бәрімен қысы-жазы ары-бері қатынау ыңғайлы. Табиғаттың жаратқаны-ай десеңізші! Жазда тар сайдың табаны мен екі жағындағы жыра-жыраны қалың ағаш көмкеріп ешнәрсені көрсетпей, тірі жан біткенді жұтып қойғандай қыбыр етпей, бүркеніп жатып алады. Ал қыста да басқа жерлердей емес, кезең, қылтасының ешбірін қар үрлеп, жол бөгей алмайды. Діттеген жеріңе жетуге бұдан қолайлы жер табылмайды. Сонау колхоздастыру кезіндегі қиын күндерде бұл Ұрысайға кәмпескеге қарсылар бекініп алып, талай атыс-шабыстар болған. Сондағы талай оқиғаны Тілеу әкесінің әңгімесінен естіген.

	Ұрысайдың қара шұбар күңгейімен жүріп отырып Тілеу Қарағайлысайдың кең аңғарына айқасатын тұсқа келіп, азырақ демін алып отырды. Алғаш үйден шыққанда тоңазығандай болған денесі дәл қазір жіпсіп, бусанып, отыр. Белдігін ағытып, өңірін ашты. Айнала тып-тыныш. Тырс еткен дыбыс жоқ. Бірте-бірте төңірек жарық тартып келеді. Ара-тұра аралап кеткен иттердің дыбысынан пыр-пыр етіп торғайлар ұшады. Қазір де төрт иті төрт жерде ауыздарынан булары бұрқ-бұрқ атқылап, шоқайып-шоқайып отыр. Кейбірі қыңсылай дыбыс шығарып, керіліп-созылып алады. Бұлар да иесінің қабағын бағып үйренген. Тілеу тоқтаған жерде тоқтап, жүрген жерде жүреді. Жөнсіз қаңғып, ұзап та кетпейді. Орынсыз тыныштық бұзғанды ұнатпайтын Тілеу иттерін де қақпайлап үйреткен. Жаңа орта жолда күнгей беттегі тас-тастың арасын аралап кеткен Ақтөс бір топ шілді шошытып, шиқылдата қуып, дүркірете ұшырып жіберіп қайтып оралғанда, Тілеу таяғын сілтеп, тап берген итіне. Содан қайтып Ақтөс иесіне жалтақ-жалтақ қарап қойып, дыбыссыз еріп отырды.

	Таң алдында аңғарды бойлай соққан суық ызғырықтан бойы тітіркене бастаған Тілеу белін буынып орнынан тұрды. Дүр-дүр сілкініп иттері де ере берді. Енді біраз жүрсе, бұл аңғар тура күнбатысқа қарай тік созылатын Аюлысайдың жайдақ асуымен айқасады. Ол жер жалаңаш жақпар тастар, ойдым-ойдым жайылым, тақыр сарыкүйік шөп өскен шағын-шағын күнгейлер. Нағыз тау ешкі мен арқар-құлжаның мекені. Аюлысай атанғанмен бұл тастардың арасында, таудың тақыр басында аю жоқ, болмайды да, жаз кезінде төмен аңғар ішінен кездесіп қалады, ал қазір аю біткен ұйқыда.

	Алғаш бұл жерге аң қарап шыққанда тау ешкі дегеніңіз қойдай өріп, үйірімен қаптап жүретін. Әуелде Тілеу өз көзіне өзі сенбей басын шайқап, қатты таңғалатын. Атуға обалсынатын, бірақ бара-бара еті үйреніп кетті ғой. Қайсыбір күндері баудай түсіріп, қырып салды. Тасып үлгере алмады. Қазір де мұнда үйірімен жүреді, дегенмен құлағын кесіп, миын шаққан тарсылдаққа қалай шыдасын, сиреп-ақ қалды, ауып кетті. Тілеу соңғы күндері күн көтеріліп кеткенде жетіп жүр еді бұл өңірге.

	Ол кезде үйір-үйірге бөлінген текелер әр шоқының басынан қарауылдап, ешнәрсені көздерінен қалт жібермей, мұны тез байқап қоятын да, бірінен-бірі хабар алып, жақпар-жақпар жартастардан секіре шұбап, жосып жүріп кеп беретін. Осыдан үш-төрт күн бұрын бір күні, тіпті еш нәрсе ата алмай, қашқан аңды қуа-қуа босқа болдырып, ауылға қайтқан. Бүгінгі ертелеп шыққандағы ойы, таңғы жусауда жатқан тау ешкілерді орнынан басып, қақпайлап отырып, ыңғайы келсе, Мұзқамауға апарып қамап барып ату еді.

	Өңменінен өткен ызғырықты елемей Тілеу ентелей басады. Жел қарсы алдынан, тау басынан соққанда жолым болатын шығар деп ойлады. Өйткені бөгде иісті тез сезе қоятын тау тағыларына мұның иісі жетпейтін еді. Тілеу жақпар тастар арасымен ұзақ жүрді. Артық-ауыс дыбыс білінбейтін етіп, өте сақтықпен келеді. Тіпті, қаттырақ жөткірініп, қақырынып, түкірінбейді де. Таңғы тыныштықта қаттырақ шыққан дыбыс, тас сылдыры да жаңғырығып кетеді. Аюлысайдың асуына тақап барып, сәл тыныс алған Тілеу, күншығыс жақтағы қара жартастың желкесіне шықсам деп ойлады. Ол жерден аржағындағы ойдым-ойдым жайылым алақандағыдай көрінер еді.

	Үсті-басын бір жөндеп, белдігін қайта буынып, иттеріне де, «дыбыс шығармай, менің артымнан еріңдер» деген ишараны білдіріп, әрқайсысына жеке-жеке көз қадап алып, орнынан қозғалды Тілеу. Дыбыс шығармайын деп ақпа қорымға жоламай, әдейі ірі тастарды қуалай жүрді. Қия беткейге өрлегенде шөптесіннен гөрі осындай таспен жүрген әлдеқайда жеңіл, сергек. Тілеуге бір жағы, төңірегіндегі шың-құздардың бірінен тау теке қарауылдап тұрған жоқ па екен деген де ой келеді. Олай болса, бәрі бітті дей бер. Бұл мына жартастың желкесіне шыққанша аң біткен жымжылас жоқ болады. Осындай оймен Тілеу ара-тұра беткейге жантайып жата кетіп, жан-жағына барлай қарап шығады. Бірақ көзіне күдікті ешнәрсе шалына қоймады.

	Діттеген жерге жеткенше Тілеу әжептәуір бусанып, терлеп те кетті.

	Баяу қозғалғанмен найзадай шаншылған тік беткеймен жүру қиын екен. Жалға жете беріп азырақ ентігін басып отырды, иттеріне де «тоқтай тұрыңдар» деген белгі беріп қойды. Тілдері салақтап, ырсылдаған иттері де жата-жата кетісті.

	Біраздан кейін ақырын жылжып, басбағып арғы жаққа көз салды Тілеу. Бірден мұз құрсанып, көк тіреген Хан-Тәңірі көріне кетті. Оның қасында төңірегіндегі шың-құздар әлдеқайда аласа көрінеді екен. Хан-Тәңірінің батыс жағын осындай іркес-тіркес аласа тау шыңдары алып жатыр. Жалғаса-жалғаса көрінбей кетеді. Не деген таусылмайтын тау десеңші! Шығыс жағы да осылай, тау шыңдары өркештеніп кете береді. Тілеу Жамансайдың басындағы Мұзқамауды көңіліне түйіп қойды. Мұз құрсанып, қарға оранған алып шыңдар жақтан суық ызғар сезіледі. Тілеудің бойы тітіркеніп кетті. Бұл отырған жалдың арғы беті күнгей екен-дағы, төмендеп барып, қорым төбелерге тіреледі. Одан ары өркеш-өркеш тас төбелердің арасы қойнау-қойнау болып, бір-біріне жалғасып барып, жаңағы алып шыңдармен ұштасып кетеді. Тілеу осы қойнаулар мен шоқылардың бәрін сүзе қарап жатыр. Әрине, әлі-әзір тау ешкілер өре қойған жоқ. Олар осы қойнау-қойнаулардың бірінде, сарыкүйік жайылымда жусап жатыр. Тек текелер ғана биікке шығып қарауылдап тұрады.

	Айнала тым-тырыс. Шығыс жақ арайланып, күн шығуға жақындап келеді. Жел өтінде жатқан Тілеудің денесі тоңази бастаған соң сырғып төмен түсті де, өңірін қаусырынып, қолдарын уқалап, аяқтарын бір-біріне соғып-соғып қойды. Сәлден кейін басбағып қайта қарағанда биіктеу бір шоқыдан ары-бері қозғалған тау текені көзі шалып қалғанда Тілеу «Ойпыр-ай, тұр екен ғой», – деп күбірлеп жібергенін байқамай қалды. «Не істеу керек? Қай жағынан қалай барған қолайлы болар екен?» Тура тартып отыруға болмайды. Қазір қозғалса-ақ көзге түседі. Қалайда жасырынып барып үстінен түспек. Ол үшін... Тілеу жан-жағына қарап, ойланып қалды... Қайткенде де тез қимылдау керек... Жатқан жерінен сырғып төмен түсті де, иттеріне де «төмендеп жүріңдер» дегендей қолын сермеп, тас-тастың арасымен қапталдай тартты. Ойы – жоғарылап барып, тас шоқылардың қойнау-қойнауларын қуалап, діттеген жерге жетпек. Сүріне-қабына жылдам жүрген ол қайта терледі. Қиғаш соққан ызғырық желден тау текелер иіс сезіп қоя ма деп көңілі қобалжып келеді. Енді алдынан кездескен жүрекше шоқының бауырындағы ақпа қорымнан өтуге тура келеді. Басқа ыңғайлы жол жоқ, дәл осы сәтте. Бірақ, ол қорымнан дыбыс шығармай, жылдам өте шығу мүмкін емес еді. Алға қанша аттаған сайын сонша сырғып төмен түседі. Тілеу қара терге шыланып, қатты састы. Сылдыр-сылдыр етіп сырғып бара жатқан майда қорымның бұның жасырын жүрісін сездіргеніне ызасы келді. Алда әлі дәл осындай жеті-сегіз адымдай ақпа қорым жатыр. Сасқалақтап артына қарап, басқадай жол іздеп көріп еді, ыңғайлы жер байқалмады. Жоғарылауға болмайды, қалайда осы сырғымадан өту керек. Өзінен бұрын шоқыға шығып аңды шошытып жүре ме деп алақтап, иттерін іздеп еді, олардың екеуі өтіп алып, шоқиып-шоқиып отыр-дағы, қалған екеуі құйрықтары бұлғақтап судан өткендей жамбастай сырғып, қайта оңалып кетіп барады екен. Тілеу де тәуекел деп жамбастай жатқан орнынан қозғалды. Таяғын сырғыма қорымға ұмтыла беріп, кірш еткізіп кіргізеді де соны демеу қып алға аттайды. Тілеу мұндай қорымның талайынан өтіп жүр. Жайшылықта сырғып-сырғып, жүгіре өте шығатын-ақ жер. Қазір өйтіп асығыстық жасауға болмайды. Тасты тас қозғап, сай табанына қарай салдыр-гүлдір етіп, жаңғырықтырып жіберуі мүмкін. Кішкентай тықыр-дыбыстың өзі таңертеңгі таза ауада және тау ішінде ұлғайып етсілетінін біледі. Амал жоқ, бір аттап барып, жамбастай сырғып, тас сылдыры басылып, тыншығанша қайтып қозғалмай күтіп жатып, әйтеуір өтті-ау. Жаңағы таутеке тұрған қара шоқы осы тұстан қол созым жерде-ақ қой деп, ызғырық желді елемей, тымағын қолынан алып, терлеген басының буы бұрқырап қарай бергені сол еді, сәл жоғары Хан-Тәңірінің аппақ қапталына тұспа-тұс келген тас шоқының ұшар басындағы бадырайып көзге басылған текенің «пыстақ» деген ысқырма дыбыс шығарып, сарт тебініп қалып, қарғып кеткені. «Қалайша байқай қойды», – деп, жанталаса жан-жағына қарап еді, өзінен арқан бойы төменде Алыпсоқ иті мені көрдің бе дегендей тастың үстіне шығып алып, құйрығын бұлғаңдатып тұр екен. «Е, бәсе, осы бүлдірген екен ғой», – деп итіне ыза болып, не істерін білмей сасқалақтаған Тілеу, далбасалап бердеңкесін сарт-сұрт оқтап ала қойды. Ақыры көрді ғой деп, еңкеңдей жүгіріп биігірек тасқа шықты. Қарсыдағы қорым беткеймен қапталдай шұбаған тау ешкі көзіне оттай басылды. Жаңағы қарауылдағы қара теке болар, оқ бойы алда тастан тасқа қарғып, жол бастап барады.

	«Қап, әттеген-ай, сәл асығыстық болды-ау!» – деген өкініш өзегін өртеп жіберді.

	Көк тіреген Хан-Тәңірі қол созымдай жерде көрінгенімен, оған дейін талай шоқы, талай сай-жыра бар. Негізі, алып шыңның екі жағынан қоршаған таулар аласара барып, екі аңғардың басын орайды. Тілеудің ойы Хан-Тәңірінің шығысындағы Мұзқамауға апарып қамау еді, шұбырған ешкілерді. Ал шыңның батыс жағына айналса, мүлде ұзап, шығандап кетеді. Осыны ойлаған ол екі-үш қатармен ұбақ-шұбақ жосып бара жатқан бір қора тау ешкінің ұзамай тұрғанда екі-үшеуін түсіріп қалайын деп бір ойлады да, бұл жерде оларды орынсыз шошытпайын деген байламға келді. Өйткені, оқ атса, қазір мына жұбы жазылмай бара жатқан топтың быт-шыты шығады. Тау-тастың сай-жырасын қуалап, бет-бетімен бас сауғалап тозып кетуі мүмкін. Ондайда бөлек-бөлек шағын топтың қайсысын аттарыңды білмей, әр жаққа бір оқ шығарып, көп әуреге түсер еді. Сондықтан қатты шошытып-үркітпей, қақпайлап отырып қамауға кіргізуді ойлады.

	Сөйтіп, тастан-тасқа секіріп, бірде ентіге өрге тырмысса, бірде сүргектете ыра төмен жүгіріп Тілеу де жанұшырып келеді. Шұбырған тау ешкі бірде көрініп, бірде көзден тасаланып қалады. Жота боп жатқан бір түйеқорымға көтерілгенде, тау ешкінің алды қасқайып отырып батысқа қарай ойысқанын көргенде, не істерін білмей ширықты. Оқтың астына алсам ба екен деп бір тұрды да, жоқ, қазірше қоя тұрайын, онан да бұлардың бетін қайтарайын деген оймен ешкілердің қарсы алдындағы басын күн шалған жалама жартасты көздеп жөдемелдетіп атып-атып жіберді. Гүрс-гүрс атылған оқ жартасқа шақ-шақ тигенде, алдыңғы теке жалт бұрылып, күншығысқа қарай салды. «Е, Құдай, оңдады», – деп қуанып кетті Тілеу. Ақ тер, қара тер болып, сүріне-қабына екпіндеп жүгіреді. Иттері де қалар емес.

	Тау шыңдары нұрға бөлеп, күн шығып келеді. Ортан беліне дейін күн түскен Хан-Тәңірі одан бетер зорайып, айбынды көрінеді. Шың-құздардың басын толық күн шалып, мәңгі мұздар айнадай жарқырап, көз қарықтырады. Жосыла шұбырған аңнан көз жазып қалмауды ойлаған Тілеу неғұрлым өрге тартып, биік жерлермен жүруге тырысады. Шамасы қырық-елудей боп қалатын шұбырған тау ешкі күн астымен заулап барады. Біраздан кейін Хан-Тәңірінің далиған етегін ала өзеніне түйеқорым шөккен тасты сай кездесті. Андыздай заулаған тау ешкілер сай басындағы мұздың астынан да секіріп-секіріп өте шықты. Енді басын ақ қар, көк мұз басқан жалама жартастар басталды. Жол бастаған тау теке қайқайып өрге салды.

	Тілеу де өкпесі өше ентіккеніне қарамай ешкілердің бағытына қуанып келеді. Мұзқамау енді алыс емес. Ендігі бір қауіп, қарсы алдындағы қорымды қапталмен жосыған ешкілердің Аюлысайдың басын орайтын тұстағы тас-тұмсықты айналған жерде төмен тартып кетпеуі. Ол үшін мұның өзі төмендеп барып, Аюлысайдың желкесіне ешкілермен қатар ілігуі керек.

	Хан-Тәңірі оң қол жақта қалды. Күн көзі тау шыңдарынан сынық сүйем көтеріліпті. Асуға ілінгенде жан-жағына асығыс көз салып Тілеу осыны байқады. Айтқанындай, тау ешкілердің алды екіге жарылып, қамауға жете бере бір тобы төмен тартты да, екіншісі тура салды. Қамау десе дегендей, бұл өзі Жамансайдың Хан-Тәңіріне қарай ойысатын асуына тақау көкке шаншылған найзадай тік шың. Күншығыс жағына қар тоқтамайды, басқа қапталдарын мәңгі көз мұз құрсаулап басып жатады. Ежелден аңшылар тау ешкі мен арқарды үйірімен осы шыңның қар тоқтамайтын қапталына айдап кіргізеді екен да аузынан тосып, топылдатып атып, баудай түсіреді екен. Міне, қашқан ешкілердің алды екі жарылғанда, Тілеу қамауға кірмей өте шығар ма екен деп сасқалақтағаны сонша, «Айт! Айт!» деп иттеріне қарай айқайлап жібергенін де байқамай қалды. Таңертеңнен бері иесінің қабағын бағып, салпаңдап босқа еріп келе жатқан иттер ауыздан айтақ шығысымен-ақ, серіппедей атылып, атылып кетті. «Қайыр! Алдын ора! Айт! Айт!» – деп айқайлап, өзі де жүгірді. Аң қайырып, әбден әккіленіп алған иттер арсылдай зымырап, ләз-демде төмен бұрылған ешкілермен қатарласа берді. Ол топты бастаған теке талайды көрген тажал екен, иттердің қатарласа үріп, қайырмақ болғанын елемеген күйінше қамаудың етегіндегі қылта текшеден секіріп-секіріп өте шықты. Ал жоғарғы топ төменнен шыққан иттердің дауысынан жасқанғандай болды ма, кілт бұрылып қамауды өрледі. Мұны көріп, көңілін бір демдеген Тілеу қамаудан құтылып кеткен тау ешкілердің соңынан зығырданы қайнап қарап қалып еді.

	Сәттен соң не болса да босқа жібергенше бір-екеуін түсіріп қалайын деп жалма-жан мылтығының шүріппесін қайырды. Алға сұғынған қожыр-қожыр тас тұмсығынан бір-екіден ғана секіре айналып, көрінбей кетіп жатқан тау тағыларының соңын ала екеуінің оқ тиіп құлағанын анық көрді. Жеделдетіп екі-үш рет атылған мылтық даусынан тау-тас салдыр-гүлдір жаңғырығып, дірілдеп барып басылды. Қамауға кіріп тұйықталып қалған тау ешкілер де бұл сәтте тарсылдаған мылтықтан зәре-құты қалмай, мұздан секіріп кетуге бата алмай, торға түскендей бұлқынып, жартастың шет-шетіне кезек-кезек секіріп, ширыға аласұрып жүр еді.

	Төменнен қараған Тілеуге олар толық көрінбейді. Бірлі-жарым көрініп қалғандарының өзі бір орында тыныш тұрмайды, секіріп-секіріп кетеді. Атуға мүлде ыңғайсыз, тіпті қауіпті де, оқ тиген теке төмен құласа, жол-жөнекей тасқа соғылып, одан тас ұшып өзін жазым қып кетуі мүмкін. Сондықтан атуға ыңғайлы жер іздеді.

	Таңсәріде аспан ашық еді, қазір мұнартып алыпты. Тау шыңдарынан тұсау бойы көтерілген күн көзі жартылай көрінеді. Тасқа құйрығын қойып, сәл тыныс алып отырған Тілеудің қойын түгендеп қораға қамаған қойшыдай көңілі біртүрлі тоқмейіл тартып отырған. Қазір құдай сәтін салса, қамаудағылардың біразын түсірер. Сосын көрем, бәлем... «Ойбұй, ұмытып барамын ғой», – деп есіне жаңағы атқан, тастан құлап түскен аңдар түсіп, орнынан тұрды. «Суымай тұрғанда бауыздап тастайын». Иттерін осында қалдырып, өзі едәуір төмендеп барып, қорымға құлап түскен тауешкілерді бауыздады. Бірі – еті ояздау үлкен ешкі, екіншісі – балықтай былқылдаған туша екен.

	Жамансайдың басы екі ашаға бөлінеді. Оның бірі – мына Мұзқамауға тіреледі де, екіншісі тіке шығысқа бұрылып, алып шың-құздармен тұйықталып жатыр. Екеуінің арасы онша қашық емес және қайсысынан қарасаң да бір-біріне қалтарыссыз көрініп тұрады. Тілеу ойлана келе осы қарсы ашаның басындағы, Қамаудың қай жері болса да, толық көрінетін жартастардың біріне шығып атуды мақұл көрді.

	Қамаудың ұшар басына шығып алып, серейіп-серейіп тұрған тау текелер мен тау ешкілер тықыршып, секіріп-секіріп жартастың жиегіне жетіп барады да, жалтырап жатқан көк мұздан тайсақтап кейін қайтады. Сөйтіп, аумағы әжептәуір қара қожыр жартастың ана шетіне бір, мына шетіне бір секіріп, аласұра, енді бірде бірінің артынан бірі шұбыра ұйлығып, үркектеп тұрып қалады.

	Қарсы жартастың ортан беліндегі текшеге көтерілген Тілеу «иә, құдай» деп, мылтығын тасқа сүйеп, ең биікте тұрған текені қарауылға алды. Шүріппені басып қалғанда, тауды шайқалтып гүрс ете түскен мылтық даусымен бірге тұрған жерінен ыршып кеткен теке салдыр-гүлдір құлады. Басқа тау ешкілер мылтықтан шошынып, ары-бері қарғылап, тастан-тасқа секірісіп, қым-қуыт болды да қалды. Жаңа осылай беттерде қалдырып кеткен иттері де өзенді жаңғырықтырып үріп жатыр. Қамаудағы тау ешкілердің ыңғайына қарай Тілеу, біресе отырып, біресе етбеттеп жата қалып ата берді, ата берді. Тау ешкілер бірінен соң бірі топ, топ түсіп, салдыр-гүлдір құлай берді, құлай берді. Тілеу жатқан жартасты көк ала түтін қаптап, оқ-дәрі иісі жайлап алған. Біртүрлі атқан сайын жанығып, мүлде қызынып кетіп еді. Ары-бері секіргенде біріне-бірі соқтығысып, оққағар пана таппай ұйлығысып қала беретін ешкілердің қатары сиреп-ақ қалды. Бірақ, мүйізі қарағайдай бір нән теке бұлт-бұлт етіп, сынаптай сырғып, қарауылға ілінбей-ақ қойды. Ары-бері жылжып, бір ыңғайына келтіре алмаған Тілеу қара терге түсіп, әбден ызы болды. Енді міне, мүйізі ғана көрініп, бір кемиек тасты паналап тұрғанын қарашы. Жаңа ғана қарауылға алып, шүріппені енді баса бергенде, лып етіп жасырынып үлгерген. Не болса да деп, ол теке жасырынып тұрған тасты атты. Ондағы ойы – енді бір ыршып шықса, басып қалам ба дегені еді. Тасқа тиген оқ шақ ете түскенде, теке тік жоғарыға қарғып шықты. Тілеу жалма-жан көздей бергенде, теке секіріп қалақтай бір жақпар тастың қабатына өтіп, тағы да құйрық жағы, тұмсығы, арбайған мүйізі ғана көрініп тұрып қалды. Дегенмен жаңағыға қарағанда ептеп болса да атуға келетін сияқты. «Ең болмаса, басы түгел көрінсе, қалт жібермес едім», – деген оймен ол орнынан тұрып, сол қол жағына қарай екі адым аттап, жартас шетіндегі бір құстұмсық тарғыл тасқа сүйене тұрып, мылтығын көздей бергені сол еді, өмірі жауын-шашынға тоспа болып, егіліп тұрған текшенің аяқ тіреген шеткі тасы омырылып кеткені. Көзделген мылтықтың аузы шошаң етіп көтеріле беріп, аспанға атылды. Бешбетінің етегі түңліктей жайылған Тілеу құз жартастардың қыспағындағы өмірі күн көзі түспейтін, көрдей үңірейген терең шатқалға құлап бара жатты. Шақырайған ашық күннің астында қалықтай ұшқан тау бүркітінің көлеңкесіндей болып қарая қалбақтап барып, лез-демеде шыңырауға шым батып жоқ болып кетті. Қамау аузында тосқауылда тұрған иттердің иесін байқап қалған бір-екеуі арсылдай үріп, шатқалға қарай сүргектете жөнелген.

	Біраздан кейін шатқал жақтан ауық-ауық ұли үрген ит даусы ғана құмыға естіліп, басқа дүние түк болмағандай тына қалып еді.

	* * *

	Көзі талып барып ілінген Әлиман шошып оянды. Басын көтеріп, не болғанын ажырата алмай, есеңгіреп біраз отырды. Керосин шам күңгірт тартып, білтесі күйіп, шишасының бір бүйірін қара күйе басып, үйдің ішін қоңырсыған иіс жайлапты. Кішкентай немересінің мұрны пыс-пыс етіп ұйықтап жатыр. Оның көрпесін қымтай беріп, іргеге қарап бүк түсіп жатқан келініне ұйықтап жатыр ма дегендей еңкейе құлақ тосып еді, ешнәрсе аңғара алмады. «Бұл байғұс та қайбір жетісіп жатыр дейсің», – де орнынан тұра берді. Көздей терезеден сыртқа үңіліп еді, дала жарық тартып, таң сөгіліп келе жатыр екен. Терезе алдында ауық-ауық далаға үңіліп қойып ұзақ отырды. Тілеу таңертең жетіп келетіндей көрініп, таң тезірек атса деп тағаты таусылды. Бірақ оған қыстың жылға бергісіз ұзақ таңы асыға ма!

	Осылай біраз отырғаннан кейін баяу қозғалып келіп, шапанын жамылып, сүйретіле далаға шықты. Таңғы суық ызғар бірден бетін қари жөнелді. «Ищай» деп өңірін қаусырынып, жеңін сұғынып аспанға қарады. Аспан ала бұлтты сияқты, жұлдыздар өлусіреп әр жерден бір сығыраяды. Кейде бір таңға жуық далаға шыққан кезде аспан ашық болса, жұлдыздар баданадай жарқырап тұрушы еді-ау. Әсіресе Шолпан жұлдыздың жарқырауы өзгеше ғой.

	Әлиман ары-бері жүріп, әлденеден үміттеніп, тоқтап, тоқтап, тың тыңдағандай болды. Айнала тым-тырыс, тыныштық. Жан-жағына қарап, «иттің жоғы да жаман екен-ау» деп ойлады. Таң алдындағы өлі тыныштық оны үрейлендіргендей болды. Бірдеңе қараңдай ма деп қадалып сай жаққа қарайды. «Шырағым-ай, қайда жүр екен? Жаратқан ием, жалғызыма жар бола көр», – деп күбірлей беріп, жасаурай бастаған көзін сүртті.

	Алғаш шыққандағыдай емес, айнала анық көрініп, әжептәуір жарық тартқанда, бойы мұздап, тоңази бастаған Әлиман үйге кірді. Шиқылдаған есік дыбысынан оянды ма, әлде өзі-ақ ояу жатты ма екен, Жаңыл басын көтерді. Шамның қоңырсыған иісі одан бетер танауды жарып барады. Әлиман еңкейе беріп, «әдіре қалғыр әлі жанып тұр екен ғой, иісінің жаманыншы, пу», – деп үрлеп сөндіріп тастады да, от жағайын деген оймен жүрелеп пеш алдына отырды.

	– Мен жағамын ғой, апа, қазір, – деді, орнынан тұрып, басына орамалын жүре байлаған Жаңыл.

	– Жаңыл-ау, сенің не білгенің бар? Қайтеміз мына Тілеуді?! Іздемедік те... – Әлиманның жүрегі лүпілдеп аузына тығылды.

	Жаңыл ешнәрсе деген жоқ, ауыр күрсініп алып, сыртқа беттеді. Ол да ішінен тынып, үнсіз егіліп жүр еді. Түнімен көзі ілінген жоқ. Уәйімін сыртқа шығаруға енесін аяйды. Ал Әлиман да үрей-күдігін келініне батып айта алмай, жамандыққа жорып, делбіремейінші деп, қанша оқталса да ойын тежеп, өзін басып, тек «Қайтеміз, Жаңыл-ау! Қайтеміз!», – дей береді. Әйтпесе, Тілеудің аңға кетердегі алабөтен тосын қылықтары жадында қайта жаңғырып, барған сайын күдікті молайтып, үрей шақырып, жүрегі шаншып-шаншып кетеді. «Әкесі есіне түсті ме екен, жарығым!

	«Мен мұндай кезде қандай едім» дейді. Уһ, жалған дүние-ай, десеңші! Талай нәрсе өтті ғой бастан». Көкірегі қарс айрыла күрсінген Әлиман бір сәт үн-түнсіз отырып қалды.

	... Даниярдай кезінде әкесі Бірімжан Тілеуді қайда барса да тастамай ертіп жүретін. Алғаш алдына алып жүруші еді, бес жастан асқан соң-ақ атқа өзін жеке отырғызатын болды. Ердің үстінде қарғадай болып қарайып кетіп бара жатушы еді.

	Әлі күнге дейін есінде, байлардың мал-мүлкі кәмпескеленген кезде, «өзім үйренген қой ғой» деп, Бірімжан байлардың өкіметке өткен қойының бір қорасын бағуға шыққан. Күнде таңертең қойды өргізгенде Тілеуді де ұйқысынан оятып алып, өзімен бірге ертіп кететін. Кейінірек, тіпті, жеке өзін өгізге мінгізіп, қой соңынан жіберетін болды. Ат жүгендеп, оны ерттеп, ертелі-кеш суаруды да Тілеуге үйретіп, соны жұмсайтын. Ондайда Әлиманның жаны ашып, әсіресе таңертең ерте тұрғызғанда:

	– Көкесі-ау, ұйықтасын да, әлі кішкентай ғой, – десе, Бірімжан:

	– Әй, Әлиман-ай, менің мұнан басқа кімім бар? «Енесі тепкен құлынның еті ауырмайды» деген, біздің жұмсағанымыздан ештеңесі кетпейді. Қайта қаршадайынан пісіп-қатып, бәрін көріп өссін. Еркек тана емес пе. Ертең-ақ жігіт болып шыға келеді, – деп, ұлының қолқанат бола бастағанына кәдімгідей мақтана сөйлегенімен, жанарына ұялаған мұң да байқалмай қалмайтын. Сөйтсе, Тілеудің жігіт болғанын, бір жағына шығысқанын көргенше асығады екен ғой.

	Әлиман Тілеуден бұрын бір ұл, бір қыз тапқан. Тұңғыш ұлы төртке, қызы екіге қарағанда елге қырқай тиген қалың сүзектен екеуі бірдей қайтыс боп кетті. Әке-шешеден жастайынан қалып, жалғызілік өскен Бірімжан шыр етіп тұңғышы дүниеге келгенде қатты қуанған. Ертелі-кеш алдынан тастамай иіскеп отыратын. Кейде қатты қиналған сәттерінде де, онысын Әлиманға білдіргісі келмей: «Түк емес, Әлиман! Осы ұлым аман болсын! Бізді кейін бағатын осы болады», – деп өзін-өзі жұбатып, серпіліп алушы еді. Кейін сол ұлы мен қызы бірдей шетінеп кеткенде күрт түсіп, қырыққа жетер-жетпестен-ақ сақал-шашы ағарып шыға келді. Мінезі де күрт өзгеріп, тұйықталып кетіп еді.

	Кейін Тілеу дүниеге келгенде құдайдан тілегені орындалып, жүрегі жарылардай қуанып, еңсесі бір көтерілді-ау! Қалай дегенмен, алғашқы қос құлынының жүрекке салған жарасы кей-кейде жанарға мұң ұялатпай қоя ма!

	Бірімжан аңға да құмар еді. Ерен-параннан тұрып, күн шыққанша тау-тасты бір айналып келмей, шайға отырмайтын. Ал күндіз аң қарағанда Тілеу өзімен бірге жүреді...

	– Апа, қол шаясыз ба? Шай дайын болды, – деген Жаңыл даусынан дүрілдей жанған от жылуына бойы балбырай терезеге төне түсіп отырған Әлиман ақырын қозғалып пеш түбіне жақындады. Көзінің астымен Жаңылға қарап, келінінің қабағын барлап қояды. Ол да тымырайып іштен тынып жүрген сияқты. Әлі ұйықтап жатқан Даниярға қарап еді, ойына тағы да Тілеудің кеше үйден шығарда: «Осы қашан жігіт болады, апасы» деген сөзі оралып, Даниярды қолтығынан тік көтеріп, ерекше бір елжірей қараған бейнесі көз алдына келді. Ақырын күрсінді. «Е-е, бұл да әкесі құсап жалғызсырайды екен ғой. Серік іздейді екен ғой».

	Өңешінің күйгеніне қарамай шайды ұзақ сораптады. Көзін бір нүктеден алмай, әлі ой шырмауында отыр. «Кешегі Қызайбек қайтты ма екен ауылдан? Соға кетсе қайтеді екен, жазған!». Қызайбек есіне түсіп еді, көңілінде «сол үйде емес пе екен» деген үміт ұшқыны қайта жылт еткендей болды. Сол сол-ақ екен, тағат тауып отыра алмады. «Мен сай аузына шығып қайтайын. Жолына қарайын, шырағым келе жатыр ма екен», – деп күбірлей сөйлеп орнынан тұрды.

	– Қоя тұрмайсыз ба. Кішкене күн жылынсын. Қатқақта тайып жығыласыз ғой, – деген келінінің сөзін елеген де жоқ, сүйретіле сыртқа шықты. Жұқалап жауған қарға із түспеген. Аздап суық жел білінеді. Қолына таяғын ұстап ілбіп басып жүріп кетті.

	Таңертеңгі тұнық ауа. Айнала тып-тыныш. Әлиман қиялап сай аузына шыққанша, аңғарды бойлай соққан ызғырық бірден қойны-қонышын аралап кетті. Етек-жеңін тартқылап, өңірін қымтап тұрып, аңғарды бойлап көз салды. Алысырақтағы қарағайлы беттер, қар түспеген күнгейлер қарауытып көрінеді, басқа дүние түгел аппақ. Өзен жағалап ирелеңдеген жол. Ұрысайдың аузындағы үйгентасты айналып көрінбей кетті. Ұрысай есіне түскенде Әлиманның жүрегін біреу шымшып-шымшып алғандай, бүріп кетті де, шекесі солқылдап қоя берді. Басқа жер ашық та, әдейі жасырғандай, Ұрысайдың үстіне бозғыл мұнар шөгіп қалыпты. Бір жағы ызғырық желден бе, «О, құдая тәуба, қысы-жазы жарқырап бір ашылмайтын неғылған қарғыс атқан жер еді», – деп жасаураған жанарын сүртті.

	Ұрысайдың ашылмайтыны рас. Қыста мынадай, ал жазда сәл бұлттанса, алдымен Ұрысайдың үстіне тұман шөгеді. Ал жаңбырлы күндері соқыр тұман бір ыдырамай, күні-түні басып жатып алады.

	Белі талып, тізесі сырқыраған Әлиман, «не болса да осы жерде отырып күтейін» деген оймен, ызғырықты елемей, кішкене бір сандықша тасқа барып отырды...

	...Сол жазда да бұл өңір жаңбырлы болып еді-ау! Бір қора қоймен Бірімжан үйі Қарағайлы сайдың кең аңғарын жайлайды. Бірақ бұл тыныштық ұзаққа бармады. Мал-мүліктерінен айрылғысы келмеген байлар шекарадан өтіп кетуге тырысты. Олар өздерімен қоймай, кедейлерді де үгіттеп бақты. Сондағы айтатындары: «Бір қора қойға ие болдым деп мәз болып жүрсің ғой. Ертең-ақ бәрін сыпырып алады. Малың да, жаның да ортаға түседі дейді. Сонда көресің көресіні. Бұрынғы күніңе зар боласың, әлі. Онан да есің барда еліңді тап. Бегдайыр әулетінің құйысқаны көтеріліп отыр. «У ішсең руыңмен» деген. Жинал! Бір түнде малды айдап, асып кетеміз» дейді. Мұндайда Бірімжан түйткілсіп, не айтарын білмей, жер шұқып қала беретін. Ақылдасар адам таппай, Әлиманға: «Не істейміз, а? Не істейміз, а?» – дей беруші еді.

	Бір күні Бірімжан қойын қоралап, кешкі шайын алдына ала бергенде жамағайыны Ыдырыс кіріп келді, қамшысын сүйретіп. Тай жеген бөрідей екпіндеген алкеуде неме еді. Әдейі жұпыны киінгені көрініп тұр. Түсі суық. Жан-жағына алақтап, үйде өздері ғана екенін көргеннен соң көңілденіп, тізе бүкті. Орағытып көп сөйлеген жоқ, қысқа қайырды.

	– Не істейтің болдың, Бірімжан?! Осы таудың қуысында қаласың ба, әлде ілесесің бе? – Ыдырыс Бірімжанға барлай қарады.

	Бөгеліп аз отырған Бірімжан:

	– Ілескенде қайда барам, туған жерді тастап, – деді жайымен Ыдырысқа бұрылып.

	– Қайда барғаны несі? – Ыдырыс дүңк ете түсті, – Ел-жұртың қайда барады. Не көрсең де бірге көрмейсің бе солармен?

	– Мені қинамасаңшы, Ыдырыс. Бай емеспін, бағылан емеспін. Осы ел түп қопарылып, түгел көшіп кетпес. Әке-шешемнің сүйегін тастап қайда барам?!

	– Кетіп жатқан байлар ғана ма екен? Өзің сияқты жарлы-жақыбайлар да қалмаймыз деп отыр. Сен ғана ғой, ештемеден хабары жоқ, таудың қуысынан шықпай отырған. Сенің осы әлетке жеткенің сол ел-жұрттың арқасы емес пе еді?

	Соны неге бүгін ұмыттың? Ана өмірі жарымаған кедей-кепшіктер құтырды деп сен де құтырасың ба? Сен, құдайға шүкір, Айдарбектің малын бақсаң, бөтен емес, өз туысың. Енді бүгін ол туыстан бөлінгенің құдайдан ұят емес пе?!

	Бірімжан тағы да түйткілсіп отырып қалды. Жылдам қозғалып орнынан тұрды Ыдырыс:

	– Әлі де ойлан! Ертең жоқ, бүрсігүні келемін. Жауабыңды әзірлеп, дайын отыр, – деп киіз үйдің есігін серпе ашып, шығып кетті...

	Сол күні екеуі де ұйықтай алмады. Ертеңіне Бірімжан таң бозынан ауылға тартты.

	Ауыл одан бетер дүрлігіс үстінде екен. Ауылды, адамдарды Бірімжан мүлде танымай қалды. Тып-тыныш ел бай, кедей боп бөлініп алыпты. Бірге туғандар бір-біріне алагөз. Колхозға алғаш кірген кедейлердің өздері қазір өзгеріп шыға келген. Ал, байлар ғой, тіпті колхоздың атын естісе-ақ ат-тонын ала қашып, ауа көшіп кетуге дайындалып жатыр екен. Бұрын естіп-білмеген «банды» деген пәле шығыпты. Басқа бір жақтан келген біреулер ме деп ойлаған алғаш Бірімжан оларды. Сөйтсе осы ауылдың адамдары екен. Қаптаған әскер, атыс-шабыс. Біреуді біреу біліп болмайды...

	Содан Бірімжан үй көруді қойды. Екі-үш күнде бір соғып кетеді. Онда да түн қатып, түсі қашып келеді де асығыс-үсігіс қайтып кетеді. Көмекші жігіттер күндіз қой жайып кеткенде Әлиман мен Тілеу үйге сыймайтын. Анда-санда тау жақтан атылған мылтық даусын естісе одан әрмен зәрелері ұшатын. Кейде тапа-талтүсте тарс-тұрс етіп, тау жаңғырығып кеткенде үйге бір кіріп, бір шығып уақтылы тамақ та іше алмай бебеулесе, біресе Тілеуді қысып құшақтап отырып, үнсіз егіліп жылап алушы еді. Сөйтіп жүргенде жаз да өте шықты. Сары күз сылбыраған жауынмен басталды. Тау басына бұлт үйірілді бітті, күн жауады. Күн жауса-ақ, сай-жыраны тұман тұмшалайды. Бұл тау-тасты паналап жүргендерге өте қолайлы болды. Әсіресе Ұрысайдың заманы жүрді сонда. Ары-бері өткел жол болды ол...

	Бір күні іңірде мылтық асынған Бірімжан келді үйге. Екі-үш күн көрмеген және әр түрлі күдік ойлап жүрген үй-іші мәре-сәре серпіліп қалып еді.

	– Қалай, жігіт болып тәтеңе көмектесіп жүрсің бе? – деп келіп Тілеудің мойнынан иіскеді, – Сөйт, енді бас ие бол қора-жайға, «өзімдікі деген басын ұстайды». Ары кетсе үш-төрт күннен соң келемін, – деген шай ішіп отырып.

	– Құдайым-ай, тезірек бітсе екен, бұл атыс-шабысы, – деп Әлиман да бет-пішінінен үрей-күдігін жасыра алмай қарады Бірімжанға.

	Әлі есінде, Әлиман түнімен жылап шығып еді. Әсіресе, түн ортасында Бірімжан кетуге жиналғанда оны тас қып құшақтап алып, жіберсеші кәне! Егіліп, өзін-өзі тоқтата алсашы...

	«Сонда неге жаман ырым бастап, көз жасымды көл қылдым екен. Жыламағанда әлдеқандай болар еді...» – деп Әлиман осы күнге дейін өкінеді.

	Содан Бірімжан екі күн хабарсыз кетеді. Ол екі күнде де аспан түнеріп, сылбырап жаңбыр жауды да тұрды. Үшінші күні мұнар күн сәскелікке көтерілгенде төрт-бес аттылы Бірімжан үйіне сау ете түсті. Бір-екеуін Әлиман шырамытты да, басқаларын танымады. Екі-үш жыл бұрын колхоз құрылады дегенде ауыл-ауылды аралап, жиналыс ашып, мал-жанды хаттап жүретін еңгезердей Нұрым деген қара мұрттыны бірден-ақ таныған. Алдымен амандасқан да сол. Үйге де өзі бастап кірді. От басына айнала отырыса қалып еді. Суыт келген түстері суық бұл топтан Әлиман а дегенде-ақ секем алып, бірақ жамандыққа жорығысы келмей, сытырлап жанған қу бұтақтың лып-лып еткен ал қызыл алауынан көз алмай үнсіз отырып қалған. Сәлден кейін әр нені бір сұрап, жайбарақаттық танытқандай қалыппен сөйлеген Нұрым дауысынан біртүрлі құлағы шыңылдап, шекесі солқылдап қоя берді. Сөйлеп отыр. Орағытып келіп ақыры жеткізді-ау. Ұрысайдағы атыста Бірімжан оққа ұшыпты... Дауыс салып қоя берген... Талып қалыпты... Есін жиғанда Бірімжанның сүйегін алып келіпті. «Арманда кеткен арысым-оу!» – деп бассалып, қайта талықсыды...

	... Тірі адам тіршілігін істейді, одан бері де қаншама уақыт өтті. Сегіз жасында қалған Тілеу да ержетті... Содан бері Әлиманның Ұрысайдың атын естісе-ақ болды, жүрегі суылдап қоя береді. Әсіресе тау басына бұлт үйіріліп, Ұрысайға тұман шөксе, бір жаманшылық болардай «Құдай-ай, мына қара бұлттың түрін қарашы түнеріп келе жатқан, Бірімжан қайтыс боларда да аспан өстіп түнеріп тұрып алып еді», – деп бебеулеп, мазасы кететін.

	Қазір де Ұрысай жаққа қадала қарап, Тілеуді де сол қарғыс атқан сай жібермей жатқандай іші қазандай қайнап отыр. «Әттең, аралап қайтар ма еді!?» – дейді өзіне-өзі...

	Арт жақтан ат пысқырғандай дыбыс естілді. Мойнын бұрып еді, төменіректегі бұрылысқа шаналы ат келіп тоқтаған екен. Шанаға жегілген шабдар ат танауынан бу атқылап, бұған құлағын тіге қарай қалыпты. Аттың қалқасындағы шанадан шошайып отырған иесі мойнын созып алдыңғы жаққа қарады.

	Әлиман орнынан тұрып солай қарай жүрді. Шана артындағы бұта арасынан шыға келген сабалақ ит бұған қарап, «аф» деп қалып еді, «жат, ей» деп иесі шанадан түсе берді. Жақындап барып таныды, ауылдағы ақсақ Әбдірахым екен. «Бұл неғып жүр екен, байғұс, таң атпай?» Таяғына сүйеніп, ақсаңдай басып, алдынан шықты:

	– Ой, бәйбіше, мал-жан аман ба? Неғып жол тосып жүрсің?

	– Құдайға шүкір. Өздерің амансыңдар ма? Бала-шаға...

	– Аман, әйтеуір, құдай деп... – Әбдірахым Әлиманға барлай қарады да, таяғын қарға кірш еткізіп қадап, сүйене келіп тұрды, – Е, жайшылық па, түсің қашып кетіпті ғой.

	– Қайдан жайшылық болсын! Кешеден бері Тілеу жоқ. Ішкеніміз ірің, жегеніміз желім. Ұйқы-күлкіден айрылып, жолына қарап жүргенім осы...

	– Қайда кетіп еді, – дей беріп Әбдірахым есіне түскендей, – аң қарап кетіп пе еді? – деді.

	– Иә, құдай-ау. Кеше таң атпай, сәресіде тұрып кеткен. Атаңа нәлет, Қырықбай деген әпербақанның әрекеті ғой. Тау-тасты қаңғытып қойған.

	– Е, е, несін айтасың? Қырықбайдың дәурені жүріп тұр ғой! Ойпырымай, ел-жұрттың апшысын қуырып бітті-ау! Кеше де әлгі Әкімбектің әйелін жұмысқа шықпадың деп көшеде айқайлап қуып жүрген.

	– Құдайдан жеткір, – деді Әлиман тыжырынып, – Құдай есебіңді тапқыр, жалмауыз! Колхоздың малы қырылды былтыр қыста деп, қолдағы малды былай сыпырып алды. Енді міне, майданға ет жетпей жатыр деп таудың аңын қырғызып жатқаны. – Әлиман жасаураған көзін орамалының ұшымен сүртіп, – Кімнің обалына қалмай жатыр, Қырықбай. Ойбай-ау, Әбдірахым-ау, мына Тілеуді қайттік, кім іздейді сорлыны! Не ойлағаның бар?! – деді кемсеңдей сөйлеп.

	Әбдірахым да күдік ойлап, кешеден бері сау адам бүйтіп жоғала ма деп қауіп қып тұрса да онысын білдірмей, кемпірді жұбата:

	– Құдай сақтасын! Тауға жаңа шығып жүрген жоқ. Таудағы қойшылардың біріне түнеп қалды ма?! – деп Әбдірахым өзінің сөзін Әлиманның кәдімгідей ес көріп тұрғанын байқап, не болса да тездетуді ойлады. – Қой, мен бүйтіп тұрмайын, Әлиман. Кеше мына жырадан отындық қу бұтақ дайындап кетіп едім. Соған келгенім ертелетіп. Соны шанаға басып алайын да тез ауылға барып айтайын бастықтарға. Іздеу керек, енді. Құдайға қара, Әлиман! Өзі де келіп қалар, аман болса...

	– Әй, қайдам! Аман ба, жаман ба, Әбдірахым?! Қайтейін! Қу құдай, сорлатқаның аз ба еді?

	– Әй, Әлиман! – деді Әбдірахым, – Бала боп кеттің бе? Сабыр етсеңші, кішкене. – Атының шаужайынан алып, ақсаңдай басып бұрыла берді.

	Одан көз алмай тұрған Әлиман, ат бұрылғанда ғана байқады, ерттеулі екен. «Шанаға жеккенімен қоймай, ерттегені несі екен, тағы», – деп күбірледі, Әлиман да орнынан қозғала берді.

	* * *

	Тарс еткен мылтық дәл құлағының түбінен атылып, миын шағып жібергендей болды да, дүние астаң-кестең төңкеріліп жүре береді. Ішек-қарыны лықсып жоғары көтеріліп, қолқа-жүрегін біреу суырып алатындай көмейіне кептеліп, тынысын тарылтып барады. Кеңсірігі ашып, көзінен жас парлай ма өзі... Не болып бара жатқанын айырып болмас халде зымырап келіп қасат қарға сүңгігендей болды ма... екі қолы ербеңдеп, әлденеден қарманбақ еді, сегізкөзден оңбай тиген соққыдан оқыс қинала дыбыс шығарып, көзі қарауытып, қараңғы тұңғиыққа шым батып бара жатты. Есінен танып қалды. Сырттан қараған кісі болса, басы мен екі қолы ғана аппақ қардың бетінде қарайып көрінер еді. Бірақ, оны өзінің екі итінен басқа еш нәрсе де, ешкім де қазірше байқай қойған жоқ. Әні-міне дегенше қарсы беттен сүргектете жүгіріп, жарыса үріп-үріп қойып, біресе қар бетімен сырғанап, біресе омбылап қалып қарды бұрқырата шашып, екі ит те жетіп келді. Ит те болса иелерінің сұлқ қалған түрін көріп, екеуі жарыса айналаға қарап, ары-бері із іздеп, біреу әдейі осылай істеп кетті ме дегендей қатты-қатты үріп алысты. Көздеріне бөгде ешкім көріне қоймаған соң, босқа даурықбайық дегендей, қар-қар болған үстерін дүр-дүр сілкінісіп алысып, екеуі Тілеудің екі жағына келіп шоқиып-шоқиып отырысты. Тілдері салақтап, ауыздарынан буы бұрқырап, жаланып, жаланып алады. Анда-санда қыңсылай қозғалысып қойып, иелеріне жәудірей қарасып екі ит бірқауым отырды. Қыбыр еткен ешнәрсе білінбеген соң өздерінше үрейлене бастағандай болған иттер орындарынан тұрып, қаттырақ қыңсыласа келіп, Тілеуге жақындап, шошайып, шошайып қардың бетіне шығып тұрған екі қолын екеуі не боп қалды дегендей иіскелеп келіп, жалап-жалап алысты. Жәудіреп бетіне қарайды. Қыбыр етпейді. Қасат қарға бөккен күйі, қысқа шаштары тікірейген жалаңбас басы сәл шалқайып көзін жұмған қалпы тым-тырыс қалған. Екі ит осылай екі жағынан төніп-төніп келіп, иесі селт етпеген соң бәрібір ешнәрсе шықпайды дегендей біреуі шегініп барып қайтадан шоқиып отыра кетсе, екіншісі күдерін үзбей тағы да қыңсылай түсіп, жәйлап жеңінен тістеп тартып көрді. Қозғалмайды. Бұрыла беріп, анадай жерде жатқан иесінің тымағын көрді. Сәл көз тоқтатып қарады да, дереу барып, тұмсығымен түрткілеп әкеліп, Тілеудің басына жақындатып қойды. Тағы да бажайлағандай бетіне қарап еді, құйттай да қозғалыс сезілмеді. Қыңсылай шегініп, есінегендей аузын аша беріп, «а-аһ» деген дыбыс шығарып отыра кетті. Жаланып-жаланып алысты... Айнала тып-тыныш. Біраздан кейін жоғарғы Мұзқамаудың етегінде қалған екі ит те иелерінен белгі болмаған соң алдыңғы екі ит кеткен жаққа олар да жүгірді. Қарға бөгіп жатқан иелерін көріп, бұл екеуі де қыңсылай келіп, шоқиып-шоқиып отыра кетісті...

	Әлден уақыттан кейін барып есі кірді Тілеудің. Жәйлап көзін ашып еді, боз мұнар басқан аспаннан жанары жасқанып кірпіктерін айқастыра қойды. Көзін сығырайта қайтадан ашты. Бозғылт аспан. Қозғалмақ болып еді, одан ешнәрсе шығатын емес. Денесі өз еркінде емес сияқты. Құндақтаулы баладай сезінді өзін. Аяқ-қолының қайда екені белгісіз.

	«Не басып жатыр өзі? Бар-жоғы білінбейді ғой, тіптен!» Жасаурап, жасқанғанына қарамай, әйтеуір көзін аударып төңкерді. Мойыны да қозғалмайтындай көрініп еді алғаш. Бірақ, қарды кітір-кітір еткізіп, көкжелкесінің тұтасып ауырғанына қарамай, ары-бері қозғап көрді.

	Қай жағына көз салса да, шоқиып-шоқиып отырған иттерін көрді. Одан жоғары аспанға қарай қара жартастың ұшы көрінеді... Мойнын қаттырақ бұрып жөнделіңкіреп қарады. Төңірегінің бәрі төніп тұрған құз жартастар, найза шыңдар. Ал жатқан жерінің айналасы бір бүдүрсіз қасат қар.

	«Қай жер өзі, бұл», – деп ойлаған Тілеу, басын көтермек ниетпен екі қолын бірдей қозғап, қарға демеп, ұмтылмақ болып қозғала бергені сол еді, жаңағы көкжелкесінің тартқаны, ауырғаны түк емес екен, кеуде, бел солқ ете түсіп, жаншыла ауырып, жанын көзіне көрсетіп, удай ашып, сырқырап қоя бергені. Қинала дыбыс шығарып, көзін жұмған күйі сәл көтерген басын сылқ еткізіп қайта тастап жіберді. Қайтадан қимылсыз қалды. Денесіне жан біткендей, сырқырай ма, солқылдай ма, қақсай ма, шанши ма, аши ма, әйтеуір бір сұмдық әкетіп барады. Аяғының тіпті қайда екені белгісіз. «Қардың астында бар ма өзі, жоқ па!?»

	Қинала талықсып Тілеу ұзақ жатты. Иттерінің қыңсылағаны келеді құлағына. Жаңа иесінің сәл қимылдағанын байқап қалған Ақтөс қуанып кеткендей қыңсылай жетіп келіп, неғып жатырсың, тұрмайсың ба дегендей Тілеудің жеңінен ақырын тістеп тартып-тартып қойды. Ыңырси көзін ашып еді, еркелей қыңсылаған Ақтөсті көріп, іші езіліп кеткені.

	«Ит – опа деген» деп ойлады.

	Көзіне көзі түсіп еді, Ақтөс жаны ашығандай жәудірей қарайды.

	«Қандай күйге түскенімді өзім де білмеймін ғой», – деп, бұл да жәудірейді. Қай уақыт болғаны белгісіз. Күн де көрінбейді. Аспан мұнартып тұр. Болар болмас қар қылаулайды. Тілеу көзін ашып-жұмып қойып, қозғалыссыз жатыр. Саусағы қимылдаса, жаны шығып кете жаздайды.

	Не болғанын өзі де білмейді.

	Бірқыдыру уақыт өтті. Тілеу өзіне-өзі келіп, Жамансайдың шатқалына құлап түскенін білді. Тістеніп алып мойын бұрып, жан-жағына көз тоқтатып: «Иә, Жамансай екен. Жамансай...» – деп қояды ішінен. Жамансай екеніне көзі жеткен сайын жүрегі суылдайды.

	«Әй, біткен жері осы шығар. Қан майдан соғыстан аман-есен келіп, өзіміздің Жамансайдың қыспағына түстім бе?.. Жамансай... Жамансай... Мына түрмен бұл шатқалдан шығу... Әй, қайдам?» Қолын денесіне жақындатсам деген оймен қиналса да оң қолымен қарды үңги бастады. Қар онша суық та емес сияқты. Біраз үңгіген соң қолы қатты бірнәрсеге тиді. Тас па деп еді ұқсамайды, үңги түсіп: «Мылтығым қайда екен осы, мынау соның дүмі емес пе?» деп жұмыр нәрсені сипалай ұстап көріп еді, ол да болмай шықты. Ары-бері қолын жылжытып келіп, алақанына кедір-бұдыр бунағы білінгенде ғана, иін келген тау текенің мүйізі екенін сезді. Белінен сегізкөзіне қарай қақсап, ашығанына шыдай алар емес. Сәл қимылсыз жатты. Сосын есіне бірнәрсе түскендей: «Е, бәсе, Жамансай! Айтам ғой!» – деді тағы да ішінен.

	Иә, бала кезінде Тілеудің аң қараған әкесімен ілесіп Жамансайға келгені бар. Аюлысайдан асып түсіп, осы шатқалдың табанындағы бастау-бұлақтан шөлдерін басқан. Сонда осы бұлақтың айналасы тау теке мен арқар, құлжаның арбиған-арбиған мүйіздері мен бас сүйектерінен аяқ алып жүргісіз болатын. Таңқалған Тілеу, мүйіздің бұл жерде неге көптігін сұраған әкесінен. Сонда ол: «Е, е, бұл неге Жамансай аталды ғой дейсің? Ежелден бұл өңірдің аңын осы Жамансайға әкеп қырады. Оқ тиген таутекелер мүйіздері шаңырақтай болып, салдыр-гүлдір етіп мына жартастардан құлап түсіп жатқаны. Содан мына бұлақтың басында аңшылар соның бәрін бауыздап сойып, қан-жынын асықпай жуып-шайып, мүйізі арбиған-арбиған бастарды қалдырады да, етін терісіне орап, бөктеріп алып, тайып-тайып отырады. Бұлар міне, осындайдан жиналған бастар. Сай аузына дейін де жолы қиын, қақпа тастар мен қалың ағаш, бұта. Жазда аңның қызығымен осылай келіп қалмасаң, ал қыста бұл шыңырауға келу қиямет-қайым», – деген, жәйлап бәрін түсіндіріп.

	Енді, міне, сол бастардың ортасында өзі жатыр. Сол кезде бұлай болу тұрмақ, қайтып Жамансайға келемін деп ойлап па еді!

	Шалқалап жатқан Тілеу шүйдесі мен желкесінен қардың суығы өткенін сезді. Желкесін қозғап-қозғап қойды. Бешпентінің жағасы қайырылып қалған ба, немене? Тымағының да қайда қалғанын білмейді. Жаңа иті тұмсығымен әкеліп тастаған тымағын да бұл көре алмай жатыр ғой. Ары-бері іздеп көруге қолы да илігер емес. «Шіркін-ай, қарғып тұрып, үсті-басын қағып-сілкіп, осы бір қарғыс атқан шатқалды адыра қалдырып жүріп кетер ме еді», – деп армандайды.

	Не күн шығып тұрған емес, не кеш емес, ақмұнар басқан аспан сазарып қалған. Айнала құлаққа ұрған танадай тып-тыныш. Онша бір алып бара жатқан суық та білінбейді. Қалай дегенмен шыңырау шатқалдың табаны ықтасын ғой. Төрт ит те иесінің әр қимылын бағып, үмітпен жәутеңдей қарап шоқиған күйлерінде әлі отыр. Оларға көзі түссе Тілеу де біртүрлі иттерін өзіне ес-қара санап, кәдімгідей көңілі тоғайып қалады. Демін алып, сәл жатады да, құдды ін қазған тышқандай екі өкпе тұсы, қолтығының астындағы күртік қарды кеулей берді. Тышқан есіне түсіп еді, әлденеге ызасы келіп, қорланып қалды.

	Үш жыл бойғы алапат қырғын соғыстан аман-есен елге оралғанда, «Енді не қиындық болса да шыдаймын, өз елім, өз жерім ғой. Денсаулығым да түзеліп кетер» деп еңбекке құлшына кіріскен. Жаралы жамбасының сырқырағанын да елеген жоқ. Ел тұрмысы да жүдеу. Бірақ қайтеді. Бұның аман-есен келгеніне Әлиман мен Жаңылдың төбелері көкке жетіп, еңселері көтерілді. Әсіресе майданда күндіз-түні есінен шықпаған Даниярын аман-есен көру неге тұрады. Небір сұмдықты көрді ғой. Бүйтіп, ауылға ораламын-ау, елді, жерді қайтіп көремін-ау дегенге көзі жетпейтін...

	... Тілеу соғыс басталғаннан кейін үш айдан соң әскерге алынды. Бұған дейін өздеріндей бес-алты жігітті бастап, жаз бойы тауда жатып, қарағайдан қиып қора салды. Аяғын жаңа басып келе жатқан Даниярды көру үшін күнде іңірде бас-алты шақырымдағы ауылға барып, таңертең жұмысқа келетін. Ойхой, даурен-ай! Кейде қонбай, ел жата бере-ақ, әндетіп қайтып келуші еді. Кей күндері Даниярдың қызығымен болып, отырып қалатын да, ондайда Жаңыл да: «Түн жарымда қайда барасың? Жата кетсеңші!» деп қиылатын. Жаңылдың мөлдіреген қара көзіне қараса-ақ болды, тұңғиыққа тартып жүре беруші еді-ау! Сонда Тілеу шағын ауылдың шетіндегі жайпақ төбелі қоржын тамынан біртүрлі кеткісі келмей әрең шығып атына мінетін... Сөйтсе бұл Жаңылдың сондағы күннен күнге күшейіп бара жатқан қимас сезіміне онша мән бермейді де екен ғой. Жаңылдың сонда нәзік жүрегімен бүгін болмаса ертең Тілеудің майданға кететінін сезіп, бір күн де болса, қасынан ұзатқысы келмегенін кейін білді. Расында да содан көп кешікпей майданға аттанып кетті. Алғаш апарып екі ай ойнатып, әскери тәртіпті үйретіп, соғыс қару-жарағын таныстырған соң, 1942 жылдың қақаған қысында соғысқа салды. 1943 жылы күзде жараланып, бір ай дала госпиталында жатып, емделіп шығып, қайтадан майданға аттанды. Бұл – жаудың беті ептеп болса да қайта бастаған кезі. Жасынан әкесімен бірге аңға шығып, мылтық ұстағанының пайдасы тиді. Көздегенін құр жібермейтін мергендігімен көзге түсті. Мақтауға ілінді. Соңғы рет, осы 1944 жылдың жазында бір қиян-кескі ұрыста жау снаряды түсіп, жараланған күйі қопарылған шым-топырақтың астында қалыпты. Есін ауруханада жиды. Жолдастарының айтысына қарағанда, ұрыс сәл толастап, жаралыларды жинап жүргенде үстінен түскен. Снаряд жарықшағы оң жамбасының етін жалбыратып, дал-дұлын шығарып кетіпті. Оның бәрін тігіп қалпына келтіргенмен сүйегі кеміріп қақсағанда, аяғын баса алмай қалатын. Не керек, жамбасына екі рет операция жасалды. Бұрынғыдай емес, ауырып, қақсағаны да саябыр тартқандай болып, екі жарым ай дегенде госпитальдан шықты. Бәрі жақсы болған сияқты. Аяқ-қолы орнында. Тек, құлағы шулап, екі шекесі солқылдап, шағып ауырып, тамақ ішсе құса беретін болды да, дәрігерлер ары қарап, бері қарап, ақыры, ауылға қайтарған. Содан жарты ай жүріп, қарашаның ортасында туған ауылдың төбесін көрді.

	Әй, шіркін-ай, туған жердің ауасы шипа ғой. Осында келген бойда құлағы шулап, басы ауырғаны тиылды. Анда-санда жамбасы сырқырағаны болмаса, өзін бірден-ақ сергек сезінді...

	... Тілеу басын сәл көтеріп, тағы да аспанға, көз шалғайы жетер жартастарға қарағысы келді. Ақ сұр түсті сазарған аспан мүлде суық тартып кеткендей. Бағанадан бері жылымықтау еді, енді міне, ызғар біліне бастағандай. Жалаңбас басы, құлағы тоңази бастағаны сезілді. Айнала қоршаған шың-құздар мен тарғыл тастар да еңселеніп, сұстана түскен.

	«Япыр-ау, қан майданда шым-топырақ астынан аман шығып едім, мына қар астынан шынымен шыға алмаймын ба?!» – деп ойлаған Тілеу, қарды біраз үңгіген екі қолын демеп, басын көтермек болып, ақырын ұмтыла беріп, сылқ түсті. «Қайтеді-ей, шынымен-ақ па!» Өзінше бар күшін бойына жиған боп, ыңырана тістеніп, қайта ұмтылып, тік отырған қалыпқа жете бергенде, оқыс дауыс шығарып, шалқалап қайта құлады. Кеуде тұсынан төменгі жағы ауыр соққыдан солқ етіп барып бөлініп қалғандай, көзінің оты жарқ етті де, қарауытып жүре берді. Сұлқ жатып қалды.

	Талықси қиналып ұзақ жатты. Ауырғаны қайсы, тоңғаны қайсы, айырып болғысыз. Құлағы тызылдап, бетіне бірнәрселер түскендей болғанда көзін ашып еді. Аспандағы мұнар бұлт қозғалысқа түскен екен. Сырғи көшіп жатыр. Ызғарлы жел тұрыпты. Бағанадағыдай қылаулаған қылпық қар емес, енді тікендей қиыршық қар ұшқындайды. Бетке тиіп жатқан сол болды.

	Желдің соғысына қарап батыс пен шығысты айырды. Соған орай күннің кешкіріп бара жатқанын аңғарды. Әдетте тау табиғатының мұндай құбылысы күн еңкейген соң, немесе кешқұрым басталады. Тілеу енді артық қимыл-қозғалыстан түк шықпайтынын түсінді. Не болса да белден бастап төмен қарай бір пәлеге ұшырағанына көзі жетті. Екі қолтығының астындағы қарды үңгіп, екі аяғын тауып, қолымен ары-бері ұстап көріп еді, ешнәрсе сезер емес. Қолы дірілдеп, мытып көрсе де былқ етпейтін сияқты. Әуелде жамандыққа жорығысы келмей, тоңазып қалды ма дейді. Бірақ қалай? Үситіндей суық бола қойған жоқ қой. Сәл қозғалса-ақ жаны көзіне көрінеді. Иттері де кезек-кезек қыңсылап қойып, ары-бері жүріп келіп, қайта шоқиысады. Шарасыз халде шалқалап жатты да қойды Тілеу...

	...Бұл ауылға келгенде, ел күзгі жиын-терінді аяқтап, малдың жем-шөбін тасымалдау қамында екен. Әйелдермен бірге, ересек балалардың өзі сабақтарын жарым-жартылай оқып, көбіне жұмыста жүреді. Шағын ауылды Қырықбай деген әпербақан қырып кете жаздайды екен. Құдай көрсетпесін, ашса алақанында, жұмса жұмырығында. Қырықбай келе жатыр десе, жылаған бала жұбанады. Соғысқа кеткендерден бірен-саран бірі аяғынан, бірі қолынан айырылғандар келе бастапты. Ал қара қағаз олардан да көп. Үйіне майданнан қара қағаз келген отбасылар мүлде еңсесі түсіп, сынып қалыпты. Осы ауылдағы ең үлкен Ұлжан деген кемпірдің жалғыз баласынан бір ай бұрын қара қағаз келген екен, содан бері жарықтық орнынан тұра алмай жатыр дейді.

	Жаңыл да ауыл маңынан Қысаңдағы сиыр базға күні бойы неше қатынап, шөп тасып жүр. Тілеу келгелі екі-үш күн ұдайы ауыл адамдары жиналып босатпады. Ананы-мынаны сұрайды. Балаларын, күйеулерін көрмедің бе деп сұрайды. Кейбірі Тілеудің сырт көзге сап-сау, аяқ-қолы бүтін келгеніне қызғанышпен қарайтын сияқты. Әй, пендешілік-ай, десеңші! Қайдан білсін, мұның өлім аузынан қайтып, ауылға құр сүлдерін сүйретіп жеткенін. Жаздай шөпшілерге тамақ пісіріп, тауда болған Әлиман күздің қара суығы түскелі бері кішкентай Даниярмен үйде екен. Ол кісі де шөгіп қалыпты. Соғысқа кеткен кіші інісі Үмбеттен төрт ай бұрын қара қағаз келген екен, содан бері өз-өзінен тұйықталып, жылай беретінді шығарыпты. Тілеу келгенде де қуанғанынан талып қала жаздады. Құшақтап алып, біресе күледі, біресе жылайды.

	Айналдырған үш жылдың ішінде үйдің іші-тысы да тозып кеткен екен. Қарашаның қатқағын, қара суығын елемей, Тілеу екі-үш күн үй жөндеді. Жаңыл да Тілеу аман-есен келгенге дүниесі түгелденіп, бір-екі күн үйден шыға алмай қалып еді.

	... Бір күні қора маңында жүрген Тілеу есік алдына атын дүсірлетіп, итті абалатып біреу келгенге жүгіре басып көше жаққа шықса, есік пен төрдей қаракер атты ойқастатып, түлкі тымақ киген біреу тұр. Тілеудің жедел басып келе жатқанына қарамай, бол, бол дегендей бүктеп ұстаған қамшысын бұлғап-бұлғап қояды. Жете беріп таныды, Қырықбай екен.

	«Япырай, қалай өзгеріп кеткен!», – деп ойлаған Тілеу жақындай беріп:

	– Ассалаумағаләйкүм, аға! – деді екі қолын бірдей ұсынып.

	Екі танауынан будақ-будақ бу атып, пысқырынып, тықыршып тұрған атының шаужайын тартып тұрып Қырықбай:

	– Әліксалам! – деді, еңкейе беріп. – Иә, батыр, ат-көлігің аман келіп қалдың ба? Атаңа нәлет пәшестердің қаншауын қырдың? – Қамшысын таянып, шалқалап күлді. – Естіп жатырмыз, келгеніңді. Бір-екі күн көзайым боп тынықсын дедім. Не өзің келмейсің, жасы үлкен аға бар еді ғой деп... – Тағы күлді.

	– Рахымет, аға, келіп қалдық, әйтеуір аман-есен. Осы ауылдағы сіздердің, елдің тілеуі ғой? Кешіріңіз, үйден де шыға алмай жатырмын, – деді Тілеу де абдырап. – Қалай, өздеріңіз аман-есенсіздер ме?!.

	– Құдайға шүкір, жүріп жатырмыз. Күндіз-түні біз де «Майдан үшін!»,

	«Отан үшін!» деп арпалысып жатырмыз.

	Тілеу ара-тұра Қырықбайға көз қиығын салып, бағдарлай қарап қояды. Қара мұртының шалғысы едірейіп, екі беті томпайып, жүзі қызылшырайланып, нұрланып алыпты. Киімі де бұл елде жоқ, су жаңа жағалы шолақ пәлте. Аяғында жылтыраған былғары етік.

	– Келін қайда? Бүгін жұмысқа шықпады ғой – деді Қырықбай, түсін сәл суытқандай болып.

	Сасқалақтап қалған Тілеу:

	– Шығады ғой, шығады ғой. Бүгін кішкене ауырыңқырап, – деді кібіртіктеп.

	– Жақсы енді, бүгінше мауқын бассын. Жассыңдар ғой, сағынысқан шығарсыңдар! – Ырқылдап тағы күлді, – Бірақ, өзің білесің, мына соғыс болып жатқан кезде бүйтіп шалжиып жатып алуға болмайды. Келінге айт! Ондай еркелігін қойып, ертең таңертең жұмысқа шықсын! – деп Қырықбай тізгін тартып, бұрыла берді.

	– Аға мен-ші!.. Мен қандай жұмысқа... – деп ұмтыла берген Тілеуге Қырықбай мойын бұрып:

	– Сен ертең маған жолықшы, біздің үйге келерсің, – деді де, атына қамшы салып қалып, желіп жүріп кетті.

	Қаракерді ойқастатып ұзай берген Қырықбайдың артынан қарап тұрып, Тілеу: «Шындығында осы Қырықбай ма өзі?» – деп ойлады да, басын шайқады. Жаңағы «сағынысқан шығарсыңдар...» деп мысқылдай күлген бейнесі көз алдынан кетпей, «жассыңдар ғой» дегені ысылдай естіліп құлақта қалып қойғаны. Біртүрлі өне бойы жылан көргендей тітіркеніп кетті.

	Осы Қырықбай Тілеудің бала кезінен атқа мініп жүретін, әйтеуір. Ауылдан жоғары өзеннің екі айырылысында жалғыз үй отыратын. Тілеудің есінде, ауыл-ауылды аралаған, сауатсыздардың тізімін алған, тіпті мал санаған комиссия келіпті, өкіл шығыпты десе, соның ішінде Қырықбай жүретін. Ол кезде, әйтеуір, астында китің-китің жирен жорғасы бар, арық қара кісі еді. Елді жиналысқа да осы Қырықбай шақыратын. Оның не қызмет істейтінін кейін, мұнда ғана білді ғой. Сөйтсе, бүкіл мына етектегі ауылға су жіберіп, бақылап тұратын осы Қырықбай екен ғой. Енді, міне, үш жылдың ішінде адам танымастай өзгеріп, дыңдай колхоз бастық болып шыға келіпті.

	Осындай оймен сәл тұрып қалған Тілеу, шиқ етіп үйдің есігі ашылғанға бұрылып қараса, Әлиман екен. Ақырын басып, қасына жақындай беріп, сыбырлай сөйледі.





– Қырықбай ма, жаңағы! Не дейді? – деп иегін көтеріп-көтеріп қояды.

	– Жұмысқа неге шықпайсыңдар дейді. Шалжиып жата бермеңдер деп кетті, – деді жақтырмай.

	– Қайта, ақырын айтыпты ғой. Айқайлап, қуырып-жеп келуші еді, әке-шешеден түк қоймай. Алыстағы соғыстан осы Қырықбай қиын боп тұр. Ақ дегені алғыс, қара дегені қарғыс. Жұмысқа шықпасаңдар болмайды енді, шырағым, – деді Әлиман қашаға сүйене беріп.

	– Баяғы белсенді Қырықбай ма осы, апа, жоғары жақта жалғыз үй отыратын. Өзі, тегі, өзгеріп кетіпті ғой.

	– Е, Құдай, сол емегенде, аспаннан Қырықбай жауды дейсің бе? Адамға бақ қонайын десе оп-оңай екен ғой. Баяғыдан-ақ белсенді неме еді, ақыры міне, соғысқа да барған жоқ, бастық боп дүрілдеп шыға келді.

	– Мені қандай жұмысқа жұмсар екен, бұл? Ертең келіп жолық деп кетті.

	– Лажы болса, Жаңылдың қасына барсаң жақсы болар еді. Әй, өзі де азып-тозып кетті-ау! Ала жаздай үй көрмей, арба айдады. Енді міне, шанамен шөп тасып жүр. Кешке сүрініп жығылады, байғұс! – деп күрсініп қойды, Әлиман.

	– Әй, қайдам! Басқа бір жұмыс ыңғайлап қойып жүрмесе... Түрі жаман!

	– Е, Құдай, көрерсің... Бұ заманда бәрінен де аман-есен арамызға келгеніңнің өзі қандай!.. Ендігінің бәрі түк те емес.

	– Бәрінен соны айтсаңшы, апа! Соғыста жүргенде бүйтіп елге ораламын-ау деген нәрсе алыстағы армандай көрінетін тура. Шындығында, енді қандай жұмыс болса да сөз емес, – деп Тілеу қора жаққа бұрыла берді.

	... Иттің ұли қыңсылағанынан ойы бөлініп кетті Тілеудің. Көзін ашып еді, сол жағынан төне келіп шоқиып отырған иті Сырттан тұмсығын көкке көтеріп ұли үріп қояды. Тілеу көзін ашып, басын сәл қозғап еді, сезе қойып, дереу басыла қалып, жаланып қыңсылай бастады. «Неге тұрмайсың» дегендей құйрығын бұлғаңдатып, көзі жылт-жылт етіп, жәудірей қарайды.

	Аспанда бұлттар баяу қозғалып барады. Шекесі шағып, шанши бастаған сияқты болған Тілеу «Япырай, шынымен-ақ, қалғаным ба, қар құрсауында!» – деп ойлап, не істеу керегін білмей басы қатты. Не істей алады? Көкірегі сайрап тұр. Қозғалуға дәрмен жоқ. Әйтеуір, иттерін көріп, көңіліне медеу тұтады. Қанаттары суылдап-парылдап, бір топ ұлар ұшып өтті аспаннан. Мұны көріп, шынымен кеш болғанын, ұлардың кешкі қонақтауға қайтып бара жатқанын сезді Тілеу. Шыңырау түбі ық дегенмен кешкі ызғырық күшейе түскен. Жүрегі сазып, қарыны аша бастағаны енді білінді. «Қап, құдай-ай, бәрінен бұрын құлақтан айырылар ма екенмін» деп ойлады Тілеу құлағының шымырлап кетіп бара жатқанын сезіп. Жалаңбас басы да мұздай қатып барады. Шүйдесі мен желкесінен қар ызғары өткелі қай заман. Тымағының қайда қалғанын білмейді. «Қарап жатып, босқа өлемін бе? Ең болмаса, жарғақ тонымның жағасын көтерейін» деп бесіктен қолын босатқан баладай екі қолын бірдей көтеріп, тістеніп алып қайырылып қалған жағасын іздеді. Ауырып, қиналғанына қарамай, «өлсем өлейін» деп әйтеуір, жағасын тауып, желкесіне қарай тартқыштады. Сөйтіп, қолы ербеңдеп қозғалғанда, бос жатқан бірнәрсеге тигені. Жағасын тартып болып, басын сылқ түсіріп, жаңағы нәрсені ұстап алдына әкелсе, тымағы. Ой, қуанғаны-ай. Іші-сырты қар-қар болып, мыжғыланып қалыпты. Бағана Ақтөс иті тұмсығымен әкеліп тастаған күйінше жатыр еді. Тымағын сәл сілкіп, қарынан, мұзынан тазартып кигенше, жаны қиналып, бел омыртқасын біреу аралап жатқандай қақсап, шекесі солқылдап, құлағы шулап, дүние тағы да астан-кестен болып кетті. Жаны қысылғанынан маңдайы тершіп қоя берді. Ауырсына ыңыранып, көзін жұмып үнсіз қалды. Сәлден кейін құлағына тағы да Сырттанның ұлығаны естілді. Жүрегі одан сайын суылдап, дүп-дүп соғып ауызына тығылды...

	... Ертеңінде Тілеу Қырықбайдың үйіне келді. Шашырай орналасқан шағын ауылда еңселі салынған шатырлы үйлер сирек. Көбі аласа, тоқал там. Ауылды аралап келе жатып, үйлердің тозыңқырап тұрған сұрқай көрінісіне күрсіне көз салып қояды: «Е, е, соғыс мынау! Үй-жай, қора-қопсыға қарайтын шама бар дейсің ба, жұртта», – дейді.

	Апасының айтуымен ауылдың шығыс жағындағы жаңа салынған еңселі үйге жақындап келеді. Биік қақпаның кішкене есігін аша беріп еді, шынжырлаулы қасқыр ит арсылдап қоя берді. Тілеу есікті қайта жаба бергенде, «Жат-ей! Жат!» – деген әйел дауысы естіліп, ит шынжыры сылдырлап барып басылып, тыныш бола қалды. Тілеу ішке енді. Басына орамал тартқан, етженділеу сары әйел қарсы жүрді.

	– Аман-есенсіз бе, жеңге? Бала-шағаларыңыз аман ба? – деп қол беріп амандасты Тілеу.

	– Құдайға шүкір! – деп ернін жыбырлата беріп, – Ой, мынау Тілеу ме, айналайын! – деп даусын көтере сөйлеп келіп, қолынан сүйіп жатыр. – Естігем келгеніңді. Қалай, әйтеуір, дені-қарының сау ма?!

	– Ой, жеңге, әйтеуір, аман-есен сіздерді көргенімізді айтсаңызшы!

	Ажалымыз жоқ екен.

	– Ойбай-оу, о не дегенің? Үйге кір, айналайын. Ағаң да қазір келіп қалар, – деп әйел үйге қарай бұрыла берді.

	Сол кезде қақпа ашылып, есек арбамен су алып келе жатқан ересектеу екі ер бала кіріп келе жатты. Бірі есекті жетелеп, екіншісі артында келеді.

	Тілеудің алдында келе жатқан әйел тоқтай қалып:

	– Піләктерді есіктің алдына жақын түсіріп, біреуін үйге кіргізе салыңдар! Сосын қақпаны жақсылап жауып кетіңдерші!.. – деп балаларға бұйыра сөйледі. «Бұлар өз балалары емес, су әкелуге жұмсаған басқа біреудің балалары болды», – деп түйді Тілеу ішінен. Біртүрлі жаратпай қалды. Жаңа бұл үйге жақындап, аулаға кіргенде, өзінің жұпыны ауылы емес, басқа бір жерге келгендей, біртүрлі өзін ыңғайсыз сезінген. Соғыстың таршылығын сезініп отырған адамдар емес бұлар. Қырықбайдың кешегі түрі, жүріс-тұрысы анау. Үй, қора-жайы мынау, тура хан сарайындай. Енді міне, суға дейін біреу әкеліп беріп жатыр. Осындай ойлармен табалдырықтан әрең аттап ішке енді Тілеу. Сәл тұрып қалды. Оң жақ қабырғаға қағылған арбиған бұғы мүйізі бірден көзге ұрады.

	Дәлізден өтіп, сол қанаттағы бөлмеге кірді. Төр алдында дөңгелек үстел қойып, айт кезіндегідей дастарқанды жайнатып, шай жабдығын жасап қойыпты. Еденге оюлы текемет жайылып, үстіне құрақ көрпелер тастаған. Сол жақ қабырғада тұсына кілем ілінген темір кереует. Әдемі өрнегі бар шашақты жабу үй-ішіне сән беріп тұр. Қай жағыңа қарасаң да ұқыпты қолмен жиналған, мұнтаздай. Еш мұқтаждық жоқ, мамыражай тіршілік байқалады. Жан-жағына қараған сайын жыны ұстап, шекесі дыңылдап, әзер шыдап Тілеу отыр.

	Дабырлай сөйлеп үйге Қырықбай кірді. Соңынан самауыр көтеріп әйелі келді.

	Тілеу орнынан тұрып құлықсыздау амандасты. «Ә, батыр, қалай? Келіп қалдың ба?» – деп қойды, дастарқан шетіне жайғаса беріп Қырықбай.

	– Кешіктің ғой бүгін? – деді әйелі шай құйылған кесені ұсына беріп.

	– Кешікпей... – деп кейіс білдіргенсіді Қырықбай, – Япырай, бұ халық деген мал боп кеткен ғой. Бас-басына жалынуың керек. Әрқайсысын барып орнынан өзің тұрғызып, өзің жұмсамасаң, баспайды ғой, баспайды.

	– Енді қайтсің! Қажыды ғой жұрт. Оның үстіне көңілдері де орнында емес, – деді Тілеу.

	– Ой, Құдай, соғыс болмаса да істейтін жұмыс емес пе? Әбден жаман үйренген десеңші, онан да! Тегінде, халықты айдап істеткен дұрыс па деп қалдым, – деді Қырықбай қолтығына тасталған жастыққа жантая беріп.

	– Қалай дегенмен де қиын ғой! – деп Қырықбайдың әйелі өтірік жаны ашығансыды.

	– Ешнәрсе жоқ, көппен көрген ұлы той! Немене, соғыстың ауыртпалығы жалғыз осы ауылға түсті дейсің бе?! – Қырықбай тағы тиып тастады.

	Тілеу көп үндеген жоқ. Жұмыс жағдайы белгілі болса, ойы тезірек кету бұл үйден. Шай ішіп болып, Қырықбай мен Тілеу есік алдына шықты. Аулада аз аялдап тұрып, Қырықбай қора-жайын көрсетті. Ол сөйлеген сайын, Тілеу жиырыла түседі.

	Әрнені бір сөз етіп тұрып Қырықбай бір кезде Тілеуге көз тоқтатып:

	– Тілеу, айналайын, соғыстан жаңа келіп жатырсың. Аман-есен келгеніңнің өзі үлкен қуаныш. Елдің жағдайын көріп тұрсың... Қандай жұмыс істегің келеді? – деді, барлай қарап.

	«Бұл неғып, іштартқансып тұр, өзі?», – деп ойлады Тілеу.

	– Ой, аға, жұмыс таңдайтын уақыт па? Не жұмыс болса да, аянбаймыз, – деп Қырықбайға сұраулы кейіппен қарады.

	– Оның дұрыс қой, – деп Қырықбай өтірік күлген болды. – Дегенмен, сен қазірше, ауыл арасында бола тұр. Бөтен емессің, Тілеу, өзімнің інімсің ғой. Сен мына аға-жеңгеңе бір монша салып бер. Моншасыз қиын екен. Қысы-жазы ат үстінде шапқылаймыз деп жүреміз. Біруақ былай... – деп тағы да күлді.

	«Е, бәсе! Сезіп-ақ едім-ау, мәймөңкеңді», – Тілеу не дерін білмей үнсіз тұр.

	– Жүр бері, орнын көрсетейін, – деп Қырықбай қораның артына қарай бұрылды. – Міне, осы аралықтан, – Қолымен нұсқап көрсетіп жүр. – Материал жетеді, түсіртіп қойғам, мінеки, – деп үюлі жатқан бөренені көрсетті.

	Тілеудің зығырданы қайнағаны соншалық, басына қан теуіп, дыңылдап ысып кеткендей болды. Қырықбайдың бір сөзін естісе, бір сөзін естімейді.

	Ал ананың ойында дәнеңе жоқ, бәрін көрсетіп, бәрін түсіндіріп жүр.

	Тілеу де, әйтеуір, үндемей қалғанша деп:

	– Құрал-саймандарыңыз бар ма? – деп міңгірледі елеусіздеу.

	– Ойбай-ау, бұл ағаңда не жоқ дейсің?! Бар бәрі. Көмекші балалар да тауып берем! – мақтана күлді.

	Тілеу тырыса түсті: «Мынаның езуі жиылмайтын болыпты ғой, тегі!»

	– Сонымен, келістік қой, – деді Қырықбай тағы да, мынау өзі не ойлап тұр дегендей Тілеуге үңіле, сынай қарап. – Кірісе бересің бе?..

	– Ертең болмаса... – Тілеу кібіртіктеп, басқа не айтарын білмей тұр.

	– Ертең болса, ертең болсын! Енді, әйтеуір, өзің келіп, қай уақта болса да кірісе бересің! Мен жұмысқа кеттім, – деп Қырықбай үйіне бұрылды.

	Қырықбай үйінің ауласынан сыртқа шыққанда ғана тынысы кеңігендей болды Тілеудің. Бұрыннан да суқаны сүймейтін кісінің мына тіршілігі одан сайын жиіркенішті көрінді. «Ойпырмай, соғыс болып жатыр-ау деген, тіпті ойларына кіріп-шықпайды ғой. Не ішем, не кием демейді. Жұмыстарын біреу істеп, отын-суына дейін біреу әкеліп береді. Енді, монша керек бұларға! Онан да осы ауылға ортақ монша салайық демей ме?! Арып-ашып жүрген жұрт біруақ сергісін деп ойласа, қайтеді екен?! Атаңның басы, монша салармын саған?!»

	Ашу мен ызадан жарылардай болған Тілеу үйге қалай жетіп келгенін байқамай да қалды. Есік алдынан қарсы ұшырасқан шешесі:

	– Барып келдің бе, шырағым?! Не дейді?!.. – деді тезірек білгісі келіп.

	– Ой, құрысын! – Тілеу қолын сілтеді. – Баяғы өз қара басының қамы...

	– Не жұмыс сонда? Немене, бірнәрсе әкеп бер дей ме?

	– Монша салып бер дейді, есігімнің алдына...

	– Өзіне ме?.. Өз үйінің алдына!..

	– Иә, өзіне емегенде! Жұрттың жағдайын ойлаушы ма еді ол! Басқа дүниесі жетеді, енді сол монша керек болыпты.

	– Моншасыз өліп бара жатыр ма екен, құдай атқыр. Соғыс болса – мынау. Елдің апшысын қуырып, берекесін кетіріп тұрған. Енді бір жағынан осы Қырықбайдан көрдік көресіні! – деп біраз бұрқылдап алған Әлиман баласына сәл көз тоқтатып тұрып, – Не істейсің, енді? Салып бер десе, салып бер моншасын. Жаңа келдің, кішкене ауыл арасында болғаның да жөн ғой.

	– Апа-оу! Не деп тұрсың? Мен сол Қырықбайға монша салу үшін келіппін бе соғыстан! Салмаймын! Істерін істеп алсын.

	– Шырағым-ау! Сонымен жамандасып қайтесің?! Ит те болса, бастық. Дәурені жүріп тұрған адам не істемейді! Бұл ауылға оның істемегені жоқ!.. Қайсыбірін айтайын оның? – Сәл ойланғандай болып, – Сені аяйды дейсің бе?!..

	Екеуі де бір сәт үнсіз қалды. Екеуінің де жан-дүниелері іштей арпалысқа толы еді...

	«Бұ заман не боп кетті? – деп ойлады Әлиман түнеріп. – Соғысы құрғыр да бітпеді. Алақандай ауылды қуырып, Қырықбайлар құтырып барады. Әй, Қырықбай, құдай сүйер қылығың жоқ қой сенің. Ел-жұрттың қарғысы, көз жасы алысқа жібере қоймас сені!»

	... Алақандай Ақтасты ауылына бастық болған үш былдан бері Қырықбайдың, шынында тасы өрге домалады. Оның төбесін көргеннен үлкен-кішінің зәресі ұшады. Не істеймін десе, өзі біледі. Қой дейтін қожа, әй дейтін ажа жоқ оған. Бәрінен қиыны – күйеуі майданға аттанған жас келіншектерге қырғидай тигені. «Не бопты? – Қырықбай боқтапты? Не бопты? – Басқа жұмысқа жіберем деп Қырықбай қуып жіберіпті! Не бопты! – Қырықбай қамшымен тартып жіберіпті!» – деген сөздер құдайдың құтты күні естіліп жататын. Жаңылды да аз «жарылқаған» жоқ Қырықбай.

	Әлиманның әлі күнге дейін есінде: өткен жазда Жаңыл арба айдап жүрді, мал қораларына шөп тасыды. Енесі мен кішкентай Даниярдың қамын ойлап, ымырт үйіріле үйге келетін.

	Бір күні Жаңыл кешікті. Күте-күте қалжыраған үй ішіндегілер шайларын ішіп болып жатып қалған. Түн жарымында ит үріп, арбасын салдырлатып Жаңыл келді.

	Әлиман қалбалақтап шай қамына кірісіп еді, «Шаршап келдім, әуре болмаңыз», – деп жатып қалды. Түрі әлем-тапырық. Жылаған ба деп те ойлады Әлиман. Бірақ сұрауға батпаған. Содан әрнені ойлап Әлиман ұйықтай алсашы. Байқап жатты, Жаңыл да дөңбекшіп, көпке дейін солқылдап жылады. «Не болды екен?» – деп Әлиман одан сайын мазасызданды. Тұрып жөнін сұрауға тағы батпады, «Жас неме, түні бойы тыным көрмей, ауыр жұмыстан шаршайтын шығар. Әрнені бір ойлап, құсаланатын шығар, Өзі уылжыған жас, күйеуі болса соғыста деп, біреу-міреу бірнәрсе дей ме екен?! Біреуге іштегі мұң-шерін ақтарып отыратын да уақыт жоқ қой бұларда. Жыласа, жыласын қайта, іші босап, жеңілдеп қалады», – деп ойлаған Әлиман тіс жарып ешнәрсе дей қоймады.

	Ата сақалы ауызына шыққан Қырықбай бірнәрсе дейді, сол тиіседі Жаңылға деген ойына келсеші Әлиманның. Сүйтсе, бар пәле соның өзінде болып шықты ғой.

	Таңертең екі көзі бұлаудай болып ісіп кеткен Жаңыл жай тұрды, жұмысқа да барғысы келмеді. Іздеп Қырықбай келіп қала ма деп Әлиманның жаны шығып барады. «Апатай, Қырықбай деген бір пәле болды ғой!» – деп ал кеп жыласын Жаңыл. Әлиман қойғыза алсашы.

	Бұрыннан әр нәрсені бір шатып, ойын-шыны аралас тиісіп қалып жүретін Қырықбай түнде ауылға қайтып келе жатқан Жаңылды алдынан тосып, әурелемек бопты. Жалмауызға да жан керек. Артынан бір-екі атты адам қуып жетіп, ертең ел-жұртқа масқара болмайын деді ме екен, Қырықбайдың өзі қараңғыда бір жыраға бұрылып, қалып қойыпты.

	Содан біраз уақыт Қырықбайдың не ойлағанын кім біледі, әйтеуір Жаңылмен сөйлеспей қойыпты. Мейлі деп Жаңыл да жүріп жатқан. Бұл жағдайды Тілеудің көңілін бұзып қайтеміз, айтпай-ақ қояйық. Өзінің бір реті келер деп келісіп еді, енелі-келінді екеуі.

	Осы жағдай жадында қайта жаңғырығып жан-дүниесі алай-дүлей болып кеткен Әлиман, бер жағымен баласына басу айтқанмен, ар жағынан Қырықбайды атарға оғы болмай, зығырданы қайнағаны сонша, басына қан теуіп, екі шекесі солқылдап, ысып қоя берді.

	Дегенмен, Тілеу де Қырықбайдың Жаңылға тиіскенін білмесе де, жетістірмегенін сезеді. Келгелі бері Қырықбай әрекеттеріне біраз қанды. Кімге жолықсаң да Қырықбайды айтып, жылап қоя береді. Енді міне, өзінің де көзі жетіп отыр.

	Тілеу ары ойлап, бері ойлап: «Неғылсаң да, Қырықбай, сенің моншаңды салар жайым жоқ», – деп үйдің анау-мынау шаруасын шұқылап, келесі күні де оған бармай қойды. Күні бойы тырс етіп, тірі пенде келген жоқ.

	Кешкі апақ-сапақта Қырықбай жетті. Ат-матымен дүрсілдетіп, есіктің көзіне келіп, шабаланып үрген итті еңкейе беріп, қамшысымен жасқап қойып:

	– Тілеу! А, Тілеу! – деп айқайлады.

	Қырықбайдың келгенін ат дүсірін естігенде-ақ сезген Тілеу, қырсығып шықпай қояйын деді де, бұл бәрібір кетпейді, не болса да сөйлесіп көрейін деген оймен табалдырықтан сыртқа аттады. Ернін жыбырлатып, міңгірлеп амандасқан болды.

	Түтігіп тұрған Қырықбай дүрсе қоя берді.

	– Өй, шырағым! Барсың ба?! Неғып келмедің? Кеше келмедің. Жарайды дедік. Бүгін тағы жоқсың!

	Тілеудің де жыны ұстап, бірден не айтарын білмей, кібіртіктеп, ішінен:

	«Келе ме? Келмей ме?» – деп ойлау жоқ. Тура бір жалдап алғандай «Неге келмедің» дейді», – деп ойлады.

	Бұның үндемегеніне одан ары ашуланған бастық атын тебініп қойып:

	– Ей, неге үндемейсің? Мен саған айтып тұмсын ғой. Неге келмедің? – деді тағы да.

	Бұдан ары ызаландырмайын деген Тілеу:

	– Қыреке, басқа адам таппасаңыз, мен ол жұмысты істей алмаймын! – деді.

	– Е, неге? Енді не істегің келеді?! Шын айтып тұрсың ба?

	– Шын айтпағанда, сізбен қалжыңдасайын деп тұрғам жоқ. Мен басқа жұмыс істейін!

	– Басқа жұмыс жоқ саған! «Есекті отқа айдаса, боққа қашады». – Қырықбайдың даусы қатты-қатты шығып кетті. – Мен саған жаным ашып, оқ пен оттың ортасынан келді ғой. Ауыл арасында жүре тұрсыншы десем! Қарай гөр мұны! Ей, кеше неге айтпадың? Адамды әуре қылмай!

	– Е, несі бар екен?! Біз майданнан аянып жатырмыз ба?! Үш жылдан бері тапқан-таянғанымызды, қыл аяғы шұлығымызға дейін жөнелтіп жатырмыз. Былтыр қыс қатты болып, жем-шөп жетпей мал қырылса да, жеке-меншіктен алып ет өткіздік. Өстіп жүргенде бір монша салмай, не бопты! Мен монша салдыратын адам таппай отырғам жоқ.

	– Әй, қайдам!? Сіздің қиналғаныңыз көрінбейді!

	– Не-ме-не?! – Атын тебініп, қамшысын сермеп, Тілеуді ұрып жіберердей төне түсті. – Сен мені тексеруге келіп пе ең соғыстан?! Боқмұрын! Өз обалың өзіңе! Айтып тұрғанын қара! Көрерміз! Кімді кім тексерер екен? Сен мүмкін соғыстан қашып келген шығарсың? Бір жеріңе сызат түспей, дін аман қайтып келдің! Көрейін мен, сенің күшіңді! – Атын бұрып, кетуге ыңғайланды.

	– Көр! Көр! Тексерт! – деп Тілеу де айқайлап жіберді.

	Атын қамшымен борбайлата тартып жіберген Қырықбай даусы қатты шығып, боқтана сөйлеп шауып ала жөнелді.

	«Қап, мына иттің қорлығын-ай, ә! Соғыстан қашып келген шығарсың дейді!» – деп күйіп кеткен Тілеу де жүгіре көшеге шығып, Қырықбайдың артынан ызалана қарап тұрып қалды.

	Сонымен Тілеу тым-тырыс үйде жатып алды. Шешесі мазасызданып:

	«Құдайым-ай, бір пәле болмаса игі еді!» – дей береді.

	Сол күннің ертеңінде жұмысқа кеткен Жаңыл кешке қарай көңілсіз оралды. «Ат, арбаны басқа адам айдайды. Сен басқа жұмыс істейсің!» – депті Қырықбай. «Түрі адам шошырлық. Маған ала көзімен қарап, зіркілдеп сөйлесті. Не пәле болып қалды деп зәрем ұшты», – деді Жаңыл...

	...Жаңағы кішкене қозғалыстан қатты қиналып қалған Тілеу талықсып кеткендей біраз уақыт қимыл-қозғалыссыз жатты. Ымырт үйіріліп, қараңғылық қоюланып келеді. Шатқал табаны, Тілеу жатқан жердің айналасы ғана қармен бозамық тартып көрінеді. Ал айнала қоршаған шың-құздар, жартастар мен қорым тастар қап-қара. Аспан да біртұтас қорғасын түстес түнеріп тұр.

	Көзін ашып-жұмып жатқан Тілеу, иттерінің ұлығанын қойып, тына қалғанына кетіп қалды ма деп ойлап, сәл басын көтеріп, мойнын қозғап жан-жағына қарап еді, жоқ кетпепті. Төрт иті төрт жерде қарауытып, шоқиып-шоқиып отыр. «Байғұстарым-ай, отыр екен ғой. Қарындарың ашты-ау! Таң атқалы нәр татқан жоқсыңдар! Қайтейін! Менің де өлі мен тірінің ортасында жатысым мынау! Мені қимай бәріне шыдап отырғандарыңды түсінемін. Адам баласы сендерді ежелден жеті қазынаның біріне санағанда осындайдан айтқан ғой», – деп ойлады Тілеу. Бетіне анда-санда қар қиыршықтары түседі. «Япырай, ел-жұрттан ұят-ай! Тілеу тастан ұшып өліпті, аң қуып жүріп! Өлігі далада қалыпты дейтін болды-ау! Онан да сонау соғыста неге шейіт болмадым, жақсы атпен! Неге қайтып оралдым!? Сорлы шешемді қоса өлтіретін болдым-ау! Әй, Қырықбай! Ақыры түбіме жеттің-ау!»

	Отыра бергеннен жалықты ма, бір-екі ит орындарынан тұрып, қарды күтірлетіп ары-бері жүріп келіп қыңсылай бастады. Бара-бара дауыстары қаттырақ шығып, бірінен кейін бірі ұлып қоя берді. Қараңғы түнде шатқал іші шаң-щұң етіп, жаңғырығып жатты.

	Сәл тыныштық алған Тілеудің иттің ұлығанынан сай-сүйегі сырқырап, денесі дірілдеп, көкжелкесі түйіле шаншып барады. Төртеуі қосыла боздай ұлығанда адам тұрмақ, кез келген тірі жәндік шыдай алмайтындай. Күні бойы жалаңбас жатып құлақ-басы тоңазып, үсік шала бастаған ба, тымағын киісімен Тілеудің екі құлағы аши дуылдап, басы ысып жүре берген. Енді міне, иттің ұлығанынан төбе құйқасы шымырлап, миы солқылдап, одан ары жанып барады. Дүниеде иттің ұлығанын жек көреді. Ит ұлыса, жоқ сұмдықты бастама, жамандық шақырма деп есіктің көзінен қуып жіберуші еді әкесі. Сол есіне түсіп, басын сәл көтеріп, дауысының шыққанынша «Әй! Жат!» – деп еді бір-екі рет, оны тіпті елеген де жоқ. Жоқтау айтқандай, жарыса сұңқылдайды. Түнгі тыныштықта жартастар жаңғырығып, шатқал іші күңіреніп кетті.

	«Бұларға не болды?! – деп ойлады Тілеу. – Не сұмдықты бастады, құдай-ау! Менің жаназамды шығарғалы жатыр ма?! Таңға жетем бе? Жетпеймін бе?!»

	...Екі күн өткен соң үшінші тәулікте таңертең Тілеуді Қырықбай шақыртты. «Не дер екен?! Тағы қандай пәле ойлап табар екен?!» – десіп үй-іші үрпиісіп қалды. Әсіресе, Әлиман: «Шырағым, тағы да шұқ-шұқ етіп қалмай, байқап сөйлес! Неғыласың сонымен айтысып! Оған қазір ешкімнің күші жетпейді. Ауданнан бастап атқамінердің бәрі ертелі-кеш соның үйінен шықпайды. Бәрібір соның сөзі сөз. Қолында билігі бар адам. Ерегісе бермей, айтқанына келісе сал. Қашанғы соның дәурені жүрер дейсің?! Дүние – кезек, балам!» – деп без-без етіп, айтып жіберді. Қарағайдан қиып салынған жатағандау колхоз кеңсесіне жеткенше Тілеу «Не болса да, көрейін» деп батылдау басып келіп еді, табалдырықтан аттарда көз алдына шешесі елестеп, кәдімгідей толқығаны. Сәл кібіртіктеп қалып, ішке енгенде, терезеге жақын, төрде отырған Қырықбай да «Кел!» деп суық қарсы алды. Басынан қалпағын да алмаған, қызыл мата жабылған үстел үстіндегі қағаздарға қарындашпен бірнәрселерді шұқылап жазып отыр.

	Естілер-естілмес күбірлеп, амандасқан Тілеу кірген бойда состиып тұрып қалған.

	– Иә, ә! – деді Қырықбай шалқая беріп, қолындағы қарындашты тырс еткізіп үстел үстіне тастай салып. – Сенікі не жатыс?! Пәшисті жалғыз өзің қырып келгендей шәниіп!.. Өзіңмен қоймай ана қатыныңды да жұмысқа жібермей қойдың!

	– Ойбай-ау! Өзіңіз емес пе?.. Арбаны да басқа біреу айдайды депсіз ғой.

	– Не дейсің?! Япырай, сендерде ұят жоқ, осы! Қазір ешкімнің бабын табатын уақыт емес! Өздерің айтқан тілді алмайсыңдар!

	Тілеу не дерін білмей тұрып қалды. «Әлі мені нықырта түспек. Қарашы, дес бергісі келмейді. Әдейі бұрып сөйлейді, ұялмай!» Сәл үнсіз қалған Тілеу айтыса кетуді жөнсіз көрді де:

	– Сонда не істе дейсіз, енді?! – деп Қырықбайға назар аударды. Қырықбай да мұның төменшіктей бастағанын сезе қойып, тағы да бастырмалатып алмақ оймен:

	– Не істе дейсіз дейді, тағы да! Істейтін жұмыс жоқ па, осы ауылда? Соғыс мынау, жан алып, жан беріп жатқан! Сен болсаң, айтқан тілді алмай, кергисің! Ертең тауға көшесің! Талдысайдағы базға! Жазда жиып үлгере алмай қалған шөп, үймек-үймек күйінде әр сайда қалды. Шетінен қыстауларға тасылып та жатыр. Бірақ, ертелі-кеш кейбір сұғанақтар ұрлап жатыр шөпті. Келін соны қарасын, тасушыларға көмектессін! Өзің... Сен... – деп ойланғандай қозғалақтап қалды Қырықбай.

	Тілеу де не айтар екен деп тағаты таусылып отыр еді, «Өзің», «Сен» деген тұста «Тағы қайда жұмсайын деп отыр екен мені» деп сәл секем алып қалды.

	– Жағдайды жақсы білесің, – деп сөзін жалғады бастық. – Бәрі майдан үшін деп жатырмыз. Жығылғанға жұдырық деп өткен қыстың қытырмырлығынан мал қырылып, едәуір шығынға баттық. Қазір мына қамбада ет жоқ. Халыққа бермек түгілі ортақ қазанға еттің өзін әрең тауып отырмыз. Тапқан-таянғанды шып-шырғасын шығармай, майданға жіберіп жатырмыз. Сондықтан сендей тепсе темір үзетін жігіттер қиындықтан қашпауы керек. Жасыңнан осы тауда өстің. Ұңғыл-шұңғылын жақсы білесің. Әкеңмен бірге бала кезіңде-ақ аңға шығып жүруші едің ғой. Енді осы әкеңнің жолын қуып сен аң атуға шық. – Қайтер екен дегендей Тілеудің бетіне барлай қарады.

	«Шын ба, өтірік пе», – дегендей бұл да таңдана қарап қалыпты. Басқаша талай жұмысты ойлағанмен, дәл бұлай болады деген таназарында жоқ еді.

	– Қалай, өзі, – деп кібіртіктеп қалған Тілеу, – Заң бар ма өзі сондай? – деп ойлана.

	– Заң-паңды қайтесің?! Заң деген өзіміздің қолымызда. Тау өзіміздікі, неден қорқасың? Қазір аңның семіз кезінде бір-екі ай нәпақа болсын! Аллатағала жан-жануарды адам үшін жаратқан.

	Тілеу ойланып қалды... Жас кезінде әкесімен бірге аң атуға шыққаны бар, бір-екі рет. Одан кейін де соғыстың алдында ара-тұра өзі де аң атқан. Оған өзі қатты қызығатын да. Бұл жағынан бұған аң ату тосын шаруа емес. Дегенмен, дәл мынадай уақта қалай болар екен өзі деп, Қырықбай сөзіне сенер-сенбесін білмей, дағдарып тұр. «Әй, енді шегінетін жер жоқ! Құрысыншы» – деді ішінен. – Бір есептен осы итті күнде қыдыңдатқанша, өзіммен өзім оңаша болғаным да жөн. Кеше ғана осы қасиетті Хан-Тәңірін бір көрсем-ау деп армандап келмеп пе едім! Тәуекел!

	– Сонда мен..., – дей беріп еді, Қырықбай киіп кетіп:

	– Қатты ойланып кеттің ғой. Ойланатын түк жоқ. Мылтық, оқ-дәрі тауып берем! Ертең таңертең арба жіберем, көш! Сенің жұмысың, тек қана ату. Күн ара барып, өзіміз алып кетіп тұрамыз! – деп, осымен сөз бітті дегендей, үстелді бір періп, орнынан тұрды.

	Тілеу үнсіз шығып жүре берді...

	...Алғаш Талдысайға көшіп келгенде шынымен-ақ қуанды Тілеу. Үш жылдың ішінде сағынып қалыпты. Аяғының сырқырап ауырғанына қарамай, тау-тасты әбден аралады. Тау ешкі мен тау теке қора-қора болып, өріп жүретін. Аң қарап шыққан алғашқы екі күнде осы Аюлысайдың басынан тау ешкі дегеніңізді баудай түсірді ғой, несін айтасың! Топ, топ етіп құлаған сайын өзі де қызығып кетіп, тарс, тарс дегізіп, тау-тасты жаңғырықтыра дірілдетіп, ата берді, ата берді. Екі күнде он жеті тұяқ түсірді. Алғаш рет қызумен ешнәрсе аңғармаған екен ғой. Жаралы солдаттардай әр жерде сұлап, сұлап жатқан тау ешкілерді бауыздауға келгенде Тілеудің жаны түршігіп, қолы дірілдеп, жүйе-жүйесінің босап-ақ кеткені.

	Бірінші күні түсірген екі теке мен төрт ешкіні оп-оңай-ақ бауыздаған. Ал екінші күні де ойында ештеңе жоқ, қаратерге малынып, атқан аңы құлап түсіп жатқан сай табанына қарай жүгірген. Жалама жартастардың бірінен біріне секіре шұбап қашқан қарасы елу-алпыстай тауешкінің біразын түсіргенін көңілі сезеді. Өзінің де жанұшыра жүгіре-жүгіре өкпесі өшті. Оның үстіне шұбаған тау ешкінің алды тұмсық айналып көрінбей кеткен. Ендігі ойы, оққа ұшқандарды қанын таратпай бауыздап шығу. Осы оймен бірінші кездескен ешкінің қасына жетіп, ентіге отыра кетті. Мойнынан мылтығын алып, белінен қорамсағын шешіп жанына қойды да, жеңімен самайынан шүмектеген терін оңды-солды сүртіп, аз демін алды. Балықтай семіз тушаға риза боп қарайды. Сәлден кейін белдігіндегі қыннан пышағын алып, тушаның мүйізінен ұстап, басын көтеріп ыңғайлана бергені сол еді, аяқтарын серпіп, тыпырлап қоя бергені тушаның. Тілеу селк ете түсті. Қолынан пышағы түсіп кетті. «Ойпырай, тірі екен ғой», – деп күбірлей отыра беріп, тушаның көзіне көзі түсіп кетіп, одан сайын өне бойы дірілдеп, жүрегі лүпілдей соғып, көмейіне кептелді. Мөлдір қара көздеріне жас айналып, баяу ашып-жұмып жатыр туша. Тілеу шыдай алмай теріс айналды: «Жан беру оңай дейсің бе?! Жануар-ай, қиналып жатыр екен-ау! Жандалбасамен тұяқ серпуін қарашы!» Жан-дүниесі астаң-кестең болып кетті. Дәп бір жолдастарының бәрі жараланып, қан майданның қақ ортасында жалғыз қалғандай сезінді өзін. Шындығында қан майдан елестеп еді көз алдына. Дәл осылай жараланғаны, өлгені аралас жайрап жатқан солдаттардың арасынан топырақтан аршып алып еді ғой, мұны да соңғы жараланғанында...

	Басы салбырап түнерген қалпында Тілеу бірқауым отырып қалды. Қасындағы жаралы тушаға қарай алмайтын сияқты. Жаны шықты ма екен байғұстың. Қинамай бауыздай салу керек еді. Сонда сауап болады деп ойлады. Сәлден кейін өзін өзі кекете мырс етті: «Атарымды атып алып, тағы ұялмай обал-сауапты ойлаймын. Не бетіммен!? Не бетіммен!? Осы адамшылық па?! Мені сонау майданнан осы жазықсыз аңдарды қыру үшін жіберіп пе еді!»

	Ол дыбыссыз қалған соң, иттері жетті жалақтап. Неғып үнсіз отырып қалдың дегендей еркелей келіп, шоқия-шоқия кетісті. Бірнәрсе дәметкендей, кезек-кезек қыңсылай жаланып-жаланып қояды.

	«Не берем? Менің қолымда не бар? Білем ғой, сендердің де ашығып жүргендеріңді. Өзім де не істерімді білмей, қылмысқа белшемнен батып отырғанымды көрмейсіңдер ме?»

	Әлден уақыттан кейін Тілеу орнынан тұрды: «Қой, – деді өзімен өзі күбірлей сөйлесіп, жерде жатқан пышағын ала беріп, – жазықсыз жануарлар, сендерді ит жемі қып арамдамайын, бауыздап-бауыздап тастайын! Обал-сауаптарың Қырықбайға болсын! Жазықсыз сендерге оқ атып, «соғыс ашқан» сол Қырықбай! Біздің елге соғыс ашқан Гитлер сияқты ол да. Бұл ауылдың адамдарын қойып, таудағы аңына дейін билік жүргізгісі келеді».

	Содан кейін-ақ Тілеу не болғанын өзі де білмейді, әлденеге ызаланғандай тістеніп алып, сұлап-сұлап жатқан тау ешкілер мен тау текелерді орып-орып, бауыздай берді. Құлағы шыңылдап, екі шекесі солқылдап, өне бойын шүмектеп тер басып кеткеніне де, білегіне дейін қызыл ала қан шашырағанына да көңіл аудармай, біртүрлі жаныға кірісті. Бір-екі текенің ішек-қарнына дейін ақтарып тастап, иттерін де қан-жынға қарық қылды.

	Сол күні атқан аңдарының бәрін жайғап бір жерге үйгеннен кейін қас қарая есеңгіреп ауылға қайтты. Өмірінде өзін-өзі ауыр қылмыс жасағандай сезініп, өзін-өзі жерлеп қатты күйзелгені осы шығар. Түнімен қызуы көтеріліп, жөнді ұйықтай да алмады. Көзі ілініп кетсе, быжықы-тыжықы бірнәрселер қаптап, дүние астаң-кестең болып бара жатқандай шошып оянады. Біресе дүниенің бәрін қып-қызыл қан басып кеткен екен десе, біресе көз алдына адамдар мен аңдардың аралас жатқан өліктері елестейді. Түн баласы тынши алмай, арпалысып шықты. Мұны көріп, Әлиман мен Жаңыл да қатты үрейленді. Алғаш жүгіріп жүріп, тер қатты ма екен? Содан қысылып жатқан шығар! Терлесе, тын-шыр ма екен деп еді, олай болмады. Тілеу қаншалық ел-селі шығып терлегенімен тыныштала қойған жоқ. Әлиман шындап қорқайын деді:

	– Құдайым-ай! Қайдағы пәлеге тап болдық тағы! Қырықбайдың айқайынан құтылып, кішкене құлағымыз тыныш бола ма деп едім! Құдай, есебіңді тапқыр, Қырықбай! Тау-тасты қаңғытып, жазықсыз аңды қырғызғанын көрмейсің бе, енді, түк таппаған соң! Обал-сауапты ойлайды дейсің бе, ол! Жазықсыз аңның киесі оңай емес! Құдай! Құдай! Жалғызымнан аулақ! – деп біраз күңіреніп басылды.

	Үш күннен кейін көрге де үйренеді дегендей, екі күн дел-сал болып жүріп, әйтеуір тәуір болды Тілеу. Алғаш соғысқа кіргенде де осылай көпке дейін ұйықтай алмай жүріп еді. Бір бұл емес қасындағылардың бәрі солай шошынған. Бірінен соң бірі оққа ұшып жатқандарды көргенде, тіпті, шыдай алмаушы еді, кейін оған да бойлары үйренді ғой. Бара-бара ұйықтай алмау былай тұрсын, сәл тыныс алған жерде қалғып кетіп, көз шырымын ала қоятын.

	Ол – соғыс қой. Оның бетін ары қылсын. Ал аң ату – адам ату емес екенін Тілеу, әрине, жақсы біледі. Көзді ашып-жұмғанша, дүние астаң-кестең болып жатқан қан майданға қарағанда, құдайға шүкір, туған жерінде жүр. Атса, өз жерінің, өз елінің аңын атады. Бірақ Тілеу дәл бұлай шошынамын-ау, қиын болады-ау, деп ойламаған еді. Сөйтсе, олай емес екен. Бала кезіндегі әсерімен жүріпті ғой. Ет қызумен атарын атып алып, жазықсыз төгілген қанды көргенде шошып кетті. «Обал-ай! Обал-ай! Не жазығы бар еді, жануарлардың! Неге келістім, бұл пәлеге! Обалым саған, Қырықбай! Саған» – деп қазір өкініп жатыр...

	...Сәл тынышталып қалған иттері тағы да ұли бастады. Жүрегі суу ете түскен Тілеу көзін ашты. Сол баяғы күңгірт дүние. Ызғырық күшейе түскен. Қара сұр аспаннан жылт еткен жұлдыз байқалмайды. Қай уақыт болғанын да болжау қиын. Әйтеуір, бір қалғып кетсем, біраз уақыт өтетін шығар деген үмітте. Бірақ, ойдан ой туып, ұйқының ауылы қашықтап барады. Оның үстіне манаурай бергенде, иттері шулап, еңсені басқан ойдың өзін серпіп жібереді. Әйтпесе, ауырған жері онша мазаны алып тұрған жоқ. Белі мен бөксесі бағанағыдай қақсап ауырмай, шымырлай сыздап, ашитындай. Ал екі аяғында мүлде жан жоқ сияқты, қыбыр етпейді. Қозғау да мүмкін емес. Алғаш бір-екі рет қозғамақ болып талпынып көргенде, сегізкөз жанын көзіне көрсеткен соң қоя қойған. Не пәле болса да, сол бел мен бөкседе. Амал не, қолдан келер қайран жоқ, қазірше миы тұнық, ақыл-есі өзінде, сарайы сайрап-ақ жатыр. Бәрі анық, бәрі есінде...

	Тау-тасты жаңғырықтырып, төрт ит бірдей ұлыды. Тілеу не істерін білмеді. Сай-сүйегі сырқырап, басына қан теуіп, дүние у-шуға толып кеткендей болды. Бір нәрсеге таңғала риза болып жатыр. Байқаса, бұл тым-тырыс сұлқ қалса болды, иттері ұлып қоя береді екен. Қалай болып кетеді деп бұлар да күдіктенетін секілді. Иелеріне бір сұмдық болғанын сезіп отырғандай. Айдалада жалғыз қалған адамға қара қарғаның өзі ес деп отырушы еді шешесі. Оған қарағанда, адамға жақын, есігінің көзіндегі иті емес пе! Соншалық неге сұңқылдап отыр дейсің бұлар! Жай-жайына, тастап жүре берсе, не істеп алар еді. Итпісің деген дейді де қояды. Енді, міне, иттігін істемей, төртеуі төрт жақтан қарауылдап отырғанын көрмейсің бе?!.

	Ептеп тірі екенімді білдіріп, дыбыс шығарсам, ұлығандарын қояр ма еді деп ойлаған Тілеу, аузын ашып, тамағын кенегенмен иттер еститіндей дауыс шығара алмай, сәл күш жинап, ыңыранғандай болды, оны аналар елеген де жоқ. Дауыстарынан танып жатыр: Ақтөс пен Сырттан үздіксіз ұлыса, Майлыаяқ пен Алыпсоқ жарыса үріп, олармен бірге жартас қоса үріп, шатқал іші азан-қазан. Тоқтайтын түрі жоқ. Тілеу тағы сұлқ қалды. Ақырын көзін ашып еді, ызғырық суықтан ба екен, бозымық қардың үстінде қараңдаған иттер бір орында отырмай, ары-бері тынымсыз қозғалып жүр... «Енді қайтсін, байғұстар, өздері ашқұрсақ, мына суыққа шыдасын ба!»

	Иттері еститіндей дыбыс шығара алмағанына Тілеу жасып қалды.

	«Әл-қуат кетіп бара ма? Не болды маған?!» Қимыл-қыбырсыз жатты да қойды. Иттері де тынымсыз ұлиды. Өзі де әлсіреп бара жатқан Тілеудің у-шудан басы айналғандай болды. Миы зың-зың дыбыстан шағылып, бір жағынан ұйқы қысқандай ма, бір жағынан жүрегі сазып, өзегі талып қарны ашқандай бола ма, әйтеуір бір өзіне өзі келе алмаған ұйқылы-ояу халде тым-тырыс жатыр.

	... Ағарып таң атты. Айналадағы тау-тастар айқын бедерленіп, аппақ аспанмен таласып, айдынданып көрінеді. Шатқал іші ықтасын болғанмен, таңғы ызғырық күшейе түскен сияқты. Иелерін күзетіп, түнімен қар үстінде ширығып шыққан иттер қазір қарындары қабысып, суық өткен табандарын кезек-кезек көтеріп дір-дір етеді. Алыстан жол соқты болып келгендей үсті-бастарын ақ қырау басып, көздері кіртиіп, қар үстіне не отыра алмай, не тұра алмай, дүр-дүр сілкінісіп қойып, кезек-кезек қыңсылайды. Ұли-ұли дауыстары да қарлыққандай. Ары-бері жүріп келіп, біраздан бері үнсіз, қимылсыз қалған иелеріне аянышпен мөлие, мөлие қарасады. Бірақ, еш қимыл-белгі байқай алмай, күдер үзе, ішектерін тарта қыңсылайды.

	Алып шыңдардың ұшар бастарын күн шалып, алтындай жарқырайды. Дір-дір етіп қалтыраған иттер тау басындағы күн шапағына түйсікпен үміттене көз салады. Бойларына жылу жүгіргендей қыңсылай беріп, сілкініп-сілкініп жібереді. Бір кезде, алдыңғы екі аяғын қардан кезек-кезек көтеріп қойып, шоқиып отырған Ақтөс тұмсығын көкке көтеріп үріп-үріп қалды. Иттердің бәрі өре түрегелді. Ақтөс аспанға қарап үреді. Сүйтсе, батыс жақтан түңліктей болып шыға келген қара құс тура осы шатқал тұсына келіп, қалықтай айналып жүр екен. Әнеки, ол аз болғандай шығыс жақтан тағы бір құзғын көрінді. Енді екеу болып айналды. Ақтөс оларға қарап, шәбелене үреді. Оған басқа иттер де қосылып, шатқал іші жаңғырықты. Өлексе үстіне айналатын құзғын, құмайларды кәнігі иттер жазбай танып, қанатты қарақшылардың өздерін басынғандай болғанына ызалана келіп үреді. Екі құзғын еш нәрсені елер емес, дәл төбеге келіп, баяу айналып жүр.

	Таңғы тыныштықта талықсып барып, мызғып кеткен Тілеу жарыса үрген ит даусынан көзін ашып алды. Айнала жап-жарық болып кетіпті. Сәл сергіп қалғандай сезінді өзін. Күн нұры тау шыңдарын ортан беліне дейін орапты. Иттерінің бірнәрсе көргендей өршелене үргеніне алғашында түсіне алмады. Сәлден кейін шалқалап жатқан оның көзіне де қалықтап жүрген құзғындар шалынып еді. «Әй, соған да үріп... Басқа бірнәрсе екен десем, – деп ойлаған Тілеу, іле аспанға қайта көз жіберді. Мыналар өлексе аңдыған құзғындар ғой. Дәл біздің төбемізден айналады. Қарай гөр! Бәсе бекер үрмейді бұлар. Япырай, қайдан біле қояды, бұл қан құмар құмайлар! Сендерге ерегіскенде ме, бәлем!» Ызалана аспанға қараған Тілеу қозғалмақ болып ышқынып еді, шамасы келмеді. Қозғалу былай тұрсын, аспанға қараудан көзі талып, шалқалап жатқан күйі кірпігін жұмды. Әбден әлсірегенін сезінді.

	Төбелерінде айналған құзғындардан бастарына қауіп төнгендей тұмсықтарын көкке көтере үріп, өздерімен өздері болып жатқан иттер иелерінің көзін ашқанын, аспандағы құмайларды ол да көргенін байқаған да жоқ.

	Бір қауым үрген иттер сәл тыныс алғандай болды. Шоқиып-шоқиып отырған күйлері «Неге қозғалмай қалды?» дегендей Тілеу жаққа жәудірей-жәудірей қарасады. Әсіресе иесіне жақынырақ отырған Ақтөс «Не боп қалды, анықтап көрейінші» дегендей Тілеуге жетіп келіп, иіс алғандай болып тұрып ақырын жеңінен тістеп тартып көрді. Иесі кірпігін қимылдатып, баяу көзін ашты. Көзіне көзі түйісе кеткен ит оның тірі екендігіне көңілі жайланғандай құйрығын бұлғаңдатып, «не істейміз» деген сұраулы қараспен еркелеген болды. Өзіне төне қарап тұрған итті көргенде Тілеу әуелі шошығандай денесі тітіркеніп барып басылды. Ақтөстің көзінен өзіне деген аянышты, не істерлерін білмей дағдарған шарасыздықты анық таныды. Бір нәрсе демек болып әрекет етіп еді, дауысы шықпай тамағы қырылдап, еріндері жыбырлап қана тынды. Кірпігі әрең қимылдап, көзін ашып-жұмып қояды. Еркелегендей сыңай танытып, төніп тұрған Ақтөс иесінің мына халін көріп жүні жығылып жасып қалды. Құлағы салпиып, мұңая шоқиып отыра кетті. Танауына біртүрлі қан иісіндей күлімсі иіс келеді. Мұрнын шүйіріп, жиіркене иіскеп қояды. Не болғанын, иіс қайдан екенін ажырата алмайды. Мөлие қарап отырып-отырып бір кезде Ақтөс ұли үрді. Бұл жолы даусы бұрынғыға қарағанда мүлде басқаша шықты. Оған қосылып басқа иттер жетім балалардай аянышты шулайды.

	Бұл кезде Жамансайдың шатқалынан басқа жерге күн нұры толық түсіп, тау-тас жарқырап кетіп еді. Шатқал ішін түгел шолып, баяу айналып жүрген екі құзғынға тағы біреуі қосылыпты. Бірі сәл аялдап, айналған жерге біртіндеп жинала беретін әдеті бұлардың. Олардың көбейе бастағанын көріп иттер де көкке қарап ызалана үреді. Не істерлерін білмеген ширығыс басталғандай бойларында. Төртеуінің де қарындары қабысып, бауырларына мұз қатып, құлақтары салпиып, кетеулері кетіп-ақ қалған. Бет-бетімен үреді, ұлиды. Ұлиды, үреді.

	Осылай біраз отырғаннан кейін Ақтөс есіне бірнәрсе түскендей орнынан тұрып, анадай жерде отырған Сырттанға барып сүйкенді. Қыңсылай үріп, оған әлденені мезгегендей болады. Ол да жан-жағына қарап үріп-үріп қойып, сұлқ жатқан Тілеуге көзі түскенде күрсінгендей ішін тартып қыңсылайды. Екі ит біріне-бірі қарап-қарап алып кеп ұлиды. Бірнәрсеге келісе алмай отырған сияқты. Біресе төбелерінде айналып жүрген құзғындарға қарап үрсе, біресе иелеріне қарап қыңсылап ұлиды. Бір кезде төрт ит кезек-кезек орындарынан тұрып, Тілеуге жақын-жақын келіп отырысты. Осы кезде дүр-дүр сілкінген Ақтөс қыңсылай барып, шоқиып-шоқиып отырған Майлыаяқ, Алыпсоқпен жаласып-жаласып алды да, Сырттанға келіп, «жүр кеттік» дегендей тұмсығымен түрте үріп, шатқал ауызына қарай бет түзеді. Оған Сырттан да ілесе берді. Шатқалды бастарына көтеріп үріп бара жатқан екі ит қасат қарда біресе сырғанап, біресе омбылап ұзап барады.

	* * *

	– Ойбай-ау, апа-ау! Мұздап қалдыңыз ғой. Сіз жол тосқаннан келе қоятын болса кешеден бері қайда жүр дейсің! Үйде отырыңыз, енді ешқайда шықпай. От жағып қойдым. Құдайдың күні де шытынып тұр ғой, бүгін, – деп тағы да бәйек боп қарсы алды Жаңыл Әлиманды.

	– Енді қайттік, Жаңыл-ау! Не ойлағаның бар?! Сау емес қой, бұл! – Әлиман да үйге сөйлей кірді.

	Жаңылдың шынайы жанашырлықпен бәйек боп айтқан сөздері жүрегін елжіретіп жіберді: «Енді қайтсін! Келін де болса, жалғыз жанашырым! Сүйенішім, сырласым, мұңдасым! Осы Жаңыл болмаса қайтер едім, құдай-ау! Жалғызым соғыстан келгенше, жалғыз сүйенішім осы болмап па еді! Адам боп бір айтқанымды қайтарған емес. Осының осы ақ көңіл, адал ниеті ғой, Тілеудің де аман-есен оралғаны. Құдая тәуба! Бергеніңе шүкір!»

	– Аяққа оралмай, апаңа барсаңшы! – деп Даниярды жетектеп үйге кірді Жаңыл.

	– Кел, кел! – Әлиман Даниярды бауырына басып, қолын уқалап жылыта бастады. – Мұздап қалыпсың ғой. Кішкентай қоңыр қозым!

	Шәугімге су құйып пешке қойды да, Жаңыл қайта сыртқа шығып кетті.

	Келінін көзімен шығарып салған Әлиман тағы да: «Құдай маған осыны адалынан берген ғой. Айналып кетейін!» – деп сүйсіне күбірледі.

	Осы жасына дейінгі өмірінде Әлиманның ойға алған бір арманы орындалса, ол осы келіні. «Мен кісі танысам, осы бала жаман адам болмайды», – деп ойлаушы еді, Жаңылды көрген сайын. «Тілеуіме алып берсем», – деп армандады. Құдай оған да жеткізді. Енді міне...

	...Бірімжаннан қалған жалғызын жеткізгенше Әлиман да талай дүниені бастан кешірді ғой. Бас иесінен айрылған соң белін бекем буды. Бірімжанның көп айта беретін бір арманы – Тілеуді оқыту еді. Оған өзі жете алмай кетті. Әлиман, енді қалай да Бірімжан аманатын орындасам деп, не көрсем де елмен бірге көрейін, ел ішінде болайын деп, ауылға көшіп келді. Бірімжан, байғұс, жалғыз еді ғой. Әлиманның төркіні кедей де болса жанды-жақты, өскен ауыл еді. Бірі мал бағып, бірі шөп шауып дегендей қауымдасқан еңбекке құлшына кіріскен кез болатын. Бауырлары, төркін жұрағаттары құшақ жая қарсы алып, қар түскенше жабыла кірісіп, там соғып, екі ауызды үйді қалқайтып берді. Тілеуді сегіз жасында жаңа ашылған мектепке берді де, Әлиман өзі білегін сыбанып еңбекке кірісті. Арба айдады, шөп шапты, егін суарды, сиыр сауды. Істемегені қалмады. Әйелмін деп еш қиындықтан бас тартқан жоқ. Еркек істейтін жұмыстың бәріне араласты. Талай жауын-шашында арбасы сынып, далада да қалды. Бір рет қолы да сынды, тобығын шығарып, сіңірін созған кездері де аз болған жоқ-ау. Соның бәрінде еңсесі езіліп, мойыған жоқ. Қайта жанылып, қайраттана түсті. Қандай жағдайда да жанына демеу, көңіліне медеу тұтқаны жалғызы – Тілеуі болды. «Ұл туғанға күн туатыны» рас болса, көрінген таудың алыстығы жоқ, Тілеуім ержетсе, мен де ешкімнен кем болмаспын, менің үйімде де той болар, мен де келін жұмсап, немере сүйіп, қолымды жылы суға малып отырармын. Құдай сол күнге тезірек жеткізсе екен!» – деп күндіз-түні жалғызының тілеуін тіледі.

	Әні-міне дегенше, талай өмір зымырап өте шықты. Ауылдағы бастауыш мектепті бітірді Тілеу. Ары қарай аудан орталығындағы жеті жылдық мектепке қатынап оқыды. Сол жылғы қыс Әлиманның есінен күні бүгінге дейін кетпейді. Бұрын бұл өңірде болмаған қалың қар жауды. Мал қырылды. Мектеп жабылып, оқу тоқтап қалды. Не керек, ауыл сол жылы бүгінгіден де әрмен жүдеп, сансырап кетіп еді.

	Өйтіп-бүйтіп бесіншіні бітірген Тілеу одан ары оқи алмады. Жұмысқа араласты. Ол кезде Әлиман сүт фермасында сиыр сауады. Бұзау бағу, қора тазалау, сиырларға жем-шөп салу Тілеудің мойнында.

	Екі-үш жылдан соң қыңқыл-сыңқылы көбейіп, Әлиман қайтып ауылдағы баяғы тамына кірді. Жаздай шөпшілерге тамақ пісіріп, қыста ауыл арасындағы жұмыста болды. Енді Тілеу арба айдады. Екі-үш жыл жұмысқа араласып еді, зіңгіттей жігіт болып шыға келді. Ертелі-кеш жұмыстан келгенде шешесі: «Құдай-ау, осы жалғызымды тірі қыла гөр. Күннен-күнге жүріс-тұрысы, мінезі Бірімжанға ұқсап барады. Тфә, тфә, тіл-аузым тасқа! Жігіт болды деген осы!» – деп отыратын.

	Бірде Әлиман өзінің нағашылары болып келетін, Айғыржалда тұратын ежелден сарысүйек жегжат, құдандалас, біржағы ағасы саналатын Бегімбай деген кісінің келін түсіру тойына барды. Талай жылдан кейін өзінше бір жан-жағына қарап, ел аралап сергігені осы еді. Тұрмыстары жаңа жөнделіп келе жатқан елдің, жоқ-жітігі толық бүтінделе қоймаса да, көңілдері дархан еді ғой, шіркін! Егде тартып қалған Әлиманды тайлы-таяғы қалмай, «Жиен қыз» деп төбелеріне көтерді. Екі күн аунап-қунап жатты.

	Тойға жиналған жұртқа сызылып шай құйып, үйге ұялшақтай кіріп-шығып жүрген Жаңылды сонда көріп еді алғаш. Сол сәттен бастап-ақ осы қызды келін қылып алсам деген ой жан-дүниесін жайлап алады. «Не десем екен! Қалай білдірсем екен?!» – деп мазасы кеткен Әлиманға дәл кетер кезде істің сәті түсе қалғаны. Бәрі жиналып үлкен үйде шай ішіп отырды. Әрнені сөз етісті. Дастарқан жиыларда Әлиманнан бұйымтай сұралды.

	– Е, Құдай, ниеттеріңе рақмет! Бірнәрсе алғалы келді ғой дейсіңдер ме?! Кім алып алты, жеп жеті болған! Амандықтан басқа не сұрайды ғой дейсіңдер! Ел еңсесі көтеріліп, қуаныш көбейе берсін! – деп сәл ентігіп барып, тыныстап алып сөзін қайта жалғады. – Ұлы нағашыларымның көзі жоқ болса да, солардың көзін көрген, солардан өсіп-өнген кейінгі ұрпақтары – өздерің барсыңдар. Бастарыңа бас қосылып жатыр. Лайым, құдай қуаныштан айырмасын! Мен үшін де сендер бір елсіңдер, ірі белсіңдер! «Жас өспей ме, жарлы байымай ма» дейді. Бірімжаннан қалған жалғыздың тілеуін тілеп, соны қайтсем адам қатарына қосамын деп жүріп, бұл әлетке де жеттік. Құдая тәуба! Тілеуім қазір кәдімгідей жігіт болды. Енді соны қауқарым барда аяқтандырсам деймін. Бірімжанның ғой, бірге туған жанашыр ешкімі жоғын білесіңдер. Сендерден басқа кімім бар менің! Маған келінге лайық қыз қарастырыңдар, өсіп-өнген ауылсыңдар ғой! – деп барып бір қайырды. Қай-қайдағы есіне түсіп, жылап та алды.

	Бағанадан: «Е, рас қой!», «Енді қайтсін!» – деп қойып отырғандар, қозғалысып, гуілдесіп кетті.

	«Міне, бұйымтайдың көкесі!»

	«Маған ештеңенің керегі жоқ деп отыр еді, ал ендеше...»

	«Сізге қандай келін керек екенін қайдан білеміз?»

	«Маған лайық келін дейді әуелі!» десіп, бірі қостап, бірі әзілдеп «жиен қыздарына» біраз күлісіп алды.

	– Бастарыңа келсін! Күліңдер маған! Күліңдер! Сендерде де ұл бар шығар! – деп өзі де бірге күліп отырып Әлиман, – Кешелі бері кісілерге шай құйысып беріп, осы үйге кіріп-шығып жүрген қара торы қыз қайда осы?! – деді.

	Отырғандар дуылдасып кетті:

	«Оны қайтейін деп едіңіз?»

	«Жаңылды айта ма?!»

	«Нағыз өзіне лайық келінді енді тапты».

	– Тапса, сол, – деді Әлиман еркелей, өзімсіне сөйлеп. – Сол қызды ендеше маған беріңдер? Маған лайық келін сол қыздан шығатын түрі бар. Әке-шешесі кім өзінің? Осы ауылдың қызы шығар өзі?

	«Ойнаса да ойындағысын айтады» дегендей, қанша әзіл-қалжыңға ерік бергендерімен, отырғандар «жиен қыздарының» тілегіне қарсылық білдірмеді. Қайта өздерінен шыққан бір тұқымның, жесір қатын, жетім баланың ел қатарына қосылғанына қуанатындарын білдірісті. Бірақ елдің елдігін сақтап, бірден қолп ете түспей, «Қайта айналып арнайы келіп, құда түсу жолын жасаңыз. Қыз өзіміздің қолдағы бала ғой. Оған дейін біз де әке-шешесінің ау-жайын байқайық», – десіп шығарып салған Әлиманды.

	Сонымен, Әлиман Айғыржалға бір емес, бірнеше барды. Жаңылдың әке-шешесі Жазықбай мен Күлғайша өзі сияқты құдай деген бір еңбек сауған момын адамдар екен. Жаңылдың, тұла бойы тұңғыштары, балаларының алды екенін айтып, не дерлерін білмей, «қалай болады өзі» десіп қиналды. Кейін Тілеу бір-екі рет барып қайтты ол ауылға. Жаңылдың әке-шешесі болашақ күйеу балаларын көріп ұнатты, қуанды.

	«Бала баланың теңі» десті. Қуаныштан күлді, жылады.

	Сөйтіп, араларында жорға жүрмесе де, дорба жүріп, барыс-келіс көбейді. Араласты, ақылдасты, сырласып-сыйласты. Құда-құдағи десіп, құйрық-бауыр жесіп бәтуаласты, уағдаласты. Сонымен жыл уағында Жаңыл Бірімжан шаңырағының табалдырығын аттап, Әлиманға келін болып түсіп еді.

	Шіркін, сондағы қуанышта шек жоқ еді ғой. Әлиманның жүрегі жарылардай шалқып, төбесі көкке тие бақытқа бөленіп еді-ау! Содан бері Жаңыл жанында. Сүйеніші, жұбанышы. Бір жылдан кейін немере сүйді. Алғашқы күннен бастап Жаңыл мен Тілеу бір-біріне тез үйренісіп, тату-тәтті тұрып кетті. Кейде Тілеу еркекпін ғой дегендей қаттырақ бір нәрсе деп қалса, Жаңыл да әзілдеп: «Байқа, апама айтамын! Мен апамды сенен бұрын көргенмін! Сол апам үшін келгенмін мен!» – деп қояды. «А, солай ма! Қойдым, онда!», – дейді Тілеу де. Екеуі мәз-мәйрам күлісіп алатын.

	Мұндай жарасымды күлкіні мына сұм соғыс бұзып кетті ғой. Данияр аяғын апыл-тапыл басқанда Тілеу соғысқа аттанды...

	Сырттан тоңып кіріп, пеш түбіне отыра қалған Әлиман келініне риза болып, бір сәт осылай ой құшағына еніп кетіп еді.

	«Қолың мұздап қалыпты ғой, жарығым-оу!», – деп, ол алдына отырып бірнәрсе былдырлаған Даниярды құшағына қысып, емірене иіскеп-иіскеп қойды. Сол сәтте сырттан, «Апа!» деген Жаңылдың дауысы оқыс естілгені. Әлиман селк ете түсті. «Шын естідім бе? Жоқ басқа ма?» – немересін алдынан тұрғыза беріп, құлақ түрді. «Әй, апа!», – деді Жаңыл тағы да ап-анық. Әлиман апыл-ғұпыл далаға ұмтылды. «А, құдай! А, құдай! Аманшылығыңды бере гөр!» – дей береді. Жүрегі аузына тығыла буын-буыны дірілдеп, есік алдына шыққанда, Тілеудің екі иті келіп, Жаңылдың екі жағынан аяғына оралып, еркелеп тұрғанын көріп, қуанғанынан талып қала жаздады. Дауысы әрең шығып: «А, құдай! Ақсарбас! Ақсарбас» – деп жіберді. Кемпірді көріп, екі ит оған да еркелей бастады. Аяққа оратылып, қыңсылай еркелеген Ақтөс пен Сырттанның әбден шаршап, ашыққандары көрініп тұр. Қарындары қабысып, бауырларына сауыс-сауыс мұз қатып, көздері қанталай қызарып кетіпті.

	– Байғұстарым-ай, өлгелі қалыпты ғой. Қалған-құтқан тамақ болса, құйшы, Жаңыл, – деп Әлиман, Тілеу де келді ме деп ойласа керек, жан-жағына қарап, – Тілеу жоқ па, не?! – деді Жаңылға сұраулы кейіппен.

	– Жоқ, апа! Келе жатқан шығар жолда. Енді екі иті бар ғой, тағы... – деп Жаңыл да сай аузынан көз алмай, елеңдей қарап тұр еді.

	– Лайым, солай болсын, шырағым, – деп Әлиман бір түрлі мұңайынқырап қалды да, қыңсылаған Ақтөстің қанталаған көзіне көзі түсіп, – Мына байқұстарда тіл жоқ қой айтатын, әйтеуір аман болса игі еді, – деп көңілі жабыға әлденеден секем алып, үнсіз тұрып қалды.

	Әр-беріден соң бұлардың қарай-қарай көздері талды. Ешнәрсе көрінер емес. Әрбір қарайғанға қадала-қадала қарайды.

	Итаяққа құйылған жуындыны екі жақтап сылпылдата соғып алған иттер, әлі де бірнәрсе жетпегендей, мазасызданып, жаланып-жаланып қойып, қыңсылай береді. Әсіресе, Ақтөс құйрығын бұтына қысып алып, кісіден көмек сұрағандай жалбарына қыңсылайды. Ішін тартып қыңсылағаны жүрегіңді тырнайды.

	– Мына жазғанға не болған, құдай-ау?! Бір сұмдықты білдіріп тұрмаса игі еді! – деп Әлиман үрейлене итке жақындап, – Қой, Ақтөс! Жат! Жат! – деп қойды. Ақтөс одан ары ширыға қыңсылап, жата қалып жер тырналайды.

	– Ойбай-ау! Мынау тегін емес қой! Жаңыл-ау! Енді қайттік! Неге жер тырмалап, қыңсылай береді?! – Даусы жарықшақтанып шыққан Әлиман шарасыз халде Жаңылға қарап еді, ол бетін бұрмады. Жылап тұрған Жаңыл көз жасын енесіне көрсеткісі келмеген, өзінше аяған. Оны сезген Әлиман үн-түнсіз сәл тұрып қалды да ішінен: «Соры қайнаған сорлы-ай! Көз жасың жаңа құрғай ма деп едім!» – деп шегіне беріп, көлденең жатқан шірік томарға «у-уһ» деп отыра кетті.

	Екеуі де шер-мұңдарын кімге айтарларын білмей, бір нәрсе деуге бірін-бірі аяп, іштей егіліп кетіп еді.

	Ауық-ауық қыңсылап қойып, біресе етбеттеп жата қалысып, біресе ары-бері жүріп кетісіп, байыз таба алмаған екі ит бір кезде орындарынан атып, атып тұрып, жарыса үрді.

	Жаңыл мен Әлиман ит үрген жаққа жалт-жалт қарасты. Әлиман орнынан көтеріліп, Жаңылдың қатарына келіп тұрды. Төменнен бірінің артынан бірі шұбай аяңдап келе жатқан екі-үш аттылыны көріп, «бұлар кімдер болды екен» десіп қарай қалысқан. Әр саққа жүгірткен көңілдерін әрең тежеп, екеуі де үрейлене үнсіз тұр. Жақындағанда аттылардың алдыңғысы бағанағы Әбдірахым екенін танып, «адам екен ғой, мына байғұс, айтқанын орындап жеткен ғой», – деп кәдімгідей іші жылып қалды Әлиманның. Ана екеудің бірі бригадир Омарбек болды, екіншісін танымады. Үшеуі аттарын қораның алдына байлай-байлай салып, бірінен кейін бірі Әлиманға қол берісіп амандасты.

	Таяғын демеп, ақсаңдай басқан Әбдірахым:

	– Қалайсыңдар? Хабар бар ма Тілеуден? – Жаңылға қарап, – Келін, аман ба, айналайын! – деп жұрттан бұрын салдырай сөйледі.

	– Ой, Әбдірахым-ай, несін айтасың? Хабар болса, бүйтіп жолға қарап отырамыз ба? Мына екі ит келгенге жаңа өзі де келеді екен деп едік, жоқ қой. Сау емес қой бұл, сау емес! – деп кемсеңдей көзін сүртті Әлиман.

	– А, солай ма! – Әбдірахым иттерге қарап, – байғұстар-ай, ә, жеткен екен ғой, – деді.

	– Мүмкін жолда келе жатқан шығар, – деп қойды Омарбек.

	– Әй, қайдам? Кім біледі? Жүрегім шошып тұр. Келгелі мына иттердің жер тырмалап, қыңсылағаны жаман! – Әлиман тұқырып төмен қарап кетті.

	– Ерте күнді кеш қылмай, енді не тұрыс! Жүрмейміз бе? – Әбдірахым жігіттерге қарады, – Мына иттер ерер ме екен бізбен? Кім біледі... Жаман айтпай, жақсы жоқ... Қай жерде екенін тауып барады бұлар. – Жағдайдың бәрін түсініп, көңілдеріне күдік алған жігіттер де:

	– Жүрейік! Жүрейік! – десіп, аттарына бұрылды.

	– Расында иттердің ілескені жақсы болар еді, келген жерлерін тауып барады ғой. Қалай болар екен, ә? Ерер ме екен, бұлар енді?.. – Әлиман да Жаңылға қарап, күйбеңдеп қалды.

	– Мойнынан байлап, жетектесе, жүрер ме екен? – деді Жаңыл, өз беттерінше ермейтін шығар деген оймен.

	– Ой, жетекке жүруші ме еді, танымайтын адамға?! – десті бұл кезде аттарына мініп алып, жүруге дайын тұрған жігіттер.

	– Бұлар, бәлкім, Тілеуден адасып қалған шығар, – деп басқа бір ой айтты Омарбек. – Бұлардың соңынан ереміз деп босқа әуре болмайық.

	– Кім біледі? Мүмкін, сондай жағдай боп қалды ма?.. – Әбдірахым дағдарыңқырап қалды. – Қой енді, не болса да жүрейік. Бара көрерміз.

	– Ерсе, бұларды шақырып көрейікші, – Қамшысымен иттерді нұсқады, – Аттары қалай еді?..

	– Мынау – Ақтөс! Анау – Сырттан! – деді Жаңыл. Аттылар қозғала бастады. Әбдірахым:

	– Ақтөс! Сырттан! – деп иттерді екі-үш рет дауыстап шақырып, қарайлаңқырап тізгін тартты. Алғаш аттарын естіп елеңдесіп қалған иттер, орындарынан тұра-тұра келісіп, не ерерлерін, не ерместерін білмей, құйрықтарын бұлғаңдатып тұр.

	– Жүр, Жаңыл, біз де былайырақ шығарысып салайық. Біз жүрмеген соң ере қоя ма?! – деп өңірін қаусырынып Әлиман да қозғалды.

	Аттылы-жаяу бұлар бағанағы Әлиман жол қараған жерге келіп, сәл аялдап, аттылар аңғарды өрлей жоғары тартты да, жаяулар орындарында тұрып қалды. Бір қызығы, аттылар жоғары қозғалғанда-ақ, екі ит қыңсылай жер иіскелеп, иіс тартқандай ары-бері жүгірісіп, олардың алдына түсіп жүріп кеп берді.

	«О, Құдай, амандығыңды бере гөр!» – деді Әлиман олардың соңынан жанары жасаурай қарап тұрып.

	Бұл кезде күн үлкен сәскелікке көтеріліп қалған. Аспан мұнартып тұр. Ауа шытқылтым. Батыс жақтағы биік таулардан түсі суық қара бұлттың шеті көрінеді. Қараған сайын зорайып келе жатқандай. Денесін ызғар қарығандай тітіркеніп кеткен Әлиман:

	«Мына қара бұлттың түнеруін...» – деп дауыстап қалып, өз даусынан өзі шошып кеткендей селт етіп Жаңылға қарап еді, ол әлі де аттылардың артынан көзін алмай мұңайып тұр екен. Әлиман оған естірткісі келмей ішінен: «Жасаған-ай, тағы не көрсетпек едің? Бірімжан қайтыс боларда дәл осындай қара бұлт төбеден кетпей қойып еді», – деп, өзіне өзі ие бола алмай, кемсеңдеп теріс айнала беріп, көзін сүртті...

	* * *

	Үш салт атты аңғарды бойлай ұзақ жүрді. Әудем жер алда келе жатқан екі ит жеткізер емес. Арттарына ауық-ауық қарап қойып, «е, келе жатыр екен ғой, жүре берейік» дегендей қарайламай, тартып барады.

	– Қай жерде болса да тауып баратын болды енді, – деді иттердің соңынан көз алмай келе жатқан Омарбек атын тебініп, Әбдірахыммен қатарласа беріп. – Иттерді айтам, ана қараңызшы!

	Көзі сығырайып, сақалы шошайып ой құшағында келе жатқан Әбдірахым:

	– Е, е... «Ит – опа» деп неге айтты дейсің! Жаман жолдастан артық қой ит деген кейде, – Сәл ойлағандай үнсіз қалып, – Табуын табады ғой. Аман болса екен десеңші, байғұс баланы! – деді алдыңғы жақтан көзін алмай.

	Күн көзі алып шыңдарға иек артып мұнартып көрінеді. Іздеушілер аңғарды өрлей отырып, жақпар-жақпар жартастар мен тақтайдай жалпақ кереге тастар көмкерген, басын мәңгі мұз басқан шың-құздарға жақындаған сайын жүректері лүпілдеп, қай сайға бұрылып, қай асуға беттерлерін білмей, дағдарыңқырап келе жатқан. Әсіресе, басын бұлт шалған Хан-Тәңірі жақындаған сайын биіктей түсіп, суық сұс таныта-тындай. Аңғардың бұл тұсында жол да, із де жоқ, бірен-саран аңшы-құсшы болмаса, қыста адам баласы баспайды бұл жаққа. Отын алушылар да сонау төменде қалған қарағайлы-қайыңды беттер мен тал, шілік басқан сай-жыралардан бері өрлемейді. Оның үстіне бұл жердің жолы да қиын. Төменгі тал арасынан шыққалы бергі жүрісте біресе қорым тас кездесіп, біресе сай-саладан құлап түсіп жатқан сулардың шоңғал тастармен шор боп қайнасып қатып қалған мұздары кездесіп, кей жерде аттарын жетектеп өтіп, азапты көріп келеді. Әйтеуір, алда кетіп бара жатқан екі итке дәп үстінен түсердей үмітпен қарайды.

	Бағана Ұшпаның қара тұмсығын айналған жерде бұларға Аюлысайды қыстап отырған Қызайбек келіп қосылған. Ол да кеше кешкілік Әлиманға жолыққанын, ал күндіз екі-үш рет мылтық даусын естігеннен басқа ешнәрсе байқай алмағанын, бүгін, тіпті, бұл таудың тым-тырыс екенін салдырлап айтып өтті. Иен таудың ішінде біраз жер даусы саңқылдап қатты шығып, дәудірлей сөйлеп келіп еді, дәл қазір бұл да «Ойпырай, ә!», «Ойпырай, ә!», – деп тамсанғаннан ары аса алмай тыныш келе жатыр. Осы тауды мекендеп отыр ғой деп алғаш одан талай нәрсені сұрап, сөзге тартқан өздері еді. Бірақ, Қызайбек мылтық атылған жақты жобалап, нобаймен ғана тұспалдап сөйлегені болмаса, нақты ешнәрсенің басын ашып бере алмады. Қазір бәрі де бір аялдамастан оқ бойы алды кетіп бара жатқан екі иттен көздерін алмай, үн-түнсіз келеді. Тас сылдыры, тасқа тиген таға дыбысы шақ-шақ етіп жаңғырығып кетеді.

	– Енді Жамансай жақын қалмады ма осы?! – деп Омарбек сөз бастады Әбдірахымға қарап.

	– Жамансайға келдік қой, – деді алдыңғы жақтан көзін алмай Әбдірахым қамшысын нұсқап, – Ан-оу жүрекше жартасты айналғаннан кейінгі тар шатқал Жамансайды өрлейді. Ана иттерді көрмейсің бе, солай тартып барады. Әй, сол Жамансайда-ақ қалған ғой. Қу жалғыздың ажалы ма, азабы ма!? – Әбдірахымның түрі одан сайын түнеріп кеткен.

	– Қалай болар екен деп едім... Шындығында мына иттер Тілеудің дәл үстінен түсірмей тоқтайтын емес қой – деп Қызайбек те атын тебініп қояды.

	– Күдікті жердің бәрі артта қалды. Болды енді. Сол Жамансайда-ақ қалған болды. Байғұс, бала-ай! Байғұс, бала-ай! – Әбдірахым бірнәрсеге көзі жетіп, белін бекем буғандай үсті-басын жөндеп, ер үстінде қозғалып-қозғалып қойды.

	Жүрекше жартасты айналғаннан кейін іздеушілер сүңгі-сүңгі мұз қатқан жартастардың қыспағында қалғандай сезінді өздерін. Қай жақтарына қараса да бастарынан бөріктері түсердей жақпар-жақпар тарғыл тастар мен алып шыңдар төбелеріне төніп келе жатқандай. Шатқал ішін өрлеген сайын қылт-қылт көрініп қалып келе жатқан Хан-Тәңірі де бұл тұста көзден мүлде тасаланып қалды. Жартастардан ызғар сезіліп, аспаннан аздап қар қылаулап тұр. Бұлардан бұрын кеткен екі ит те: «ойлаған жерімізге келдік, азырақ дем алайық» дегендей, анадай жерде шоқиып-шоқиып отыр.

	– Мыналар бізді күтіп отыр ғой, – деді иттерге қарап Омарбек. – Оларды жаңа көргендей.

	– Күтпегенде... Енді қайда барады. Көріп тұрсың тұйыққа тірелгенімізді. – Әбдірахым оған жаратпай қарап қойды.

	– Жамансайы осы ма, сонда?! – Омарбек таңғала сұрады.

	– Е, еһ, е, – Әбдірахым кекете мырс етті, – Бұл жер болса, атын Жамансай қоймас еді ғой. Көріп тұрсың ғой, несі жаман? Атпен тура жетіп кеп тұрсың. Әй, Омарбек-ай! Ойланбай сөйлейсің-ау, естімеп пең Жамансайдың жолы қиын дегенді. Оған бару қияметтің қыл көпірі, мына қыста. Ана иттер білмей отырған жоқ. Дәл солар отырған жерден, – Шал қамшысымен шығыс жақты көрсетіп, – ары қарай әнебір алға сұғынған құстұмсық жартастың астындағы тар жыра бара-бара Жамансайға айналады. Құдайдың құдіреті, осы ауыз жағын қатты қысып тастаған. Бас жағы да оңып тұрған жоқ. Бекер Жамансай аталды дейсің бе?!

	Омарбек қайтып үндемей қалды.

	– Ал мына асу, – деді Әбдірахым сәл үнсіздіктен кейін қайта сөйлеп, батыс жақтағы қорымды жіңішке сайды көрсетіп, – Аюлысайдың басымен айқасады, барып, барып...

	Осы кезде ошарылып тұрып қалған аттылы адамдарға қарап, «Неге тұрып қалдыңдар? Тездетіңдер!» дегендей анадай жерде отырған екі ит үріп-үріп қалды.

	– Қой тұрмайық! Қозғалайық! Не болса да Жамансайға бұрыламыз енді, – Әбдірахым атын тебініп, жүруге ыңғайланды. – Мыналар да шыдамай барады, – деп иттерді көрсетті.

	– Шындығында бізге белгі беріп тұр-ау, ә! Басқа бірдеме көрді ме десем... – Омарбек басын шайқады. – Адам үшін жаралған ғой, бұлар.

	Аттылар қозғалғанда иттер де орындарынан тұрып, Жамансай жаққа бұрылды. Алдымен Ақтөс, соңынан Сырттан жүрді. Жаңағы құстұмсық жартасқа дейінгі беткей күнгейсымақ болып келеді екен де, майда, ақпа қорымның бетін ала шұбар ғана қар басқан. Ол жерден аттылар оп-оңай өтті. Жартастың түбіне жетіп тоқтаған екі ит тағы да жарыса үрді. Бұл жолы, тіпті дауыстарын бұзып ұли үрді. Төбе құйқасы шымырлап қоя берген Әбдірахым:

	– Не сұмдықты бастады тағы да?! – деп күбірлей келіп аттан түсті, жартастың аржақ, бержағын үңіле қарады, ойы Тілеу осы жерде жатыр ма деп еді, олай болмады.

	– Неге үріпті?!

	– Бірдеме бар ма, Әбеке?! – десіп басқалары да үрейлене келіп аттарынан түсіп жатыр.

	– Әй, сауемесқой! Мыналарбірсұмдықтымеңзептұр. Ұлығандарының жаманын қарашы! – Әбдірахым иттерден көзін алмай сазара қалған.

	Жартастың арғы беті тар, қыспа шатқал екен.

	Қардың қалыңдығы кісі бойындай, қыстай жел үріп толтырып тастаған сияқты. Шатқалға қарап ұли үріп екі ит отыр. Бір нәрсе көріп тұр ма деп адамдар үңіліп-үңіліп қарайды, ешнәрсе байқалмайды. Қасат қарды таяғымен шұқып-шұқып қойып Әбдірахым:

	– Ұмытпасам, шатқалдың бұл тұсы түйеқорым. Қалың қар ойдым-ойдым ғып басып тастаған. Бұдан ары ат жүре алмайды, – деді қасындағыларға бұрылып, – Аттарды осында қалдырып, жаяу өрлейміз енді, бірнәрсе ғып...

	Бәрі келіскендей сыңай танытып, күйбеңдеп шапан-шекпендерінің етектерін белдеріне қыстырып, қолдарына таяқтарын ұстап дайындала бастады. Жаңа байқады, иттер бағана ауылға барғанда да осы жермен өткен екен, қарсы алдарындағы ойдым-ойдым қар бетімен жосылған із бері қарай көтеріліпті.

	Адамдардың қозғалысын, жүруге ыңғайланғанын көріп, қуанғандай құйрықтарын бұлғаңдатып, бір-екі рет қыңсылай үріп-үріп алып, иттер де шатқалға жол салды. Тұмсығын көтеріп алда келе жатқан Ақтөс, бір нәрсеге асыққандай біресе күрт етіп, қар ойылып омбылап қалса, біресе қар бетімен жеңіл басып, алға қарай ентелей ұмтылады. Жүрген сайын мұрнына бағана иесінен сезілген күлімсі қан иісі келгендей болып, оның кірпігі қимылдап жатқан солғын бейнесі елестеп қыңсылай үріп-үріп қойып, кетіп барады.

	Аттарды жартас түбіне айқастыра қалмақша байластырып тастаған іздеушілер де бірінің артынан бірі шұбап шатқалға бет алды. Таудың шыныдай аппақ қары қанша қатты болғанымен адамды көтере алмай күрт-күрт опырылып, келе жатқандар күмп-күмп түсіп кетіп, қолтықтан келетін қасаттан біріне-бірі сүйеніп қайта шығады. Алға жылжыған сайын іркес-тіркес найза шыңдар мен сүңгі-сүңгі мұз қатқан жартастар қыспаққа алып, шатқал тереңдей түсіп, қара көлеңке тартып барады. Біраз өрлеп, көзден тасаланып кеткен иттердің үргені артта келе жатқан адамдарға «Тездетіңдер! Болыңдар!» дегендей жаңғырығып саңқ-саңқ естіледі. Қылаулаған қиыршық қар бетке тікендей қадалады.

	* * *

	Тілеу бәрін біліп жатты. Ақтөс пен Сырттанның өзін мына екі итке табыстағандай болған әрекеті, одан хабар білдірмекке ауылға тартып отыруы мұздап бара жатқан көңілін босатып, жүрегі алып-ұшып аузына тығылды. «Менің барған сайын әлсіреп бара жатқанымды сезгенін қарашы, байғұстардың! Әй, біз де оңбаймыз-ау! Не нәрсеге ренжісек те, кімге ашулансақ та итке теңеп боқтай жөнелеміз. Иттен не жамандық көрді осы адам баласы! Қайта адамдар бір-біріне түкке тұрмайтын нәрседен қысастық жасап жүрген жоқ па!.. Біраздан кейін екі ит ауылға барады. Байғұс шешем мен Жаңыл не боп жатыр екен? Екі итті көріп не ойлар екен?! Ұйқы-күлкі көрмей қан құсып жатыр-ау, жазғандар! Данияр ғой, әлі ешнәрсені ажырата алмайды... Іздейтін де адам жоқ-ау! Қырықбайдың қылы да қисаймайды!» Әл-дәрмені құрып, кірпіктері айқаса берді.

	Алыпсоқ пен Майлыаяқтың иесіз жұртта қалған иттердің жетімсіреп болдырып үргеніндей болып естілген дауыстары көзін әрең ашып-жұмып жатқан Тілеудің де жанын жабырқатып жіберді. Жаңағы бір әзірде сәл серпілгендей болған көңілі қайта құлазыды. Бір түрлі, екі шекесі солқылдап ысып бара жатқан сияқты. Құлақтары шыңылдап, басына қарай бірнәрсе жыбырлап өрлегендей екі самайы мен желке шүйдесі шымырлап ұйып, бірте-бірте бойы жер тартып ауырлай түскенін сезінді. Көзін жұмса-ақ болды көрдей қараңғылық тұңғиыққа тартып, бет алды қарауытып, дүние аударылып-төңкеріліп жүре береді. Жүрегі суу етіп, бастығырылып барып көзін ашып алады. Найзадай шаншылған шыңның басына таяу шатқал төбесін айналып жүрген құзғын-құмайлардың қарасы көбейіп кеткен екен. «Көбеюін-ай, құзғындардың! Басынуын қарашы! Бара-бара үстіңе түседі бұлар әлі! Қап, құдай-ай? Қорлықтарың өтті-ау! Жамансайдың шатқалында қарға, құзғынға жем болатын болдым-ау! Атаңа нәлет, Қырықбай!

	Түбіме жеттің-ау!» Қозғалмақ болып, ыңырана ышқына беріп, көзі қарауытып талықсып кетті...

	Осыдан кейін Тілеу өзіне өзі келе алмады. Көзін ашып-жұмып, қым-қуыт бір арпалысқан дүниеге еніп кеткендей. Не болып, не қойып жатқанын ажырата алмады. Жүрегі дүп-дүп соғып, аузына тығылып, құсқысы келіп лоқси ма-ау! Қолын қозғаса жаны көзіне көрінетін ауырған жерінің де не болғанын білмейді. Тынысы тарылып, ауа жетпегендей болып еді, жанталасып екі қолымен кеудесіндегі қарды аршып, омырау түймелерін ағытты. Сұп-суық тер білінді қолына. Маңдайынан да суық тер шығыпты.

	Жанталасып жатып көзін бір ашып қалғанда төбедегі құзғындарды тағы байқап қалып еді, тура соғыстағыдай қаптай ұшып келе жатқан самолеттер елестегені. Қатарласа ұшып, оқ сеуіп өте шығатындай денесі түршігіп, шым-шым ете қалды. Иттерінің жарыса ұлығанына құлағы тұнып, ызы-қиқы шу болды да кетті. Өз-өзіне алқынып басы зың-зың етіп әкетіп барады. Біресе арсылдаған неміс овчаркалары қоршап алғандай болса, біресе аржағынан бұған мылтық кезеніп Қырықбай қарап тұрғандай.

	Көзін ашып қалғанда толық ешнәрсені көре алмай, тек әйтеуір аспан жарқ ете түседі, қайта жұмғанда дүние астаң-кестең болып, көзі қарауытып шыңырауға құлап бара жатады. Енді құрыдым дегенде:

	«Құлыным-ау! Жалғызым-ау, бізді қайда тастап барасың!?» деп келіп шешесі құшақтай алғандай болады. Біржағынан жанары боталап Жаңыл қимай қарайды. Апасының етегіне оралып жүрген Данияр бір кезде құлдыраңдап барып көрінбей кетеді де, қолына домбыра ұстап қайта келіп бұған ұсынады. Екі езу екі құлағында өзі мәз боп күліп жүр. «Данияр! Дәкей! Қоңыр қозым!» – деп қолын созып ұмтыла беріп, көзін ашып қалғанда, жанарының оты жарқ ете түскендей болды да, елестің бәрі жоқ болып кетті. Оның орнына аспаннан қаптаған қарға-кұзғын төніп келе жатқандай көрініп, жалма-жан екі қолын ербеңдетіп, жан-жағынан қар ысырып кеудесін қайта жаба бастады. «Көзімді қарға-құзғын шоқымасын» деген жандалбасамен кеудесіне үйілген қарды алақанымен басып-басып қойып, «Қош, жарық дүние!» деді де, енді бет-аузын қармен көме бастады. Сұп-суық қар бетіне тигенде күйіп-жанып жатқан денесі тыныс алғандай жалыны басыла берді. Екі алақанымен қардың сыртынан шапаттап ұрып-ұрып қояды.

	Бір сәт қар бетіндегі екі қол сәл-пәл көтеріліп басылды да қимылсыз қалды. Ышқына қозғалып барып, сырылдап баяу дем шығарғандай бір түрлі дыбыс естілді де жүре берді. Ұли үріп отырған Алыпсоқ пен Майлыаяқтың қар бетінде қозғалыссыз қалған қолдардың басын қыңсылай келіп жалап-жалап алғанын да Тілеу сезген жоқ. Жамансайдың аузынан бері өрлеп келе жатқан Ақтөс пен Сырттанның да тау-тасты жаңғырықтыра үргені құлағына жетпеді...

	Шатқал үстін қаптаған құзғын-құмайларға қарап тұмсықтарын көтере ұлып, екі ит отыр.





