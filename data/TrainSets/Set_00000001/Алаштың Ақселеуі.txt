Құрастырған: Перизат Өтепова

Алаштың Ақселеуі

Ақселеу Сейдімбектің өмірі мен шығармашылығы





Бұл жинаққа қазақ руханиятының көрнекті тұлғасы, филология ғылымдарының докторы, профессор, Қазақстан Республикасы Мемлекеттік сыйлығының лауреаты Ақселеу Сланұлы Сейдімбектің тағылымға толы өмірі мен шығармашылығы туралы қалам тартқан замандастарының лебіз-пікірлері топтастырылған.

Кітап қазақ тарихы мен мәдениетіне ден қойып жүретін оқырман қауымға арналған.





Қойшығара Салғараұлы


АҚСЕЛЕУ СЛАНҰЛЫ СЕЙДІМБЕК



Ақселеу Сланұлы Сейдімбек Қарағанды облысының Жаңаарқа ауданына қарасты Атасу ауылында 1942 жылы 12 желтоқсанда дүниеге келген. Әкесі Слан Екінші дүниежүзілік соғыста қайтыс болып, әкесінің ағасы Аманбектің тәрбиесін көріп өскен.

1959 жылы Жаңаарқа ауданының орталығында №1 қазақ орта мектебін бітірген соң комсомолдық жолдамамен «Қызылтау» және «Ақтау» кеңшарының мал шаруашылығында үш жыл еңбек етеді. Ақселеу Сейдімбектің өскен ортасы, әсіресе аудан орталығынан шалғайдағы мал шаруашылығында еңбек еткен жылдары оның сана-сезімін қалыптастырған, ел өмірінің дәстүрлі болмысына көз қанықтырған, тіптен болашақ шығармашылық ізденістеріне түбегейлі ықпал еткен тағдыр-талайлы жылдар болған.

Тарихтың қилы кезеңінде әлеуметтік-саяси ахуалмен тағдырлас ұрпақтың қалыптасып отыруы – табиғи үрдіс. Екінші дүниежүзілік соғыстың аласапыранынан кейінгі әлеуметтік ауыртпалық жылдарында қазақ ауылдары төрт түлік малдың сүмесімен күн көруге мәжбүр болды. Сөйтіп, әлі де болса этностың жадынан көмескіленіп үлгермеген көшпелі өмір-салттың шаруашылық-мәдени жүйесін қазақ ауылдары өздерінің әлеуметтік өмірлеріне негіз етті. Сол өмір-салтпен өзектес дәстүрлі мәдениет те үзілмей сабақтасып, өмірдің алуан арнасында көрініс тауып отырды. Міне, осындай тарихи-әлеуметтік ахуалда, дәлірек айтқанда, ХХ ғасырдың қырқыншы, елуінші, алпысыншы жылдарында дәстүрлі тәлім-тәрбие көрген, болмыс-бітімі ұлттық қасиеттерге мейлінше қанық ұрпақ қалыптасты. Бұл ұрпақты қазақ даласында үш мың жылдай дәурен сүрген көшпелі өмір-салттың сүт кенжесі деуге болады.

Қазақ қоғамында түбегейлі жүйелік (системалық) алмасу ХХ ғасырдың алпысыншы жылдарынан бастап жеделдей түсті. Бұрын елдің әлеуметтік өмірінде мал шаруашылығы бел алып жатса, енді аграрлы-өндірістік жүйе үстемдік құра бастады. Мұндай тарихи-әлеуметтік өларада қалыптасқан ұрпақ, қос енені тел еміп тез жеттіккен төл сияқты, өткен мен бүгінді салғастыруға, ел өміріндегі сапалық өзгерістерді парықтауға мейлінше жүйрік, тарихи зердесі сергек болып қалыптасты. Олар бұрынғы дәстүрлі қоғамның барша болмысын тал бойына дарытқан, сонымен бірге жаңа өмірді де жасаушы ұрпақ еді. Осы қасиеттер олардың мәдени-рухани ізденістерінде айқын көрініс тауып, ұлттық рухы биік, төлтума бояуы қанық, ой-тұжырымы тың туындылар беруіне себепші болды. Мұндай әсер-ықпалдан Ақселеу Сланұлының да шығармашылық тағдыры шет емес.

Ақселеу Сейдімбектің мал шаруашылығында еңбек еткен жылдары жазған мақалалары, өлеңдері аудандық, облыстық газеттерде, республикалық «Қазақстан пионері» газетінде жарияланып тұрды. Бұл ретте оған ақыл-кеңес беріп, шығармашылық жолды таңдауына әсер-ықпал еткен адам сол кезде аудандық газетте қызмет атқарған белгілі жазушы Асан Жұмаділдин болды.

Ақселеу Сейдімбек 1961 жылы әл-Фараби атындағы Қазақ ұлттық университетіне оқуға түсіп, 1968 жылы журналистика факультетін бітіріп шықты. Университетте оқып жүріп, 1963-1964 жылдары, Троицк қаласында әскери міндетін атқарып қайтады. Университетте оқыған жылдары ол үшін білім айдынына құлшына құлаш ұрған, әсіресе тарих, философия, мәдениеттану, этнология, фольклортану салаларына ынта-ықыласпен ден қойған, сөйтіп жүйелі білім алып шығуды мұрат тұтқан жылдар болды. Сонымен бірге ол университеттің «Журналист» газетін шығарушы алқаның және М. Әуезов атындағы Әдеби бірлестіктің мүшесі, «Қайнар» қолжазба журналының бас редакторы, Москвадағы қазақ жастары құрған «Жас тұлпар» атты мәдени қозғалыстың Қазақстандағы өкілі болып, шығармашылық және қоғамдық жұмыстарға сергек араласа бастайды.

Университетті бітірген соң, 1968-1987 жылдар аралығында, облыстық және республикалық баспасөз орындарында әдеби қызметкер және меншікті тілші («Лениншіл жас» – «Жас Алаш»), жауапты хатшы («Орталық Қазақстан»), әдебиет және өнер бөлімінің меңгерушісі («Социалистік Қазақстан» – «Егемен Қазақстан»), бас редактор («Білім және еңбек» – «Зерде» журналы және «Әлем» альманахы) болып қызмет атқарды. Бұл жылдары оның ел өміріне белсене араласқан, жетістікке де, кемшілікке де шырылдап үн қосқан, әсіресе ел жадындағы рухани қазыналарды жаңаша парықтап, оған құныға ден қойған, сөйтіп ұлттық мәдениетке қатысты эмпирикалық материалдармен қоржынын тоғайтқан кезі еді.

Баспасөз беттеріндегі күн құрғатпай жарияланып жататын мақалаларына қоса, бұл жылдары Ақселеу Сейдімбектің әңгімелері мен повестері «Ақиық» (1972), «Қыр хикаялары» (1977), «Тауға біткен жалбыз» (1979), «Аққыз» (1981) деген атпен; очерктері «Кеніш» (1979), «Серпер» (1982) деген атпен жеке кітап болып жарық көреді. Ұлттық-этнографиялық бояуы қанық әңгімелері мен повестері орыс, қырғыз, өзбек, эстон, чех, неміс, ағылшын тілдеріне аударылады. «Кеніш» кітабы үшін Қазақстан Журналистер одағының лауреаты болып, бірінші дәрежелі сыйлықпен марапатталады.

Оның 1981 жылы жарық көрген «Күңгір-күңгір күмбездер» атты ғылыми-көпшілік кітабы қазақтың дәстүрлі мәдениетін өзінің төлтума қалпында біртұтас құбылыс ретінде қарастыруымен, тарихи-этнографиялық дерегінің молдығымен, әсіресе ұлттың рухани әлемін парықтаудағы тың тұжырымдарымен оқырман назарын аударған еңбек болды. Бұл кітап 1985 жылы «Поющие купола» деген атпен Е. Қажыбековтің аударуында орыс тілінде жарық көрді.

Әлем әдебиетінің әйгілі туындысы, Гомердің «Илиада» және «Одиссея» атты эпикалық поэмаларын қазақ оқырманына таныстыруға алғаш талпыныс жасаған адам – А. Сейдімбек. Гомер поэмаларының қарасөзбен әңгімеленген нұсқасын ол қазақ тіліне аударып, бұл еңбегі 1974 жылы жеке кітап болып жарық көреді. Бұл аударма оқырман қауымның, әсіресе оқушылар мен студенттердің сұранысына ие болып, үлкен таралыммен бірнеше рет қайта басылып шығады.

Гомер поэмаларының қарасөзбен әңгімеленуі және оның оқырман көңілінен шығуы Ақселеу Сейдімбекке ой салады. Сөйтіп 1979 жылы оның «Алпамыс батыр» атты кітабы жарық көреді. Қазақтың эпикалық қарымы кең, поэтикалық қуаты тегеурінді жыр-дастандарын насихаттау мақсатынан туындаған бұл еңбегі эпосты қарасөзбен баяндаудағы алғашқы бастама еді. Кешікпей-ақ бұл бастама қазақ қаламгерлерінің арасында қолдау тауып, эпикалық мұралардың біразы қарасөзбен баяндалып, жеке кітап болып, мол таралыммен жарық көре бастайды. Ал Ақселеу Сейдімбектің «Алпамыс батыр» кітабы қазақ және орыс тілдерінде бірнеше рет қайта басылып, эстон, чех, неміс тілдерінде жеке кітап болып шықты.

Ақселеу Сейдімбектің аударуында жарық көрген (1988) И. Можейконың «7 және 37 керемет» («7 и 37 чудес») атты кітабы да – оның аударма саласында тындырған толымды еңбегі. Бұл кітапта Азия, Африка елдерінің әлемдік кереметтер санатына жататын ғажайып тарихи-мәдени ескерткіштері мен айтулы өнер туындыларының өзіндік ерекшеліктері және олардың дүниеге келу тарихы қызықты деректермен жан-жақты баяндалған.

Ақселеу Сейдімбектің кәсіпқой журналистік қызметтен 1987 жылы қол үзуіне тура келеді.

«Білім және еңбек» журналының тектес басылымдар арасында Одақ бойынша бірінші орын алғанына және бас редактор ретінде БЛКЖО-ның (ВЛКСМ) ең жоғары марапаты – Құрмет грамотасымен марапатталғанына қарамастан, 1986 жылғы Желтоқсан оқиғасына байланысты «Қазақ ұлтшылдығын дайындаушылар» санатында комсомолдың Орталық Комитетінің бюросында А. Сейдімбек бас редакторлық қызметтен босатылды. Бұл кезде Мемлекеттік қауіпсіздік комитетінің 1-бөлімі (зиялылар мен жастар арасындағы қарсы барлау жұмысы бойынша бөлім) бастығының орынбасары, подполковник Валентин Чугаев «Көшпелілер» («Кочевники») деген атпен Шона Смаханұлының, Ақселеу Сейдімбектің, Мұрат Әуезовтің, Олжас Сүлейменовтің сырттарынан іс жүргізіп, біраз дерек жинақтап үлгереді. Бұл жөнінде МҚК қызметкері, подполковник Темірболат Ахметов кейін былай деп жазады: «По делу проходили известные писатели Шона Смаханулы, Ақселеу Сейдимбеков, поступки и высказывания которых Чугаев и Нурахметов оцениили как националистические...

«Кочевникам» московские коллеги воздали должное, скурпулезно изучили, дали практические рекомендаций по дальнейшей разработке объектов и их связей...

С каждым днем дело «Кочевники» распухло, материалы сыпались отовсюду. Конечно, находились подлецы, которые унюхав в чем дело, спешили «предоставить» компроматы на потенциальных противников, преследуя какие-то свои цели, сводя старые, известные только им счеты...

Когда же поставили подслушивающее устройство в доме-музее М. Ауезова, я понял, что пора делать выбор между исполнением служебного долга и простой человеческой совестью. Обдумав все варианты, пошел на отчаянный шаг: попросил своего брата Орала Жунусова передать Ш. Смаханулы, А. Сейдимбекову, М. Ауезову, что ими занимается КГБ, следят, подслушивают, пусть будут осторожны, так как их безопасность прямо пропорционально количеству материалов, которые сможет «добыть» 5 управление. Орал также должен был обо всем подробно рассказать О. Сулейменову» (Т. Ахметов. Анатомия молчания. – Жалын. 1997. №7-8. – С. 241-243).

Мұнан әрі Ақселеу Сейдімбекке баспасөз атаулының есігі тарс жабылады (әрине, МҚК-нің нұсқауымен). Содан, МҚК-нің наразылығына қарамастан, Ұлттық Ғылым академиясы М.О. Әуезов атындағы Әдебиет және өнер институтының директоры Шериаздан Елеукенов еден тазалаушының бос орнына Ақселеу Сейдімбекті лаборант ретінде қызметке алады. Ол кезде уақыт қатал болатын, Желтоқсан оқиғасынан кейін ел ішіндегі саяси-идеологиялық ахуал ширығып тұрған. Мұндайда белгілі бір ұжым аясында еңбек ететін ел азаматтарының Шона Смаханұлы сияқты тосын мерт болуы оп-оңай еді.

Ақселеу Сейдімбек 1987-1997 жылдар аралығында Ұлттық Ғылым академиясының М.О. Әуезов атындағы Әдебиет және өнер институтында лаборант, кіші ғылыми қызметкер, аға ғылыми қызметкер, жетекші ғылыми қызметкер, бөлім меңгерушісі (Қолжазба орталығы) болып қызмет атқарады. Бұл жылдары ол ғылыми жұмысқа біржола ден қойып, теориялық білімін одан әрі тереңдетіп, әсіресе қазақ халқының әлі де болса игерілмей жатқан фольклорлық мұрасын жинау, зерттеу, жариялау жұмыстарымен бел шеше айналысады.

Ақселеу Сейдімбек 1989 жылы «Қазақтың дәстүрлі халық лирикасындағы қара өлең жанры» деген тақырыпта кандидаттық диссертация қорғайды. Қазақтың қара өлеңі халық арасына ең бір кең тараған, ел ішінде туындауын күні бүгінге дейін тоқтатпаған, өмір бейнелегіш және өмір реттегіш қасиеті аса тегеурінді, поэтикалық болмысы мейлінше төлтума, көпшілікқолды, демократияшыл жанр ретінде тұңғыш рет арнайы зерттеу объектісіне айналады, сөйтіп төл сипаты ғылыми байсалдылықпен сараланады (А. Сейдімбек. Мың бір маржан. – Алматы: Өнер, 1989. – 254-бет). Сонымен бірге Ақселеу Сейдімбек жинаған қара өлең нұсқалары екі том көлемінде қазақтың фольклорлық мұрасын толықтырды (Қолжазба орталығы, №898 папка).

Ақселеу Сейдімбектің өнер және өмір туралы, өнердің төлтумалылығы жайында, әсіресе халықтың тарихи тұлғасын айғақтайтын мәдени-рухани үрдіске қатысты жазылған «Сонар» атты ғылыми-көпшілік кітабы 1989 жылы жарық көреді. Бұл еңбегі үшін Қазақстан Жазушылар одағы сыйлығының лауреаты болады.

Қазақ халқының рухани мәдениетінде музыканың, оның ішінде күй өнерінің алар орны айрықша. Күй – синкретті өнер. Күйді тартушының шеберлігі, күйді шығарушының өмірдерегі, күйдің шығу себебі туралы аңыз-әңгімесі және күйді түсінетін тыңдаушы бір сәтте тоғысқанда ғана күй өнері біртұтас жанрлық болмысын айғақтай алады. Бұл талаптардың бірі кемшін болған жағдайда күй өнерінің жанрлық болмысы бүтін болмайды. Күй өнері өзінің молдығымен, эстетикалық-эмоциялық рухының асқақтығымен және ғасырлар аясындағы оқиғаларды арқау етуімен ұлттың рухани мәдениетіндегі айрықша құбылыс болып табылады. Бүгінгі таңда тіркеуге алынған, қолда бар күйлердің саны – бес мыңдай. Бұл күйлердің барлығының дерлік аңыз-әңгімесі бар. Ол аңыз-әңгімелер әрісі байырғы көшпелілердің, берісі қазақ халқының тарихи-әлеуметтік өмірінің «жанды шежіресі» (М.О. Әуезов) болып табылады.

Өкінішке қарай, осы ұлы мұра соңғы кезге дейін музыка зерттеушілері үшін филологиялық объект болып есептелсе, филологтар үшін музыкалық мұраның объектісі ретінде ескерусіз қалып келді. Міне, әрі тарихи зердені, әрі музыкалық біліктілікті, әрі филологиялық пайымдауды қажет ететін қазақтың осы сияқты синкретті бітімдегі мол мұрасын жинауда, зерттеуде және халықтың рухани игілігіне айналдыруда А. Сейдімбек тұңғыш рет кешенді зерттеулер жүргізіп, нағыз ғалымға лайық табандылық таныта алды. Осы мәселелерді саралай отырып, 1997 жылы докторлық диссертациясын сәтті қорғап шықты.

Күй өнеріне қатысты Ақселеу Сейдімбектің ғылыми ізденісі докторлық диссертация қорғауымен тынған жоқ. Ұлттың рухани әлемінде күй өнерінің айрықша орнын терең сезінген ол тынымсыз ізденіп, тақырыпқа тікелей қатысы бар әлемдік аядағы айғақ-деректерді ерінбей жинайды. Байырғы көшпелілердің музыкалық мәдениетіне қатысты грек, рим, араб, парсы, қытай жәдігерліктерінен мағлұмат сүзеді. Өзі тікелей түз жұмыстарын жүргізіп, ел ішінен екі мыңдай күй аңызын жинақтайды, оның жүздеген таңдаулы нұсқаларын хатқа түсіреді. 150-ге тарта күйші-композитордың өмірі мен шығармашылығы туралы тың деректер жинайды. Сөйтіп күй өнерінің тарихи-деректік, жанрлық-құрылымдық, философиялық-эстетикалық мәнін ғылыми биік өреде жан-жақты ашып көрсеткен «Қазақтың күй өнері» атты көлемді еңбегін (2002) жарыққа шығарады. Оның бұл кітабы қазақтың төлтума мәдениетін танып-түсіну жолында терең біліктілікпен жазылған, энциклопедиялық мол дерек беретін, ғылыми жаңалығы толымды еңбек ретінде назар аудартады. Бұл еңбегі үшін Ақселеу Сейдімбек Қазақстан Республикасының Мемлекеттік сыйлығымен марапатталады.

А. Сейдімбек 1997 жылы Ы. Алтынсарин атындағы Білім проблемалары институтының директоры болып тағайындалады. Ал 1998-1999 жылдары осы институттың негізінде құрылған Білім академиясының тұңғыш президенті болады. Ы. Алтынсарин атындағы Білім проблемалары институтының 50-60 адамдық шағын ұжымын 400-ге тарта адамы бар Қазақтың Білім академиясына айналдыру, оның ішінен орта білім, кәсіптік білім, жоғары білім институттарын және Республикалық баспа кабинеті сияқты құрылымдарды жасақтау, сондай-ақ бұл құрылымдардың міндет-мақсатын белгілеу, сөйтіп тәуелсіз Қазақстанның біртұтас білім саясатын жүзеге асыруға жұмылдыру шаралары қыруар күш-жігер жұмсауды қажет етеді. Қазақтың Білім академиясының президенті ретінде Ақселеу Сейдімбек республикадағы білім берудің барлық сатысына қатысты білім стандарттарын жасау, сол стандарттармен үндес базистік жоспарлар дайындау, жаңадан жасалатын білім стандарттары мен базистік жоспарларды негізге ала отырып, әр пәннің бағдарламасын әзірлеу, сол бағдарламалардың негізінде жаңа буын оқулықтары мен оқу-әдістемелік кешендерін дайындау, бұл оқулықтардың міндетті түрде алдымен қазақ тілінде жазылуын қамтамасыз ету, сонсоң ғана қажет болатын басқа тілдерге аудару, сондай-ақ білім беру технологиясының сан сала проблемасына қатысты ғылыми-педагогикалық зерттеулер жүргізу, ең бастысы, білім беру жүйесіне қатысты осынау аса мәнді, өзекті мәселелердің баршасына ұлттық-мемлекеттік қадір-қасиет дарыту сияқты жұмыстарға басшылық жасай білді.

Ақселеу Сейдімбектің 1997 жылы «Қазақ әлемі: этномәдени пайымдау» атты толымды еңбегі жарық көреді. Бұл кітаптың толыққан нұсқасы орыс тіліне аударылып, «Мир казахов. Этнокультурологическое переосмысление» деген атпен 2001 жылы жарыққа шықты. Оқырман қауымның ынта-ықыласына ие болған бұл басылымдарда автор қазақтың төл тарихына, дәстүрлі мәдениетіне, фольклоры мен этнографиясына қатысты мейлінше мол деректер келтіре отырып, ғылыми қисындары орнықты тың ой-тұжырымдарын азат рухпен ортаға салған.

Астана қаласында жаңадан бой көтерген Президенттік мәдениет орталығы директорының ғылым жөніндегі орынбасары болып Ақселеу Сейдімбек 1999-2000 жылдары қызмет атқарады. Білікті мамандармен тізе қоса жүріп, Президенттік мәдениет орталығының тұжырымдамасын жасауға ат салысады.

А. Сейдімбек 2000 жылдың шілде айында Л.Н. Гумилев атындағы Еуразия ұлттық университеті журналистика кафедрасының меңгерушілігіне және осы университеттің профессорлығына қызметке шақырылады. Мұнда ол өз бойындағы мол білімі мен тәжірибесін болашақ журналист-қаламгердің шыңдалып шығуына жұмсап, «Журналистика және публицистика жанрлары», «Журналистік шығармашылық психологиясы», «Журналистік шеберлік» жалпы курстары бойынша, сондай-ақ өзі негіздеп, оқу жоспарына енгізген «Журналистика және ұлттық діл: теория мен практика» арнаулы курсынан дәріс оқиды. Сондай-ақ, университет Ғылыми кеңесінің мүшесі, университет аясында жарық көрген Астана қалалық студенттер мен жастардың газеті «Аудиторияның» бас редакторы ретінде жас ұрпақтың білімі мен тәрбиесіне қатысты істерге белсене араласады.

Л.Н. Гумилев атындағы Еуразия ұлттық университетінің ғалымдары Мырзатай Жолдасбеков, Қойшығара Салғараұлы және Ақселеу Сейдімбек үшеуі бірлесе отырып жазған «Елтұтқа» атты толымды еңбек Қазақстан Республикасы тәуелсіздігінің 10 жылдығына орай, 2001 жылы «Күлтегін» баспасынан жарық көрді. Бұл кітапта соңғы екі жарым мың жыл аясында Қазақстан топырағында ғұмыр кешкен 120-ға тарта тарихи тұлғалар туралы ғылыми очерктер берілген. Сөйтіп алғаш рет Қазақстан тарихын адамзат тарихының құрамдас бөлігі ретінде жеке тұлғалар арқылы зерделеуге талпыныс жасалған. Кітап айғақ-дерегінің молдығымен, тарихи тұлғаларға берілген бағасының объективтілігімен және ғылыми ой-тұжырымдарының сонылығымен назар аудартады.

Ғалым-зерттеуші ретінде Ақселеу Сейдімбектің ең бір толымды еңбектерінің қатарына «Қазақтың ауызша тарихы» (2008) монографиясын жатқызуға болады. Қазақ халқының этногенезі мен этномәдени байланыстарына қатысты елеулі дереккөздерінің бірі – шежіре мағлұматтары екені белгілі. А. Сейдімбек бұл еңбегінде «Қазақтың ауызша тарихы» (ҚАТ) деп атауға әбден лайық шежірелік айғақ-деректерді кең көлемде пайдалана отырып, оны осы заманғы зерттеу әдістерінің талғам-талаптарына сай зерделеген. Қазақ этнологиясына қатысты тың да толымды пайымдаулар жасаған. Монографияда дәстүрлі қазақ қоғамының ру-тайпалық жүйесі тұңғыш рет толық сипатымен сараланып, сол ру-тайпалық жүйенің қоғамдық-әлеуметтік қатынастарға негіз болған тетіктері жаңаша парықталған. Әсіресе дәстүрлі көшпелілер қоғамына, оның мемлекет жасақтау үлгісіне, құқықтық жүйесіне және ішкі әлеуметтік-этникалық байланыстарына қатысты түбегейлі тың тұжырымдар жасап, оны тегеурінді дәлдермен орнықтыра алған.

Ақселеу Сейдімбек – ел ішінде кең тараған «Сарыарқа», «Дәурен-ай», «Толғау» («Ақтамбердінің толғауы»), «Алтын асық», «Арар-ай», «Арман-ай», «Есіңде бар ма жас күнің?», «Гагигай» сияқты көптеген әндердің авторы. Бұл әндер Жәнібек Кәрменов, Қайрат Байбосынов, Бекболат Тілеуханов сияқты әйгілі әншілердің репертуарларынан орын алған. Оның қазақ ән өнері туралы Жәнібек Кәрменовпен бірлесіп жүргізген сегіз телехабары – қазақ теледидарының алтын қорына қосылған рухани қазына. Бұл хабарлар сериясында ол Жәнібек Кәрменовке қазақтың жүзге тарта классикалық әнін айтқызып, тарихи-эстетикалық түсініктер беріп отырады.

Ақселеу Сейдімбек «Ықылас күйші» (1983), «Әнші Жәнібек Кәрменов» (1993), «Абайдың «Ескендір» поэмасы» (1994), «Асыл қазына» (1996), «Зергер» (1998) телефильмдеріне және Асанәлі Әшімовтің «Қозы Көрпеш – Баян сұлу» атты екі сериялы көркем фильміне (1993) түскен.

Ақселеу Сейдімбек қоғамдық және ғылыми өмірге де сергек араласып отырады. Ол – Қазақстан Республикасы Ұлттық кеңесінің, Қазақстан Республикасы Терминология және ономастика комиссиясының, Қазақтың Тарих және мәдениет ескерткіштерін қорғау қоғамы орталық кеңесі президиумының, Ғылыми қызметкерлерді аттестациялау департаментінде эксперттеу комиссиясының, «Мәдени мұра» мемлекеттік бағдарламасы қоғамдық кеңесінің, Қазақстан Жазушылар одағы басқармасының, ПЕН-клубтың мүшесі; «Қазақ әдебиетінің тарихы» атты 10 томдық толымды еңбек авторларының бірі; «Жұлдыз», «Жалын», «Парасат», «Зерде», «Ана тілі», «Қазақ әдебиеті», «Таңшолпан», «Мәдениет», «Қазақстан мұрағаттары», «Қазақстан музейлері», «Жаңа Сарыарқа», «Күн мен ай», «Домбыра», «Әдемі-ай», «Алтын тамыр» сияқты газет-журналдардың алқа мүшесі болды.

Сондай-ақ, Түркістан, Астана, Бішкек, Москва, Тибилиси, Ереван, Киев, Кабул, Бонн, Стамбул қалаларында өткен халықаралық, бүкілодақтық, республикалық, аймақтық ғылыми-теориялық конференцияларға қатысып, ғылыми баяндамалар жасады. Ол – Қарағанды облысындағы өзі туып-өскен Жаңаарқа, Шет аудандарының Құрметті азаматы.

Ақаңның азамат ретіндегі болмысын айғақтайтын айқын қасиеттерінің ең бастысы – оның жалтақсыз ұлтжандылығы. Бұл ұлтжандылық – әйтеуір бір ұлтқа тиесілі болғандықтан қиқуға ілесетін пендешіліктен ада, халқының қадір-қасиетін терең танып-түсінуден туындаған құрбаншыл ұлтжандылық. Содан да болуы керек, ол өзінің ғылыми-шығармашылық ізденістерінде ұдайы ұлттың рухани дәулетін еселеп, бұрын із түспеген соныға құлаш ұрып, жаңалыққа жаршы болып, әсіресе халық мұрасының еленбей жатқан сырларын түгендеп отыруға айырықша құштар. Ол үшін қазақ ұлтының тарих аясындағы болмыс-бітімі – біртұтас киелі жаралым. Содан да болар, оның ғылыми-зерттеу еңбектері қазақ этносын ұдайы біртұтас қалпында зерделеп, қазақтық қадір-қасиеттерді бүтін қалпында парықтауға арналып отырады. Бұл ретте Ақселеу Сейдімбек еңбектерінің ұдайы «қазақ» деп басталып отыратыны да көп жайтты аңғартса керек: «Қазақ әлемі», «Қазақтың қара өлеңі», «Қазақтың күй өнері», «Қазақтың ауызша тарихы», «Қазақтың эротикалық фольклоры», т.б. Сөз жоқ, осы аталған еңбектердің қай-қайсысы да тегеурінді де тың ой-тұжырымдарымен қазақтануға олжа салған, ешқашан ғылыми-танымдық мәнін жоймайтын өміршең дүниелер.

Ақселеу Сейдімбектің шығармашылық және ғылыми еңбегінің бедерлі тұстарын былайша саралауға болады: бұрын жиналмаған да зерттелмеген қара өлең мен күй аңыздарын алғаш рет рухани айналымға түсірді; алғаш рет қазақ эпостарының қарасөзбен насихатталуына мұрындық болды; алғаш рет Гомер туындыларын қазақ оқырманына таныстырды; алғаш рет тарихты жеке тұлғалар арқылы зерделеу идеясына ден қойды; Қазақстанда этнографиялық және этнологиялық ізденістердің жандануына ықпал етті; сөйтіп көшпелілердің төлтума мәдениеті деген категориялық ұғымның орнығуына тегеурінді үлес қосты; қазақтың музыкалық мәдениетінде бес мектептің барын алғаш рет танып, олардың даралық сипаты мен типологиялық тұтастығын айғақтап берді; қазақтың ән өнерінің тарихи-эстетикалық қасиетін алғаш рет кешенді қалпында танытуды мақсат еткен телехабарлар сериясын (8) жасады; қазақтың ру-тайпалық жүйесін алғаш рет тарихи-этнологиялық, әлеуметтік-саяси және мәдени-рухани аяда зерделеп, қазақ шежіресінің қазақ тарихына қатысты түпдеректемелік (первоисточник) мән-маңызын ашып берді; әр қилы пікір-бағаға қарамастан, халық мұрасы ретінде алғаш рет қазақтың бейпіл сөздерін жинап, оның ғылыми басылымын жарыққа шығарды; белгілі тұлғалар өмірінің ғибратты сәттерін жинақтауға себепші болған «Деген екен» айдарын бастап берді. Сөз жоқ, мұның бәрі де халықтың рухани дәулетін сабақты жібіне дейін түгендеуді мұрат тұтқан ұлтжанды азаматтың қам-қаракеті екені кім-кімге де күмән келтірмесе керек. Осындай қасиеттерінің арқасында оның есімі халық арасында айрықша құрметке ие болды.

Ақселеу Сейдімбек өзінің «Қазақтың күй өнері» (2002) атты кітабында былай деген болатын: «Өзіндік қасиеттен айырылған ұлт өледі. Ұлтты өлтірмейтін оның төлтума мәдениеті ғана. Сондықтан, бұл жолда еткен еңбек пен төккен терді Тәңірдің сыбағасына балай жүріп, өткеннің асылдары болашақ ұрпақтың жан-жүрегін жылытуы үшін қол жалғап жіберуіміз қажет-ақ». Бұл сөз оның өмірі мен шығармашылығының бағдарламасы іспеттес.





ТҰЛҒА ТУРАЛЫ ТОЛҒАМДАР




Әбіш Кекілбайұлы





ТАЛАНТТЫ ҰРПАҚТЫҢ ТАҒЫЛЫМДЫ КЕЛБЕТІ




Осыдан он үш жыл бұрын Алматыда да осындай жиын өтіп еді. Сахнада қаздай тізіліп жиырма бес жігіт отырып еді. Бірінен бірі өткен, әмбеге аян ақын-жазушылар еді. Ол жолы да алғашқы сөз маған тиіп еді. Сонда «Біле білсек, бұл өзі жан тебірентерлік оқиға екен... Тап осы ұрпақтың бұл дүниеге келуі де, келмеуі де, келген күнде де, тап осы дәуренге жетуі де, жетпеуі де бірдей ықтимал еді. Келді. Жетті. Бұған қалай тәубе демессің, ағайын?! Жетесіз болмасақ, ұлан-ғайыр атамекенімізде талайдың көзінің сұғына қалып, өз мерейімізге, өз ырзығымызға өзіміз ие бола алатындай шамаға жетсек, енді жетеміз бе деп отырған мына біздерге дәл мынандай аума-төкпе кезеңде бір-біріміздің басымыз қарайып, тірі жүргенімізді көруден ғанибет ештеңе жоқ. Төбесінен нәубет арылмаған жұртымыздың қазіргі жер басып жүрген қай ұрпағы да, әсіресе елуден арғы естияр ұрпағының ешқайсысы да қой үстіне бозторғай ұя салған мамыра заманда тумаған. Бәрі де – отақтан қалған тұқылдай, ойраннан қалған тұқымдай, өртеңге өнген алшындай есіңе қай-қайдағыны салатын ескінің көзі, егеудің сынығы. Қарға тамырлы, қаршыға сіңірлі халқымыз тағдырдың қай талқысына да шыдап, зұлмат кездердің өзінде де бесігін құр тастамапты. Әйтпесе, қырық бірдің жыланы талғақ болып, таңсық аңсайтын, қырық екінің жылқысы толғақ болып, қалжа қаужайтын жылдар ма еді?! Сол жылдары да жарысқазан жасап, иткөйлек жудырмасақ, бүгін осы арада басымыз осылай қосылар ма еді?!. Қанқасап тұсында да, тек бір жылда, тек бір әдебиеттің өзіне самсатып жиырма бес қаламгер қосқан қандай берен жұрт едік өзіміз?! Бұл буын – санымен емес, сапасымен де, туған жылымен емес, қосқан үлесімен де көңіл марқайтатын көрікті, төл дамуымызға белес бола аларлық бедер қоса алған тарихи буын» деген екенмін. Әлі күнге сол сөз, сол сенімім мызғымас нық болғандықтан да бүгін тағы алдарыңызға шығып тұрмын.

Бұл буын жайында бүйтіп қайта-қайта тебірене сөйлеуімнің өзіндік жөні бар. Арамызда екі-үш жас айырма болғанымен, біз – талай тауқыметті бірге кешіп, талай топалаңнан бірге өтіп келе жатқан, алдымызда да бірге өтіп, көріп алатын талай сын тұрған, тағдыр-талайы ортақ бір ұрпақпыз. Біздің басқаларға айтар сырымыз да, бір-бірімізге шертер шеріміз де бірдей. Оны ойласақ, қай-қайдағы жадыңа оралып, тіпті көкірегіңе өлең іркіледі: «Біз тумай-ақ шыққан астан-кестені, әңкі-тәңкі дүние екен – не істелік? Өкініштен өлгені мен өшкенін жер астына жиған десте-десте қып... Бай-кедей боп атысып та шабысып, біреу тасып, біреулерден бақ ұшып, пысықтары арманда өлген алысып, пасықтары жанжал қуған жабысып, қақсұқтардан қапа болған ортаға қадам бастық жасқана да, қорқа да... Түксиген көп. Расы ма, жорта ма? Түсіне алмай түстік-ау қан сорпаға. Мәрелі жер мәз қыла алмас мәпелеп, адым ашсақ – тобыққа ұрды «қате» деп. Ешкіні апа, текені әке-көкелеп жүрмедің деп төбеңе ұрды төпелеп. Шыдап бақтық. Шыдамағанда не істелік? Жүндеп бақты, жібермек боп кеще қып. Қырсадағы құрымадық, өшпедік. Міне, осы – біздер айтар естелік. Шынжыр табан танктердей тауқымет, қайта-қайта өліктерден тау күреп, тайпап-жайпап кеткісі кеп жауша іреп, килікпеске килігетін дау тілеп. Дауы құрсын – жатыр өзі табылып. Жауы құрсын – жармасады қағынып. Өмір кештік құт-береке сағынып, бір тағдыр мен бір Тәңірге шағынып. Кезде тудық – арды тонап, жанды алған. Елде тудық – ен далада сандалған. Қаз тұрмастан – майдан ұрды маңдайдан. Көз ашпастан – запы болдық жанжалдан. Тұқияның тұл арманын ту қылып, біздің буын ержеткен-ді булығып, ерлік іздеп елірмеді шулығып, ертеңді ойлап, елегізе қуды үміт. Қазан дауыл қаусата ұрған шаңырақ, қара құл боп қалмасын деп қаңырап, ананы ертіп жесір қалған аңырап, арман қуды жігерді отқа жанып ап. Өңдемеген өгей заман тапсынды, өзеуреді қуырмақ боп апшыңды. Қара ошақтың қаңсып қалған қазанын қарақат көз қалқаштарға астырдық. Кең даланың қимай тіпті гүлін де, келеке қып кеудеңдегі діліңді, қинаса да – бізден туған сәбилер тақылдады бабалардың тілінде. Ерліктен де, ертеңнен де сап қылып, жібермек боп өзді-өзіңді жат қылып, сырттан дүлей, іштен өгей жатса ұлып, өткенді айтып өзеуредік тапсынып. Тарих берген бақты қайта лақтырып, шажырқайлар шаужайласа шаптығып, басқа емес, біздер едік сан құрып, шайқас салған шарболаттай шарт сынып. Арбаса да аяр пиғыл айла егіп, туын тігіп, керегесін жайды елім, бір уық боп шаңырағына шаншылмай, елеуреудің енді келмек қай жөні?! Елірмедік – елмен бірге жүдедік, өткенді емес, ертеңгіні тіледік. Түңілсек те сырт бермедік, түнердік. Мұқалсақ та жасытпадық жігерді. Жаңылсақ та үміт гүлін үледік. Міне, әлеумет, біз жасаған ұлы ерлік!» дегің келеді.

Бір кездегі бала ұрпақтан бүгінгі ата ұрпаққа айналып отырған біздің буынның тағдыр-талайы, міне, осылай ойқы-шойқы қалыптасты. Олардың ат жалын тартып мінген азамат дәурені әліге дейін бірде мүйіз, бірде киіз алмағайып кезеңдердің аласапырандарында өтіп келеді. Бесікте жатқанында-ақ зеңбірекке жем болып кете жаздап, әуелден мойындарына ала бұршақ байлаған құрмалдыққа шалынар ақсарыбас тоқтышақтардай туа шетін ұрпақтың есейгенде де көрер құқайы аз болмады. Жер бетінен не өзі, не рухы түбірімен жоғалып кетуге тиісті деп, кембағал саналып келген ұлттың қысталаң тарихының ең қысылтаяң кезеңінде жерге түсіп, не қиынды көре жүре ержеткен кермаңдай ұрпақтың басына талай рет көрер көзге кесапаты мол кесір тағдырдың құрбаны болып кету төніп тұрды. Олар кейде таң махшардың сират көпірінен тірідей өтіп келе жатқандай көрінер еді. Тумай жатып, алдарынан тым қатал таңдау шықты. Не оспадар замананың ығына жығылып, өзің емес, өзге болып өмір сүріп, өз жұртыңның көрін өзің қазатын, не ондай опасыздықпен келетін оңай бақыттан саналы түрде баз кешіп, жаншыла-жаншыла жантәсілім халге жеткен жадау халқының жанына жалғау, үмітіне делбеу бола алуға тырысатын жанкешті тағдырға пейіл болуға тура келді. Соңғы жолды таңдап алғандарға тығырыққа тірелген жұртымен бірге жол іздеп, есеңгіреп қалған елімен бірге ес жимақ басты мұрат саналды.

Біз сөз етіп отырған буын әлгіндей қарлы Қаратау іске дер кезінде тәуекел ете алғандығымен де тарихи, сол тәуекелден көңілге қонарлық нәтиже шығара алғандығымен де бедерлі де беделді ұрпақ саналып отыр. Жиырмасыншы ғасырдың қырқыншы жылдарының ар жақ, бер жағында бесікке түсіп, алпысыншы жылдары ат жалын тартып мініп, қазақ елдігі мен руханиятының жаңа ғасыр мен жаңа мыңжылдыққа, көздеріңіз көріп отырғандай, азат та аршынды аттай алуының алғышарттарын жасасқан алғадай ұрпақ болып танылып отыр. Олар өздерінен бұрынғы буын өкілдерінің ешқайсысының етегін тартқылап, жолын кескілеп, жағасына жармасқан жоқ. Соңғыға жүгініп, биікке ұмтылып, тосын қимылдаған тегеурінді ұрпақтың келуі тоталитарлық идеологияның салқынынан қаралай сал ауру болып қала жаздаған ұлттық санамыздың тамырына қан, жүрегіне от дарытып бақты.

Сол бір үзілгенді жалғап, мұқалғанды қайрап, кетілгенді жетілдіріп келе жатқан жігерлі ұрпақтың үш бірдей бірегей өкілі бүгінгі жиынымыздың төрін иемденіп, қақырайып-қақырайып қарсы алдарыңызда отыр. Біз оларды өз ұрпағының рухани дидарын жан-жақты жарқыратып ашып бере алатын бетжүздік тұлғалар десек, ақиқаттан аулақ кетпеспіз. Өйткені олардың әрқайсысына етене тән болған еншіл сипаттары тек бір өздерінің ғана емес, кейінгі қырық жылдан астамғы әдеби дамуымыздың бағыт-бағдары мен қарқынынан толық хабардар ете алатындай.

Соңғы екі ғасырда адамдардың тіршілік айыру үрдісі түбегейлі өзгерді. Ғылым мен техника қарыштап өсті. Жаңа технологиялар жер бетінде атымен жаңа өмірлік орта жасап үлгерді. Ол рухани аяда да тап сондай жойқын жетістіктерге жете алады деген сенімді күшейтеді. Адамдар қиялын жаңа утопиялар билеп алды. Индустриялық даму деңгейіне көшкен қоғамдар жаппай дәулеттенуді, оның қарсылыстары жаппай әлеуметтенуді ұрандап бақты. Дүние қақ бөлінді. Бұл екі тарап тайталас сананы да әсіре идеологияландырып жіберді. Көркемөнерде авангардтық ағымдар күшейді. Күні кешеге дейін біздің суреткерлік ақыл-ойымызды билеп-төстеп келген социалистік реализм де тап сондай рухани авангардизмнің нағыз өзі еді.

Түрді күштеп құбылтуға болатыны сияқты мазмұнды да күштеп өзгертуге болады деген әумесер түсінік белең алды. «Жаңа қоғам», «ескі қоғам», «жаңа адам», «ескі адам», «жаңашылдар», «ескішілдер», «арта қалғандар» мен «алға озғандар», «жаңа заманның жаңа қаһармандары» мен «ескінің сарқыншақтары» сынды жөнді-жөнсіз тықпалаған жадағай идеологемалар адамдарды «біздер» мен «оларға», «қызылдар» мен «ақтарға», «қаналғандар» мен «қанаушыларға», «достар» мен «жауларға», «бұқара мен элитаға» жіктеп тастады. Адамгершілік мұрат деген жоғалып, «буржуазиялық мұрат», «пролетарлық мұрат» дегендер желеу етілді. Көркемдік деген де бірыңғай ұғымынан әрыңғай түсінікке айналды. Көркем шығармашылық қилы идеологиялық докториналардың қолындағы қолжаулық боп кетті. Әуелде бұның бәрін даттап баққан коммунистік идеология кейін рухани көзбояушылық пен сана улаушылық жағынан қарсыластарынан да асып түсті. Буржуазиялық идеология, саясат сияқты, руханиятты да технологияландыруды жүзеге асырса, ал коммунистік идеология оларды мызғымастай бірыңғайландырып, мәңгілікке стандарттап тастауды көкседі. Ол партиялық дегенді біржақты желеулетіп идеялық басыбайлылықты, халықтық дегенді желеулетіп эстетикалық қарабайырлықты өршітті. Адамдар шығырға жегілген түйедей ертеден қара кешке құлаққа құйылып баққан жаттанды ұғымдар мен жасанды елестер төңірегінде шырқ айнала сенделумен күн өткізді. Әдебиет, олардың көзін ашудың орнына, одан әрмен көлкештеп баққан аяр тұмылдырыққа айналды. Жиналыстарда сөйлейтін сауыншылар мен механизаторлар, тас қалаушылар мен бақташыларға ғана емес, өнер мен әдебиеттің не сүлейлеріміз деп жүргендердің өздеріне де нені айтып, нені айтпау керектігі күн сайын көзге шұқып көрсетіліп отырды. Жас қаламгерлер түгілі, жасамыс классиктердің өздеріне қартайғанша ауыздарына «идеялық пен партиялықтың» резинка емізіктері тықпаланып бақты. Іңгәласаң да партиялық тұрғыдан іңгәлап, жөтелсең де таптық тұрғыдан жөтелуің керек болды.

Алпысыншы жылдардағы буын тап осындай жағдайда әдебиетке аяқ басты. Әлгіндей дүниетанымдық тұмылдырық пен идеялық емізіктен бастарын ала қашып, айналаға өз көздерімен үңіліп, өз көкіректерімен пікір түюге тырысып бақты.

Біздің әдебиетіміздегі сондай жөргекте жатқанда-ақ жөнге көнбей, тілазарланып баққандардың бірі Дулат Исабеков еді. Ол әдебиеттің өркенін өсіретін, партиялық құжаттарда көп айтылатын өмір туралы шындықты, ең алдымен, адам туралы шындық деп ұқты. Әдебиеттің әсіре саясаттануы мен асыра идеологиялануы әдетте заман мен қоғам туралы шындықты жазу керек дейтін біржақты талапшылдық арқылы жүзеге асатыны белгілі еді. Ал адам туралы шындық әлемде әлеуметтік көлгірліктің жолын бөгеп, болмысты өз қалпында көріп, ақиқат пен жалғандықты айқын ажыратуға мүмкіндік бермекші.

Талантты жас прозашы өз тұсындағы әдеби процестерге жіті көз салды. Жиырмасыншы ғасырдағы екі дүниежүзілік соғыс индустрияланумен бірге бас көтерген әлеуметтік утопиялардың желігін басып, адамдарды талай нәрсеге байланысты байырғы көзқарастарға қайтып оралуға мәжбүр еткен болатын. Әдебиет пен өнерде авангардтық асқындаумен қоса ретролық бағыттар да қайта бой көрсеткен-ді. Ол адам туралы пайымдаманың көрер көзге түбегейлі өзгеруіне байланысты еді. Жаңа мәшинелер сияқты жаңа адам типтерін қолдан құбылтып, қойдай қоздатамыз деген дәмеден ештеңе шықпай қойды. Кешегі адамды тез өзгеріп жатқан заманға лайықтап тез кемелдету де қысыр қиял болып шықты. Әсіресе ақ идеологияның да, қызыл идеологияның да адамды рухани «клондандыру» ниеті, әдеби ойын болмаса, әлеуметтік өмір құбылысына айнала алмады. Біржақты «дүлейлендіру» арқылы «ақ монстр», біржақты сүлейлендіру арқылы «қызыл монстр» жасақтау талабы көркемдік шығармашылықтың тұзын жеңілдетіп жіберді. Қырып-жойғыш соғыстар қандай астамшыл идеяларды миына құйып бақса да, адамдардың суға салсаң батпайтын, отқа салсаң күймейтін кереметтерге айнала қоймайтынын, бәрібір сол қой боғындай қорғасыннан мұрттай ұшатын жұмыр басты болып қалатынын дәлелдеп берді. Бірінші дүниежүзілік соғыстан кейінгі Хемингуэй, Ремарк, Екінші дүниежүзілік соғыстан кейінгі Белль, Борхерт шығармалары адамдардың әлеуметтік желіктерден көсегелері көгермейтінін жеткілікті ұғындыра алды. Екінші дүниежүзілік соғыс адами тірлікті жаппай қаһармандандырып бағудың атымен ұшқарылық екеніне түбегейлі көз жеткізді. Бұл өткен соғыстағы жеңіске ұзақ уақыт желпініп баққан кеңестік әдеби кеңістікке де өз салқынын тигізбей қойған жоқ. Әсіресе алпысыншы жылдардан кейін үрдіске айналған «окоп шындығы» ағымы кеңестік тіршіліктің де келеңсіздіктері барына көзді аша бастады. Бұл қазақ әдебиетіндегі майдан мен тыл тақырыбындағы бірсарындылықты қайта қарауға мәжбүр етті. Әсіресе Ә. Нұрпейісов, Т. Ахтанов, Т. Әлімқұлов, Б. Соқпақбаев, С. Шаймерденов ізденістері жемісті болды.

Жалаң дәріпшілдіктен жүйелі түрде безіну қазақ прозасының жас буынының бойынан анық көрінді. Оның талантты туындыларынан бұрынғы «Міне, біз қандаймыз?!» дейтін желпінуден гөрі «Біз әлі қандай сормаңдаймыз?!» деген астарлы ой басымырақ сезіліп тұрды.

Бұл пафос Д. Исабеков шығармаларының көбіне тән. Ол тоталитарлық идеология қалыптастырған сіреспе көзқарастар мен идеялық тоңмойындықты тәрк ету үшін бейбіт өмірдегі ащы шындықтарды да тиімді пайдаланды. Жаңа заманның жасампаз қаһармандарының бейнесін жасау талап етіліп жатқан кезде ебіл-себіл тұрмыс кешкен сормаңдай кейіпкерлерді алға тосты. Оның «Дермене», «Сүйекші», «Тіршілік» повестерінде кеңес өмірінің де пейіш, кеңес адамның да періште емес екендіктері көзбен көріп, қолмен ұстағандай бедерлі бейнеленді. Алайда әлгіндей әшкерешіл уыт қарапайым адамдардың адамгершілік тұрлаулылығын жоққа шығармады. Жалғыз ұлы мен келінінен ерте айырылып, қолында қалған немересін өз маңдай терімен жетілдірмек боп жүргенде, кездейсоқ алаяққа алданып, қу тақырға отырса да, арам малдан ауыз тимей, адал қалпын аман сақтап қалғанын шүкірлік еткен Тоқсанбай қарт, адамдардың алақолдығы мен ұшқарылығынан ылғи көзтүрткіге ұшырап, көкнәрші болып кетсе де, жер бетінде өзін әке тұтатын бір шарананың барлығын кездейсоқ естіп, төбесі көкке жете қуанған Молдарәсіл, жасында ел ақтатып жіберген қайырымсыз ағайынның қартайғанда қастарына шақырғанына барғысы келмей бетінен басып, күніне тірідей көрге түсіп, күнкөріс айырып жүрген сүйекші кәсібін қимай қиналатын Тұңғыш тағдырлары ешкімді де енжар қалдыра алмастай. Олар өзгелерден қанша қатыгездік көрсе де, өз көкіректеріндегі мейірімді түгел сарқып үлгере алмай, ақтық демдері біткенше адамдық пен адамгершілікке деген сенімдерін жоғалтпай өтеді.

Адамгершілік – ең басты әлеуметтік құндылық, ал одан өрбитін махаббат пен мейірбандылықты кіршіксіз сақтай білудің ең қасиетті парыз екендігін жан-жақты зерделеген «Гауһартас», «Мазасыз күндер», «Пері мен періште» ұлттық әдебиетіміздің гуманистік құнарын байытқан елеулі табыстарымыз болды. Бұл шығармалар адамгершілік үшін тек қилы замандар мен шетін оқиғалар ғана емес, күнделікті күйбең тірлік пен қарабайыр тұрмыстың өзі де қатал сын болатынын қапысыз ұғындыра алады. Адамгершілік туын тек тасжүректік қана емес, кез келген парықсыздық пен ұшқарылық аяққа баса алатыны Д. Исабеков прозасы мен драмматургиясында өте нанымды көрініс тапты. Жазушы, әсіресе, адам мен адамгершілікке байланысты жаңа заман қалыптастырыпты-мыс дейтін жайдақ түсініктерді аяусыз шабуылдаумен келеді. Оның «Қарғын» атты романы, ең алдымен, парасат тайыздығы мен сезім тұрпайылығына деген әлгіндей ішкі ыза мен уытты қыжылға толы туынды.

Рас, бұл жалғыз Дулат Исабековтің басына жалқы қонған абырой емес еді. Бір кезде Мәскеуде қойылған Қалтай Мұхамеджанов пен Шыңғыс Айтматовтың кейін «Көктөбедегі кездесу» деп аталған драмасы туралы «Советская культурада» басылған Константин Симоновтың мақаласын «Адам қайтсе қалады адам болып?» деп аударғаным бар еді. Бұл кескіндеме, шынында да, жетпісінші-сексенінші жылдардағы әдебиетте әлемдік деңгейде өткір қойылған бірегей мәселе болды. Оның қазақ әдебиеті мен сахнасында да ұзақ баян тауып, ұтымды шешімделуіне Исабеков-прозашы мен Исабеков-драматургтің елеулі еңбек сіңіргендігі даусыз.

Оның талантты құрдасы Төлен Әбдіков те шығармашылық ізденістерін, негізінен, осы бір сүрлеудің айдынды жолға айналуына бағыштады. Ол да осынау әрі әлемдік, әрі мәңгілік проблеманың қазақ тіршілігіндегі көрінісін мейлінше етене жақын және терең жеткізуге күш салды. Сол арқылы өз буынының өмір жолын көркем шежірелеп шығуды місе тұтпай, өз халқының жиырмасыншы ғасырдағы бастан кешкен итырқылжыңдарының тарихи астарларын жіті сараптай алған туындылар әкелді. Дүниеге әлі аяқтала қоймаған «Өліара» романының бірінші кітабы солай келді. Ол да шамадан тыс әспеттеліп келген кеңестік шындықтың, қоғам қалыптастырмақшы болған көзқарастар мен мінез-құлық ұстанымдарының күйкі табиғатын қаз-қалпында бейнелеуде табандылық таныта білді. Тоталитарлық идеологияның жауырды жаба тоқып, өзі жасаған әлеуметтік қиянаттарды әр қилы утопиялардың тасасына тығып, көлкештеп бағуға тырысқан саяси көлгірлігін ұтымды әшкерелеудің тосын көркемдік тәсілдерін тапты. Оның бұл жолдағы ізденістері жайында арнайы мақала жариялатқандықтан, тек бір-екі жәйтке ғана тоқталмақпын. Біріншіден, ол өзі өмір сүрген ортаның шындығын өткелдегі тарихи буындардың өмір жолынан бөлектеп қарастырмайды. Қайта бүгінгі ұрпақтың рухани ізденістерін өткен ұрпақтардың, әсіресе жиырмасыншы ғасыр басындағы ұрпақтың сергелдең тағдырлар мен жан тебіреністерімен салғастыра зерделеуге ұмтылады. Мәселен, «Өліараның» өзі тектес немесе тақырыптас өзге шығармалардан көрер көзге оқшауланып тұруының негізгі сыры да осында болып табылады. Екіншіден, өз қоғамының шындығын қалған дүниенің бастан кешіп отырған шындығынан бөле-жара қарамайды. Сол арқылы кеңестік шындықты былайғы дүниеге атымен ұқсамайтын айрықша шындық, оқшау құбылыс санаған үйреншікті қисынды ұғымды бедерлейді. Дүниенің қай бөлігінде де бар әлеуметтік қайшылықтар мен рухани келеңсіздіктердің қай-қайсысының да кеңестік өмірде де орын алып отырғандығын, онымен қоса, тек кеңестік ортаға ғана тән, былайғы дүниеде кездеспейтін рухани оралымсыздықтарды ашып көрсетеді. Тоталитарлық идеология ауызға қақпақ болып, айтқызбай отырған әлеуметтік індеттерді аллегориялық тәсілдермен жеткізеді. Ол кезде тек капитализм дүниесіне ғана тән саналып келген өз ортасынан өзі безіну, өз болмысынан өзі жирену, өмірден торығып, қаралай ауаланушылық, рухани ішқұсалыққа ұшырап, делқұлы күйге түсу тақырыбына біздің топырақта алғаш рет батыл бара білгендердің бірі Төлен Әбдіков екендігі даусыз. Оның «Оң қолы» мен «Парасат майданы» соған куә. Сөз жүзінде бір түрлі, іс жүзінде екінші түрлі кеңестік шындық екі оттың ортасында шыжғырылған көзкүйік халді одан сайын асқындырды. Жеке адамның мұндай жан азабы тұтас қоғамның көлгірлікке ұрынып, тұтас ұлттардың рухани мүгедектенуіне ұласты. «Тозақ оттары жымыңдайды» хикаясында баса көрсетілген бұл ащы шындық қазақ әдебиетінде «Қайтсе халық қалады халық болып?» дейтін екінші бір өткір проблеманың туындағанын көрсетті.

Аталмыш кезеңдегі қазақ прозасының ұлттық тарихқа дендей бет бұруында да әлгіндей сыр бар еді. Өткен ғасыр басында М. Жұмабаев, І. Жансүгіров, М. Әуезов бастап берген бұл бағыт жетпісінші жылдары Ғ. Мүсірепов, Х. Есенжанов, І. Есенберлин, Т. Әлімқұлов, Ә. Әлімжанов, О. Сүлейменов, М. Мағауин, Ш. Мұртаза, С. Жүнісов, С. Сматаев, Қ. Жұмаділов, Д. Досжан, Ә. Сарай, Б. Нұржеке, Қ. Мұхамбетқалиев, т.б. ізденістерімен толықты. Бұл – қазақ халқының тарихи түлеуінен емес, оның біржолата жойылып кету қаупінің мейлінше күшейгендігінен туындаған шамырықты құбылыс еді. Ондай қатердің бетін әрмен қылу үшін халық өз тарихы мен әзелгі болмысын жетік білуі, ендігі болашағын жіті зерделей алуы керек еді. Бұған да ең әуелі ақын-жазушылар тәуекел етті. Тарихи тақырыптағы көркем шығарма жазуды қанағат тұтып қалмай, таза ғылыми ізденістерге де қол созушылық күшейді. Тарихи беллетристикамен қоса тарихи эссеистика етек жайды. Олжас Сүлейменовтің, Мұхтар Мағауиннің, Қойшығара Салғариннің, Әнес Сарайдың, Бексұлтан Нұржекенің жұртшылыққа кеңінен танымал зерделемеліктері дүниеге келді. Аталмыш буын бұл санатқа кісі қызығарлықтай айрықша табандылықпен әрі өніктілікпен еңбек етіп жүрген Ақселеу Сейдімбек сынды іргелі қаламгерді қосты. Ол әуелі «Лениншіл жастың» Қарағандыдағы тілшісі болып жүріп, оқырмандардың ыстық ықыласына бөленді. Оның мақалалары мен репортаждары қалғандардың ешбіріне ұқсамады. Ол деректілікті ғылыми қисындылықпен ұштастырып, көтеріп отырған мәселесін терең тебіреніспен айшықтап, баспасөз үшін де, көркем сөз үшін де атымен соны бағыт ұстанды. Оны қазақстандық индустрияның отанына айналған айтулы өлкенің алып құрылыстарымен қоса көнелікті орындары да аз қызықтырмаған сияқты. Болып жатқан оқиғалармен қоса болып кеткен оқиғалар да көбірек толғандыратын тәрізді. Жайқалған егінжайлардан гөрі қымтырыла қыстап, жазыла жайлайтын малшы өмірге ықыласы тіптен бөлек секілденді. Бұның бәрі ескішілдіктен емес, елжандылықтан еді. Оның әу бастан-ақ ертеңі екіталай халқының екіұдай ахуалына деген осы бір айрықша алаңдаушылығы ақыр түбі әдебиетке жетелеп әкелмей қоймайтыны бесенеден белгілі болып тұратындай еді. Солай болды да қойды.

«Күзеуде», «Қыз ұзатқан», «Аққыз», «Бір атым насыбай», «Ақиық», «Атамекен» повестері маған бір жағынан әйгілі суретші Павел Кориннің «Өтер-кетер Русь» кейіптемелер тобын, екінші жағынан баяғы прогресшіл романтизм тұсындағы Проспер Мерименің атышулы «экзотикалық новеллаларын» еске түсіргендей. Мұнда да сол таңғалмасыңа қоймайтындай қанық бояу, анық сурет, айқын сюжет, мейлінше нақты ой мен жүйелі композиция, шапқан аттай жүйрік қиял мен атқан оқтай мейлінше дәл суреткерлік түйсік. Сезімі лайланып, санасы тұмандана қоймаған қыр тұрғындарына тән тұңғиық пен тұнықтық, ойда жоқта лап ете қалып, жер мен көкті бір-ақ шарпып, жолындағының бәрін тегіс күйретіп бітпейінше, дегеніне жетпейінше басу бермейтін дала өртіндей асау құштарлық пен асқақ көңіл, ақ-адал пейіл мен әнтек махаббат. Сирек құлықтар мен төтен қылықтар. Кім көрінген көре қоймайтын әсемдік пен кім көрінген ұға қоймайтын даналық. Тағдыр мен табиғат арасындағы терең үйлесім. Қараптан-қарап көзден бір-бір ұшып, мәңгілікке көшіп, келмеске кетіп бара жатқан қыр тұрмысы, дала дарқандығы, қазақ тіршілігі... Қайран халық, қайран заман, қайран әлем! Біздің көкірегімізде өксік боп өтіп, келесі ұрпақтарға арман боп кетер есіл дәурен...

Ақселеудің аңшылық әңгімелері де – кәсіби әдебиетімізде алғаш рет арманынан шыға айшықталып отырған өрелі тақырып. Онда да қоғам мен табиғат, адамзат пен хайуанат, екі аяқты жан иелері мен төрт аяқты жан иелерінің арасындағы әзелден бергі үндестік пен тағдырластық еміріне отырып зерделеніп, тебірене отырып байыпталған. Ақселеудің «төрт аяқты кейіпкерлері» кейде адамнан бетер сүйкімді, адамнан бетер бекзат болып көрінеді. Оның ертегілер топтамасы да осынау таңғажайып дүниенің мәңгі жұмбақ жарастығына деген мәңгі құштарлық пен мәңгі қимастықты жырға қосып тұрғандай. Небір ұмыт боп кеткен түйсіктеріңді түрткілеп оятып, қалғып кеткен сезімдеріңді қайта түлетіп, сапырылысқан сергелдеңдерге түсіріп, ет жүрегіңді езілте қан жылатып отырып оқылатын бұл туындылардың қай тобы да қазақ прозасының талай ұрпаққа аманат етілер алтын сандығынан біржолата орын табары даусыз.

Әуелде Ақселеу сарғайтпай қоймас сағыныш пен күйзелтпей қоймас уайымға мейлінше малынта бажайлаған бұл гәптер кейін басқа кейіпке көшіп, тың арналарға бет бұрғандай. Тарихи процестердің кейінгі барысы суреткерлік сезімді серпілтіп, жаңа жанрлық шешімдерге шабыттандырғандай. Ол сонау «Күңгір-күңгір күмбездерден» басталған танымдық зерделелеуге қайта құштарланады. Бұл кейде таңғажайып даламыздың тамаша сұлулығына енді-енді қанығып, құшырлана сурет салып тұрған хас шебердің кенет қылқаламды лақтырып тастап, қолына жітайна (лупа) ұстап, гүл теріп не көбелек қуып кеткеніндей ерсі де көрінер. Алайда Ақселеудің бұнысы маған ұлттық өміршеңдігіміздің заманалық мүдделері мен бақилық мұраттарын дер кезінде байыптай алатын мүлтіксіз ұғымталдығын аңғартқан ерекше де ерен қасиеттей көрінеді. Қазір ұлттық болмысымыздағы өз-өзінен күйреу-құлдырау процестері біртіндеп тежеліп, қайта жасарып-жаңғыру, жаңаша дәурендеу процестері енді-енді қарқын ала бастады. Бұндай тұста қандай салада да сары уайымға салынып, зарланып бағар енжарлық елжандылық болып табылмайды. Әуелі неміз бар, неміз жоғын, неміз озық, неміз тозық екендігін жете біліп алып, жеткілікті сараптап алып, қайта қалыптасуға бет бұрып, бағзы мекеніндегі байырғы жұртымыздың шын мәніндегі жаңаша дәурендеуін қамтамасыз етеміз. Егер өйтпесек, тағы да асығыстық пен алаңғасарлыққа ұрынсақ, өз жерінде отырып, өз көзіне өзі құм құйып, өзін-өзі жоқ қылған өгей жұрт боп шыға келеміз. Баяғыдан бергі талай ұрпақты сабылтып келген сан еңбектің бәрін қаралай сарп кеткен, талай ғасыр армандап, әзер жеткен тәуелсіздігімізді өз қолымызбен тәрк еткен жексұрын, жетесіз ұрпақ боп шыға келеміз.

Ондайдың беті әрмен болсын десек, жоқтан өзгеге күңірене тіл безеп, қол қусырып отырып алмай, әркім әліне қарай ортақ мақсаттың жолында тырбанып баққан дұрыс.

Кейінгі жылдары Ақселеудің әдебиеттен гөрі этнографияға көбірек ден қойып, зерттеушілікпен айналысып кетуінде, міне, осынай заңдылық бар. Оны уақытылы аңғарып, оған уақытылы жауап бере білу де сирек кезігетін тереңдік пен алғырлықтың ғана қолынан келеді. Соңғы жылдары Ақселеу бұл салада да бір өзі бір институттың істейтінін істеді. Кәсіби мамандарымыз ежелгі академизмнің тас қорғанын талқандап шыға алмай, босбелбеу отырғанда ол білегін сыбанып, түбегейлі өзгеріс үстіндегі қоғамының, жаңаша рухани түлеуге ұшырап отырған отандастары мен замандастарының нақты танымдық зәруліктерін өтеуге кірісті. Оның «Қазақ әлемі», «Қазақтың күй өнері» сынды көлемді зерттеулері – ұлттық тарихымыз бен ұлттық болмысымызды жан-жақты сараптап, терең талдап, кемел пайымдай алған кесек туындылар. Бірақ бұдан аталмыш еңбектерде әлі де дәйектей түсетін тұстар жоқ деген қорытынды шықпаса керек. Тіпті дәлдігіне шәк келтіретін деректер мен келісе қоймайтын, әсіресе біз сияқты өзі де тарихтың басын ауыртып жүргендер үшін қызыл кеңірдек боп дауласа кеткің келіп тұратын тұжырымдар да ұшырасып қалады екен. Олар, бірақ, жекелеген тұстарға болмаса, тұтас еңбекке түгел тән емес. Оның үстіне қазіргідей талғам өзгеріп, таразы ауысып жатқан тұста кімдікінің дұрыс, кімдікінің бұрыс екендігін бір тобаның өзі білмесе, ешкім білмейді. Ондай-ондайдың анық-қанығын анықтау кейінгі ұрпаққа қала тұрмақшы. Осы реттен келгенде, Ақселеудің бұл салада да бітіргені шынымен сүбелі, шынымен қадірлі. Ол қазақтың қалжыңдарынан – қара өлеңіне, киімінен – күйіне, сайқымазақтарынан – салтына, ғұрыптарынан – құлықтарына, саясатшылығынан – саятшылығына, тағамдарынан тарихына дейінгіден ештеңе қалдырмай, ерінбей зерттеп, ежіктей талдап келеді. Оның бәріне де археологтардың жер түбінен індетін жүріп тауып алған таңсық олжасындай ықыласпен қарап, ыждағатты бағамдағанымыз дұрыс. Қайткенде де, Ақселеу қазіргі тірлігімен байырғы қазақ дүниесін алшаң басып асықпай аралап, байыппен бажайлап, сабырмен саралап келе жатқан «этнография академиясы» сияқтанып елестейді. Дәйім алдынан Қызыр жолығып, қай сапары да оңынан орала берсін дейміз. Қайткенде де, Ақселеудің қазақ руханияты тарихын зерттеудің арғы-бергісіндегі көзіңді еріксіз тоқтатар, ерекше сыйланар бірегей тұлғалардың санатынан саналауға лайық екендігін ашық мойындағанымыз орынды.

Бұл арада біз, сонымен, ұлтымыздың бүгінгі және ертеңгі руханиятының жаңа ордасының шаңырағын көтерісіп, уығын шаншысып жүрген талантты ұрпақтың тағылымды келбетінің үш сыр, үш қырын аша алатындай айтулы-айтулы үш жазушымыздың өнер жолындағы іздегендері мен тапқандарына тоқталдық. Бұл – дән риза әлеумет тарапынан осы ұрпақ пен осы үш қаламгерге айтылар жан сүйсінерлік жақсы әңгіменің бәрі емес, тек басы ғана.

Бізді бұл буын өнерде де, өмірде де дәйім сүйсіндіріп келеді. Жиырма бес құрдастың жұп жазбай тату жүргендері де аса тартымды. Қазіргідей асқарлы жасқа абыройлы жетіп, мерейленіп жүрген күндерінде де аспай-таспай, бір-біріне кимелемей, килікпей, араларынан Астана сахнасына үшеуді ұсынып, олардың қуанышын ортақ қуаныш деп ұғынып отырғандығы да ұнамды-ақ. Бұл – алдағыларды толғандырып, арттағыларды ойландырарлықтай абзал өнеге. Күллі әлеуметке өнеге. Жақсысы тату елдің жалпысы бату болмайды. Жақсылықта таласпағандар ғана жамандықта жараса алады. Бұл – тек нағыз марқасқа азаматардың ғана қолынан келер мәрттік. Ең алдымен есте ұстайтын нәрсе: біз – егес-ерегес, алыс-жұлыс, тортаң-тосыраң, қыбыр-жыбыр, сыпсың-сыбырдан аузымыз әбден күйген қауымбыз. Ендігі жерде, есіміз бар болса, естиярларымыз ондай-ондай нәмарттықтан өзін-өзі тыйып, тек нағыз мәрттіктің жолын ұстана алса ғана ел болып кете алмақпыз.

Айтпақшы, Дулат та, Төлен де, Ақселеу де – суреткерлік парыздарымен қоса, азаматтық парыздарын да адал атқарып келе жатқан қарымды қайраткерлеріміз. Олар, әсіресе, қазіргідей ел тағдыры шешілетін тұста не ел ақтап, оңды-солды әңгімеге желігіп, не қалам қажап, қағаз мүжіп, қалтарыста қалған жоқ. Маған бұйырмаған бүйен тезегімен бірге қайнасын деп, жаңарып жатқан қауымы мен халқына жаны ашымастық жасап, бопса қуып, бой тасалап кеткен жерлері де жоқ. Тәуелсіздігіміздің орнығып, елдігіміздің нығаюына ынты-шынтымен болысып, ерекше елжандылық танытып, елеулі еңбек сіңіріп келеді.

Алда да солай бола беретініне кәміл сенеміз. Өйткені ұлттық әдебиетіміздің мойынындағы адамдарымызды да, күллі қоғамымызды да рухани шыңдай түсуге қызмет ету парызы қай кездегіден де өткір тұр. Ол үшін азаматтарымыз аршыл, ұлтымыз ұйтқылы болмағы лазым. Ынтымақ – біздің ұлттық дамуымыздың ұзақ мерзімді стратегиялық мақсаты. Татулық – біздің қазіргі қиындықтардан аман-есен шығаратын бірден-бір тактикалық амалымыз. Бұл – бүгін ұлықталып отырған үш саңлағымызға айтпасақ та әбден түсінікті қағида. Оған енді қалғандар да қапысыз қанықса ғанибет болар еді!..

Қысқасы, біз олардың бұған дейін жеткен жетістіктерін, тіл-аузымыз тасқа деп, қуана бағалай отырып, алда көретін жақсылықтарының жарқын әрі баянды болуларына тілектестік білдіреміз.





Оралхан Бөкей





БЕЛЕСКЕ БЕТТЕГЕН БЕС ЖІГІТ




Егер туған әдебиетімізді айдын-шалқар көл десек, сол көк толқын көлдің көлемін тарылтпай, байытар өзендер мен бұлақтар болары – шығар күндей шындық... Сондықтан да өнер атаулы өскелең тартып, жылдар жылжыған сайын кемелденеді, кемтігін толтырып, ғасыр кеңістігіне құлшына ұмтылады. Жаңа заман орнаған уақыттан бері дүние жүзі халықтарының мәдени жауһарларын танып, сусындап қана қоймай, ортақтас, табақтас бола бастаған қазақ қалам қайраткерлері бүгінде сол әлемдік телегей өнердің тек қызықтаушысы ғана емес, сонымен қатар өз үлесін қоса бастаған белді де белсенді суреткерлерін даярлап үлгерді. Бір кезде Мұхтар Әуезов бастап берген әдеби көшіміздің төрткүл дүниеге соза тартуы, яғни даму, баю, өсіп, өркендеу процесі үрдісті десек, оған Ұлы Отан соғысы жылдарында дүниеге келген прозашы жігіттеріміз қосқан үлес те көңіл тоғайтарын тілге тиек етпекпіз.

Рас, қандай да бір әдебиеттің тарихы мен тағдыры есті оқушысы бар ертеңіне, бозала таңды болашағына байланысты. Ендеше Мұхтар Әуезовтің бақыты сол – бүгінгі саналы ұрпақтары сөз төркінін, саф өнердің тегін танып, салмақтап, сараптай алатындығы немесе Мұхаңның құйрық-жалсыз жалғыз қалмағандығы. Демек, аталары мен ағаларының ақ батасын алған жастардың жарасымды мінезбен жап-жақсы шығарма жаза бастауының өзі рухани жіптің үзілмегені ғой.

Бүгінде қырыққа толған, қаламы қатып, толысқан менің құрдастарымның бақытына орай, жеткізбегісі немесе жетіп алғысы келетін ерен жүйріктердің алды-арттан қаптағайлап шауып бара жатқаны шығар. Олай болса, қамау тері алынған замандастарымның шындап бір шырқар қызықты да қауіпті жарысы туды-ақ.

Демографтардың есептеуі бойынша, адам тууының ең бір азайып кеткені Ұлы Отан соғысы жылдары екен. Ендеше бұл мақалада өз творчествома рухы мен тақырыптық жағынан жақын, туған әдебиетімізді өркендетуге бел шешіп, белсене еңбек етіп жүрген, соғыс жылы туған бес жігіттің ғана шығармашылығына қысқаша шолу жасап, өзіндік ерекшеліктеріне тұжырымды пікір айтпақпын. Олар: Дулат Исабеков, Бексұлтан Нұржекеев, Төлен Әбдіков, Ақселеу Сейдімбеков, Кәдірбек Сегізбаев. Олар – бүгінде он шақты кітаптың авторлары, республика, одан асып одақ оқырмандарына танымал бола бастаған, кейбірінің туындылары шетел тіліне аударылған, білімді де талапты, біртоға да жігерлі жігіттер; астым-тастым демейтін, «менен басқа ешкім жоқ» деп менменсімейтін, азғантай табысқа бола асар жасаудан аулақ, барлығын да: өмір мен өнердегі қуаныш пен қайғыны, сұңғылалық пен сұмдықты – қажымас қайсарлықпен қарсы алар мінезді жігіттер. Әдебиеттің киелі табалдырығын аттағандарына он жылдан асса да, осы қаламдастарымның жаманатын естімегеніме қуанамын. Құр қуанып қана қоймай, жылдар жылжыған сайын бір кітаптан бір кітапқа өсіп-өркендеп, творчестволық жүрістерінен жаңылмай, сапалы еңбектеніп келе жатқандарына шүкіршілік жасаймын.

Өнерге де, өнер иелеріне де салыстыру ұғымы жат, өйткені қай-қайсысы да өзінің бір-бірін қайталамастығымен ерекшеленеді. Сол секілді санмен де өлшей алмаймыз десек, сөз еткелі отырған жазушылардың бұған дейін шығарған кітаптарының ұзын-ырғасы бір-бірімен таразыға түсе алмайды: бірінікі аз, бірінікі көп, бірақ сапалық жағынан деңгейлес десе де болғандай. Ал бұл – уақытша ғана құбылыс, әділ бағасын тарихтың өзі берер.

Десек те, осылардың ішінде өндірте жазып жүрген творчестволық қоржындары тоқтары болуы мүмкін ғой. Айталық, Дулат Исабеков өзінің бағын екі жанрда – проза мен драматургияда да сынап жүрсе, Ақселеу Сейдімбеков ұлтымыздың өткен тарихы мен этнографиясына барлау жасауымен оқшауланады.

Дулат прозасы – ішкі иірімдері терең, айтар ойын лақылдатып төге бермей, айшықты жеткізуге тырысатын астарлы да қыртысты проза. Алғашқы әңгімесі «Шойынқұлақтан» бастап, оқушы жұртшылығын ылғи да елеңдетумен келе жатқан замандасымыздың ұшқалақ та, ұшқыр да емес, бірақ жұдырық түюді білмейтін жуас та емес, оқта-текте мөңкіп алар оқыс мінезі, оңқай түсірер тәсілі бар әңгіме-повестері бүгінде өз арнасы, өз ағысын тапқандай. Тегінде Дулат әдебиетке әсте де ұсақ-түйек кейіпкер әкелмеген, не жазса да жан дүниесімен беріле жазатын және басы артық деталь, орнын таппаған оқиғасы жоқ шығармалары жараған аттай жарасып тұрады. Шағын да жұмыр болып келетін әңгімелері мен повестерінің көтеріп тұрған әлеуметтік, философиялық жүгі әрқашан да салмақты. Оның осы ерекшелігі бүгінге дейін жарық көрген «Бекет», «Ащы бал», «Мазасыз күндер», «Қара шаңырақ», «Тіршілік», «Қарғын» атты кітаптарының қай-қайсысында да қатарласа дамып, Дулат прозасының кестелі жібін өрнектей түскендей. Маған бір кезде «Дермене» повесі ұнамаған-ды. Әсіресе балапанын шиқылдатып жұмыртқа қуырып жеп отырған әулекі де әумесер жігіттің кеспірі көркем шығарманың кейіпкерінен гөрі (жағымсыз образ болған күннің өзінде де) Голливуд кинокомпаниясы түсіре берер қиял-ғажайып міскінге ұқсаңқыраған. Автордың ниеті – озбыр да қатал кісіні бейнелеу арқылы жас баланы адамгершілікке уағыздағысы келгені рас, бі-рақ тым-тым жабайландырып жіберген-ді. Ал «Біз соғысты көрген жоқпыз» повесі сол бір сәл олқылықтың орнын толтырып қана қоймай, жазушыны жаңа қырынан танытқан. Жалпы Дулат творчествосының романға дейінгі даму жолына үңіле қараған адам, шығармадан шығармаға көшкен сайын, біртіндеп мазмұндық тереңдеп, көркемдік тәсілінің күрделілене түскенін аңғарар еді. Мұның өзі суреткердің интеллектуалды прозаға бой ұрғанын, сонымен қатар үзбей ізденіп жүргенін айғақтайды. Айталық, «Біз соғысты көрген жоқпыз» повесі, менің көзқарасымда, бұрын-соңды Ұлы Отан соғысы тақырыбына жазылған кітаптардың ешқайсысына ұқсамайтын өзінідік трактовкасымен оқшауланады. Майданнан ер азаматы аман-есен келген үйелменнің (семьяның) қаралы ауыл алдында көзге түрткі, өсек өрті болуы психологиялық дәлелімен, жан тебіренісімен жазылған. Дулаттың тұңғыш романы «Қарғын» жайлы күні бүгін екіұдай пікір бар сияқты, тіпті осы туындының роман жанрына жататындығына күмән келтіретіндер бар. Өз басым көркем шығарманы ешқашан жіліктеп, мүшелеп, сапасын жанрына қарап анықтаған емеспін. Не болған күннің өзінде де, Исабековтің «Қарғыны» – осы заман, осы заман болғанда да дәл бүгінгі күні қатар жүрген үзеңгілестері жайлы жазылған және адамдар болмысындағы адамгершілік проблемасын мейлінше әдіптей суреттеген бірден-бір сәтті туынды. Оның сәттілігі сонда – ең әуелі бүгінгі ұрпақтың болмыс-тіршілігін, ой-мақсатын, мінез-құлқын дәл ұстап, санасына барлау жасауында; уақыттың рухын, моральдық бейнесін боямасыз, әсіреқызылсыз шыншылдықпен сезіне білуінде дер едік.

Дулат «Қарғыннан» соң да қарап жүрген жоқ, қазақ драмматургиясына өз үлесін қосу үшін пьеса жазуды мықтап қолға алған. Өткен жылы «Литературная газета» Д. Исабеков творчествосына шолу жасаған көлемді мақала берді. Демек, одақ оқырмандары назар аударар белгілі жазушы қатарынан орын ала бастады деген сөз.

Бексұлтан прозасындағы таңбабасты ерекшелік – қиыннан қиыстырмайтын қарапайымдылығы, оқырманын өзімен бірге жетелей жөнелетін қызғылықты баяндалуы, ұлпа сезім мен эмоциясы әсерлі болуды дәл әрі орынды жерінде пайдалануы. Демек, өзгені де, өзін де шаршатпайтын жеңіл стиль, түсінікті философия, майда тілмен жазылған шығармалары ал дегенде-ақ баурай жөнеледі. Сондықтан да Бексұлтан оқырманға өзгемізден гөрі әлдеқайда бай. Көркем өнердегі бүйректен сирақ шығармайтын осы бір қарапайымдылықтың логикасы авторды әрқашан да халықтың құрметіне бөлері хақ. Кейде сыншыларымыз жер-көкке сыйғызбай мақтаған немесе сыйлық алып кеткен сыпайы кітаптардың ғұмыры тек дүкенде ғана аяқталып, сатушысын сандалтып қоярын да көріп жүрміз. Бүгін мен әңгімеге арқау етіп отырған жігіттер, шүкіршілік, әзірге ондай «өтпейтіндерден» аман. Ал Бексұлтанның аттары «менмұндалып» тұратын «Күй толғақ», «Күтумен өткен ғұмыр», «Бір ғана махаббат», «Бір өкініш, бір үміт» жинақтарын әр үйдің кітап сөресінен көресіз.

Асылы, Нұржекеевтің әңгіме, повесть, романына тән тағы бір екшеулі ерекшелік – нәзік лиризммен баяулап басталатын көркемдік шындықты өз басынан немесе өз басыңыздан кешкен өмір шындығынан ешбір бөле-жарып елестете алмайсыз, қайта: «Үйбай-ау, мынау әлгі кісі ғой...» – деп әр оқырман өзінің замандасын кейіпкердің болмысынан танып отырады. Әсіресе «Бір өкініш, бір үміт» романындағы жазушы Шегеннің бейнесі арқылы сол мезгілдің сипатын, жастар тірлігінің қуанышы мен қайғысын, тапқаны мен жоғалтқанын түйсінеміз.

Шеген образы – қаншалықты автордың жеке басынан хабар беретін, жан жақындығы болғанымен, бүгінде қырықтан аса берген бүкіл бір ұрпақтың өмір жолы деп қарау ләзім. Әже тәрбиесін көріп, көшелілікті, көрегендікті үйренсе, айналасындағы адамдардың бір-бірін қайталамас қимыл-әрекеттері көзқарасын қалыптастырады.

Жалпы Бексұлтан прозасында жібек жіптей шығармадан шығармаға сабақталып отырар майда мұң бар. Осынау мұң «Күтумен өткен ғұмыр» повесінде (кейін роман болып қайта жазылды) ананың аяулы бейне, асыл сезімі арқылы жазушының творчестводағы ұстанған бағыт-бағдарын, авторлық концепциясын айқындап берген. Кейіпкерінің басына қайғының қара бұлтын төндіру емес әсте де, қайта адамның жанына тағдыр желі қаншалықты соқса да өшпейтін шырағдан жағатын мұң, ләззатты лиризммен қоса өрілетін өміршең мұң!

Әлімсақтан бері жырланып келе жатқан махаббат тақырыбы Нұржекеев трактовкасында өзіндік – Бексұлтандық мүсін табады. Сүйдім, күйдім деген қақсауық сөзсіз-ақ, осы бір мәңгі сезімнің адамзат ғұмырын нұрландырар қуаты мен даралық сипатын мадақтай алады. «Сөйтіп, адамда бір ғана махаббат болатынына, оның да зәулім бәйтерек құсап бірте-бірте есейетініне, ал оның жеке-жеке бұтақтары жеке-жеке махаббат емес, бір махаббаттың ержету кезеңдері ғана екеніне көзім шүбәсіз жетті», – деп түйіндейді «Бір ғана махаббат» әңгімесін.

Тілі қарапайым. Сөз ойнатамын деп сөйлемін бүлдіріп алмайды. Өзі жазып отырған уақиғаға соншалықты беріле сенетіндіктен бе екен, кейде бір сөзді бірнеше рет қайталап жіберетінін аңғара бермейді.

Төлен әдебиетке өз замандастарының алды болып келген. Мен оның «Қонақ», «Бас сүйек» әңгімелерін тіпті ертеде оқып, қызыға да қызғана қараған сәтім болған. Осы екі әңгімесімен жұртты елең еткізген Төленнің «Көкжиек», «Күзгі жапырақтар», «Ақиқат» атты кітаптары жарық көрді. Неге екені мен үшін белгсіз, он шақты жылға айналып бара жатыр, оқушы жұртшылық бір кездегі сүйікті авторын жоғалтып алды. Тіпті жоғалтып алмаған да шығар, үзілмес үмітпен тосып жүр-ау... Ал қаламдас достарының шүкіршілік етері сол – Төленнің қалың романның соңғы тарауын жазып жатқанын білетіндігі. Демек, туасы сараң да сабырлы жазатын автор қол қусырып қарап отырған жоқ екен.

Тегінде әдебиет тарихында тұлға болып қалу үшін әсте де кітаптың саны керек еместігін бұрыннан білеміз. Егер ол аз жазса, ешқашанда жалқаулықтың салдары емес, ой толғағының ұзақтығы, алған тақырыбының илеуі әбден қанғанша асығыс ұсынбайтын сабырлылығына саяды. Ондай жүз өлшеніп, жалғыз-ақ рет пішілетін шығарма әрқашан да көркем, әрқашан да шымыр.

Төлен прозасындағы мен аңғарған ерекшелік – идеясының тереңдігі мен философиялық ойының ауқымдылығы. Тақырыптық жағынан да соны, әркімнің міне шабуы мүмкін емес қыртыстылығы. Туындысының идеялық дәнін тым тереңге себетін жазушының сол кірпияз дәні өніп шығар құнарлы тақырыбын табуы оңайға түспес. Бәлкім, Төленнің әр кітабы дүниеге түйенің боталағанындай болып, ыңыранып әрең келу сыры осында шығар.

Маған әсіресе ұнаған – «Бас сүйек» әңгімесі мен «Тозақ оттары жымыңдайды» повесі. Сол сияқты «Ақиқаты» да осал дүние емес. Өйткені мұнда қазір әлем әдебиеті бет бұра бастаған интеллектуалды прозаның нышандары бар. Егер көркем өнердің ең әуелгі міндеті – гуманизмді мадақтау десек, осы талапқа бәрімізден бұрын Төлен туындылары жауап бере алады. Аталмыш повестері – бітім-болмысы өзгеше, ой ағысы айқын, тілі айшықты, көркем туындылар. Сыншы қауым «Әке» повесін тілге көбірек тиек етіп, оқшау тұрған осы екеуіне мән беріңкіремей жүр. Иә, интеллектуалды (зиялы) автор ғана интеллектуалды кейіпкерлердің сом бейнесін жасай алады.

«Оң қол» әңгімесі маған ұнаңқырамаған. Ұнамаған себебі: мұнда автор өмірде сирек кездесетін, типтік емес жағдайды, адамның жеке бастық сырқатын көркем шығарманың образына ұластырмақ болған әрекеті сәтсіздеу шыққан. Ілуде бір кездесетін ауру арқылы үлкен ой таратам деу және трактовка жасаймын деу – әурешілдік. Айтпағы, адамзаттың бір-бірін былай қойғанда, бір қолы бір қолына жау деген болса, ол – гуманистік идеяның жаршысы аталар суреткердің болмысына жат нәрсе. Енді Т. Әбдіковтің жаңа кітабын асыға тосамыз да.

Ақселеу – өз замандастарының ішіндегі ең бір ізденімпазы. Рас, көп біледі. Тек туған халқының қасиетті тарихын, ересен мол этнографиясын, ауыз әдебиеті мен ән-күйін зерттеумен шектелмейді, сонымен қатар адамзат өнерінің даму, баю заңдылықтарының сырына үңіліп, тұтастай қарастырып жүрген мазасыз жігіт. Осынау әркімнің бойына қона бермес фанатиктік (жақсы мағынасында) ізденіс үлкен білімпаздықты сыйға тартты да, нақтылы жемісін берді.

Сейдімбековтің «Күңгір-күңгір күмбездері» – шын мағынасында қазақ халқының эстетикалық тарихын шежірелейтін эссе-роман дәрежесіне көтерілген шоқтықты туынды. Бұнда жалаң фактілер сөйлемейді және өз ұлтының өткенін мақтау арқылы өзгенің намысына тию салқыны да жоқ; ата-бабамыздың да осал болмағанына ой жүгіртеді, бұлтартпас дәлел арқылы рухани жүгініс жасайды.

Тегінде, Ақселеу – әңгімешіл де жазушы. Кез келген, мейлі ұсақ, мейлі ұзақ шығармасын оқыңыз, бұйдалап алып кетер әдемі әсерімен, кеңінен толғап, байыппен бастар сыршылдығымен, қандай тақырыпқа қалам тартса да біліп, әбден зерттеп барып жазатын мұқияттылығымен дараланады. Егер оның стилінде әуезовтік әсерлер мен еліктеулер барлығын байқасақ, ол әсер әр сөйлем, әр сөздерінде өз жарасымын тауып, қазақы қара жон қалпында көлбей созылып, көсіле жарысып жатады. Кітаптарының өн бойынан иненің жасуындай да кедір-бұдыр сөз бен олақ құрылған сөйлемді таба алмайсыз. Ақселеу – тілді жазушы дейтініміз содан.

Бұрынды-соңды жарық көрген «Ақиық», «Қыр хикаялары», «Кеніш» атты жинақтарының қай-қайсысын оқыңыз, «Сарыарқаның саумал иісті, сары ала жапырақты күзі еді...» деген сықылды нағыз прозашылдық, еркін ырғақпен бастайды әр шығармасын. «Күзеуде» атты шағын повесінде Ршыман деген ақсақалдың қартайғандығы оқыс туған сезім сәтін шыншылдықпен қызғылықты баян етеді. Айдалада мал бағып отырған жалғыз үй, сол үйдің отағасы – Ршыман, сол Ршыманмен отыз жыл отасқан кемпір, сол екеуінің жалғыз ұлы – Құдайменде, сол үйге көршілес «Лесникте» отырған жесір әйел – Торғын, міне, осы төрт адамның арасындағы әр түрлі хал, сезім-түйсіктер, мінез-құлықтар қалтықсыз суреттеледі. Әсіресе пайғамбар жасына келгенде жар қызығына кенелген, жесір әйел – Торғынға ынта-ықыласы ауған Ршыманның жан күйзелісі күзгі табиғатпен астарлана суреттеледі де, қартайғанда «өнер» көрсеткен қылығына кешіріммен қарайсың. Өйткені автордың психологиялық дәлелі айқын әрі нанымды. Қайтесің, барлығы да өмір, адам өмірі... Ал «Қыз ұзатқан» хикаясына арқау болған оқиға – Майда-Нүркейдің көршісі Мұстафа қойшының әңгімесі. Майда-Нүркейдің ұлы сонау қырдағы жалғыз теректі қиып тастайды. Оған ашуланған Мұстафа терек тарихын баяндап береді. Сонау бір ескіре бастаған заманда бір-біріне қосыла алмай арманда кеткен Ақбілек пен Абзал махаббатынан сыр шертеді. Бір қарағанда Биағаңның «Шұғасын» еске салғанмен, өзінше шешім тапқан. Ақселеудің «Аққыз», «Ақиық» шығармаларын пастораль жанрына жатқызар едім. Этнографиялық мәні терең, құсбегілік, саятшылық өнерден толық мағлұмат беретін, тұрмыстық, салттық дәстүрімізді егжей-тегжейлі мағлұматтайтын көркемдігі жоғары дүниелер.

Тілі қаншалықты көркем дегенімізбен, Ақселеуде жақсы көретін сөзін қайталай беретін әдет бар. Мұның өзі әдейілікке ұрындыруы әбден. Айталық, «Күзеуде» хикаясында бір ғана «маужыр» сөзі он шақты жерде жүр. Содан соң «Бір атым насыбай» үшін алпамсадай болыстың желкесіне «кірш» еткізіп балта сілтеген Түнқатар қарияның раскольниковтік қылығы – иісі қазақ екі қолын төбесіне қойып «астапыраллалар» ерсі қылық. «Аққыз» повесіндегі қыздың Наймантайды Аламан батыр деп ойлап, таң атқанша қойнында жатуының мотивировкасы әлсіз, сенімсіз екенін автордың өзі де сезер.

Кәдірбек әдебиетке дабыра айқай-шусыз келді де, майдақоңыр прозасымен оқушы жұртшылықтың көңіліне біртіндеп ұялай бастады. Кештеу қимылдағанына өкінді ме екен, әйтеуір, соңғы кезде өндірте жазып тастады. Дегенмен, бұл жазушының әңгіме-повестеріндегі сезімнің табына ғана бүлкілдеп қайнап, оқуға жұмсақ болып келетін сырбаздық (бағландық десе де болады) кім-кімнің де жүрегін қарайта қоймасы рас. Бүгінде «Ашылмаған сыр», «Қойнаудағы ауыл», «Өртеңге өскен гүл», «Жылдың ең қысқа күндері» деп аталатын кітаптардың «әкесі» болып үлгерген Кәдірбек қазір сүбелі жинақ дайындау үстінде. Оның көпшілігі баспасөз бетін көріп үлгерді және С. Шаймерденов секілді жазушы ағасы жылы пікір білдірді.

Журналистік көріктен әбден өтіп, қаламы қатайған шақта ғана ауқымдырақ тақырыптарға біржола кіріскен Сегізбаевтың «Аяқталмай қалған әңгіме» деген әңгімесінде «Адам атаулының бәрінің өмір жолы сайрап жатса, ол «Өмір» деп аталмас та еді...» деген ақылды сөйлем бар. Осы философиялық түйінді әдебиетке де қатысты айтуға болар еді. Өйткені жазушы атаулы, сол жазушының толайым туындысы шетінен керемет бола берсе, онда әдебиетте қасиет те, даралық пен мәңгілік те қалмас-ты. Ендеше Кәдірбектің творчествосына талдау жасағанда, алғашқы әңгімелерінен гөрі, соңғы ересек тартқан повестеріне баса назар аударған дұрыс-ау. Балаңдық пен бала махаббат тақырыбынан енді-енді арылып, салмақты прозаның табағынан дәм тата бастағанын «Біз қалада тұрамыз», «Жап-жасыл әлем» деп аталар екі повесі дәлелдеді де. Тілге өте ұқыпты қарайтын автордың оқиға дамытудағы және шығарманың композициялық тұтастығын сақтаудағы шеберлігі қызықтырады. Қайсыбір әңгіме-повесін алсаңыз да, басы артық шегініс, құлаш-құлаш монологсыз байсалды баяндалатындықтан, бір деммен оқып тастайсыз. Сондықтан да шарттылық пен жасандылыққа ұрынбайды.

Жоғарыда сөз еткен замандастарымның қай-қайсысы да – байқау, яғни сынақ кезеңінен өтіп, жазушылықтың ауыр да азапты сапарына нартәуекелмен аттанғандар. Енді қайта қайырылып соғатын жол да, шегінетін жер де жоқ, әдебиет әлемнің бір сарбазы болып, сапында қалады. Осы қырық жасқа толған ұрпақтың шығармаларында елуінші-алпысыншы жылдардың тынысы көбірек сезілсе, оның объективті себебі де бар. Ұлы Отан соғысы тұсында дүниеге келді: олар әкелерінің ең соңғы махаббаты, ең соңғы түні, ең соңғы аманаты еді. Ауыр жылдың азабын шаранасы кеппей жатып көрді, емшек сүтіне жарымады, қаршадайынан тойып тамақ ішпеді, бүтін киім кимеді, мектептің табалдырығынан әкесіз жетім бала болып аттады. Бұдан соңғы жылдар да өз мұңын ала келді. Соғысты көрмесе де соғысқан ұрпақтың тағдыры бес жігіттің творчествосына арқау болды. Ол заңды да. Осы бір автобиографиялық сипат студенттік өмір мен қолға диплом алып, қызметке кіріскен тұстарын да қамтиды. Айталық, Б. Нұржекеевтің «Бір өкініш, бір үміт» романы мен К. Сегізбаевтың «Біз қалада тұрамыз» повесіне өзек болған оқиға, деталь жас семьяның баспана азабын тартуы, яғни жетпей жүріп жетілуі бүтін бір ұрпақтың, өз замандастарының барлығы бастан кешкен типтік жағдай екенін байқаймыз. Міне, олардың жазу мәнерінде, тақырып таңдауында, тіпті кейіпкерлерінің мінездері мен психологиясындағы ұқсастық, демек, тағдыр тамырластығы.

Белеске қарай беттеген бес жігіттің бергенінен берері көп екенін сезінеміз де: «Алдарыңнан жарылқасын, жақсы ұрпақ!» – дейміз.





Оралхан Бөкей





ҰЛТЫНЫҢ ҰЛЫ




Тарақтыдан тараған Ақселеу туралы ой-пікірді тарқатып айтуға көп көлем керек болар. Осынау елім деп еңіреп туған азаматтың түрлі жиналыстарда айтқан сөзі немесе кез келген мақаласынан тек ұлттың ғана уайымымен түн ұйқысын төрт бөлетінін аңғарар едіңіз. Ұлтжандылық дегеніміз көшеге шығып, «аңқау елге арамза молда» болу ғана емес, немесе мінбеге мініп «Аттан, орыстарды оңдырмайық!» деп өңеш жырту емес, немесе «Құрыдық, суалдық, қырайық, жояйық!» деп бірінші болып айқайлауға құмарлық емес... Өзінің туған халқының мұңын, арғы-бергі тарихы мен салт-дәстүрін тереңдей зерттей келіп, бүгінгі біздер мен келер ұрпақтың танымына татырлық сөз айтудан және майын тамызып айта білуден озық не бар?! Рас, Ақселеу – өз замандастары ғана емес, тіпті ағаларынан да көбірек білетін білімпаздылығымен көзге түскен жігіт. Оның тарих, халықтық күй мен ән, жалпы этнография, этнос туралы мақалалары ұлттық рухани байлығымызға қосылған мөлдір бұлақтар, сонымен бірге ұлттық рухымызды көтерер тағылым деп қабылдаған дұрыс. Тынбай еңбектенуінің арқасында тындырған ұлан-ғайыр шаруасын тізбелемей-ақ, «Күңгір-күңгір күмбездер» кітабы мен жарық көрмек «Күй шежіре» жинағы бүгінде елуге толып отырған жігіттің бір басына жетіп-артылады. Ал марқұм Жәнібек Кәрменовпен бірігіп өткізген халық әндерінің шығуы мен орындалуы хақындағы телехабарлар циклі де жұртты бей-жай қалдырмағаны рас.

Ақселеу өзінің өмір жолын журналист болып бастағанымен, жазушылығын да қосөрімдеп отырды. Мерзімдік баспасөздерде шыққан алғашқы әңгімелері тақырыбын жете білетіндігі және көркем тілімен ерекшеленген еді. Әсіресе тарихи тақырыптағы дүниелерді дөңгелетіп әкетер қалам қуатын аңғарғанбыз. Сондықтан да одан кең тынысты эпикалық шығармалар дәмететініміз рас. Бірақ ол көз майын тауысып оқығандары мен жылдар бойы ізденіп тоқығандарын көркем шығарманың көлеміне сыйғыза алмасын және ырғалып-жырғалып жүруге қазіргі оқырманның сұранысы, әлеуметтік-қоғамдық өзгерістер мұрша бермесін іштей сезді де, қазақ елінің өткендегі мол мәдениетімен жедел таныстыру мақсатында танымдық мақалалар жаза бастады. Қазақтың қара өлеңінен жеделдетіп диссертация қорғауы да Ақселеудің ғылымға, зерттеушілікке еңсеріле бұрылғанын дәлелдейді. Дегенмен, Ақаңның ғылыми зерттеушілігінің таңбабасты ерекшелігі – ел арасындағы шежірелер, аңыз-әңгімелерімен салыстыра әрі қабыстыра егжейлі тұжырымдауы: тек оқыған, естіген деректердің тұтқыны болып қалмай, өз ойын, өз пікірін сабақтай өріп отыруы. Бәлкім, тіл көркемдігінен бе екен, қай тақырыпқа қалам тартса да, жазған дүниелері (мейлі мақала, мейлі көркем шығарма) жорғаға мінгендей тайпала жөнеледі. Оқырманын жалықтырмайды.

Ақселеудің жазып, баспаға тапсырған «Күй шежіре» деп аталар еңбегінің дені мерзімдік баспасөздерде тарау-тарау күйінде жарияланды десе болар. Қазақ халқының күйшілік өнерін тұтастай қамтитын бұл еңбек – қазақ мәдениетіне қосылған сүбелі туынды деп бағалар едік. Ондаған ғылыми қызметкердің қолынан келмес қиын да қызғылықты істі жалғыз өзі жаяу-жалпылап жүріп тындыруын ерлікке балай отырып, туған халқын жан-тәнімен сүйген адал азаматтың айқай-шусыз-ақ ұлтының ұлына айналатынына сенгендейміз. Асылы, Ақселеу бес жылдай «Білім және еңбек» (бүгінгі «Зерде») журналында бас редактор болған тұсында да ұлты үшін отқа да күйді, суға да түсті. Ақыры «ұлтшыл» деген айдар тағып, болымсыз қызметін көпсінгендей алып қойып еді. Бірақ Ақаңды осынау уақытша «сәтсіздік» сүріндірген жоқ, қайта, ерегескендей, ұлтжандылығын жалғастыра берді. Тегінде, осы жігіттің әр түрлі сый-сыяпат, құрмет-атақтардан салымы болған емес, болмады деп болмашы дүниеге бордай тозбады да. Шикілі-пісілі бірер кітап шығарып, қазақтың төбесін көкке тіреп тастағандай айқұлақтанып, айғырсып шыға келетіндер де жер басып жүр. Оны былай қойғанда, «Тәуелсіздіктің таңын атырған – біз» дейтін «тауықтар» көбейіп тұрған шақта ұлы істі үндемей тындыратын сабырлы да байсалды азаматтармен жылап көріседі екенсің. Соның бірегейі – Ақселеу.

Ақселеу Тарақты қазір дер шағында, шығармашылық бабында, берерін беріп-ақ жүр, аларын Алла білсін... Ән де шығарады, киноға да түседі, шежіре де жазады... Барлығына үлгереді, жарғақ құлағы жастыққа тимей зыр жүгіреді. Бір қарасаң жиналыста, кешке теледидарда сөйлеп отырады. Әйтеуір уақыт табады. Уақыт таба алмай жүрген негізгі шаруасы бар. Ол – түркілер тарихынан роман жазу. Елуден асқан соң, бәлкім, оған да кірісер.





Жомарт Әбдіхалыy





САРДАР БІТІМДІ САҢЛАҚ ТҰЛҒА




Заманы бір, заңы ортақ, бірақ түйсігі бөлек, түсінігі әр басқа тұрғыластар бірінің қадірін бірі бірде білсе, бірде білмей-ақ жатады. Бұдан шығар кінә-айып, әрине, күйкі тірліктің арқауы болмақ. Оның бетін аулақ еткей Тәңірім! «Есептескеннің ел болмасын», «Есепті достың айырылмасын» тым-тым ерте заманнан, түу-түу сонау алыс кезеңнен байыптап білген халқымыз бұл қағидатты бүгін де жоққа шығармайды. Сондықтан Ақселеуді қырық жылға жуық уақыт бойы біліп, түсінген, бүгінге дейін қылаусыз өткен қиыспас достығым ол жөнінде боямсыз да бүкпесіз бірер пікір білдіруіме септесер деп сенемін.

Сөз басынан себепсіз емеуріндеп отырғаным жоқ, ел кісісі болар, елең еткізер жігітке сол кезден-ақ қалың қауым көз тіккен. Әсіресе университеттегі ұстаздарымыз айрықша үмітпен қарайтын-ды. Оқып жүріп әңгіме («Қастерлі пилотка») жазған Ақселеу көркем прозада көп айтары бар қаламгер болатындай көрінді. Ауызекі сөйлесе, тіпті төгілдіріп жіберетін. Оқиғаны сондай әсерлеп, әңгімені сондай шебер шертетін. «Сен бүйте берсең, қазақтың Ираклий Андронникові болып кетерсің, – дейтінбіз. Көңіл аударған нәрсеге, білмекке құштарлығы сондай берік, алғыр, зерек еді. – Ол Лермонтовтың бір ғана «Н.Ф.И.»-ге жазған лирикасының ізін бәленбай жыл бойы сарыла зерттеп, ақыры шешуін тапты, ал сен қай құпияны қазынаға айналдырар екенсің?..» Ол: «Бір бұйырғаны болар...» – дейді де қояды. Әрине, іс мұнымен тынбайды, бір-біріміздің болашағымызды болжап, жұлдыз ашып жатамыз. Бір-бірімізге «Мынауың сәтті, мынауың қалай?..» дейтін сәттеріміз де аз емес.

Мен сол кезде барлық көрнекі жерге ілінетін «Ленин живее всех живых», «Ленинизм-марксизм ХХ века» деген тұжырым түбірінен қате қағида екендігін айтатынмын. Лев Тостойдың «Война и мир» эпопеясындағы «мир» деген ұғым тек «бейбітшілік» мағынасында қолданылып тұрғанына күмән келтіретінмін...

Ол «Мухтар Ауезов – Шолохов Востока» деген салыстыруға келіспейтіндігін дәлелдейді. Қазақ қоғамы еркін сөйлеп, еркін көшуден айырылған соң-ақ болмыс-бітімін шыңдаудан қалғанын айтып отырар еді...

Сөйтіп екеуміз егеспей ежіл-қожыл бола жүріп, біраз мәселеде бір-бірімізге «бөтен» екендігімізді де аңғарамыз. «Сен тарихи тұрғыдан дұрысқа шықтың», «Сенікі бұл ғасырда енді дәлелденбейтін болды...» десіп, әлдебір жайларға кәдуілгідей тон пішіп жүрдік.

...Таңданатыным: Ақселеу ана ғасырдан келгендей, әлдебір өткен жайды көзбен көріп, қолымен қойғандай еркін есіп отырады. Қисыны түзу, қиюын мінсіз етіп көсіледі. Біз: «Дәйегің қайда, мұны қайдан алып отырсың?» – деп бас саламыз. Оған апшысы қуырылатын ол жоқ, қолма-қол жүйелеп, жіпке тізеді бәрін: «Осылай да осылай... Мұның бәрін мен ойдан шығара берсем, мына Кәдірбек сияқтылармен борщ ішіп, осылай қатар отырар ме едім?!» – деп әзіл-шыны аралас тағы бір еңселеніп қояды. Еш нәрсе ойдан, құр қиялдан шыға бермейді, әрине. Біреу білгенді екінші біреудің білмеуі де әсте мүмкін емес. Бірақ түсінгеніміздің кемтарлығы түйгенімізді әрекетке ұластыра бермейтіні және анық. Күйкіліктен бой асырып тіршілік кешу үшін адамға не қажет, не қасиет жетіспейді? Оны да тегіс түгендеп болмас... Түгендеп болмайтыны – бір қырлы адам мың түрлі ғалам сырын тегіс біліп, терең танып үлгергенше ғұмыр шіркін ағындап, бір хал, бір күй, бір сарында байыздап тұрмайды екен.

«Тұрмағанына» талас жоқ, бірақ сәт сайын, сағат сайын, тіпті қолыңнан келсе, бүкіл өмірің бойы қажет қасиеттерді қалайша қолыңа түсірерсің? Бойыңа бекем байлап қайтіп сіңірерсің?!

Ол рас, ойға тұтқанның бәрі бойға біте бермейді. Оның үстіне қоғам жиі құбылып, әлеуметтің көсегесі көгерер айқын жолы табылмай жатса, адамдар тек күнкөріс қамымен «тезек теріп» кетсе, «байтал түгіл бас қайғы» болып шықпай ма? Бұдан жеңісті жол табу екі адамның бірінің маңдайына жазылмаған.

Ал Ақселеу болса...

Оның жолы да, жөні де бөлек шықты.

Қазақтың әлмисақтан әйгілі сөз өнері; оны азсынсаңыз, асқақ та нәзік, салқар да сұңғыла, айбынды да ағынды ән-күй, саз өнері; бұларды қомсынсаңыз, Жасағанның өзі бітімдеген жаратылыспен пішімдес, жайсаң да зерек жан рухымен өрімдес, сән-салтанатын асырған, өн бойына ғажайып әмбебап қасиет жасырған, киелі де кемел қол өнері – осы үштаған болмыс оның – Ақселеу Сланұлы Сейдімбектің жаны мен тәніне қалай сіңіп, қалайша дарығанына кереметтей қайран қаласың!

Қай сөзді де дәлелсіз, зая емеуріндегім келмейді. Егер ол журналист мамандығы бойынша білім алмай, архитектура ғылымын игеріп сәулетші болса, ғаламат пішінді ғимараттарға көз тұндырар еді; егер ол жазушы болмай, саз өнерінің жолын қуса, дәстүрлі күйші-компазиторларымыздың ірі тұлғаларының жалғасындай тағы бір белең биікті танытар еді; ал егер оның бәрін қойып, ағаш пен темірден, қайыс пен мүйізден түйін түйер зергер болса, онда өзі теңдес тұрғыластар арасында алдына жан салмас еді...

Енді мұндай болжам мен көңіл емексуін былай қоя тұрып, қолда тұрған мен көзіміз түсіп тұрғанға назар салалық.

Жуырда ғана қолымызға тиген оның соңғы кітабы «Қазақтың күй өнері» (Астана: Күлтегін, 2002) деп аталады. Бұл – монографиялық нұсқада жазылған таза ғылыми еңбек. Сөйте тұра оны шежірелік, тарихи сындарлы туынды қатарына қосуға да реті бар.

Ақселеу Сейдімбектің жалпы журналистік, жазушылық, ғылыми зерттеушілік тұрғыдан қалыптасу эволюциясын байыптаған адам, талас жоқ, оның ізденіске толы шығармашылық кемелдену жолынан синтетикалық саралану мен тоғысқан көпқырлылықты да кәміл аңғарар еді.

«Ылдидан салсаң төсте озған» дарындылық таза ғылыми зерттеушілікке келгенде аса жүрдек тарта бермесі анық. Кең ауқымды көзқарастық жүйе (системный взгляд) дәйекті эмпирикалық өмірлік деректермен шегеленіп, айналымға түсуге жарарлықтай анықтықпен теориялық һәм өміршеңдік (жизнеутверждающий) өрістерге шықпаса, онда қандай ғылыми-зерттеу еңбектің де кекілі келте, күні қараң.

«Біз қазақ ежелден...» бар болып та, әр жайдан бай болып та нелер тарих толқынында өз үлес, өз тағдырымызбен жүрсек те, мәдениет, өркениет (цивилизация) өрісінен алар орнымыз саудаға салынып, санаттан шығарылып, күні бүгінге дейін көптеген күмән-күдікпен мойындалып-мойындалмай келе жатқанымыз белгілі. Осыдан келіп «Жұрттың Ыбырайы – Ыбырай, ал біздің Ыбырайымыз – тек сұмырай» ғана болғаны ма?» деп намыс қозады. Құр намыс кімге дес берсін, қай халықпен салыстырсаң да құр алақан еместігің дәлелге шығуы үшін тегеурінді тынымсыз еңбек, бар мен жоқтың арасын қапысыз ажыратып алу үшін қыруар бейнет кешуің қажет.

Сол бейнетті күн-түн демей кешіп жүрген бір адам – баршамызға аян, осы біздің Ақселеу. Халықтың халықтығын таныту, әсіресе, өнер-ғылым саласындағы бірдің және тек бірегей тұлғалардың ғана еншісі. Әйтпесе, «Құл жиылып бас болмас, құм жиылып тас болмас» дегенді неге айтты дейсіз?.. Осы кейінгі отыз жыл бойы ол ұлтымыздың ұлық қасиеттеріне зер салуды өзінің өмір-тағдырына айналдырды. Әлденеше кітап, мыңдаған мақалалар жазды. Зерттеулер жүргізіп, ғылым докторы дәрежесін де иеленді. Еңбекқорлығы мен дәйектілігіне еш шәгіміз жоқ. Ал мына еңбегінің жөні тіпті ересен.

«Қазақтың күй өнері» дей отырып, ол ғылыми айналымға тарихи нұсқалануымызды, ұлттық тағдырымызды, өнер мен әлеумет тіршілігін қалай көріп, қалай байыптау қажеттігін де ұсына алған.

«Жиырмасыншы ғасыр – қазақ халқы үшін ерекше ғасыр, – дейді Ақселеу Сейдімбек. – Жо-жоқ, көрген қорлықты, тартқан азапты, жоғалтқан ұрпақты айтпаймыз. Немесе жеткен жеңіс, тапқан табыс та емес. Оның бәрін тірішіліктің бұйыртқан сыбағасы деп көңіл жұбатуға болар. Жиырмасыншы ғасыр қазақ халқының тарихи-әлеуметтік және мәдени-рухани тағдыры үшін айрықша ғасыр болды. Үш мың жыл бойы, бәлкім, одан да ұзақ уақыт аясында қалыптасқан салт атты көшпелілер өркениеті (цивилизациясы) артта қалды. Алда базистік болмысы мүлде бөлек өмір-салт күтуде. Еуразияның апайтөс даласында айдарынан жел ескен көшпелілердің қайталанбас өмір-салты жиырмасыншы ғасырда бөлек арна тартты. Технократтық даму жеңді, табиғаттың өзіндей табиғи өмір-салты жеңілді. Тұтас бір ұлттың тарихи тағдырындағы бұл сияқты ұлы өзгеріс табиғи даму барысында жүзеге асқан жоқ, жедел түрде, зорлықпен сырттан таңылып, әлеуметтік-экономикалық жойқын реформа жасалды. Мұның өзі тұтас этностың тарихи жадының көмескі тартуына себепші болды.

Демек, осынау тарихи дерттің дендемеуі үшін тегеурінді әрекетке көшіп, халықтың ғасырлар бойы қатталған ұлы мұрасын бүгін мен болашақтың игілігіне айналдыру ең киелі мұраттардың бірі болуға тиіс. Бұл – тарихи дамудың қатал талқысында өз болмысыңды сақтап қалудың, келер күндерді ұлттық-этникалық төл қадір-қасиетіңмен қарсы алудың бірден-бір кепілі. Уақыт мейлінше күрделі. Соңғы тынысқа дейін рухани мәңгүрттікке қарсы күресуден басқа жол жоқ. Технократтық даму ұлттық атаулының бәрін кеміріп, жалмап, обып, құртып барады. Ішіңнен шыққан балаңа «Біз осындай болып едік...» деп нандыра алмайсың. Ал өзіндік қасиеттен айырылған ұлт өледі. Ұлтты өлтірмейтін – оның төлтума мәдениеті ғана. Сондықтан, бұл жолда еткен еңбек пен төккен терді Тәңірдің сыбағасына балай жүріп, өткеннің асылдары болашақ ұрпақтың жан-жүрегін жылытуы үшін қол жалғап жіберу қажет-ақ».

Ақиқат осындай ма, жоқ па – кәне, қайсысыңыз күмәнданасыз?

Мен білетін Ақселеу тарихи дамуларды көктеп, бұрынғы және жаңа құндылықтарды өрімдестіре көксеп, ұлттың өз тіні, өзіндік ділі арқылы өміршең болуын мақсат етеді. Басқа жолдың бәрін «өлу» деп бір-ақ қайырады.

Мұны түсіну мен түсіндірудің арасы, әй, көп адамға жер мен көктің арасын жақындастырғандай болып көрінер-ау!..

Сөйтсе де, ойланалық: неге біз «өз қағымыздан өзіміз жерінуіміз» керек?

Және ол жан-тәніміздің мәйегі болса ше?..

Қазақтың бір ғана күй өнері арқылы қаншама қасиеттерімізді қанаттандыруға болады екен! Бұл ретте зерттеуші осынша кең ауқымда, осынша мол дерекпен, өзіне дейін еңбек сіңірген бірде-бір адамның аты-жөніне шашау келтірместен нұсқалы жүйе, шежірелі мұра сомдағаны үшін ризалық білдіргеннен басқа амалың жоқ. Жарайсың, сардарым!

Қазақтың дәстүрлі музыкасы біртұтас мәдени-рухани құбылыс ретінде ғылыми тұрғыдан жете парықталмай келгендігінің себебін ашып, сетінеген тұстарын түгендеп беру, өз байламыңды өзгелермен салыстыра өрелестіру, тұжырым-қағидаларды тек тапжылмайтын дәйекпен негіздеу... – міне, осының бәрі – сенің ғылыми серпінділік танытудағы үлкен олжаң, тегеурінді табысың.

Бір сөзбен тоқетерін айтқанда, «Қазақтың күй өнері» – халқымыздың өшпес руханиятының әрі дара, әрі сара біртұтастығын бітімдеген іргелі еңбек. Мұнда этностың әлемдік аумақта ірге тебуінен бастап, ұлттық тектің тұрмыс-салт, иба-ишарат, наным-сеніміне дейін; күй мен саздың, әуен мен ырғақтың алғаш дүниеге келуінен бастап, әлеуметтің алуан түрлі сыры мен сынына, тағдыры мен тарихына, ерлігі мен ездігіне, қуанышы мен мұңына, сүйінші мен сергелдеңіне, ең шырқау биігі – арыны мен асқақтығына, ірілігі мен ізгілігіне, ақық армандары мен асыл үміттеріне арқау болған барша болмыстың мың сан шежіре-хикаясы бар.

Біз бұл шағын мақалада оның дәлелін келтіріп, дәйегін шашыратып жатпалық. Ол үшін, ең алдымен, академиялық монографияның өз тініне жүгінген абзал.

Енді бір ғана сөз бар. Ол – Ақселеудің сардар бітімді саңлақ тұлғасына қатысты жай.

Бүгінгі қазақ сынды халықтың, Қазақстан атты мемлекеттің небір тарлан тұлғалы ұлдары да, айтуға тұрарлық қыздары да баршылық. Олардың қай-қайсысы да ісімен зор, елі мен ұлтына сіңірген адал қызметімен ерекше. Осы лектің ішінде Сланұлы Ақселеу көш бастап жүрмесе де, сол көштің ұшар басынан орын алады. Неге десеңіз, ол – бүкіл кешкен ғұмыры мен еткен еңбегінің алтын арқауын ұлт мүддесіне қызмет етуден тапты. Басқасы-басқа, соның бір айғағы – оның қолымызда тұрған мына еңбегі – үш мың жылдық тарихы бар «Қазақтың күй өнері».

Мұндай істі тек саңлақтар ғана тындыра алады.





Кәдірбек Сегізбай





АЙНЫМАЙ ТҮСЕР АҚИЫҚ




Сен үшін отқа күюден, суға батудан тайсалмайтын жанашыр жаныңның болғанының өзі айналаңдағыларға аз да болса қадір-құрметтің барының белгісі ғой. Әкеге бала тасбауыр, жұбайға жар жатбауыр атанғандар көрініп қалып жатқан алақұйын кезеңде, қан арқылы туыспағанмен, жан арқылы қиысқан сенімді серіктің, адал достың болуы, әсіресе әуейі де әсершіл шақтан өтіп, жер ортасы – көктөбеге шыққан тұста мақтаныш, тіпті бақыт деп ойлаймын...

Алдымен азамат ретінде танылған жаннан ғана адами қарекет, өміршең өнер туындамақ. Айналасына түсірер шуағы жоқтан үлкен іс күту – бекершілік. Ал оның дос-жары ғана емес, көпке шуағын түсіруге талпынудан бір жалықпауы, жалтармауы халқының алдындағы перзенттік парызына адалдығын көрсетсе керек.

...Жоғары оқу орнына қабылдау емтихандарын шама-шарқымызша тапсырып болып, талайымыздың таразыға тартылатын күні. Факультет деканының есігін күзетіп, студенттік өмірге жол ашар тізімге ілігеміз-ау деген жиырма-отыз дәмегөй көгенкөз қаздай тізіліп тұрмыз. «Мен түспегенде кім түссін?!.» деп, негізгі үш пәннен ең жоғары 15 балл жинаған екі-үш талапкердің алдында жапырағы түскен күзгі өгізқурайдың собығындай сопайған ұзын сары тым маңғаз тұр. «Көкесі мықты әлде көтермешісі мықты біреу боларсың...» деген ой иектейді. Жинаған балы бұлардан бір-екі саты төмен әрі қылкөпірден өтер-өтпесіміз неғайбыл біздерде оларға деген қызғаныштан, қызығудан басқа, «Азаматтарым-ай, бәрекелдіге!» ұқсас сезім жоқ еді.

Ол сәтте бойын да, сойын да ұнатпағанымен, бір көзің кітапта, бір көзің қыз бен қызықта жүрер студенттік сәркілдеген жастықтың қызығын бес жыл бойы бір бөлмеде жатып бөлісуімізге тура келді. Әрине, таныса-білісе келе оқуға қабылданар күнгі 15 балдың буымен әсіре маңғаз көрінген мінез-құлқын байқатқан емес. Шөліркеп келіп, суы мол өзенге бас қойған киік үйіріндей, оқу залдарында үйілген кітаптардың ортасынан бастың ғана қылтиып көрінетін кезі. «Ал біздің ауылда...» деп басталар әңгіменің қызар тұсы – түннің жарымында төсекке бас қояр тұстағы бірер сағат уақыт. Оның әңгімесіне құлақ түрер болсаң, сөйлем мүшелерінің орнын ауыстырмай, кітаптан оқып отырғандай ғып майын тамыза сөйлегенде шешендік мектебінен өтіп келгендей, ал аңшылық, саятшылық, атбегілік, құсбегілік, салт-дәстүр жөнінен сайрағанда жиырмасыншы емес, он тоғызыншы ғасырдан келгендей немесе Сарыарқаның әлі Кеңес өкіметіне кездеспей, әлі күнге дейін сол баяғы бүркіт салып, саят құрып, қымыз сапырып, қызара бөртіп жүрген кезіндей көрінер еді. Сөйтсек, мұның бәрі де көнекөз қарттардың жанына көп ілесіп, ежелгі қой үстіне бозторғай жұмыртқалаған мамыражай бостан өмірі туралы әңгімелерге құлағын ерте түргеннен, соны үнемі аңсап жүруден туындап жатар көңіл шіркіннің әншейін қиялы ғана екен. Қара нан, қара шайға бірде жетіп, бірде жетпей жүретін аз стипендиясының біразын, «табылмайтын қазына ғой» деп, кейбір кітаптардың фотокөшірмесін түсіртуге жұмсап қоятын «есепсіздігі» «қазанымыз» ортақ біздердің, бір бөлмедегі кешегі қойшы-қолаңның, қазіргі зейнеткерлердің балаларынан жиналған Болат, Қожабек, Жұмағали сияқты кедей-көпшік төртеуіміздің талқымызға жиі түсетіні әлі есімізде. Одан қала берді, кереуеттің басында ілулі тұратын қара домбырасын қолы қалт еткенде біраз еңірете тартып-тартып алып: «Ұлдар-ау, әр күйдің жанын өздері түсініп, өздері маған ойнап беретін осы он саусағым да бір кезде топырақ астында қалар ма екен?!» – деп мақтанышқа ұқсас әзіл айтары бар-ды. Мақтанса мақтанғандай, он саусағының «өздігінен» шертпе күйлердің шырайын шығарып орындайтынына ғана емес, мүйізден шақша жасап, ағаштан домбыра шабатын, қайыстан сегіз, он екі таспа қамшы өріп, бір уақыт зергерлік өнерімен де айналысатынына да кейін қанықтық...

Университет аудиториялары жатақханасында бірге өткізген бес жыл бізді табыстырып берсе, «Лениншіл жаста (бүгінгі «Жас Алаш») тізе қосып, қатар істеген біраз жылдар қандай сын болса да ажырамастай ғып, қиыстырып, рухани туыстырып кеткендей. Кей жылдары басқа-басқа қалаларда жүрсек те, оның мен білмейтін сыры, жыры қалмаған шығар-ау. Тіпті ішегінің қырындысына дейін...

Мысалы, жаңағы айтқан «домбыра шабады» дегеннен шығады-ау. Сол «Лениншіл жастың» Қарағанды облысындағы меншікті тілшісі болып жүрген кезі. Ол бір күні ескі үйдің әбден сәрсен болып кеуіп қалған қарағай бөренелердің бірінің құлашқа жуығын кестіріп, үйіне таксилетіп алып келеді ғой. Онысын ваннаға сұлатып салып қойып, 3-4 электр қайнатқышпен шайыры шығып болғанша екі күн бойы сақырлатып қайнатады кеп. Сөйтсе 3-4 электр қайнатқыш жұтқан тоқтың ақшасы азаматтың айлық жалақысынан, газеттен алған қаламақысынан асып кетіп, «отбасылық талқылауға» түскеніне қатысқаным бар.

Бүгінгі сөз мен үшін жастық шақтың қызық-шыжығын бірге өткізіп, қырық жылдай сынынан тізе қоса қатар өткен, жылы жақын құрдас, жаны жақын сырлас қана болғанмен, елінің алдында перзенттік парызын адал атқарып келе жатқан, өз көңілінің мерейі үшін қолынан шоты мен бізі, жанының ләззаты үшін қара домбырасы мен қылқобызы түспесе, жұрты үшін білгені мен түйгенін қағазға жазумен қолынан қаламын түсірмей келе жатқан жазушы, ғалым, ғылым докторы, профессор Ақселеу Сланұлы Сейдімбек туралы бір үзік сыр еді.

Табиғаты мен тамыры тұтас жазушы болу үшін бар тіршілік атаулы оның перзенті екендігін сезіну және перзенттердің бірі ретінде жақсы көру аз, оны мейлінше тамыршыдай тап басып, танып-білу қажет, сонан соң білгеніңді жұртқа жеткізе білу қажет...

Шахталарға түсіп кеншілермен, жайлауға шығып малшылармен етене тілдесе жүріп, газет редакциясы бөлімдерінің тапсырмаларын тап-тұйнақтай ғып орындап жүрген қаламы жүрдек журналист әдебиет есігін «Күзеуде» хикаясымен ашқанда қатар жүрген жігіттердің бәрі ортамыздан қаламының желі бар, қара сөзге ебі бар бір жазушының менмұндалағанына күмәнданбаған. «Сарыарқаның саумал иісті, сары ала жапырақты күзі еді. Бұл кездің жер бауырлап жатып алатын қорғасын бұлты да, көкиық етіп ұзақ сілбілейтін жауыны да, бой жаздырмас ызғарлы суығы да әзірше білінбей тұр. Оның орнына күзгі таңның хабаршысындай болып басталатын майда леп күн арқан бойы көтерілгенше толқи есіп, күй сазындай көңіл сергіте тербеумен болады. Күн көтеріле қоңыр күздің қоңыр лебі елеусіз ғана тынады... Үш ай жаз бойы сүлікше қадалған малдың нөпірі бұл өлкенің сонысын шайып, отын әбден сұйылтқан-ды. Сонсоң да биебаудың тебіні тозып, ат арқаны қалмаған малшылар аз күнде-ақ «әуп» десіп көшіп үлгерген...»

Көркемдік деген осы болар деп, жылтыраған сөзге, мақалдап-мәтелдеп қиыстыра жазуға үйірсектеніп жүрген тұс қой. Ақаңның мына бет алысы, төрт аяғын тең басқан байсалды да байыпты бастауы ерекше әсерлі көрінген. Тынысы кең, ұзаққа шабар жүйріктей, алып-ұшпай әдемі ырғақпен толғауы Ақселеудің де ертеңгі шығармашылық қарымын елестеткендей еді. Кейіпкерлерін «Ршыман, Уәкила, Құдайменде» деп атауының өзі архаизмге айналған есімдердей естілсе, басты кейіпкерлердің іс-әрекеттері, сөз саптап, ой толғаулары да өтті-кетті бұрынғы бір кезеңдерден келген жандардың іс-әрекеттеріндей, сөздеріндей әсер беретіні рас. Баяндалар оқиға да сол бір кезеңдегі бір-екі отбасы адамдарының басында бола берер жайттарға арналған.

Ршыман Құдай қосқан қосағы Уәкиласын қарттықтың ауылын бірге қарсы алар сенімді серігі деп біледі. Оған көңілінің орта түскен шағы да жоқ. Жалғыз ұлы Құдаймендесіне де әкелік мейірімі асып-төгіліп жатыр. Алайда қартыңның көңілі жесір келіншек Толқынмен ойда жоқтағы кездесуден соң алай-түлей. Ықылас-пейілі – өз отының басында, аяулы сезімі, жан-жүрегі – Толқынмен бірге. Орындалмас арман, мұратқа жеткізбес, бірақ өзімен бірге кетер соңғы мұңды жыр. Дүниеге тіршілік иесі болып келген жанның ең соңғы тұяқ серпер мөлдір сезімі. Жас келіншек те қалған ғұмырының екі тізгін, бір шылбырын бұл кісіге біржола ұстатуға әзір. Қартайғанда жорға шыққан кәрі бозының соңғы әнін Уәкиласы да оңашада көзінің жасын бір сығып алғанымен түсінгісі-ақ келеді. Алайда үшеуінің алдында да алынбас асу бар еді. Ол, автор қанша емеуірін танытса да, оқырман қаншалықты түсінсе де ғасырлар бойы халықпен бірге жасасқан, бірақ уақыт, жаңаша мизамның күшімен елеусіз қалған тағы бір ұлттық ерекшеліктің ауыздықталуы еді.

Ақселеудің «Аққыз» хикаясын да қара сөзбен жазылған махаббат дастаны деуге болар. Серттей берік уәдесін Аламан батырға беріп қойған Аққызды Наймантай батырдың өзіне біржола қарату үшін тәуекелмен жасаған бір қадамы – қыз отауына түн жамылып, Аламан болып келуінің сендірер дәлелі аздау әрі опасыздыққа жақын қарекет болып көрінгенімен, бұл хикая – жазушы шығармашылығындағы үлкен бір белес. Ең бастысы, бұл шығармада ұлттық менталитет – өткен ғасырлардағы адамдардың мәрттігі, тіпті барымта-қарымтаның ерлікке бағаланар, ептілікке баланар өнер екендігі – бәрі-бәрі де оқырманын бей-жай қалдырмайды. Араға көп уақыт салмай жазылған «Бір атым насыбай», «Атамекен» хикаялары да уақыт жағынан кешегі кеңестік кезеңді әңгімелегенімен, алдыңғы шығармалармен үндес, қайсысындағы болмасын орталық кейіпкер болып жүретін қарттарының барлығы да туған топыраққа адалдықты істерімен көрсетіп, кейінгі ұрпаққа қазақы қасиеттерді, адалдықты өсиеттейді.

Оның шығармаларының ішінде «Ақиықтың» орны ала бөтен дегім келеді. Мұнда түз қыранын ұстап, балаша мәпелеп тәрбиелеген бүркітші Сыздық қарттың біліктілігі тәнті етеді. Жерде жатқан бір тал құс жүніне қарап жіберіп: «...жапырақ жүнінің сүйірлене бітуі тек ой құсына тән...» – деп, немесе аспанда жүрген бүркіттің «сарғыш тартқан бауыры мен теңбілденген құйрық қауырсынына» қарап, оның тегін анықтауы, немесе: «...былтырғы барқын, биыл баршын шығып, он бірінші қар басып отыр, олай дейтінім, сары барқын тартқан саны, иығына түскен ақ – баршындықтың белгісі», – деп қыранның жасын қолмен қойғандай айтып беруі – халқымыздың құсбегілікті биік өнер дәрежесіне көтеруінің белгісі. Бұл құсбегі Сыздық қарттың ғана біліктілігінің көрінісі емес, осыны жазып отырған автордың, яғни Ақселеудің этнографиялық игілігімізді, жұртымыздың салт-дәстүрін талмай жинаған білімділігінің жемісі. Туындының тілдік, құрылымдық, оқиғаны тартымды күйде жеткізе білу, яғни көркемдіктің алғышарттарының қапысыз орындалуын айтпаған күннің өзінде, «Ақиық» хикаясы – құс баптап, халқымыздың киелі дәстүрлерін жалғастырамын деген кісіге оқулық болар танымдық, құнды дүние.

Ол жазушы ретінде туған табиғатын жазудан жалыққан емес. Оның небір ғажайыптарына оқушысын жетелей отырып, тағы да сол танымдық соны ойларды айтып қалуға тырысады. Оның өзі де: «Егер маған біреу «Дүние дидарындағы ең сұлуды, ең қымбатты, адам баласына ең жақынды, ең қаталды, ең дананы... аташы» десе, мен соның бәріне де «Табиғат!» деп жауап берер едім», –деуінің өзі соған куә. Табиғат туралы балаларға арналған, болмаса үлкендерге арналған шағын әңгімелерінің әрқайсысы сол Табиғатананың «ең қатал, ең әділ», бірақ сонша мінсіз мінездеріне үңілуден және оның сырын ашуға құмарлығын таныта түсуден әсте танбайды. Табиғаттың перзенті аңға құс салып, ит жүгіртудің өзін: «Жүрегінің оты, бойының қуаты бар жігіттің қолынан ғана келер асыл әрекет», – деп, оның өзі өнердің бір үрдісі деп үндейді.

Сарыарқаның төсінде жолымыздың бір тоқайласқан тұсында мен үшін жер қыртысының бос қалған бір қуысы ғана болып көрінер үш-төрт үңгірге түсіргені бар. «Ақтар қашып, қызылдар қуған кезде байлар тығып кеткен қазынаны қазамыз», – дейді. Көрдей қараңғы әрі төбесінен суы тамшылаған үңгірлерден, әрине, қазына табыла қойған жоқ. Оның есесіне тар қуыс, аласа дәліздерден өтеміз деп жүріп, киім жыртып, маңдай ісіріп дегендей, жер астына сапарымызды аяқтаған кезде: «Бабаларыңның баспанасын көргеніңің өзі қазына тапқаннан артық болды емес пе?!» – деп уәж айтады.

«Ұялғаныңа көрінсін!» – деймін. Бірақ іле-шала газетке оның үңгірлер туралы зерттеу мақаласы жарияланды. Оның қандай «қазына» іздеп жүргені сонда ғана мәлім болды.

Жетпісінші жылдардың ортасында зиялы қауымның арасында кеңестік темір құрсаудан қайтсек құтылуға болады дейтін қиялға ұқсас, іштен тынған күбір-сыбыр әңгімелер, болмаса тәуелсіз тірлікті аңсаған әңгіме-дүкен, екі кісінің басы қосыла қалса, жиі айтылар еді. Бұл 1986 жылғы оқиға сияқты кемерінен асқан ашу-ыза түрінде көріне алмаса да, іштен тынып, іштен булыққан наразылық түрінде байқалатын. Тоталитарлық билік те оны сезбей, қарсы қарекетін жасамай отыра алмаған еді. Ұлт болашағы туралы баспасөзде, әр түрлі деңгейдегі жиналыс мінбелерінде айтылған «оқшау пікірлер» хатталып, иелері МҚК-нің «сенімсіздер» тізіміне тіркелетін. Ақселеу Сейдімбектің аты-жөнінің де тізімінің бел ортасында жүргені бар. Сол тұста ғой оның Құдай берген жазушылық өнерден саналы түрде бас тартып, жұртқа ымдаусыз, емеурінсіз жеткізуге болатын көсемсөзге, дәстүрлі мәдениетіміз бен тарихи-этнографиялық деректерге толы әдет-ғұрыптар арқылы-ақ сол тұстағы ұйқылы-ояу, көнбіс те көнтеріге айналып бара жатқан сананы оятуды мақсат еткен зерттеу мақалаларға біржола ден қоя бастағаны. «Күзеуде» мен «Аққыз», «Қыз ұзатқан» мен «Ақиықтардың» келесі сөзін айтпай жүріп алдың-ау», – деп достары наз айтқанда: «Ораза-намаз – тоқтықта». Ұлттыңды рухани тәркілеу үрдісі үдеп, бүкіл халық тағдыры өгей әкенің өктем әрекетінің безбеніне түсіп тұрған шақта, баланы кәмпит беріп алдағандай, оқырманды жылтыр сөзбен алдарқатып керегі не?!» – дер еді. Сөйтіп, ол өзі жазған мақалалары ғана емес, өзі басқарған «Зерде» журналының жарияланымдарын түгелге жуық қалғыған рухты оятуға, мүлгіген ұлтжандылықты серпілтуге арнаймын деп жүріп қызметінен қуылып, артына шала байланды. «Ұлтшыл» деген таңба басылды. Қанша дегенмен, сонау бір 37-нің сойқанды кезеңіндей емес, айтуы болғанмен, атуы жоқ, қорқытуы болғанмен, қорлауы аз кезең болғандықтан біраз азаматтар, оның ішінде Ақселеу де ілдәлдалап аман қалған.

Сонда ғой азаматтың басын құрметтеген ағаларының бірі М. Әуезов атындағы Әдебиет және өнер институтына: «Өзі «сенімсіз» болғанымен, балаларының не кінәсі бар?» – деп оны еден жуушы қылып жұмысқа қабылдайтыны. Бұл еден сыпырушылықтан басталған жұмысының ғылымға біржола бет бұруының алғашқы қадамы еді. Ғылыми жұмыс ғалым атану немесе атақ алу үшін жазылса, ол ғылым емес, қоғамына берері жоқ, жеке бастың алданышы ғана. Мысалы, «Ұзақ уақытқа шыдайтын тас жолдардың экономикалық тиімділігі» деп ғылыми жұмыс жазу – ғылым емес. Ұзақ уақытқа шыдайтын тас жолдың тиімді болатыны онсыз да ақиқат. Ал «Тас жолдарды төзімді қып салудың тәсілдері» десе, бұл – ғылым. Ғылымның мақсаты жұртқа пайдалылығымен ғана өлшенбек.

Ғылым ғылым үшін емес, ілім үшін, былайша айтқанда, көпшілікке іліп берері үшін жасалса кәнеки! Рас, әдебиет пен өнер ғылымынан биология, математика, физика ғылымдары сияқты жаңалық ашу оңай емес. Алайда бұл ғылымның берері адам жанының рухани өсуіне ықпал етуімен өлшенбек. Сонау жылдары үңгіртану мәселесіне текке қызықпапты, бұрын қазақ зерттеушілері көп назар аудара қоймаған осынау тың тақырыпқа үңіле отырып, жеріміздегі табиғи және табиғи емес ескерткіштер туралы ой толғаған «Күңгір-күңгір күмбездер» (1981 ж.) кітабы дүниеге келді. Халқымыздың дәстүрлі мәдениеті, тарихи-этнографиялық болмысы, ұлтты ұлт ретінде қалыптастырып, ғасырлар қойнауынан бермен қарай өзгеден өзгешелендіріп тұрған әдет-ғұрып, салт-дәстүрлер, тіпті аңшылық-саятшылық, қолөнер, ұсталық-зергерлік саладағы ерекшеліктер арқау болған «Ойтолғақ», «Сонар» кітаптары танымдық тұрғыдан ерекшеленеді. Оның осы еңбектерінің заңды қорытындысы сияқты «Қазақ әлемі: этно-мәдени пайымдау» (1997 ж.) атты көлемді кітабы, атының өзі айтып тұрғандай, бүтін бір ұлттың этнографиясына және мәдениетіне, төл тарихы мен фольклорына – бүтін рухани әлеміне байырқалай тоқтап, орнықты ойлары мен пайымдарын ұсынады.

Әдебиет пен өнер институтында жүрген тұсында ол ауыз әдебиетіне, әлі де зерттелуі аз, зерделенуі кемшін тұстарға ден қойды. Бұл күнде қолданыста азайғанмен халқымызбен бірге жасасып, оның болмыс-тіршілігінің, тарихының елестеріндей болып бізге жеткен қара өлеңді жүйелеп, жинады.

«Қазақтың дәстүрлі лирикасындағы қара өлең жанры» Ақселеудің бұл саладағы сүбелі еңбегі еді.

Студент жатақханасында жатып, қоңыр домбырасымен қоңыр сазды күйлерді тартқанда әр өнер туындысын өз жанының сүзгісінен өткізіп, әр қағыс, әр иірімге өзінше пайым жасап жүргендей екен.

Ол ғана емес, оңтүстікте мақта жинасақ та, солтүстікке барып, бидай орағына аралассақ та қойнынан дәптерін, қолынан қаламын тастамай, көненің көзіндей қарттармен тілдесіп жүретін еді. Сонда ескіден қалған сөз, аңыз-әңгімелерді теріп жүреді екен ғой. Екі мыңдай күйдің аңызын жинап, әр күйді шығарған кісі, аңызды жеткізуші ондаған адамдар туралы мәліметтер жинақтау – үлкен бір ұжымның қолынан әрең келер еңбек. Күй өнерінің сезімді селт еткізер әсері оның авторының бір сәттегі көңіл толқынының бұрқ еткен жан тебіренісі ғана емес, ол бүкіл бір тарихи-әлеуметтік өмірдің, халықтың философиялық, дүниетанымдық болмысының да сазбен берілген көрінісі екенін А. Сейдімбектің тиянақты зерттеуі дәлелдей түседі. «Күй шежіре» (1992 ж.) – күйдің ғана шежіресі емес, ұлттың өзімен бірге жасасып келе жатқан төлтума мәдени өмірінің де шежіресі іспетті...

Бір кезде алыста жүрген достары әзілдеп: «Ақселеудің есен-саулығын теледидардан көріп, біліп тұрамыз», – дегендей, кезінде ұлт өнері, этнографиясы, дәстүрлі мәдениеті туралы әңгімелердің ортасында Ақселеу отырар еді. Әсіресе Жәнібек марқұм Кәрменов екеуінің қазақ әндерінің дәстүрлік ерекшеліктеріне қарай жүргізген хабарлары әлі жұрттың есінде. Сол хабарларда қазақ әндерінің классикалық ерекшеліктеріне тоқтаған сайын сөзінде ой жоқ, әуенінде жүрек қылын бүлк еткізер саз жоқ, етегі елпі, жеңі желпі әндердің көбейіп бара жатқанына екеуі де наразы кейіп танытып отырар еді. «Ән дегенді олай емес, былай шығару керек қой...» дегендей, Ақселеу де алты-жеті ән шығарып жіберді. Микрофонды тістеп тұрып айтатын камералық әншілердің шама-шарқы жете бермес кең тынысты, әуенге бай «Сарыарқа», «Дәурен-ай» сынды әндері халық арасына кең тарап кетті.

Астанадағы Л.Н. Гумилев атындағы Еуразия ұлттық университетінің журналистика кафедрасына Ақселеу меңгеруші болып барып, ұстаздық іске біржола ден қойғанын естігенде достары Кәрібай, Қуанышбай, Серіктер мындай әзіл айтып еді: «Ақантай университеттің бір аудиториясына кіріп, студенттерден «Сендерде қандай дәріс еді, шырақтарым?» деп сұраса керек. «Өнер тарихы еді, оқытушымыз бүгін науқастанып қалыпты» дейді студенттер. «Жарайды, менің бүгін қолым бос еді» деп күй тарихын толғай жөнеледі. Не керек, сол күні оқытушылары болмай қалған студенттерге тарихтан, әдебиеттен, тіпті археологиядан да дәріс оқып, ішін біраз босатқан соң үйіне келіп, зайыбынан «Бүгін кешкі асқа не дайындап едің?» деп сұрамақ болып, «Орал, сенде қандай дәріс еді?» деп сұрапты дейді».

Әзіл болғанымен, шындықтан тым шалғай сөз емес-ау. Болмысың солай өйткені.

Қазағым деп тілін сындырып, қазағым деп өмірден өтер, ұлтын сүйетінін құр сөзбен емес, бар болмыс-бітімімен, бүкіл саналы тірліктегі қамқарекетімен дәлелдеп жүрген осы Сланның Ақселеуіндей бір шоғыр азаматтары бар ел бақытты.





Қуанышбай Құрманғалиев





ҰЛТ ҚАСИЕТІНІҢ ҚАМҚОРЫ




Ұзақ жылдар ұлттық сана-сезіміміз тұсалып, ойымыз тар шеңберге шырмалып, түйсік-түсінігіміз, тіпті бүкіл тыныс-тіршілігіміз тар аядан аса алмай, меңіреу, мәңгүрт кісінің күйін кештік.

Өңірінде депутаттық белгісі, өзінде лауазымды қызметі бар адамдарды ғана қоғам қайраткері деп келдік. Аялаған, азаматым деген сол дөкейлер туған халқы мен елінің алдында парызын өтемей, жымиып күліп, жылы сөйлеп, анда-санда төбе көрсетіп кеткендеріне балаша мәз болып, алданып келгеніміз күні кеше емес пе еді? Ал сындарлы сөзімен, іргелі ісімен халқына қызмет істеп жүрген «жалаңаяқ» жазушы ағайынның ілуде біреуі болмаса, қайраткер атын алғаны жоқ. Елінің бүгініне болысып, ертеңін ойлаған, мұңын мұңдап, жоғын жоқтаған қаламгер қалайша қоғам қайраткері емес екен?! Қайраткерлік қызмет шын қаламгерлерге артылған азаматтық парыз екендігін парықтамасақ не болғанымыз?! Тап қазіргі тәуелсіз ел, іргелі мемлекет болуға көш түзеген шақта оқып, жазушы-журналистің нағыз бел шешіп, белсене кірісіп, елі мен жұртының қамын жейтін, сөйтіп беймаза ғұмыр кешетін кезі келді. Рухани көсемдеріміздің көшелілік көрсетіп, кісілік танытып, ел бастайтын кезі бұл.

Осы тұста ойымызға талай жылдардан бері ел-жұртына есімі етене жақын жазушы Ақселеу Сейдімбектің жан пида қызметі түседі. Әп дегенде оның жазушылығына тоқталмай, осы қайраткерлік қырына аялдар болсақ, айтқан пікіріміздің ақиқаттығына көз жеткізуіміз де оңай. Өткеніне ой жүгіртіп, бүгініне болысып, болашағын болжап, қамын жейтін жетелі ұл-қыздары жоқ болса – ол ел де, халық та жетім. Замандастарының жадынан осы ой, осы ақиқат шықпауын шын көңілден тілеп, қоғам өмірінің өзекжарды тақырыптарын таңдап, көз майын тауысып, жалықпай жазып, толғамды тұжырымдарын баспасөз арқылы барша жұртқа арнаған Ақселеудің бар арман-аңсары көптің көкейінен шығып жүргені шындық.

Ахмет Байтұрсынов, Міржақып Дулатов, Әлихан Бөкейханов, Тұрар Рысқұлов, Смағұл Садуақасов сынды саңлақтар салған сара жол – халқымыздың рухани көсемдерінің үзілген арман-аңсарларына енді-енді ғана қол жете бастағандай. Біздің буынның, сұмдық соғыс жылдарында туып, жарық дүниеге жетімдікті ала келген ұрпақтың мақтанатын бір жері бар. Ол – осы буын өкілдерінің кешегі елім деп еңіреген ерлерінің үмітін жалғап, тоқтап қалған көшін қайта жолға салуға ерекше еңбек сіңіріп жүргендігі дер едім. Құлдықтың құрығынан құтылып, тәуелсіздіктің туын тіккен жаңа заман келгеніне қуансақ, ол, күпірлік болмасын, біздің, яғни Ақселеудің құрдастарының арқасы. Бұл буын – аға ұрпақтың рухани өмірін бүгінге сабақтастырды. Біздер үшін бұдан артық мақсат та, мұрат та жоқ. Жылқы жылы туған жігіттердің қайраткерлік қызметі Қазақ елінің қоғамдық-әлеуметтік өміріне түбегейлі өзгерістер әкелгені – тарихи шындық. Олар жабыла жамырап, тілім, дінім, ділім деп жарғақ құлақтары жастыққа тимей жаза бермесе бүгінгі күнге жетуіміз екіталай еді ғой. Міне, осы тұста Ақселеу есімі ерекше атауға лайық. Ел егемен болып, еркіндік алса, халық бодандықтан құтылып, бостандыққа жетсе – ол өздігінен келген, болған іс емес, оны бізге Құдай тағала көктен тастай салған жоқ! Ол – жанын пида еткен, туған елі мен халқының қамын жеп ойын оздырған, ақылын тоздырған Ақселеу және сол сияқты азаматтардың еңбегі. Бұл орайда оның алатын орны тіпті бөлекше.

Ақселеу Сейдімбектің ел алдындағы азаматтық парызын қалай өтеп жүргенін білгіміз келсе, алдымен оның журналистік қызметіне жүгінеміз. Оның ұлттық ой-санамызды оятуға аттандап ат салысқан жүздеген мақалалары негізінен «Жас Алаш» (бұрынғы «Лениншіл жас»), «Егемен Қазақстан» (бұрынғы «Социалистік Қазақстан»), «Зерде» (бұрынғы «Білім және еңбек») және басқа басылымдар арқылы жұртына жетті, әсер етті, көңілінде қалды. Осынау мақсатты мақала-толғамдар кейінірек «Күңгір-күңгір күмбездер», «Сонар» кітаптарына енді.

Ақселеудің көсемсөздегі елден ерекшелігі – тарихи-мәдени ескерткіштерді, көшпелілер мәдениетінің көрнекті өкілдерінің өнегелі өмірлерін жаңа қырынан алып, жаңаша жазғандығы. Бұл кітаптар жайдақ, жалаң мақалалар емес, елдік пен ерлік жөнінен сан алуан сыр шертетін шежірелер, аңыз-әңгімелер, тарихи оқиғалар, көркем баяндалған кәдімгі эсселер. Ақселеудің бұл кітаптары – тарихи-танымдық, ғылыми-ғибраттық сияқты өрімі жарыса өрнектелген қымбат рухани қазына қайнарлары. Атажұрт – ұлан даланың ұлан-ғайыр тарихын есте жоқ ескі замандармен, қазақ халқының негізін қалаған көшпелі тайпалардың тағдырымен байланыстыра, сабақтастыра сыр шерткен осынау шежірелі кітаптардың жұртшылықтың жүрегіне жол тауып, ұлттық мақтаныш сезімінің оянып, қабырғалы ел, ежелгі халық екендігін білдіргенін неліктен ерекше бағаламасқа?!

Ақселеу – біздің қай-қайсымыздан да тарихпен көбірек те, ертерек те сырласқан, мұңдасқан қаламгер. Ол Геродот, В. Струве, В. Бартольд, А. Бернштам, Н. Бичурин, А. Левшин, В. Вильяминов-Зернов, В. Радлов, Н. Аристов, Г. Грумм-Гржимайло, Л. Гумилев сияқты тарихшы ғұламалардың еңбегін оқып, көңіліне тоқып, қойын дәптеріне көшіріп, көркемсөздеріне пайдаланып жүрген кездері біз қатарлы жігіттердің көпшілігі олардың есімдерін шала-шарпы естігендері болмаса, еңбектерінен бейхабар болатын. Тұтас халқының ғана емес, тұстастарының да тарихқа көзін ашуға Ақселеу аз еңбек сіңірген жоқ десек, осы жағдай ойымызға оралады.

Көп кісінің қолына түсе бермейтін көне кітаптарды көп оқып, жете зерттеп, зердесіне тоқи білген, жазушылығына ғалымдығы сай Ақселеу бар білімін ұлтының ой-санасын оятуға жұмсап бақты.

Тірі сөздің тәңірі – Абай дана айтқандай, «Осы біздің қазақтың өлген кісісінде жаманы жоқ, тірі кісісінің жамандаудан аманы жоқ...» екендігіне талай көз жеткіздік. Біз тегінде кешегі Төлеген, Мұқағали, Жұмекенді ғана емес, ортамызда жүрген Ақселеулердің де ұлт, халық алдында атқарып жүрген азаматтық іс-әрекеттерін анықтап айта алмай жүрміз. Қасымызда жүрген соң көзімізге ілмей, ірілігін білсек те көрмей, мысық тірліктің тізгінін ұстап жүргенімізді осындай жазушының мерейтойы тұсында айтпағанда қашан айтпақпыз?! Ұлтымызға жан-тәнімен қызмет істеп жүрген қаламгер Ақселеу – бүгінде жалғыз Жаңаарқа емес, жалпы қазақтың мақтаныш тұтар, марапатқа лайық жайсаң азаматы.

Қайраткерлігін қалай айтсақ та, Ақселеу – ең алдымен, жазушы. Халқының қасиетін жанымен ұққан жазушы көсемсөздегі арман-аңсарын көркемсөзде де өз шығармаларына арқау етті. Сөйтіп, ол сөз өнерінің құдірет-күшін халқының мұңын шағып, арманын айтуға арнап жүр. Қос өнерінің бірін-бірі байытып, біріне-бірі ұштасып, жалғасып, жарасымдылық табуы қандай?! Ақселеудің әңгімелері мен повестерінде бейнеленген кейіпкерлер біздің ой-санамызды оятып, ұлттық ірі қадір-қасиеттерімен қызықтырады, өзіне еріксіз баурап алады. Кесек келбетті, табиғи мінезді, таныс тұлғалар сомдаған жазушы Ақселеуге сүйсінесің, сүйсінесің де кітаптарын қолдан түсірмей оқи бергің келеді. Мұндай тартымдылық таза таланттылықтың белгісі емей немене?!

Осы жерде біз бір ғана «Күзеуде» повесін еске түсірейік. Жас жесір Торғын мен Ршыман қарттың риясыз сендіретін, мезгілсіз келген махаббаттары қара сөзбен қалай-қалай жырланған?! Әдетте біз екі жастың ғашықтық хикаяларын оқитынбыз. Ақселеу бізге осы бір мәңгілік тақырыпты тосын қырынан көрсетіп, көкейімізге көп ойлар тастап отыр. Махаббаттың жас талғамайтын адам жанының жұмбақ сыры екендігін ерекше еркін, өзінше ой түйіп жазған жазушы қиялының жүйріктігіне, сезімінің мөлдірлігіне қайран қаласың. Мезгілсіз махаббаты мерт болған сәттегі Ршыман қартқа қосылып, сенің де ағыл-тегіл жылап, сағың сынып, қасіреттен, күйіктен көкірегің қарс айырылардай күй кешесің. Қаламгер құдіреті деген осы шығар-ау?!

Жазушының көркем қиялы мен сергек сезімін жүрдек қаламы қалт жібермей, қағаз бетіне маржандай тізе берген-ақ екен. Айталық, «Аққыз» повесіндегі барымтаға барған Тұрсынның бейтаныс ауылды сырттай шолып, аңысын аңдып келе жатқан сәттегі көзіне түскен көлденең көріністерді Ақселеудің сипаттай суреттеп, әсерлене әңгімелеуі қандай керемет, қандай әсерлі?! Жазушының жылқышы жігіт Тұрсынның арқан тастауға сондай шебер қимыл-әрекетін баяндауын сөзбен салған суреттей сезінесің. Одан әрі бейтаныс қонақты қарсы алған бозбала жігіттің іс-әрекетін, қымыз әкелген келіншектің жүріс-тұрысын, киім киісін, сөз саптасын, қимылын бейнелеп, сол ортада болмағанына опынып, өкінуі сондай жарасымды. Осы бір тұстарын оқығанда еріксіз елтіп, қызығып, құмартып, әлдебір көңіл толқытар әсерге бөленесің.

Жалғыз бұл емес, Ақселеудің қай шығармасында болмасын қазақтың сонау заманғы салт-дәстүрі, әдет-ғұрпы, тұрмыс-күйін қызықтыра, тартымды әңгімелейтіні сондай, кей-кейде өзіңнің сол ортада болмағаныңа опынып, өкініш өзегіңді өртеп, сан тарау асау сезім, алыпқашпа күйге бөленесің. Жазушы ондай сәттерді сұңғыла суреттегенде бейне бір оның өзін де сол оқиға болған ортадан жаңа ғана оралған кісідей қабылдайсың. Оның баяғы заманда болған оқиғаны әңгімесіне желі етіп, желдірте, көркем шығарма жазып отырғанын біле тұрып, осындай бір әсерге бөленуіміздің сыры неде дейсіз ғой? Айтайық, мәселе – жазушының өткен күндердің жанды бейнесін жарқырата жазып, жадында жаңғырықтыра алатын айрықша шеберлігінде, қаламгерлік құдіретінде.

Ауылдың сүйек-саяқ дәметіп, құлақ түріп қотан күзетудің орнына қазан-ошақты төңіректеген төбет иттерінің қылықтары да ұмытылмастай көкейіңде ұялап қалатыны да шеберліктің шегі емес деп ешкім сөз таластыра қоймас.

Жазушы өз оқырманына – көп нәрседен бейхабар бүгінгі буынға ата салтын – халықтық қалпын сақтау жөнінде сыр шертуге сондай шебер-ақ. Ақселеудің өзге әріптестерінен айдыны асып, дара дарын иесі екендігін танытатын тұсы да осы қыры. Өйткені мұндай этнографиялық сипаттағы әңгімелер көбіне-көп көпті көрген кейіпкер қарияның аузымен айтылады да, ол әдепкі әңгіменің қатарына қосылып, көңілге тоқыла бермейтіні бар. Ал Ақселеу болса мұндай айтулы ата салт, ғұрыпты қиюын тауып, қисынын келтіріп, белгілі бір оқиғаға орайластыра, шығарманың сюжет желісіне қоса өріп, өмірі ұмытылмастай етіп жадыңа жазып қалдыруға бейім. Оның әңгімелері мен повестеріндегі толып жатқан тұрмыстық суреттер, боз-балашылық, жігітшілік, серілік, аңшылық пен құсбегілік, той-томалақ, өлім жөнелту, қыз ұзатып, келін түсіру, барымта, тағы басқа толып жатқан қазақ халқының ұлттық қадір-қасиеттерін суреттейтін тұстары көңіл айнасына түсіп, ғұмыры ұмытылмастай ойыңа ұялап, санаңа сіңіп кететін сиқыры бар. Ақселеудің қайсыбір шығармасында болмасын негізгі әңгіме арқауы аяқ астынан басталып кетеді де, оқушысының ой-санасын бірден өзіне баурап, еріксіз еліктіріп ала жөнелетіні де бекер емес. Оның сыры – жазушы қазақы ауызекі әңгіменің мақамын мейлінше жетік меңгерген. Оқушысы оқып отырып ойланатындай оқиға желісін құруға өте шебер.

«Қыз ұзатқандағы» Мұстафа қарт, «Бір атым насыбайдағы» төрде отырған күміс сақалды қария, тағы басқа кісілер оқыстан әңгіме бастап, тосын бір оқиғаны көркем баяндайды.

Ақселеудің көркем шығармаларында ащы-тұщысы қатар жүретін, қуанышынан өкінші басым өмірден кісілікті, инабат-иманды, адамгершілігі асқақ, жаны мөлдір, кесек тұлғалы кейіпкерлерді тауып, таңдап алып, сүйсіне суреттеуі себепсіз болмаса керек. Одан осындай халық болмысындағы қастерлі қасиеттердің бүгінгі буынға да жұғысты болуын көксеген қаламгердің мінезін көреміз. Ал халықтың, ұлттың табиғи қасиетін тап басып тауып, жүрек қозғап жазу – тек таланттылықтың белгісі. Халқын жанымен сүйген жазушының өзі де ұлтының ардақтысына айналары ақиқат.

Біздің Ақселеу – сондай жазушының бірегейі. Біз білетін Ақселеу – ауызекі әңгіменің айтулы шебері. Көне қазақы мақамға салып, даланың қарттары сияқты ғибратты мысалдары мол ұзын сонар әңгіме желісін бір үзбестен, ертеден қара кешке дейін, болмаса қызыл іңірден таң бозарып атқанша қиырдан қайыруға бар. Әйтсе де, Ақаңның әңгімені тым әсерлеп асыра айтатыны барын да білеміз, біле тұрып сенеміз. Ол да болса әңгімелерінің әсіреқызылдығынан гөрі қызықтығы, қисындылығы таразы басын басып жататындығынан болар. Оның есесіне жазған кезде жаңылыс басқан, теріс түсіндірген кезі жоқ. Желдірте, желпінте жазса да, ақиқаттың ала жібін аттаған емес.

Сөйтіп Ақселеудің жүрегін жарып шыққан, қарымды қаламынан туған, қалың қазақ жұртын ұйытқан әрі ұялтқан, қызғантқан әрі қызықтырған, таңдантқан әрі тамсантқан, күйіндірген әрі сүйіндірген, опындырған әрі ойландырған талай шығармалары бар жазушы екендігін білмейтін пенде жоқ. Сондай-ақ, Ақселеу – бір сырлы, сегіз қырлы азамат-қаламгер. Ол этногаф әрі эстет, әмбебап әдебиетші, ойлы оқымысты, сырбаз суреткер, жалаңтөс журналист, әнші әрі ақын, тілші әрі тарихшы, күйші әрі өнертанушы, жүйрік жылнамашы әрі шынайы шежіреші, әрі композитор, ұсталығы мен ұстаздығы және бар. Бұл сөзіміздің растығына Ақселеу шапқан домбыра, өрген қамшы, соққан кездік, жасаған насыбай шақшалар куә. Оның өсіріп айтқанын да, асырып айтқанын да ақиқаттай қабылдайсың. Өйткені білімділігі мен біліктілігі еріксіз мойындатады.

Қазақ елінің төрт құбылысына тән мақаммен айтатын айтулы әншілік өнердің өрен жүйріктері хақында теледидар арқылы майын тамыза, айыз қандыра әңгімелер айтып, ән оздырған Ақаң мен Жәкеңнің (ғазиз Жәнібек Кәрменов) бірін қазақтың соңғы серісі, бірін әннің ғажайып перісі дейміз біз. Ал Ақселеу досымыз тономика жайындағы толғамдарын, Наурыз мейрамы жөніндегі жазбаларын осыдан 11-12 жыл бұрын шыққан кітабында тереңнен қозғап, тебірене жазған. Уақыттан озу, көрегендік көрсету дегеннің жарқын мысалы осы болар.

Көктей шолып айтқанда, өнердегі, өмірдегі Ақселеу – осындай жазушы, осындай азамат! Ол өзінің осы азды-көпті ғұмырында жазуымен де, ісімен де қайраткерлік қалып танытып, елім деп еңіреген, халқым деп қабырғасы қайысқан азаматтардың ортасында жүр. Оның есімін естімеген, сөзін тыңдамаған, жүзін көрмеген (ең болмаса, ел аралап жүргенде не теледидардан), кітабын оқымаған кісі қазақ арасында кемде-кем. Ендеше, алты алашқа аты мәлім болған Ақселеу дос нағыз бақытты адам болар-ау, бәлкім. Ал оның өз ойында не барын кім білсін, адам жанының қалтарыс-құпиясы көп қой, тегі.

Жазушының жан сырын ашып, түсініп, түйсінгісі келген кісі оның жаңа кітаптарын асыға күтері хақ. Өйткені жазушының жан дүниесі жазған шығармаларында емес пе?!





Серік Әбдірайымұлы





АРҚА ТӨСІ ӘЛДИЛЕГЕН АЗАМАТ




Құнанбай бабасы қалдырған күміс шақшасын өкшесіне қағып, мөлдірей қараған қыз-келіншектердің алдында нәшіне келтіріп насыбай атқан, сосын маңдайына маржаннан көз салдырған асасын шыр айналдырған күйі кербез басып, паң мінез танытар бұл күнгі Тарақты Ақселеу осы төрт құбыласы сай күйінде көктен түсе қалмағаны әмбеге аян. Бізге өзі жасаған ұзын мойын, қыл саға домбырасымен Сары Тоқаның, Тәттімбеттің, Сүгірдің күйлерін нақышына келтіре орындап, жұмсақ қоңыр үнге салып өзі шығарған «Дәурен-ай», «Сарыарқа» әндерін айтып отыратын, кешегі Біржан, Ақандардың салдығы мен серілігін еріксіз елестететін Ақселеу Сейдімбектің тағдыры көпке жұмбақ. Ол 1942 жылы желтоқсанның 12-сінде таң алдында шыр етіп дүние есігін ашыпты. Сол күні таңертең Слан майданға аттаныпты. Әлі он екіде бір гүлі ашыла қоймаған өзіндей өрімдей-өрімдей жігіттермен қайтсем елге қорған болам деп бара жатқан, жаны жаннатта болғыр Слан Байдалы бидің ауылынан ұзап, қалың қорымның қасына жете бергенде шанадан домалай түсіп:

– Жігіттер, сендер ренжімесеңдер жаңағы шарананы бір иіскеп шығайыншы. Тойға бара жатқанымыз жоқ, кім біледі, қайтып көреміз бе, көрмейміз бе... – дейді. Сөйтіп, алқын-жұлқын жүгіріп келіп, бір жапырақ боп жатқан баланы қолына алып, бауырына қысты дейді. Қысып тұрып: «Шашы Сарыарқаның селеуіндей үлбіреп тұр екен. Атын Ақселеу қойыңдаршы», – деп өтініпті. Ол кезде Сланның шешесі тірі екен. Оның жарты жолдан қайтып келісін көңіліне дік алған көрінеді.

Айтқандай-ақ, Слан сол сұрапыл соғыстан оралмайды. Ақселеуді бауырына салған ата да, әже де қайтыс болады...

Аруағы риза болғай, әкесінің ағасы Аманбектің қанаттыға қақтырмай, тұмсықтыға шоқытпай өсірем деген үмітін тіршілік деген опасыз дүние ығына алмай қоймапты... Ақселеу жетімдіктен гөрі, жанды жегідей жейтін дауасыз өмірдің рақымсыздығын көп көріп өседі. Ақаңның ақ түйенің қарны жарылып жатса да езу тартудан аспай, сабырға салмақ салып отыратыны да содан ба деп ойлаймыз. Осылай жалған тірліктің желігінен мәнін терең түсініп, тарихқа ден қоюы, адамдардың болмыс-бітімін тануға ұмтылып, тағдырына терең ой жүгіртуге талпынатын Ақаңның қаламынан «Ақиық», «Қыр хикаялары», «Тауға біткен жалбыз», «Күңгір-күңгір күмбездер», «Сонар» сияқты көркем әдебиетімізге алуан қырымен келіп қосылған шығармалар туса, соның қай-қайсысынан да зерделей оқыған кісі білігі мен білімі, танымы мен табиғаты сай жазушының азаматтық тұлғасын танып отырады.

Ақаңның оқығаны да, тоқығаны да көп. Қиынан қиыстыра білетін әңгімешілдігін де білеміз. Мүйізі қарағайдай жазушы екенін, талантты аудармашы, этнограф ғалым, республикамыздың әлеуметтік-саяси, мәдени өміріне араласып жүрген қайраткер екенін қайталап айтып жату да артық. Бір-ақ өзіне келгенде сырға сараң екендігіне күні кеше елу жылдығын ұлан-асыр тойға айналдырған Ақадыр, Жаңаарқа аудандарына барған тұста көз жеткіздік. Жоғарыдағы бірімізге белгілі болса да, көпке беймәлім жайлар – оның туған жерінде, пейілі кең, мейірімі мол елінде айтылған сырдың бір парасы.

Ақаң – Жаңаарқа ауданындағы №1 орта мектепті бітірген соң үш жыл қой жайып, қотан күзеткен жігіт. Сол ақ-адал еңбегі, маңдай тері сіңген Ақадыр ауданының Құрметті азаматы атанды. Оның алқызыл «бойтұмарын» тағып тұрып Ақадыр аудандық Кеңесінің төрағасы Сара Аманжолова: «Елдің атын шығарған ер тәрбиелеген қасиетті жерден айналдық», – деген еді. Сол ер Ақаңды ел алақанына салып құрмет көрсетті. Сарыарқаның құт қонып, қыдыр дарыған жері Отаутасқа қырық қаралы ақбоз үй тігіп, Алсайқашқанда аламан бәйге өткізген жаңаарқалықтарға Тарақты Ақселеудің шығармашылық жолы туралы ақын Қуанышбай Құрманғалиев баяндама жасаса, белгілі актер Асанәлі Әшімов, жазушылар Кәрібай Ахметбекұлы, Кәдірбек Сегізбайұлы, Ербол Шаймерденов, Жомарт Әбдіхалықов, Қуандық Түменбаев, «Желтоқсан» партиясының төрағасы Хасен Қожахметов той иесі туралы жылы лебіздерін білдірді. Ақын Жүрсін Ермановтың Ақселеу туралы жазған әзіл-қалжың аралас арнау өлеңін жұртшылық айрықша ықыласпен қарсы алды.

Жаңаарқалықтардың атынан аудан әкімі Аманбек Әбдіханов Тарақты Ақселеуге күміс ерлі ақбоз ат мінгізіп, шапан жапты. Мұндай сый-құрмет қонақ боп барған Асанәлі Әшімовке де көрсетілді. Ақселеу ел сыйын Жаңаарқа ауданында салынып жатқан мешіт қорына, ал Асанәлі Түркістандағы Қожа Ахмет Иасауи кесенесінің қорына берді.

Жазушы Тарақты Ақселеудің шығармашылық есеппен барып қайтқан сапарын ұйымдастыруда айрықша еңбек сіңірген Жаңаарқа ауданының әкімі Аманбек Түсіпханұлы Әбдіхановтың азаматтығына ризашылық сезімімізді білдіреміз.





Cәбетқазы Ақатаев





ІЗДЕНІМПАЗДЫҚ ЖЕМІСІ




Қаламгер қиялынан туған жаңа әдеби әлем мен сол әлем авторының ғұмыры тұтас екені – айтылып жүрген қағида. Оралхан Бөкеев «Жұлдыздың» №1 санында (1985 ж.) бұл жәйтті орынды пікірмен дәйектей алыпты. Дәл осы жәйтке Ақселеу Сейдімбековтің творчествосы да куә: жазушының «Ақиық», «Тауға біткен жалбыз», «Атамекен» деген табиғат пен адам жарастығына арналған әңгімелері мен повестері туған ел-жұрттың тағдыр-тіршілігімен үйлесім тауып жатады. Тіпті жанры ғылыми аңсарға (трактатқа) жанасатын, әдеби фабуладан тыс «Күңгір-күңгір күмбездердің» өзі дала төсіне өз сүрлеуін жалаңаяғымен салып жүрген балдырғанның Аюшат үңгіріне саяхатынан басталуы да жоғарыда айтылған пікірдің дәлеліндей.

Ақселеу – оқырманына сыршыл да, дүние дидарына шыншыл қаламгер. Жазушы бойына біткен осы екі қасиеттің де тегі біреу. Оның аты – ізденімпаздық. «Ақиық», «Қыр хикаялары», «Тауға біткен жалбыз» кітаптарында тұлғаланған Мұрат секілді өрімтал жас тылсым табиғат сыры мен сымбатын ермек етуші, сырттай қызықтаушы емес, оның тұңғиық құпияларына ынтық, ғажайып сырларын ашуға бет бұрған, ден қойған балғын зерттеуші. Сондықтан автор кейіпкерін дәйім сақа саяткерлер, бүркітшілер мен тәжірибелі малшылар арасынан табады, солардың ақыл-кеңесін, тәлім-тәрбиесін тыңдап отырады: «Шіркін, тіршілік... Жарықтық, «Мал өсірсең қой өсір» деген ғой!.. Шөпшеңдеуін қарашы... Өз бойларынан асатын қарды бұрқырата аршығандағысы – кішкене аузын екі-ақ толтырып асайтын шөп... Осындай қажыр-қайратқа, осынша өлермен әрекетке дем беретін бір құдіретті күш бар-ау, сірә... Әлде өмір үшін, тіршілік үшін күрес осы ма екен?!» («Олжа»).

Жазушы бұл орайда жас пен кәріні, кемелдік пен балаңдықты тегін қабаттастырмай, адамзаттың екі буынына рухани көпір тастап, өзінің әдеби-философиялық кредосын, азаматтық позициясын белгілейді. Кешегі мен келешек, ата мен бала, үлкен мен кіші арасындағы сабақтастық – А. Сейдімбеков хикаяларының өзегі. Жазушы шығармаларынан бой көрсететін Шалғынбай, Жәкен, Мұса, Сағын, Сыздық, Шөптібайлар кімдер? Олардың қазақ әлеуметіндегі орны, қызметі неде?

Осы сұрақтарға жазушы творчествосынан жауап іздей отырып, әдеби-әлеуметтік мәселелердің бетпердесін ашамыз: Ұлы Отан соғысынан аман елге оралып, халық шаруашылығын қалпына келтіру ісіне мұрындық болып жүрген қазақ азаматтары елдің келешек тағдырын, шейіт боп кеткен замандастардың рухани аманатын қоса ойластырады. Кешегі майданда қаза болған қарулас серігінен қалған тұяққа әке орнына жүрмек, ақыл айтпақ, кісілік мінез дарытпақ, еңбекке баулымақ ниет білдіреді. Сайдың тасындай ел азаматының қалың қатарын соғыс оты ойсыратып тастады. Ер – бір оқтық... Сарылтып барып саны толар-ау. Оққа ұшқан азаматтың ұрпақ сабақтастырмақ рөлін кім атқармақ? Ақселеу Сейдімбеков осындай тарихи-әлеуметтік астары ел тағдырымен ұштасқан мәселеге ден қояды. Жазушы бұл мәселені кейіпкерлерінің қимыл-әрекеттерінен, психологиялық мотивациясынан, ой-пайымдарынан, қайрат-жігерінен байқатады. Ересек ағаны қара тұту, үлкенді қадірлеу, айта берді, үлкенге табыну – иісі қазақ баласына таныс үрдіс. А. Сейдімбековтің «Тәтті тіршілік», «Қақпаншы», «Зерде», «Табысу», «Ақиық», «Күзеуде», «Қыз ұзатқан» атты әңгімелері мен повестері жазушыға қанық оқиғаларға арналған. Жазушының табиғат туралы әңгімелері оқиға, кейіпкер және фабулалық бітім-болмысы тұрғысынан желілі біртұтас шығармаға ұқсайды.

А. Сейдімбековтің шығармаларының басты ерекшелігі – табиғат тамашасы дербес, адам өмірінен тыс, оқшау сипатта емес, әлеуметтік өмірмен біте қайнасып жатады. Мәселен, қиын қиядан арқанмен түсіп, бүркіттің сары ауыз балапанына қолы жетіп тұрған балғын жас ардагер азаматқа тән кесек мінез көрсетеді. Табиғатты, хайуанаттарды қорғауда зиялылық білдіреді, «өзіндік» төл шешімге келіп, балапанға жаны ашып, алмай кетеді. Балдырғанның мұндай шешімге өздігінен келе қоюы, әсілі, балалық сезім үшін оңай емес. Бала өзімен, өз «қабырғасымен», ар-ожданымен саналы тайталасқа, текетіреске түседі. Бірақ кісілік қасиет ақыры жеңеді.

...Қыл арқанмен сусып, құстың ұясына жетті. Шарасыз жатқан сары ауыз балапанды көрді. Ендігі әрекет балапанды қойнына салып, алып кету ғана. Тасада қыл арқанның басқа ұшын ұстап, дегбірі таусылып достары тұр. Әрине, көптен аңдып жүрген қыранның тұқымын қолға түсіру керек-ақ! Өте керек! Балғынның көзі қияда жатқан тасбақаның сауытын шалады.

«Бұл өңірде тасбақаның болмайтыны анық. Ең жақын дегенде ту-у сонау 300-400 шақырым жердегі Шу бойының құмынан ғана кездессе керек еді, мына сары үрпек балапанның жұдырықтай бөтегесін толтыру үшін енесі осынша керемет еңбек сіңіреді екен-ау...» Баланың көз алдына таңын созып, топшысын талдырған, ұрпағы үшін жанын азапқа салған ұябасар ақ шәулі бүркіт елестеді.

Бала балаға тән емес ірілік танытты дедік. Дүниедегі барша құбылыстардың себеп пен салдар тізбегінен тұратыны аян. Бала шешімінің де әлеуметтік тегі бар. Оның түп тамыры туған жер, жұтқан ауа, ішкен судан дарыған этикалық-адамгершілік қасиеттерде жатыр, дәстүрлі кісілік пен парасат тегіміздің қаршадай бала көкірегінде бел алуында жатыр. Бәлкім, осынау күрделі тіршілігімізде көз жазуға болмайтын ең асылымыз да осы болса керек. Бала жүрегінің кіршіксіз мейірімі Табиғат-анаға, тіршілік атаулыға бағышталады.

Осы сезім мен сананы жазушы шығармаларының өн бойындағы иірім-қайырымның баршасынан кезіктіріп отырамыз. Жай кезіктіріп қана қоймаймыз, баланы жетім, ананы жесір еткен қатыгездікті жеңген мейірімнің тағы да сол дәстүрлі тәрбиеден нәр алып, бел алып жатқанына көзіміз жетеді. Фашист танкісінің шойын табаны қасиетті жерімізді таптап жатқан дүрбелең кезде дүниеге келген бүлдіршін тірлік атаулыға шапағатын тигізсем дейді. Адамды өлтіру мүмкін болғанмен, адам бойындағы кісіліктің тегін өлтіру мүмкін емес.

А. Сейдімбеков – соғыс сұрапылын көрмеген жан. Бірақ майдан даласында қалған әке тағдыры жүрекке қаяу болып түскені айқын. Мұндай нәубет соғыс жылдары дүниеге келген ұрпақтың баршасына ортақ. Соғыс зардабын рухани-психологиялық түрде ғана тартқан қаламгер оны баланың жақсылық пен жамандықты ерікті таңдай алу үстінде өреді, қатыгездікке мейірімділік қарсы қойылады. Осы айтылған жәйт А. Сейдімбеков творчествосының қай саласын алып қарасаңыз да тұрақты психологиялық-философиялық байлам түрінде бой көрсетіп жатады.

* * *

Ақселеу Сейдімбековтің «Ақиық», «Тауға біткен жалбыз», «Қыр хикаялары» кітаптары адамның Отанға деген шексіз махаббатын дәріптейді. Кейбір сыншыларымыз А. Сейдімбеков шығармаларына өлкетанушылық, этнографиялық белгі тағып, беріден қайтып жүргені байқалады. Біздіңше, Ақселеу Сейдімбековтің кейіпкерлері үшін адам ғұмыры өтіп жатқан табиғи-әлеуметтік орта өлкелік қана сипатта емес, ол Отан келбеті де. Отан – адаммен тұтас, адамның адамгершілік өмірбаянының алғышарты. Адамды адам етуші – елі, «алтын бесігі». Тыстан келген, ақша мен байлыққа ашкөз тоғышар үшін қазақ даласы, қазақ пейзажы, Қазақстан табиғаты өлкелік, әлеуметтік мәнінен дараланған «кеңістіктік кеніш» белгіде болуы ықтимал. Ақселеу Сейдімбеков суреттеген табиғат тамашалары: Шолақеспе, Шажағай бойы, Ортау, Саңғыру, Аюшат – мыңғырған малға толы алқап қана емес, ең алдымен – Отан. Сондықтан Отан бейнесі кітап бетінде саналы түрде адаммен жанды тоғысқа түседі, адамды адамдыққа баулиды, кейіпкермен сырлас, мұңдас болады. Жазушы табиғат құбылыстарын өз бояуымен, реңкімен хатқа дәл түсіре біледі. Ақселеудің шағын анакреонттық туындыларынан да тек қазақ сахарасына ғана тән жалбыз иісі аңқығандай болады: «Таудан құлай ескен қоңыр леп терең шатқалда тұнып тұрған мың сан өсімдіктің хош иісімен әлсін-әлсін шомылдырып өтеді. Мұндайда, әсіресе, жалбыз бен киікотының саумал иісі көкірекке толып, өзіне ынтықтыра шақырғандай болады. Мен шалғыннан басымды көтеріп, төңірегімнен жалбыздың жапырағын іздеймін. Сол сәт әжем марқұмның: «Тауға біткен жалбызым-ау!» – деп емешесі үзіліп отыратын сәті есіме түседі» («Тауға біткен жалбыз»). Осы шағын үзіндінің өзінен табиғат көрінісінің адаммен, әлеуметтік ортамен қойындасып жатқанын аңғарамыз: мұндағы «емешесі үзілген» әже образы – соғысқа байланысты, майданда қаза тапқан солдаттан қалған тұяққа деген қамқорлықтың санада тоғысқан сілемі. Жазушының өз қара басына ғана байланысты емес, соғыстан кейін әкеден айырылған барша совет балаларына тән биографиялық деталь. «Менің қазіргі сәттегі әрі-сәрі көңілімді орнықтырғандай, осы бір шүйкедей ғана жапырақтың саумал иісі сарайымды ашып жіберді. Есіме тағы да әжей марқұмның: «Тауға біткен жалбызым-ау!» – деп отыратын сөзі түсті. Есіме түсуі мұң екен, қолымдағы жалбыз елбіреп, саусағын созған әжемді елестетіп, ұсақ түк басқан қаракөк жапырақтар көзіме оттай басылды. Жалбыздың да буын-буыны босағанда, алпыс екі тамыры иігендей, жұпар иісімен ағыл-тегіл шомылдырып жатыр... Жүрегім біртүрлі елжіреп кетті. Менің ендігі мейірімді әжем, мәңгі өлмейтін әжем мынау мүлгіген тылсым табиғат сияқты, қолымдағы жалбыз әжемнің ақ төсін аймалаған мұңсыз-қамсыз кездерімді еске түсірді.

Мен балапанды алып қайтпағаныма тіпті де өкінгенім жоқ».

Міне, қаршадай балдырған кейіпкердің жасаған адамгершілік, алғашқы ерлігінің түп тамыры осындай нәзік те таза психологиялық өреден сусындайды.

* * *

Жазушы мен оның оқырманын жалғастырушы – кітап. Әдебиет тек адамның рухани игілігі үшін қызмет етеді. Әдебиет – оқырман үшін. Бірақ әдебиет оқырманымен тіл табыса алған күнде ғана бұл шарт жүзеге аспақ. Әйтпеген күнде кітап не дүкенде жатып алмақ, тіпті сатып алғанмен рухани игілік ретінде қызмет ете алмайды.

Мәселе ойлантады: әдебиетіміз оқырманын өзіне тарта ала ма? Қолына түсіре алмаған кітаптарды ағайын-туыстарына хат жазып, наз айтып, табуға әрекеттене ме? Жоқ, қолына тигенін оқи бере ме? Оқырманның кітапқа деген құштарлығы оқырман мәдениетін түзілтеді. Оның әдеби процеске қанша байланысы бар? Оқырман мәдениеті – жалпыұлттық әдеби ой деңгейінің бірден-бір көрсеткіші.

Деректі мысал келтірейік. Ел ішін аралап жүріп «Айтыс» кітабының үш томын соғымға айырбастағанды көзіміз көрді. Істің сауда-саттыққа құрылғанына қарамай, кітап нарқының ел ішінде мұндай қымбат бағалануы қайран қалдырады. Жақсы кітапты, рухани қазынаны материалдық игіліктен ажырата алады екенбіз. Бұл – қазақ әлеуметіндегі рухани дәулет пен материалдық ашкөздік арасындағы күрестің рухани үрдіс пайдасына шешілуінің белең бере бастауы, жеке адам мәдениетінің өзегінде рухани бастаманың дендеуі. Кітап дүкендерінен І. Есенберлиннің, Ә. Кекілбаевтың, Д. Досжановтың, М. Мақатаевтың кітаптарына сұранысты ашықтан-ашық естиміз. Мәселен, Моңғолиядан сұратқан «Үркерді» ақыры таппадық. Жан-жақтан келетін хаттар ішінде А. Сейдімбековтің «Күңгір-күңгір күмбездерін» сұраған сауалдар кездеседі. «Күмбездерді» қала пәтерлерінің сөрелерінен, шопандардың киіз үйлерінің керегелерінен тоз-тоз болып тұрғанын көргеніміз бар. «Күмбездердің» қолдан-қолға ауысып, адам мен адамды жалғап, мереке мен берекеде сауға мен сый орнында жүргенін де байқадық. Жер-жерде оқушылар конференцияларында «Күмбездер» талқыға түсіп, жақсы бағаланғанын газеттер мен журналдардан, баспасөз бетінен таныстық.

«Күмбездер» несімен қымбат?

Қазір әсіреқызыл сөздің әдебиетімізде сүйкімі кеткен уақыт екені мәлім. Оған дүниежүзілік озық әдебиет үлгілері айғақ. Сөз – мәнімен, мағынасымен, білімдік хабарымен қымбат. Қазіргі поэзияның өзі интеллектуалды сөз өрнегіне айналып жатқаны да сол процестің көрінісі болса керек. Мағыналы, жүйелі, зерделі, деректі сөз – тұжырымды ойдың белгісі.

Әр өнер қайраткері – тұтас бір әлем. Ол жаратқан әлем дидары да өзіне ұқсас болуы – шартты құбылыс, жазушының мәдени өресі мен эстетикалық талғамына орай ол әлем теңіздей терең, шың-құздай заңғар биік немесе көңіл құлазыр қу тақыр, сылдыр сұйық, сұрқай болуы ықтимал. Ақселеу творчествосынан қазіргі рухани сұраныстағы қазақ оқырманының әсіре сөзден гөрі ұтымды пікірге, деректі сөзге ден қою процесін аңғарамыз. Бұл алпысыншы, жетпісінші жылдардан бері әлемдік әдебиетте белең берген құбылыс еді. Қазақ оқырманы аздап кешеуілдеп болса да бұл деңгейге көтерілуін заманалық кемелденуден туындаған рухани жаңғыру деп тану абзал.

А. Сейдімбековтің «Күмбездері» – қазақ әдебиетінде ғылыми-көпшілік жанрына мұрындық болар кітап. А. Сейдімбеков бұл жанрды қазақ әдебиетінде тұңғыш көтерген автор деуден аулақпыз. А. Сейдімбековке дейін де әдебиетімізде бұл жанр С. Сейфуллиннің, С. Мұқановтың шығармаларынан орын алған еді. Ақселеу кітабында көтерген мәселелерін оқырманның бүгінгі күн сұраныстарымен сабақтастыра білген. Менің көзіме ілінген «Күмбездердің» мойын бұрғызар «құпиясы» осы ма деймін.

Ертеде өткен оқиғалардың хабарын, шалғай жердің жаңалығын керуен әкеледі екен. Бүгінде оны жаңа кітаптардан білеміз, соның бірі – «Күңгір-күңгір күмбездер» мимырт даланың шырқы кеткен шырайын келтіріп, оның өткені мен ертеңі, биігі мен тереңі туралы сыр төгеді.

Дара халық емес, төскейде малы, төсекте басы қосылған Еуразия құрлығын мекен еткен бірнеше ұлттардың рухани болмысына әлі де болса керегі мол тамаша дүниелердің күні бүгінге дейін тасада қалғанына таңдай қағасың. Сұлулықтың «эллиндігі» әлде «қытайылығы» мен «варварлығы», «көшпелілігі» мен «отырықшылдығы» бола ма? Жақсының жаратылысында жаттық жоқ. Жақсының шын аты: салтанат, парасат, сұлулық. Платон тілімен айтсақ – игілік, эстетикалық дәулет. Оның Отаны – Жер, ұлты – Адамзат. Ол ескірмек те, жаңғырмақ та емес, бірақ молаюы, баюы бар. Оны дамытатын – «Құдай қалаған» елдің әлде атаның баласы емес, кәдуілгі адам баласы.

Қай халықтың болмасын мәдени мұрасы – ұлттық қазынаның бір түрі. Ол – тасқа түйген әні, қайысқа таспалаған күйі, ағашқа ойған өрнегі... Оны зерттеу, жинау және қорғау – Отан қорғау секілді қасиетті борыш. Дүрбелеңмен өткен өмірдің иісі бұрқыраған асыл мұрасын эстетикалық талғамы биік бүгінгі өскелең ұрпақтың кәдесіне жарату – есеюдің белгісі.

Көптен бері түйіншегі тарқатылмаған өзекті мәселелердің бірі – Қазақстан жеріндегі тарихи мұраларды бөлу, оған ен салу, оларды тудырушыларды басқа өңірден іздеу әрекеті – бірден-бір мұрагершілікке күдік туғызу болып келді. Үлкен бір халықтың жаңа тарихи кезеңге жаңа атпен шығуын негізге алып, оның тарихи өрісін тежеп, 3-4 ғасырлық ғұмырмен ғана шектеу жалаң академиялық ағаттықтан туа қалған күпіршілік дегенге илану қиын-ақ. Саяси-экономикалық және әлеуметтік қарама-қайшылықтардың диалектикалық жолмен өз шешімін табу барысында қоғамда орын алып жатқан жаңа сапалық өзгерістерді, бұрыннан сабақтас оқиғалардың, оның ішінде этногенетикалық құбылыстардың кемелденіп, белгілі бір межеден өткен соң басқа мазмұнға ие болып, мәнін өзгертуін, былайша айтқанда, барлық объективтік өзгерістерді сыпырып тастап, тек оның формасына, атаудан пайда болуына тели салу, әрине, тарихи тәсілді еркін түсінбеуден туған методологиялық ағаттық. Автор шешімі оңайға түсе қоймайтын мәселелердің дұрыс методологиялық кілтін таба білген. Міне, сондықтан қазақ халқының дүниеге келуін А. Сейдімбеков Қазақстан жерін мекен еткен ежелгі тайпалардың тарихи тағдырымен орынды байланыстырған.

Ата-бабаларынан мирас тұтқан шын мәніндегі халық ескерткіштерінің ең қомақты бөлігі – дала ғимараттары. Бұлар тек құрылыс пен сәулет өнерінің ғана асқақ үлгілері емес, сұлулық пен тарихтың тоғысы, азаттық сүйгіш халықтың бірлікке құштарлығының айғағы. Сәулетшілердің Қазақстанның географиялық кіндігін бұлжытпай дәл тауып салуында үлкен әлеуметтік мән де жоқ емес. Автор қаламынан көпке әйгілі Алаша хан, Домбауыл, Жошы хан, Аяққамыр, Болған ана, Жұбан ана өз тұлғаларын тауып, олардың бүгінгі жағдайына қалың оқырман жұртшылықтың назарын аудара білген. Автор иек артып отырған кейбір деректер алыпқашпа, атүсті тұжырымдалып, зиялы оқырман талабынан шыға бермейтін тұстар да бар. Алаша хан туралы ғылыми таластың мәні ашылмаған. Кеген «жазуы», оның кейінгі тағдыры авторға беймәлім екендігі көрініп тұр. Кейбір ескерткіштер негізсіз «қартайтылған», көнеленген. Тарихи жазба деректер, әсіресе араб-парсы тарихшыларына тән компиляциялар жіктеліп қолданылмаған. Кітаптағы мұндай ақаулардың орын алуы түсінікті де, өйткені автордың мақсаты жаңалық ашу емес, көпшілік назарын қазақтаным мәселесіне аудару, осы мәселелердің түйінін, бүгінгі күн сұранысына қажет жақтарын насихаттау.

Қандай да болсын тарихи болмыс тарихтың өз бетбұрысынан, оның ішкі заңдылықтарынан тууы керек. Тарих заңдылығына қарсы шығу, қарама-қарсы әрекет жасау тек кешірілмес күнә ғана емес, ол – адамзаттың күш-қайратын, жігерін құм қылу. Мәселен, моңғолдардың «мәңгі» қағандары Қарақорымды дүние жүзінің астанасы жасаймыз деп әрекеттенгені белгілі. Шартараптан Қарақорымға қарай қазына мен байлық, өнер мен оны жасаушы шеберлер ағылмады ма? Мұны мамандар да, шопандар да жақсы біледі. Қарғысқа ұшыраған қаланың көшелері мен махаллалары мал тұяғына тапталып қала бермеді ме? Тарих заңы білмегенге дүлей күш, білгенге сыршыл жәрдемші, елгезек дос екенін дұрыс түйіндейді Ақселеу кітабында.

Кітаптың ұтымды үлкен бөлігі – малшылық тақырыбы. А. Сейдімбеков бұл салада өзі жинаған соны материалдарды өте ыждағаттылықпен ұқыпты қолдана білген. Мал шаруашылығында шешілмей жүрген мәселелер бойынша оқырман қауыммен кең сұхбаттасуға ниет білдіреді.

Төрт түлікті қолға үйрету, оны сұрыптау, осы арқылы шөл далаларды игеру, сахараны адам игілігіне айналдыру – Адамзат мәдениеті үшін революциялық жаңалық болды. Жылқы малын үйретіп, оған ер-тұрманын сайлау, әсіресе ауыздық пен үзеңгіні ойлап табу әлеуметтік прогресті қарқындататын аса ірі қадам болды. Көшпелі малшы мал шаруашылығы туралы білімін ылғи жетілдіріп отырды. Малды сұрыптау, тиімді қасиеттерін дамыту, зоотехникалық, ботаникалық, астрономиялық және медициналық халық білімдерін қорыту, ат баптау, құсбегілік, т.т., тек тақырыбын айтып шығу оңай емес.

Ақселеу кітабындағы халық даналығын жинап, ой елегінен өткізіп, келер ұрпаққа тағылым етіп жүргендердің бірі – Шөптібай. Шөптібай – қазақ ауылының энциклопедиясы, екі аяқты білім қазынасы. Онымен кеңеспейтін, одан ақыл сұрамайтын шопан, жылқышы, маман, партия, совет қызметкерлері кемде-кем. Ақселеу Сейдімбеков Шөптекеңді құрметтеуге, оның айтқанына немкетті қарамай, тереңінен зер салуға шақырады. Бұл – әлеуметтік болмыстың ерен қасиеті, ұрпақтар сабақтастығы.

Материалдық, рухани мұраларды қорғау идеясын көтере отырып, автор осы мұраларды тамаша топтап және жіктеп береді. Қазақстандағы мәдени мұралар саны 25000 екен. Алайда мүлде есеп жүрмейтіндері қаншама?! Соның бірі – Қазақстанның жер-су атаулары, туған жердің топырағын атай білу мәдениеті. Бұл орайда әлі де болса ағаттықтан құр алақан емеспіз. Тек Алматының өзінде ғана бірнеше халық мәдениеті мен тарихына өгей, жат атаулар әлі де кездеседі: Дорожник, «Тещин язык», Пивзавод, Кирпичный завод, Поганка, Нахаловкалар – атауға деген енжарлығымыздың дәлелі. Орталық Қазақстан бойынша Алексеевка атауы 15 рет, Михайловка 18 рет қайталанып кездеседі екен. Ал Николаевка, Петровкаларды кім санады? Осы атаулардың түп иесін іздесеңіз, көбі – тарихта болған, осы жерлерге қатынасы-ақ бар адамар. Бірақ олардың дені – халыққа қан жұтқызған алапаттар. Бұлар – Павел, Николай падишалар, олардың генералдары Перовский, Черняев, казнокрад Вишневский, казак атамандары мен патша әскерлерінің қолбасшылары Андреев, Семенов, Абакумов, Ванновтар. Дін шырмауына шалдыққан Троицкілер мен Покровкалар қаншама?! Ал шығармалары ұлт мәдениетінің негізін қалайтын Біржан, Ақан, Сара, Махамбет секілді саңлақтардың есімі астанамызға әшекейдей-ақ болар еді ғой. Жер атауы – халықтың тарихи тіршілігінің айнасы, оған қамқорлық керек екенін ескертеді кітаптың авторы. Қарыстай жері үшін халықтың қаны төгілген қасиетті топырақтың аты келіспей тұрғанына қынжыласың.

Қазақстан мәдениетінің тарихи тегін саралағанда қола мәдениеті дәуірі тыс қалмауы кәміл. Сондықтан Ақселеу Сейдімбеков қола мәдениетінің кемел шағы – Беғазы-Дәндібай кезеңіне байланысы бар археологиялық мұраларға талдау жасауы орынды. Бұл мәдени ошақ ғылымға ардагер ағамыз, республика халықнамасының пірі, марқұм Әлкей Хақанұлы Марғұланның ғұмырлық ісі ретінде қосылғанымен, әлі де болса қалың бұқара оның мән-жайын толығымен біле бермейді.

Беғазы-Дәндібай мәдениет үлгілері – өз заманының биік шыңы, қатар дамыған Қарасуық мәдениетінен көп озық. Жасыратыны не, көпшілік музейден таныспаса, бұл мәдени дәулет тарихи таным ретінде әлі де таңсық қалып келеді. Беғазы-Дәндібайдың кереметі – отырықшы қола дәуірін көшпелілермен ұластырып, Сарыарқаның алғашқы мал өсірушілерінің шығуына негіз болған. Адамзаттың алғаш рет ат жалын тартып, сәйгүлігіне мінуі андрон кезінде орын алғаны сенім туғыза қоймаса, Беғазы, Тоқырауын, Ақсу-Аюлы, Қарағанды қыраттарын мекендеген тайпалар сүйектен де ауыздық жасап жіберіп, ағаш үзеңгімен-ақ төңіректің төрт бұрышынан жоғын іздеген. Енді бір өткел. Енді бір кезең... Қола ауыздық пен қола үзеңгі де шықты. Меңіреу даланың белес-белесіне де жан бітті. Алыс жердің малшылары бір-біріне кездесіп, жөн сұрасты. Алыс та қиыр шет жолдарды аңсады. Қола найзасын сайлады. Сайысқа түсті. Шырт ұйқыда жатқан сахарадағы дүрбелең Қалба, Саяқ, Жезқазған қыраттарындағы жаңа кәсіп – металлургиямен тығыз байланыста болды. Көшпелілердің қазба кен байлықтарды игеруінде осындай сыр бар еді. Палеометаллургия алғашқы көшпелілердің шығуына индустриялық негіз болды. Тек скиф заманына дейін ғана бір Жезқазғанның өзінен 1 000 000 тонна кен өндіріліпті. Ол кездегі қызық дәстүр, қандай жаңалық қоғамда орын тепсе де, ең әуелі үш нәрсені қамтитын. Олар: ер-тұрман, қару-жарақ және әйелдер әшекейі. Осының қай-қайсысы да өнер туындысы ретінде шығарылған. Енді 1 000 000 тонна кеннен қанша өнер туындыларын жасап шығаруға болады деген сұраққа дәл жауап бере алмасақ та, мөлшері кәміл. Беғазы-Дәндібай кеншілері мыстың қасиетін арттыратын мышьяк, қалайы қосындыларын қолданғаны, әрине, үлкен ғылыми жаңалық екеніне ешкім дау айта алмайды. Мыңдаған жылдарға созылған осы мәдениет ошақтарына байланысты мәселелерді талдай отырып, А. Сейдімбеков олардың қазіргі хал-ахуалына қалың жұртшылықтың назарын аударады. Кезінде академик Ә. Марғұлан көтерген Былқылдақ, Беғазы ошақтарын археологиялық мемлекеттік қорықтарға айналдыру мәселесіне үн қосады. Үлкен музейлерден табыла бермейтін археологиялық ескерткіштердің әлі де болса елеусіз тағдырын еске салады.

Кітаптың едәуір беттері көшпелі мал шаруашылығының жайлау-қыстау циклына біржолата ойысып, Беғазы-Дәндібай дәуірінде дамыған қола мәдениеті тұсында бой көрсете бастаған өнердегі көркемдік мәнердің тарихи тағдырын баяндайды. Бұл мәнер ертедегі көшпелілер кезінде жоғары дамып, орта ғасырлардағы Қазақстанды мекендеген халықтардың тұрмысқа қолданбалы өнері арқылы қазақ өнеріне ұласқандығын автор нақтылы үлгілерді талдау барысында дәлелдеп береді. А. Сейдімбеков скифтердің «тағылық» стиліне «даналық» деп атақ беруі, көшпелілер өнерінің жалпы қасиетін аңғартқанмен, көңілден шыға қоймаған, өйткені «тағылық» атауы – жалпы ертеде кең тараған хайуанаттар стилінен ажырату үшін қолданылған шартты атау.

Көшпелілер мекен еткен бүкіл Ұлы Дала кеңістігіндегі өнер біркелкі, біртекті, бірыңғай болмаған. Біз бұл жерде автор тұжырымымен келісе алмаймыз. Мерейі биік өнердің қашанда меншіктеген қайнар көзі, сондықтан ерекшелігі, өз бойына ғана сәйкес сымбаты болады. Көне дүние өнері станоктан шыққан, тираждалған бұйымға ұқсамаған. Мыңдаған жылдар дала өнері бір дәрежеде (тіпті кілең жоғары) болды деген тұжырым оның жеке региондық тұлғаларын мойындамаудан, өнердің даму сатыларын, оның динамикалық ережелеріне немкетті қараудан, өнердің әлеуметтік мәнінен адалап, оны «таза өнер» идеясымен ноқталаудан туындайды.

Жазушының көптен бері ел аралап, тарихи-этнографиялық материалдар жинап, ел ішіндегі түрлі деректерге құлағын түріп жүретіні байқалып отырады. Сондықтан да автордың көптеген материалдары соны, өзі іздеп тапқан, әдебиетте кездеспейтін, қол тимеген су жаңа деректер екеніне дау айту қиын. Олар әсіресе автордың күй туралы сырларында көп шоғырланған. Күй туралы автор ойы тұңғиыққа тартады. Бірақ айтары анық. Күй дүниесі – халқымыздың мақтанышы, байлықтың аса сирек кездесетін түрі. Күй шежіресі өте тереңнен басталып, өз дамуында басты-басты бес кезеңнен өткен екен. Халқымыздың музыка тарихы үшін бұл – жаңалық, мамандар назар аударарлық тосын пікір. Бұл – А. Сейдімбековтің күй мәдениетінің ырысы мен шығысын әбден есептеп түйген салауатты тұжырымы. Сондықтан автор келтірген дәлелдерге мұқият назар аударған абзал. Қазіргі музыка зерттеушілері күй тарихын Қорқыт атамыздан бастап, күйшіні кейінгі орта ғасырлар өкілі санап, шығармаларын бақсының жын шақырғыш сарыны ретінде түсіндіріп, маймөңкелеп жүр.

Кітаптың қамтып отырған басқа да өзекті тақырыптары мол. Автор өз ой елегінен халық тіршілігінің негізін қалайтын қомақты дүниелерін өткізіп, өз тағылым биігінен бағалап, тамашаларын оқырмандарына паш етіпті. Бұл – сирек кездесетін тағылым.

А. Сейдімбеков – әдебиетімізге өз мәселесін арқалап келген қаламгер. Сол себепті жазушы қаламынан шыққан дүниені оқырман қауым іздеп жүріп оқиды, пікір таластырады. Жазушының оқырманы – көкейіне түйіп жүрген мың сан мәселеге жауап сұраған толассыз ізденіс үстіндегі оқушы. Сөйтіп жазушы зердесі зерделі оқырман табады. Олар, әрине, оқушы, студент жастар, білікті орта буын, ауыл-село интеллигенциясы, жұмыскерлер мен қызметкерлер. Талғампаз оқырманның көңілінен шығу оңай емес, автордың біліми кемелдігін, зейін белсенділігін, жазушының өз санасының дәйім жаңарып, толысып отыруын шарт етеді. А. Сейдімбеков сол талапқа лайық ойшыл қаламгер екенін танытады. Жазушының бұл қыры оның өскелең өмірдің өрелі рухани сұрақтарына жауап ізденуінен туады. Жазушы кезінде ауыл мен дала тақырыбына әуес болса, қаламы төселе келе мәдени өрбуіміздің көкейкесті мәселелеріне араласты. Жазушының бұл талабын оның «Күңгір-күңгір күмбездері» танытты.

* * *

Ақселеу Сейдімбеков сергек әрекетшілдігімен көрінеді. Оның әлеуметтік белсенділігі барысында халқымыздың бір сүбелі дүниесі заманына орай жаңа формада көрініп жүргенге ұқсайды. А. Сейдімбеков әйгілі «Илиада», «Одиссея» дастандарының қарасөздік үлгісін тұңғыш рет қазақ тілінде сөйлетті. Осы үрдісті тағы да тұңғыш рет төл топырағымызға теліп, «Асыл мұра» сериясымен «Алпамыс» дастанын қара сөзге түсіріп, мазмұндама түрінде жасөспірімдер мен оқушы жастарға ұсынды. Жазушының бұл ынтасы дау да туғызды. Дегенмен, фольклордың қазіргі тоқырауына сәйкес, оның озық үлгілерін насихаттауда жаңа форма тауып, оқырманға жақындатуы – құптарлық іс. Ауыз әдебиетіміздің тамаша нұсқаларын оқырман кәдесіне жаратудың әр түрлі жолдары мен амалдарын (мәселен, театрда, кинода, музыкада, биде) тауып беріп отыру әр дәуір қалам иелерінің қасиетті борышы болмақ. Фольклор туындыларының эстетикалық және адамгершілік қасиеттерінің өрелілігі көпке мәлім. Мәселен, орыс халқының көркемдік ойының мөлдір бастауы болып саналатын «Игорь жасағы туралы жыры» тарих, әдебиет, тіл және т.б. көптеген пәндер арқылы да, радио, телевизия, кино, әдеби шығармалар арқылы да кеңінен насихатталу үстінде. Орыс халқының ұлттық фольклорын насихаттау ісі үлгі тұтарлық.

А. Сейдімбеков қаламына көп жанр тоғысқан: әңгіме, повесть, публицистика, очерк, ғылыми аңсар, сын және әдебиеттану салаларында жазушының қосқан үлесі едәуір. Оның авторлығымен құлаққа жағымды әндер мен күйлер де орындалып жүр. Бұл жазушының табиғи дарындылығын тай санына басқан таңбадай айқындайды.

Сондықтан А. Сейдімбеков творчествосы әр сала өкілдерінің талдап, жанр-жанрға бөліп жіліктеп, пікір айтуы арқылы ұрымтал бағасын алмақ.

Әр творчестволық тұлғаның өзіне ғана тән бітімі, өзінің ғана ой-аңсары мен суреткерлік шалымын білдіретін қасиеті болады. А. Сейдімбеков діттеген әдеби-эстетикалық мәселелер бірдей емес, ондардың, жүздердің саналы түрде тізе қосуы арқылы игерілетін күрделі құбылыс. Оның творчествосын бағалауда осы бір жәйтті есте тұтқан жөн.

Мен білетін А. Сейдімбеков – ізденімпаздық жолында тағат табуды білмейтін жан. Әзірше түйеріміз: өнер мен өмір жігін дәнекерлеу, өмірді өнермен әдіптеу, өнерді өмірмен қойындастыру, сол арқылы халқының рухани ғұмыр жолын ұзарту – қаламгер арманы екені аян.





Жанболат Аупбаев





АҚСЕЛЕУ




ӨМІРБАЯН ЖОЛДАРЫНАН: Ақселеу Сланұлы Сейдімбеков 1942 жылы желтоқсан айында Жезқазған облысының Жаңаарқа ауданына қарасты Байдалы би ауылында туған. 1959 жылы аудан орталығындағы №1 мектепті бітірген соң ол комсомолдық жолдамамен «Қызылту» кеңшарына қой бағуға келеді. Осында үш жыл шопан, жылқышы болып жұмыс істеген Ақселеу 1962 жылы ҚазМУ-дің журналистика факультетіне оқуға түседі. 1963 жылы университеттің екінші курсында оқып жүргенінде Кеңес Армиясы қатарына міндетті әскери борышын өтеуге шақырылады. Әскери міндетін атқарып қайтқан соң ол оқуын одан әрі жалғастырып, ҚазМУ-ді 1968 жылы бітіріп шығады.

Бірінші сыр немесе балалық шаққа саяхат: Әңгімеміздің әлқиссасын ардақты азаматқа осыдан елу жыл бұрын Ақселеу деп азан шақырылып, ат қойылуы туралы қарапайым ғана бір детальді тілге тиек етуден бастайық. Бұл жөнінде кейіпкеріміз онша көп ештеңе айта қоймайды. Ол түсінікті де. Себебі, мұны оның: «Насыбай атып отырған шақшасын Құнанбайдың көзі деп, тартып отырған домбырасын Сүгірдің көзі деп имандай сендіретін Ақаң енді өзінің аты жөнінде жаңа аңыз ойлап тапқан ба, қалай?..» – деген құрдастарының қағытпа қалжыңынан аулақ болғысы келгені шығар деп ойлайсың. Ал бірақ... Иә, бірақ бұл туралы ауылдастарының арасында мынадай ойлы әрі көшелі нақты әңгіме бар.

Ол 1942 жылғы желтоқсан айының түнінде дүниеге шыр етіп келгеннің ертеңіне әкесі Слан майданға аттанған екен. Марқұм елге қайтып оралмасын сол кезде-ақ сезіп, білді ме, кім білсін, әйтеуір ауылдан ұзап шыға бере ат басын үйіне қарай қайыра бұрыпты. Ұстараның жүзіндегі үміт пен күдік алма-кезек аунап тұрған қатерлі жолға кетіп бара жатып қайта оралу қазақ үшін жақсы ырым емес екені анық. Осыны көңіліне дық санап абыржыған ата-анасына басу айтқан Слан жөргектегі сәбиге беттепті. Сөйтіпті де іңгәлаған бір жапырақ шарананы қолына алып тұрып: «Шашы Сарыарқаның селеуіндей үлбіреп тұр екен. Құдды селеу шөптен аумайды.

Атын Ақселеу деп қойыңдаршы», – деген өтінішін айтыпты. Содан ол туған даласына да, кіндік кесіп, кір жуған ауылы мен от басы, ошақ қасына да қайтып оралмаған. Сталинград шайқасында мерт болған.

– Әкемді көргенім жоқ. Одан қалған жалғыз белгі, көңілге медеу тұтатыным тек мынау ғана, – дейді Ақаң маған кішкентай қобдишадан алып шыққан үшбұрышты жәдігерді көрсетіп. – Мә, көрем десең көр. Оқуыңа да болады. Байқа, жыртылып кетпесін.

Бойтұмар іспеттес дүниені қолыма алып қараймын, уақыт табынан сарғайған жауынгер хаты. Оның бүктелген жерлерінің бәрі тозығы жетіп, сөгіліп кетердей боп үлбіреп тұр. Махорка қорабының ішіне астар ретінде салынған алақандай қағазға латын әрпімен асығыс-үсігіс жазылған сөйлемдерден ел мен жерге деген сағыныш лебі еседі. Кенет жанарым: «Күн суық. Қар қалың. Соғысқа кіргелі тұрмыз. Командир екі адамға бір мылтықтан берді», – деген хат жолдарына келіп тірелгенде жүрегім солқ ете түскендей болды. «...Екі адамға бір мылтық...» Амандық-саулықтан басқа артық-ауыс сөз жазғызбайтын, басқыншыларды батысқа қуып барамыз дегеннен әрі ештеңені айтқызбайтын «ерекше бөлімнің» қырағы көз қызметкерлері мұны қалай байқамай қалды екен? Хат иесі бұл жерде өзінің көргенін, білгенін айтып отыр. Иә... «Тірідей қолға түскеннен гөрі өзіңді атып өлтіргенің дұрыс», – деген қатыгез уақыт... «Шайқас кезінде шегінетін болсаң «особистердің» оғына ұшасың», – дейтін қаһарлы кез...

«Қару жетпесе де қара көбейтуге тырысып, жолдасыңның қасында тұр. Ол өлсе сен барсың, мылтығын ал да жауға оқ ат», – деген сұмдық сәт... Сенейік-сенбейік, соғыстағы өмір, майдандағы тірлік біз кітаптан оқып, кинодан көріп жүргендей емес, міне, нақ осындай болатын. Соның бір дәлелі – қыр қазағы Сланның елге жолдаған аталмыш хатындағы сөйлем. Ол жоғарыдағыдай шындықты, жай шындық емес, ащы да ауыр ақиқатты айтуымен, бүгінгі ұрпаққа соны жеткізуімен құнды.

Үшбұрышты үшбу хаттан мен, міне, осындай ой түйіп, біразға дейін үнсіз отырып қалдым. Ал Ақаң болса сөз желісін одан әрі өрбітуге ыңғайланды. Тыңдап отырмын, әңгіме оның соғыстан кейінгі балалық, жастық шағы жөнінде еді. Көз алдымнан мынадай сурет үздік-создық болып өтіп, төмендегідей көріністер елес беруде.

Жаз. Жайлау. Ышқырында асығы салдырлаған Ақселеу өзіндей бір топ қаратабан балалармен бірге таңның атысынан күнің батысына дейін қызғалдағы мен сарғалдағы шоқтай жайнаған, бүлдіргені сілекейіңді үйірген, әр бұтаның түбінде құстардың етек толтырар жұмыртқасы жатқан даланы кезіп кетер еді. Оларға бәрі қызық. Мәселен: «Мынау ұлы сүрлеу, қасқа жол қашан, қайдан басталған? Қай қиырға маңдай тірейді?» – деп елегізеді бала көңілі. Өкінішке қарай, мұны бұлар түгілі көнекөз қариялардың өзі ұмытқан. Бар білетіндері – «Хан жолы» деген жалғыз атау. Егер оны қазбалап, одан әрі сұрай түссе: «Е-е, шырақтарым, бұрынғының айтуы рас болса, бұл – Ханбалық деген шаһардан басталатын керуен жолының бір тармағы. Маңдайы Жатжұрт деп аталатын түнек далаға жетіп жығылады екен», – дейді қариялар. Ол кездері Ақселеу Ханбалықтың Қытайдағы Бежін, Жатжұрттың Сібір ойпаты екенін қайдан білсін?!

Содан кейін балалар ауылдан қозы көш жердегі құж-құж болып шөгіп жатқан тас қорымға беттер еді. Ғажап! Мұндағы әрқайсысы кереге қанатындай алып тастарды әлдекім әлдеқайдан көтеріп әкеліп, қырынан қоя салғандай. Енді бір жерде ат үстінен қол созсаң да бойың жетпейтін шомбал сынтасты әлдеқандай құдіретті күш иесі бір-ақ нұқып жерге қадап кеткендей.

«Бұл қорым қай кездің белгісі? Кімнен қалған? Мынау ошақ сияқты, мұржа тәрізді тастан қаланған құрылыстар не үшін салынған?» деген сұрақ туады енді Ақселеу бастаған балалардың арасында. Бұл орайда олардың жүгінетіні тағы да қарттар. Ал ақсақалдардың білетіні сол тастардың атауы ғана. Әрбір ескерткіш-белгінің бітім-болмысына қарап мықтас, дың, балбал, тұнжыр, серектас, секітас деп бармақтарын бүгіп тұрып атап береді. Егер әрі қарай қаузап сұрай түссең: «Е-е, шырақтарым, кім біледі, бұрынғының кісілері ірі болған деседі ғой, арғы бабаларымыздың қалдырған белгісі болар», – деп қысқа қайыра салады. Ол кездері Ақселеу дәл осы өңірде қадым дәуіріне қатысты Беғазы-Дәндібай мәдениетінің болғанын, мынау белгілер содан қалған жұрнақ екенін қайдан сезсін?!

Ауыл балаларының келесі тамашалайтын жері – Аюшат деп аталатын тау аңғары. Оның кіре берісінде жалама жақпар тас бар. Беті небір шимайлы суретке, құпия белгі мен таңбаларға толы. Соларға зер сала қараған кезде балалардың қиялы қанаттанып жүре береді дейсің. Міне, тасқа бедерлеп салынған жан-жануарлар бейнесі. Соларға қиялдай қарап тұрсаң, оларға алдымен жыбырлап жан бітеді, сосын қым-қуыт қимыл басталады. Мына бір мүк басқан суретте аңшылардың жебелері суылдап, найзалары зуылдап, мүйізі қарағайдай бұғылар жанталаса қашып бара жатқан тәрізді. Ал анау шет жақтағы көкке қол жайған ана, оның етегіне оратылған бала да өзіңе қарап түсініксіз тілде бірдеңе деп тұрған сияқты. Осыларды әбден көріп, жансыз бейнелермен өздерінше «тілдесіп» болғаннан кейін балаларға «Бұл не сурет? Оларды тас бетіне кім салған?..» деген ой келеді. Содан кейін оның шешуін табу үшін тағы да баяғы қарттарға барып сұрайды. Бұл жолы қариялар суырылып та сөйлемейді, аңыз-әңгіме де айтпайды, тек бастарын шайқайды да қояды. Демек, «Білмейміз, өтірік айтып Құдайға күнәкар болар жайымыз жоқ...» дегені ғой шамасы. Ол кездері Ақселеу тастағы таңбаларды зерттеумен шұғылданатын пиктография деген үлкен ғылым саласы бар екенін, соның көмегімен қиын да күрделі түйіндерді шешуге болатынын қайдан білсін?

Міне, өзіміз сөз етіп отырған ардақты азаматтың туған жері мен өскен ортасы осындай болатын. Мұның бәрі оның өмірінде ізсіз кетті дей аламыз ба? Жоқ. Қайта бұлар Ақаңның жылдар бойы еңбектенген журналистік, жазушылық қабілетіне сол кезден бастап-ақ танымдық бағыт-бағдар беріп, этнографтық, зерттеушілік, ғалымдық қасиетіне табиғи түрде негіз қалады дер едік. Бұл – шындық.





ӨМІРБАЯН ЖОЛДАРЫНАН: Ақселеу Сейдімбеков өз мамандығы бойынша алғашқы еңбек жолын «Лениншіл жас» (1968 ж.) газетінде әдеби қызметкер болып бастады. Одан осы басылымның Орталық Қазақстан облыстарындағы өз тілшісі (1969 ж.), Қарағанды облыстық «Орталық Қазақстан» газетінің жауапты хатшысы (1975 ж.), «Социалистік Қазақстан» газетінде әдебиет бөлімінің меңгерушісі (1976 ж.), «Білім және еңбек» журналының бас редакторы (1983 ж.), «Әлем» альманахының (1988 ж.) бас редакторы болып қызметтер атқарды. 1989 жылы «Қазақтың халық лирикасы және қара өлең жанры» деген тақырыпта кандидаттық диссертация қорғады. Қазір Қазақстан Республикасы ғылым академиясына қарасты М.О. Әуезов атындағы Әдебиет және өнер институтында Мұрағаттану және фольклорлық жазба бөлімінің меңгерушісі болып жұмыс істейді.

Екінші сыр немесе творчестволық лабораториядан репортаж: Ақаңмен әңгімелесіп отырғанда көзім самсаған кітап сөрелеріндегі «Қолжазбалар» деп ортақ тақырып қойып, сыртына I-ден X-ға дейін рим цифрымен белгі соққан папкаларға жиі-жиі түсе берді. Осыны сезді ғой деймін, үй иесі:

«Бұлар – менің Жаңаарқа селосындағы мектеп қабырғасында, «Қызылту» совхозында шопан, жылқышы боп жүрген кезімдегі дала қостарында, ҚазМУ-дегі студент жатақханаларында, «Лениншіл жастың» Орталық Қазақстан облыстарындағы тілшісі болған уақыттарда жазған шимай-шатпақтарым. Еш құпиясы жоқ. Ұялма. Қажет деп тапсаң көруіңе болады», – деді жайымен. Сөйтті де көрші бөлмедегі шырылдаған телефон трубкасын алуға беттеді.

...Қарап отырмын, бірінші папкадағы қолжазбалардың дені шәкірт, шопан, жылқышы Ақселеудің поэзиялық туындылары екен. Міне, керемет! «Қыз кезінде» бұл кісі де өлеңмен әуестенген екен-ау. Мұны біз осы уақытқа дейін қалай байқамай келгенбіз?» – деймін ішімнен күбірлей сөйлеп. Содан соң: «Онда тұрған не бар? Қара сөзден қамшы өрген қазіргі қаламгерлеріміз Әбіш Кекілбаев пен Қабдеш Жұмаділов, Сарбас Ақтаев пен Оразбек Сәрсенбаевтар кезінде өздерінің тұңғыш творчестволық жолын осы өлеңнен, поэзиядан бастамап па еді?» – деймін тағы да. Иә... иә, олар тіптен бір-бір жыр жинағын шығарып алғаннан кейін барып прозаға ауысты емес пе?.. Алдымдағы қолжазбаларды оқып отырып ойлаймын, егер күндердің күнінде баспаларымыздың бірінен «Біз де өлең жазғанбыз» деген атпен белгілі журналист, жазушы, ғалым, тарихшы адамдардың творчествосынан жинақ құрастырылатындай жағдай туса, онда Ақаңның мына өлеңдері, сөз жоқ, сол топтаманың ортасынан ойып тұрып өз орнын алар еді. Сенбейсіз бе? Онда тыңдаңыз. Ол, мәселен, «Жаз» деген өлеңінде:



Толғандай сырлы сазға дала бүгін,

Ойнайды желісінде бала құлын.

Қыр гүлі ұялса да көбелектен,

Астынан сүйгізіп тұр тамағының,



– деп жыр жолдарын әдемі теңеумен сұлу қиюластырған. Осындай қуатты, шымыр, тың тіркестерге толы өлеңдер бұл папкада қаншама десеңізші... Көп... Тіптен көп. Біле білсек, бұл да ойда жүретін, ескеретін жәйт.

Екінші папка Ақаңның ҚазМУ-дегі студент боп оқып жүрген жылдарында жазған лекция дәптерлері мен конспектілерінің жиынтығы екен. Ғажабы сол, ол қажетті пәндерге арналған дәптерлерінің ешқайсысын да жыртпаған, жоғалтпаған. Соларды бір-бірімен салыстырып байқағанда мынандай қызықты жәйтке көз жеткіздік. Ол – университет қабырғасында дәріс алған бес жылда Ақаң үшін екі оқу түрінің болғандығы. Алғашқысы сабақ берген оқытушылардың айтып, түсіндіргенін қысқаша түрде тұжырымдап жазып отыруы да, соңғысы – олардың айтпаған, айтып жеткізе алмаған олқылықтарының орнын толтыру үшін орталық кітапханадағы сирек кітаптар қорына, академиядағы қолжазбалар бөліміне барып, өз бетімен ізденіп конспект жасауы. Мені әсіресе кезекті семинар, коллоквиумға әзірлену үшін ұстаздар тарапынан ұсынылған әдебиеттер мен Ақаңның өзінің жеке жасаған ғылыми кітаптар тізімі арасындағы айырмашылық ерекше таңғалдырды. Содан соң... Иә, содан соң ол алпысыншы жылдардағы студенттердің көбіне есімдері онша таныс емес В. Бартольд, Н. Бичурин, В. Вамбери, Л. Гумилев, В. Жирмунский, И. Кастанье, М. Поло, А. Кононов, А. Левшин, К. Оссон, В. Рубрук, В. Тизенгаузен, С. Толстов, П. Услар сияқты өте ертедегі, одан бергі, Қазан төңкерісіне дейінгі Орта Азия мен Қазақстанның тарихы, мәдениеті туралы дерек қалдырған саяхатшы-ғалымдардың еңбектерін оқып, танысып қана қоймай, бәрінің кітаптарынан дерлік конспект, дәйектеме жасап отырған. Студент Ақселеудің осы игілікті ісінің содан кейін 15-20 жыл өткен соң журналист, зерттеуші Ақселеуге көмекке келіп, творчестволық үлкен кәдеге жарағанын аңғару бізге қазір онша қиын емес. Оны этнограф ғалымның 1981 жылы «Жалын» баспасынан жарық көрген «Күңгір-күңгір күмбездер» кітабы мен 1989 жылы тағы да сол баспадан шыққан «Сонар» жинағындағы дәйектемелерден, пайдаланылған әдебиеттер тізімінен анық байқауға болады.

Сөз реті келіп тұрған соң Ақаңның тағы бір қолжазбалары жинақталған папкасы жөнінде де айта кетейік. Бұл оның «Лениншіл жас» газетінің Орталық Қазақстан облыстарындағы тілшісі болып жүрген, содан кейін «Социалистік Қазақстан» газетіне келіп, әдебиет бөлімін басқарған кездегі жеке творчестволық жоспарлары, жазамын деген мақала тақырыптары, болашақ әңгіме-повестеріне қажетті детальдар нобайы екен. Мұндағы ерекше есте ұстайтын нәрсе – Ақаңның алдын ала ойластырылған жоспармен, иә, тек қана бүге-шігесіне дейін ескеріліп, қиялында әбден пісіп-жетілген жоспармен жұмыс істейтіндігі. Мәселен, оның 1972 жылғы жазбасында «Халық тағамдары» деген тақырып тұр. «Мұны игеру үшін, – дейді автор, – а) «Құрғақ сүт», ә) «Қызыл ірімшік», б) «Тасқорық», в) «Уыз қағанақ» атты мақалаларды жазуым керек. Сонда ол біртұтас, толыққанды дүние болып шығады».

Енді 1974 жылғы жоспардан бір мысал келтірейік. Ақаң онда «Ежелгі мәдениет ескерткіштері» деген тақырыпты игеруді алдына мақсат етіп қойған. Сөйткен де оның қажетті кірпіші ретінде: а) «Алаша хан мазары», ә) «Жошы хан кешені», б) «Домбауыл дыңы» сияқты объектілерді таңдап алған. 1976 жылғы ойластырған дүниесі де қызық. Бұл жылы ол «Үңгіртаным» деген тақырыпты қолға алып, «Қоңыр әулие», «Тесіктас», «Шатыр» сияқты жер асты әлеміне барлау жасайды. Міне, осылардың бәрін ол зерттеген, игерген, жеткізе жазған. Кейін ақылдылықпен ойластырылған осындай туындыларының бәрі көптеген кітаптарының негізгі, басты тарауларына қажетке жарағаны сүйсінерлік-ақ іс емес пе?!



ӨМІРБАЯН ЖОЛДАРЫНАН: Ақселеу Сейдімбеков – онға тарта әдеби-көркем, ғылыми-көпшілік кітаптардың авторы. Атап айтқанда, оның «Ақиық» (1972 ж.), «Қыр хикаялары» (1977 ж.), «Тауға біткен жалбыз» (1979 ж.), «Күңгір-күңгір күмбездер» (1981 ж.), «Мың бір маржан» (1989 ж.), «Сонар» (1989 ж.), «Көшпелілер тарихы» (1992 ж.) сияқты туындыларын кезінде оқырмандар өте жылы қабылдады. Бұл шығармалырының біразы ағылшын, венгер, қарақалпақ, қырғыз, неміс, орыс, өзбек, чех, эстон тілдеріне аударылған.

Үшінші сыр немесе кейіпкермен ашық әңгіме: «Қателескен кезіңіз болды ма?» – деймін сұхбат алуым аяқталуға жақын қалғанда Ақаңнан. «Оны өзің білсең керек еді...» – дейді әңгіме иесі. Иә, білемін... Ол есімде. Бірақ айтпаймын. Оқиға өтті. Кетті. Өмірде бәрі де болады ғой. Себебі жұмыс, қызмет істемеген адам ғана қателеспейтіні анық. Бұл – ақиқат.

«Қиналған сәттеріңіз болды ма?» – деп сұраймын тағы да Ақаңнан. «Оны да өзің білесің ғой...» – дейді үй иесі. Иә, ол да есімде. 1983 жылы ардақты азамат «Білім және еңбек» журналына бас редактор болып бекігені бар. Сонда білікті, сұңғыла журналист халқымыздың тарихы, мәдениеті мен дәстүріне қатысты тың, соны ғылыми мақалаларды батыл жариялап, нағыз батырлықтың үлгісін көрсетті. Аталмыш журнал екі-үш жылдың ішінде өзіндік ғылыми институтқа айналып, мәңгүрттенген ұрпақтың санасына сілкініс туғызғандай еді. Бірақ басылымдағы осы бір серпілісті Қазақстан ЛКСМ Орталық Комитетінің жетекшілері мен олардың ағасы – «үлкен үйдегі» басшылар жақтырмады. Жандайшаптар: «Журнал бүгінгі өмірді көрсетпеді, ескіні уағыздап, соны көксеуде», – деп бас редактордың соңына шам алып түсті де, ақыры оны жұмыстан кетіріп тынды. Бірақ ел, халық Ақаңның сол кездегі еңбегін ұмытқан жоқ. Олар егер «Білім және еңбек» туралы зәуде бір әңгіме қозғала қалса: «Бұл басылымның Сейдімбеков бас редактор болған жылдардағы бағын айтсаңшы», – деп әлі күнге дейін ерекше сүйіспеншілікпен еске алады.

«Атақ-даңққа деген көзқарасыңыз?..» «Менде олардың бірі де жоқ, – дейді бұл сауалға кейіпкеріміз сәл ойлана тіл қатып. – Сондықтан бұлар туралы ештеңе айта алмаймын. Дұрысы – күш-қуатың, қабілетің барда үндемей, ештеңеге алаңдамай, істеген ісіңді бұлдамай еңбектене беру. Бір нәрсені анық білемін. Атақ-даңқ қуған адам әу бастағы әп-әдемі атқарып келе жатқан творчестволық жұмысының қай деңгейге келіп тоқтағанын білмей, шашылып қалады. Журналист үшін ең үлкен атақ – өзінің баспасөзде шығып жүрген жақсы мақалалары мен соның астындағы фамилиясы».

«Бүгінгі газет-журнал редакцияларында еңбек етіп жүрген қаламдас інілеріңізге қандай ақыл-кеңес айтар едіңіз?» «Қазір республикамыздағы баспасөз бен телерадионың түрлі буындарында 4 мыңнан астам журналист еңбек етеді. Өзімнің жеке тәжірибемнен жақсы білемін, олардың жұмысы өте қиын... Істеген ісінің «еңбегі еш, тұзы сор» десе болады... Ең бір өкінішті нәрсе, көптеген талантты, қабілетті қаламдастарым науқандық жұмыстардың жетегінде жүріп, өздерін жоғалтып алғанын байқамай қалады. Осыдан сақ болса деймін. Олардың белгілі бір саланы ғана таңдап алып, соған маманданғанын, соның шебері болғанын, сөйтіп сол арқылы өз ісінің жемісін көргенін қалаймын».



ӨМІРБАЯН ЖОЛДАРЫНАН: Ақселеу Сейдімбеков – республикамыздың саяси-әлеуметтік, мәдени-рухани өміріне сергек араласып, біліктілік танытып отыратын ұлтжанды азамат. Ол Қазақстан Жазушылар одағы секретариатының мүшесі, Республикалық ономастика және терминология комиссиясының мүшесі, Тарих және мәдени ескерткіштерді қорғау қоғамы төралқасының мүшесі, республикалық «Қазақ әдебиеті», «Ана тілі» газеттері мен «Парасат» журналының редакциялық алқа мүшесі. Ақселеу Сейдімбеков, сондай-ақ, қазақ ән-күй өнерінің де білгірі. Оның осы бағытта жүргізген телесериалы ұлттық музыкалық мәдениетімізді насихаттаудың озық үлгісі ретінде республикалық теледидардың алтын қорына қабылданған. Ол – сегіз қырлы, бір сырлы азамат.





Жайық Бектұров





АЛҒЫС




Менің көз алдымдағы кешегі балаң Ақселеу бүгін елуге келіпті. Тек елуге келіп қана қоймапты, ол қазақ топырағындағы ілуде біреу дерліктей ерекше елеулі қаламгер болып отыр.

Ақселеу – аңқылдаған ақ көңіл жігіт. Ақ көңілдік, үлкенге ілтипат, кішіге қамқорлық қасиет – тек жаратылысында дарынды жандарға ғана тән қасиет. Бойдағы дарын тұғырдағы тұйғындай талпынуды, биікке қанат қағуды керек етеді. Бұл – дарынды адам үшін талаптылық. Міне, осы бір талап – Ақселеу дарынының өмірге егіз болып келген сыңары, бір қанаты. Осы талапкерлік біздің Ақселеуді бақытқа жетеледі, ол бұра тартқан қарсақ, түлкіге де, қар боратқан қасқырға да жетті. Небәрі жиырма жылдай уақытта Ақселеу өз қатарларының, өзінен ілгерілердің алдына түсті, қардай боратып, жаңбырдай нөсерлетіп неше алуан кітаптар жазды.

Ақселеу тек қиял қанатының ғана қаламгері емес, ол ақ қарда із кескен саятшыдай көне тарихымыздың сан алуан шытырман ұңғыл-шұңғылын зерттеп келеді. Бір арба қоқымнан бір түйір алтын сүзіп алатын кеншілеріміздей, ол көне тарихымыздың ұмытылған, тот басқан парақтарын жаңғыртып, көмескі таңбаларын сөйлетіп келеді. Оның бұл саладағы еңбегі – инемен құдық қазғандай.

Біздің Ақселеу – кісілікті, әдепті, тағылымды, көрегенді, өнегелі, бауырмал, қайырымды, сері, серіппелі жігіт. Ақселеудің көңіл көкжиегі, ой дариясы өте кең. Ақселеу – еңбекқор, еңіреп туған ер, жайсаң өнерпаз азамат. Оның тілі де, қолы да, ойы да жүйрік, оның адамгершілік парасаты да жоғары. Ақселеудің өзінен үлкендерге кішілігі, әдептілігі қандай жарасымды, өзінен кішілерге менмендігі жоқ. Мұндай жайсаң қасиет екінің бірінде бола бермейді. Жүйрік ат жуас келеді, иесіне еркелеп тұрады, балаға құлақ жымитпайды, шәлкестенбейді, бұра тартып, алып қашпайды. Жақсы кітаптарды көп оқыған, кеудесіне ғибратты сөзді көп тоқыған зерделі, зиялы, ізгі мақсатты адамдар дәл сол мойны сала құлаш сағақты жүйрік ат іспеттес.

Міне, балаң жас шағынан өзім жақын білетін, құрметтей төріме шығарып, еркелетіп, сырласатын азаматым ол. Әдемі домбыра күйін елжіреп тыңдайтын, жасымыздың көп айырмашылығына қарамай өзі де мені ағалап сыйлайтын. Кездескенде тез айырылысуға бір-бірімізді қимайтын Ақселеу ініміз – менің көзімдегі, көңілімдегі айрықша арлы, асқақ, ақсұңқар азамат. Ақселеу – бұрынғы өткен шешен аталарымызға тартқан әңгімешіл, сауық-сайраншыл, отырған орны базар, көпке ажар, арқалы жазушы. Иә, ол – сегіз қырлы бір сырлы, су төгілмейтін, төрт аяғын тең басқан жорғадай жайсаң жігіт.

Ақселеу бүгінгі ұрпаққа, өзінен үлкенге де, кішіге де қазақ халқының өткендегі өмірінен бірде әліппе, бірде дастан, бірде шежіре жазып, өз тең құрбысының алдына шықты. Бүгін біз мінезі ақ жарқын, көңілі кіршіксіз, алған беті түзу, жолы даңғыл Ақселеуіміздің бұдан былай да құлашты кеңге сермеуіне тілектеспіз. Ақселеу қазір дер шағында тұр. Елуге қадам басқан кезінде қадамы кеңи, тот баспайтын болаттай асыл қаламы ұштала, шыңдала берсін!

Ақселеуге дарындылығы, өнерпаздығы, сырбаздығы үшін алғыс айтамын.





Өмір Кәріпұлы





ДАРХАН ДАРЫН




Мен Ақселеуді жөргектен білемін. Олай дейтінім – екеуміздің кіндік қанымыз бір топыраққа шыланған. Туыстық жағынан тым жақыннан қосылмасақ та, өнер мен әдебиет екеумізді бір әкенің баласындай біріктіріп жіберді. Оның үстіне емшектеспіз. Соғыстың қайнаған жылдарында сүтшең әйелдер бірінің баласын бірі емізе берген. Ауыр кезең солай істеуге мәжбүр еткен. Кейін оң-солымызды тани бастағанда бабамыздың қара қонысында тоқайласып, жастық шақтың елең-селеңін де бірге бөлістік.

Біз мінез жағынан да алшақ кетпейміз. Ақселеудің сырт пішініндегі сұстылық ішкі дүниесіндегі ой-сезім толқынысына көлеңке түсірмейді, қайта оның бағасын арттыра түседі. Кәдімгі сегіз қырлы, бір сырлы сырбаздық оған жөргектен тән.

Ақселеудің тәрбие-тәлім алған ортасы – өзінше бір әлем. Әкесі Аманбек (ол кісіні Атаха дейтінбіз) домбырашы, әнші, ағашқа жан бітіретін ұста болатын. Сөзге де ұтқыр. Кезінде ауылкеңес төрағасы, ферма меңгерушісі боп қызмет атқарған. Болашақ қаламгердің бойына қонған көп қасиет Атахадан жұқты. Туған әкесі Слан ер бейнелі, мәрт мінезді, жеңгем сүйер жігіт атаныпты. Теректей тұлғалы азамат Отан үшін от кешіп, майданнан қайтпай қалды.

Ақселеу Сланұлы жетім өстім дей алмас. Шешесі Кәтап – еркек бағалы, қолынан да, тілінен де келетін ақылды ана. Қазіргі әкесі Қами – жұмсақ сөзді момын кісі.

Қазақ қара сөзінің болашақ ұстасы Ақселеудің балалық шағы қызғылықты. Ол екі енені қатар емген телқұлын атанды. Сейдімбек әулетінен тараған бес-алты шаңырақ Ақселеуді төбесіне көтеріп, мәпелеп өсірді. Әсіресе ол Атаханың бәйбішесі Күләнда шешесінің мейірім-шапағатына бөленіп, жүрегіне сол анадан мол жылу жиды. Апатай шешесі (ауыл-аймақ Күләнда марқұмды осылай деп атайтынбыз) Ақселеуді «Секітай» деп еркелетіп, төбесінен құс ұшырмаушы еді. Өзегін жарып шыққан балалары Барқыт, Әмзе, Ботайдан артық көретін оны. Әкесінің інісі Сейдімбектің Қасені болашақ сөз зергерінің азаматтық тұлғасының биіктей түсуіне, ақыл– парасатының мәйектенуіне мол әсерін тигізді. Қасекең айтулы ұстаз, өнерге уызынан жарыған сері, үстіне қылау жұқтырмайтын сыпа болатын.

Жалпы Жаңаарқа, Ақадыр топырағы қордалы ғой. Сол қордалы топырақтың құнарын бойына мол жиып өскен Ақселеу Сланұлы талантының ертерек бүр жарып көктеуіне атамекен – Бәйбіше, Сарықұлжа, Ақтау, Қызылтау, Шажағай, Атасу өңірінің сұлу табиғаты айрықша әсер еткеніне дауымыз жоқ.

Ақселеу Сейдімбеков – табиғат жыршысы. Оның қай шығармасын алсақ та, жалбыз иісі аңқып тұрады. Ол әдебиетке деген іңкәрлікті мектепте оқып жүргенде бастады деп айта алмаймын. Ақселеу оқыған мектепте мен де оқыдым. Бізге әдебиеттен сабақ беретін ұстаздарымыз алдындағы шәкірттерін де, өзін де менсінбейтін тым кесірлеу боп көрінетін. Бізді сөз өнерімен айналысуға бейімдеген – таулы өңірдің табиғаты. Екеуміз өлеңді қатар жарыса жаздық. Мен жайлау келбетін:



Самалы есіп көктемнің,

Тербетті жайлау алабын.

Мейірін төгіп көкте нұр,

¥сынды алтын тарағын.

Масаты кілем төрінде,

Табиғат зергер тоқыған.

Қазбауыр бұлттар көгінде,

Сыр ұққан жайлау қосынан,



– деп өрнектесем, Ақселеу:



Толғандай сұлу сырға дала бүгін,

Ойнайды желісінде бала құлын.

Қыр гүлі ұялса да көбелектен,

Астынан сүйгізіп тұр тамағының,



– деп әдемі теңеумен өлең жолын сұлу қиюластырады.

Кейін ол өлең өлкесіне көп тұрақтамай, прозаға, журналистикаға қаламын туралап, қара сөзден қамшы өргендей зергерлік танытты. Жақсы әкеден тәлім-тәрбие алып, жасынан адал еңбекке бейімделген Ақселеудің ісмерлігі – өз алдына бір әңгіме. Ол – ағаш шебері, өрімші, сұлулап жасаған домбырасы қандай, өз қолынан шыққан шақшасы бір аттың құнына татырлық. Ал құрдастары Ақселеудің киім де пішіп, тіге алатын құпия ісмерлігінен бейхабар. Осы ұсталығы сөз көрігіне от тастағанда тіптен асқынады. Республикалық жастар газетінде еңбек жолын бастаған Ақселеудің қаламынан туындаған жай ғана газеттік репортаж, хабарламаның өзі әңгімедей баурап алатын.

Үнқағаздың роман, хикаяты болып саналатын суреттеме, очерк жанрын ілгерлетіп, көркемдік сапасын қоюлатуда А. Сейдімбековтің қаламгерлік қарымы өз алдына бір зерттеуге татырлық. Әсіресе очерк жанрын көркемдік деңгейге көтеруде оның үлесі орасан.

Ақселеу Сланұлы – прозаға соны серпін әкелген қаламгер. «Күзеуде» деп аталатын хикаяты – біздің әкейдің өмірінен алынып жазылған шыншыл туынды. Бұл шығармада дала адамының мінезі бар. Хикаяттың түйінделуі қандай?! Есілген тілі қандай?!

Қаламгердің «Аққызы» – романның жүгін арқалаған бітімі бөлекше хикаят. Бұл өзі – тарихи шығарма. Осындағы Наймантай батыр – Ақселеудің бабасы. Қазақ халқына аты мәлім Байғозы батырдың туған әкесі. Наймантай кезінде Жеке батыр атанып, бетіне жан қаратпаған. Қалмақтармен соғыста мерт болған. Сүйегі Түркістанда, Әзірет Сұлтан кесенесінде.

Міне, осындай дәмді хикаяттарымен оқырман қауымға кеңінен танылған Ақселеудің туған халқының тарихы мен этнографиясын жүлгелеген еңбектері қомақты.

Ақселеу дәмді-дәмді әңгіме-хикаяттар жазып, қаламын біраз төселтіп алған соң прозадан алыстап кетті. Екеуара әңгімеде ол менен сырын жасырмайды. «Қазақ халқының тарихына, оның этнографиясы мен мәдениетіне көпе-көрінеу қиянат жасалынып, жас ұрпаққа керісінше түсіндіріліп жатқанда прозаға алданып уақыт өлтірер жайым жоқ», – дегенді айтатын. Жай айтып қоймай, түрін суытып, құлази отырып айтып еді бірде. Мен оған:

«Байқа...» – деп ескерту жасадым. Іле «Күңгір-күңгір күмбездер» келді дүниеге.

Бүгінде екінің бірі ұлтжанды. Екінің бірі тарихшы. Ау, сонау әкімшілдік-әміршілдік заман дәуірлеп тұрған кезеңде қайда жүрген сол жазғыштар?! Күмбездер күмбірі оқырман жүрегіне оңайлықпен жеткен жоқ. Жазылуы оны қаншалықты қинаса, кітаптың жарық көруіне тосқауыл қойылып, Ақселеудің дағдарған сәттерін өз көзіммен көрдім. Сонда ол тарихымыздағы ақтаңдақтарды ашып көрсетуге жасалған бұл қадамынан түк шықпаған күнде шет елге кетуге дайын екендігін менен жасырмаған. Кейін «Білім және еңбек» журналына бас редактор болғанда да өзі ұстанған бағыттан айнымай, халқымыздың тарихына байланысты соны ғылыми мақалаларды журнал бетіне батыл жариялап, тағы да озғындық көрсетті. Бұл журнал екі-үш жылдың ішінде өзіндік ғылыми институтқа айналып, танымдық көкжиегін кеңейте түсті. Алматыға жылына бір барғанда журналдың әр бетіне жанын салып қырнап, мінеп дамыл таппай жүргеніне таңғалып: «Бас редактор деген арқасын кеңге салып шалқып жүрмей ме?» – дегенімде, сәл езу тартып: «Редакторлық – дәреже емес, аққұла бейнет», – деп еді.

Сол өліп-өшіп, әр санын жайнатып шығарған журналы үшін Ақселеу Сланұлы айдалып кете жаздады дегенге қазір ешкім де иланбайды. Сексен алтының қызыл суы тасқынға ұласып, ұлтжанды азаматтар МҚК-нің қырына іліккенде қарауылға бірінші боп алынған тағы да Ақселеу еді. Қатарынан үш ай соңына шам алып түскендер бас редакторды журналдан аластап тынған. Бұл адамды редакцияға жуытпаңдар деген Орталық Комитеттің жасырын нұсқауы және бар-тын.

Ақселеу Сланұлы – сан қырлы дарын. Ол біресе күй аңыздарын таратып кетсе, енді бір кезекте қазақтың қара өлеңін жілікше шағады, одан қала берді әншілік дәстүрді аузының суы құри отырып шежірелейді. Ол қай тақырыпты қаузамасын, әбден иін қандырып, көңілге қонымды етіп жеткізеді. Ақселеудің білімдарлығына, тарихты жетік білетіндігіне, шежірешілігіне, әмбебап ғалымдығына ешкімнің шәгі болмаса керек.

Жалпы Ақселеу – сұлулыққа құштар азамат. Оның кейіпкерлері де шетінен сұлу жанды. Ал аңшылық, саятшылық дегенде тағы да біздің Ақселеу алдына жан салмайды. Бабасы Сейдімбек атақты құсбегі екен. Ол өзінің өмірбаянында мектептен соң екі-үш жыл қой қайырғанын мақтанышпен айтады. Шындығында ол қойдан гөрі аң қағуды, табиғат тылсымын зерттеуді бірінші орынға қойған еді. Ал арасында қыз-келіншектермен айтысып та қоятын. Қыстаудан жайлауға көшкенде қоймада қалған бір сандық кітабын жоғалтып, қара орманын тонатқандай жыларман болғаны күні кешегідей есімде. Мейлінше табанды, қайсар азамат қиындық көрсе жасымай, толса төгілмей, туған халқының шуақты махаббатына бөленіп, бүгінде ер жасы елуге келіп отыр.

Атағы шет елдерге де мәлім. Кітаптары шет ел тілдеріне аударылып, жалпақ дүниені шарлап кетті. Қыран тегеурінді шабыты нағыз кемеліне келген шағы оның. Аты аңызға айналған біртуар азаматтардың арасында Ақселеудің салмағы ерекше. «Біздің Ақаң айтқан екен...» деп басталатын қанатты тіркестер, әзіл әңгімелер астаналық кеңсенің бірінен біріне ауысып жатады. Халық айтса қалт айтпайды, расында біздің Ақселеудің орамды ойларын баяғының тілмар билерінше тереңнен тартып айтудағы шешендігі, қазақи сөз саптауға суарылған әңгімешілдігі жалпы елге белгілі. Ақселеудің Сарыарқаның апайтөсін алып жатқан төрт-бес облыста сөз біледі деген қарттардың талайынан бата алғанын біреу біліп, біреу білмес. Жаңаарқалық барқы Башардан бастап, тарақты руының жөн білетін үлкендері Шөптібай, Оспан, Аяған, тоқа Секербекке дейінгі аралықта оның насыбайды бірге атпаған шалдары кемде-кем.

Халық біртуар өнерпаздарына, данагөй азаматтарына сал, сері, жігіттің сұлтаны деп ат береді. Ақселеу осы атақтардың қай-қайсысына да лайықты. Ол – кешегі Ақан сері, Біржан сал, Иманжүсіп, ақын Сәкен дәстүрін ұстанған сегіз қырлы, бір сырлы, даланың серісі дерлік тума талант. Мәди тәрізді Ақселеу – он саусағынан өнері төгілген ісмер. Өнер қырларын әспеттеуге келгенде сұлу әуезді ән шығарып озғындаса, өзі нобайлаған домбырасымен шертпе күйді булықтырған күйшілігі, халық әндерін бозбаладай қоңырлатқан әншілігі қандай?! Осыған қоса құсбегілік зеректігі, атқұмар сыншылығы, кісі танығыш данагөйлігі және бар.

Ақселеу де жұмыр басты пенде. Оны былайғы жұрт сырт тұлғасына қарап тым салқынқанды деп бағалауы мүмкін. Жоқ, ол мүлде олай емес. Ол – жұрттың бәріне жалпақшешей, жеңгем сүйер қарапайым азамат. Сеніскен досына деген адал көңілі, жолдастыққа беріктігі, сыр шашпайтын ұстамдылығы, балажандығы сүйсіндіреді. Үйіне келген қонақтың көңілін тауып, қазақи мәрттікпен сыйлауының өзі былайғы сараңдарға үлгі боларлықтай.

«Қаладағы жомарттық – майдандағы ерліктей», – деп Қадыр Мырзалиев айтқандай-ақ, елден келген танысын есік сыртынан жіберетін кейбір қалалықтарға біздің Ақселеу мен Орал жатпайды.

Айтпақшы, оның насыбайшылығын айтпай кету күнә. Ақселеу айналасын былғайтын мәдениетсіз насыбайшыға әсте жатпайды. Осының бәрін тәптіштеп жатудағы мақсат – Ақаңның кісілік келбетін қалың жұртқа паш ету. «Адамды сүй, адамды ардақта» деп Абай айтқан өсиетті бойтұмардай көретін біздің Ақаң – әсіре боямасыз теңдессіз ұлтжанды азамат. Кешегі әміршілдік-әкімшілдік кезеңде, тоқырау заманының тоңы ерімей тұрғанда-ақ ол Асан Қайғы бабамыздай күңіреніп: «Ау, ағайындар, мына бетімізде ұлттық болмысымыздан айырылып, жойылып кетпесек не қылсын?!» – деп аһ ұрған бірегей азаматымыз. Сол ұлтжандылығын бірегей еңбектерімен де, атқарған қызметімен де дәлелдей түсіп, бүгінде елуге толған Ақселеу өнер мен әдебиетте, ғылымда алдына жан салмай озғындап, қазақ даласының аспанында, бүтін түркі дүниесінің көгінде самғаған ақиық қыранға ұқсайды. Құдайға шүкір, қыран қонақтайтын биігімізге енді ғана қолымыз жетіп, тәуелсіз ел болып шаңырақ көтердік. Сұңқар бітімді, қыран тегеурінді Ақаңа дүниедегі бар жақсылықты тілеп, қалың жұртшылық атынан осы ықыласымды туыстық көңілден ұсынамын. Елу деген жас па, тәйірі, Ақселеу үшін, сексенге келіп селкілдегеніне, томырылған тоқсанына куә болайық. Әмин, періштенің құлағына шалынсын.





Fабдолла Құлқыбаев





АҚСЕЛЕУ АСУЛАРЫ




Біз бір жерде, бір мезгілде туып, бірге өстік. Асық ойнап, қозы-лақ қуған балалық шақ суреті көз алдымда күні кешегідей сайрап тұр. Шашы селеудің желкіліндей жарқылдап тұратын жіп-жіңішке ұзын сары бала сол кездің өзінде ерек пайымды болатын. Оның әкесі (шынында әкесі Сланның туған ағасы) Аманбек ауылнай мен менің әкем Әбдіқожа бірін-бірі қатты сыйлайтын тұрғылас, қатарлас, қызметтес адамдар болатын. Екеуі де бүкіл елге тұтқа бола білетін парасатты, сабырлы, ақылман жандар еді. Шіркін, сол кісілердің өздерін өздері ұстауы, биік кісілігі, еңкеймес, иілмес паңдығы, парасат ұялаған келбеттері, бірде-бір артық қимылсыз істері, еш жарқылдақсыз, тереңнен тартқан ұлағатты сөздері, отбасындағы өз орнын қадірлей білуі таңғаларлықтай өшпес үлгі болатын. Міне, сол ұяда көргендеріміз ұшқанымызда медет, тірек болып, бар болмысымыз бен рухтық келбетіміздің қалыптасуына негіз болғандығын айтуды жөн көріп отырмын.

Тағдырға ризашылық ету керек, тел қозыдай қатар ғұмыр кешіп, алпыстың асқарына да жетіппіз. Бір қызығы, алпысыншы жылдары жоғары оқу орындарын бітіріп, Қарағандыда еңбек жолын бастағанда бізге бір көшеден үй тиіп, ал жетпісінші жылдары Алматыға көшіп, республикалық ұжымдарға жұмыс істеуге ауысқанда тағы да бір ауладан екеумізге үй берсін. Содан мен Қарағандыға тоқсаныншы жылы қызмет бабымен қайтып келгенше көрші-қолаң өмір кешіп, бар қызық-шыжығымызды бірге көріп, балаларымыздың өскеніне қуанып, шығармашылық табыстарымыздың куәгері болып өмір сүрдік.

Қазір, міне, Ақселеу Астанада, Гумилев атындағы Еуразия университетінде журналистика кафедрасын меңгереді. Сол жаңа астанамыздың жаңа сападағы зиялы қауымын қалыптастыруға өзінің бар ақыл-парасатын, білім-білігін аямай жұмсап жатыр. Еліміздің аса белгілі жазушысы, білімдар ғалымы. Қай жағынан қарасаңыздар да өзінің бойы тәрізді биік. Мен болсам Қарағанды шаһарында, көпке онша көріне бермейтін, барша жұрт онша біле бермейтін бір ғылымның пұшпағын илеп жатқан жайым бар.

Жас шағында кім ақын, жазушы боламын деп армандамады дейсіз?.. Дегенмен, тағдыр шіркін өз дегенін істетпей қоймайды емес пе?! Дей тұрғанмен, екеуміздің рухани байланысымыздың жібі үзіліп көрген емес. Халқымыздың болашағы, егемендігіміздің ертеңі, рухымыздың деңгейі, тіліміздің тірлігі, әдебиет пен ғылымның дәрежесі ойымызды он, ақылымызды алтау қылатыны рас. Кезіккен сайын құмар қандыра шер тарқатып жатамыз. Мұның бәрін қысқа қайырып айтып жатқан (ұзақ айтса ол бір бітпес әңгіме ғой) себебім – дәл бүгін Ақселеу дос алпысқа келіп жатқанда алты ауыз сөз айтуға аздап болса да құқым бар екенін өзімше дәлелдеген түрім ғой. Мен енді Ақселеудің өмір жолын хронологиялық тұрғыда айтып шығуды оның өмірін зерттеушілердің еншісіне қалдырып, шығармашылығының белес-белесін, асуларын шама-шарқымша, өз пайымдауымша шолып шықсам ба деймін.

Әрине, Ақселеу Сейдімбеков – ең алдымен қазақтың аса көрнекті жазушысы. Дәл осындай теңеуге ие болу үшін құлаш-құлаш роман, повесть жазу шарт емес. Мәселе – жазған шығармасының көркемдік үрдісі мен айтар ойында. Э. Хэмингуэй басқа ештеңе жазбай-ақ, тек «Шал мен теңіз» повесінің ғана авторы болғаны үшін әлемнің ұлы жазушысы болып қалмақ. Ш. Айтматовтың да барлық жазғандары 5-6 томнан аспайды екен. Бірақ «Жәмила» атты кішкентай повесі ғана оны бүкіл әлемге әйгілі етті. Әрине, бұл тәрізді мысалдарды әлем әдебиетінен көптеп келтіруге болады. Сонымен қоса, аса көлемді эпикалық шығармаларымен әдебиетке, әлемдік көркем ойға өлшеусіз үлес қосқан жазушылар да аз емес. Мәселен, Л. Толстой, М. Әуезов, Д. Голсуорси, М. Шолохов, т.б.

Ақселеу Сейдімбековтің жазушылық қарымын, көркемдік деңгейін мейлінше көрсеткен кітабы – «Аққыз». Бұл кітапта жинақталған повестердің ішінен мен айрықша «Күзеуде» және «Бір атым насыбай» повестерін бөліп айтар едім. Бұл повестердің қай-қайсысы болмасын өзінің көркемдік концепциясы, тіл өрнегі жөнінен осы тектес шығармалардың классикалық үлгісі дер едім. Әсіресе сюжет құру тартымдылығы мен тіл көркемдігі, құнарлылығы, сөз жоқ, кәнігі шеберліктің куәсі іспеттес. Әрбір сөз сан қырымен, барша әрімен құлпырып тұр. Сөз салмағы, мәні, қолданыс орны мінсіз. Сөйлемдерде селкеу жоқ, бәрі орнында. Оқып отырғанда бұлақтың суын ішкендей мейірің қанады. Кейіпкерлердің сезім толқындарына өзің де қоса түсіп кеткеніңді байқамай қаласың. Бұл, әрине, көркемдік қуаттың биік кернеуінің әсері деу керек.

Ақселеу Сейдімбеков шығармаларының көркемдік құралдарының, бояу палитрасының аса байлығымен қатар этнографиялық дәлдігін бөлек атау керек деп ойлаймын. Тіпті кейде дәл осы шығарма сол этнографиялық белгілерді, әдет-ғұрыптарды әйгілеу, елге таныстырып отыру үшін жазылған болып көрінеді («Ақиық», т.б. шығармалары). Осы көркем шығармалардан бастау алған этнографиялық, тарихи-философиялық толғаныстар Ақселеудің кейінгі далалық тарихи танымды арқау еткен ғылыми-көпшілік еңбектерінде жүйелі жалғасын тапты. Осындай шығармалар жазып, жариялаумен Ақселеу саналы түрде айналысты. Себебі советтік социалистік идеология уландырған, орыстандыру бағытындағы ақпарат тасқынының астында қалған қайран халқын осы пәледен арашалап алуға ұмтылған кезде ең оңтайлы құрал, ең шаппа-шап қару осы тарихи танымды орнықтыратын, ұлттық сезімдерді оятатын ғылыми-көпшілік мақалалар, кітаптар еді. Осы парадағы еңбектерінің ең әйгілісі «Күңгір-күңгір күмбездер» кітабымен басталып, «Қазақ әлемі» (орысшасы «Мир казахов») деген фундаменталды кітаппен тұжырымдалған. Қазақ оқырманы үшін бұл кітаптардың орны ерекше деуге болады. Ел оларды іздеп жүріп оқыды, білім кәусарынан сусындады, өз халқының осыншама тарихи, рухани, мәдени, дәстүр байлығына қанығып, таң-тамаша қуанышқа бөленді.

Жалпы Ақселеу Сейдімбек – тек өз творчествосымен ғана емес, күллі ғылыми, әдеби жұртшылықты, қазақ оқырманының тарихи зердесін, мәдени өрісін, этнографиялық білігін арттыруға жұмылдыруға ат салысқан санаулы санаткерлердің бірі. Оның бұл ересен ісі республикалық «Зерде» журналының бас редакторы болып жүргенінде айрықша көзге көрінді.

Сол кезде журнал авторларының қатарынан академиктер Ә. Марғұлан, М. Қозыбаев. С. Қирабаев, М. Дүйсенов, т.б. көруге болар еді. Ақселеудің жас оқырмандардың білім көкжиегін кеңейтуге ұмтылған талпыныстары аса қызғылықты. Мәселен, ол атақты «Алпамыс» жырын жас оқырмандарға лайықтап қара сөзбен әңгімелеп, И. Можейконың «7 және 37 керемет» кітабын қазақшаға аударып берді, Гомердің атақты «Илиада», «Одиссея» поэмаларының қара сөзбен жазылған нұсқасын қазақшаға аударып шығарды. Бұл кітаптар оқырманның сүйіспеншілігіне бөленіп, көптеген тиражбен таралды. Кейінгі кезде жазылған «Елтұтқа» кітабы да осындай ізденістердің жемісі деу керек. Бір кездегі таза ғылыми-көпшілікке арналған, таза тарихи-этнографиялық қызығушылықтан туған еңбектер келе-келе аса күрделі, іргелі ғылыми еңбектермен айналысуға ұласты. Енді көркем шығармалар жазғаннан гөрі өткен ғасырдың тоқсаныншы жылдары қат-қатпары көп қиын-қыстаулы ғылыми еңбектер тудыруға біржолата ойысты. Бұл салада да Ақселеу Сейдімбек үлкен табыстарға қол жеткізді және бұрын-соңды түрен түспеген тақырыптарға барды, жаңа асулардан асты. Мәселен, ол қазақ филологиясы ғылымында алғашқылардың бірі болып қазақтың қара өлеңінің табиғатын зерттеп, кандидаттық диссертация қорғады. Бұл еңбек кейін «Мың бір маржан» деген атпен монография болып жарияланды.

Көптен бері ыждағатты түрде үңги зерттеген тақырыбы – қазақтың күй өнері. Аса байыпты һәм байсалды зерттеу 1997 жылы докторлық диссертация қорғаумен аяқталды. Осы зерттеудің нәтижесінде 2 томдық «Күй шежіре» монографиясы және таяуда «Қазақтың күй өнері» деген іргелі зерттеу кітабы жарық көрді. Бұл еңбектерінде Ақселеу өзіне тән тереңдік және байсалды тиянақтылықпен қазақтың күй өнерін дәуірлеп, негізгі күй тарту мектептері мен әдістерін саралау мәселелерін түбегейлі зерттеп, өзінің ғылыми толыққанды тұжырымдарын түзіп шыққан. Сонымен қоса бұл кітаптарда қазақ күйлерінің көптеген аңыздарын, 150-ден астам қазақ күйшілерінің өмірдеректерін жариялаған. Осы тұрғыда Ақселеу Сейдімбекті күй аңызы деген фольклорлық жанрды ғылыми айналысқа енгізіп, саралап зерттеудің отандық ғылымда негізін салған ғалым деп есептеу керек.

Ақселеу Сейдімбектің творчествосының тағы бір жемісті саласы – журналистика. Ол – аты бүкіл Отанға әйгілі журналист. Олай дейтініміз – Теміртау, Қарағанды еңбеккерлерінің ерлігін паш етуге арналған жүздеген очерктердің авторы. Ол очерктері жинақталып, бірнеше кітап болып басылып шықты, оқырмандардың ыстық ықыласына бөленді. Сонымен қоса қазақ әндерін насихаттау жайлы бірнеше телехабарлар ұйымдастырды. Онда қазақтың әйгілі әншісі Ж. Кәрменовтің талантын жарқырата көрсетті. Журналистік өнердің қыр-сырына әмбе жетіктігі, республиканың көптеген газет-журналдарында жауапты қызмет атқаруы оның қазір Еуразия университетінің журналистика кафедрасын басқаруына мол көмегі болғаны күмәнсіз.

Қандай да болмасын дарынды тұлға әр кез өзінің таңғалдырарлық жан-жақтылығымен ерекшеленеді. Олар – адамның қолынан келер талай өнердің сан саласын игеріп, талантының неше түрлі қырымен жарқыраған аса жарқын тұлғалар. Орыстың атақты физиолог ғалымы, академик А. Ухтомский бұл жан-жақтылық құбылысын ми қызметінде болатын өзі ашқан индукция феноменімен түсіндіреді. Мәселен, мидың бір орталығы қозса, индукция әсері арқылы көрші орталықтарын да қоздырады екен. Яғни, тек бір ғана қабілет жарқырап көрінбей, адамның басқа да қабілеттерінің көздері ашылады деген сөз.

Ақселеудің бойында көптеген таланттың басы тоғысқан. Ол – көркем әңгіме-повестер жазған үлкен жазушы, ол – көптеген очерктер, ғылыми-көпшілік кітаптар жазған әйдіңгер журналист, ол – көптеген іргелі еңбектер жазған белгілі фольклоршы ғалым, ғылым докторы, профессор. Сонымен қоса ағаштан түйін түйген шебер, отыз екі таспадан мінсіз өрім шығаратын өрімші. Ол – бармағы майысқан дәулескер күйші. Арқа күйлерін Ақселеудей шебер тартатын күйшілер онша көп емес. Өзі шығарған «Қосбасарларын» тартып отыратын кездері де болады. Оның композиторлық қабілеті де кісіні сүйсіндіреді. Кейінгі кезде Ақселеу Арқа әндерінің дәстүрлі мәнерінде орындалатын бірнеше асқақ әндер шығарды. Олар – халыққа кең тараған, шырқау диапозоны әншінің әншісін ғана қажет ететін «Дәурен-ай», «Сарыарқа» тәрізді әндері. Ол әндердің алғашқы орындаушылары – Жәнібек Кәрменов пен Қайрат Байбосынов. Бұл өте сырбаз, кірпияз әншілер көңіл хошына келмеген әндерді орындамас еді.

Бір сөзбен айтқанда, Ақселеу Сейдімбеков – бүгінгі қазақ зиялылары ішіңде өзінің феномендік қабілет-қарымымен ерекшеленетін заңғар тұлға. Халқының нешеме асыл қасиеттерін бір бойына сыйғызып тұрған осынау азаматтың әлі де берері мол екені күмән туғызбайды. Күміс шақшасын өкшесіне қағып-қағып жіберіп, алақанының шұңқыр жағын толтыра насыбайын шалқая атып, жан-жағына сырбаздана қарап әңгіме шертіп отырысында кешегі сал-серілерден қалған бір сылқымдық сезіледі. Кейде иығын тіктей, сырықтай денесін сергек қимылдата, аяғын маңғаздана басып, қолындағы таяғын сәнмен қайыра тастап кетіп бара жатқанда көз алдыңа тікелей арғы бабалары Наймантай, Байғозы батырлар елестеп кетеді. Қалай болса да, Ақселеудің бар болмысынан бір арда тектілік сезіліп тұрады. Лайым тіл-көзден сақтағай!





Серік Ақсұңқарұлы





АЛАШТЫҢ АҚСЕЛЕУІ




Жетпісінші жылдардың ортасында Ақселеу аға Сейдімбеков Қарағандыдан Алматыға көшіп барғанда астанада белгілі бір ғұлама айтты деген қауесет тарап еді:

– Жазушы екен десем, мынауың оқымысты ғой, – депті әлгі кісі. Сол адамның ауызы дуалы екен, кейін Ақаң ғылым кандидаты атанды. Алаштың бүгінгі арқалы ақындарының бірі маған:

– Жазушы ғана екен десем, Ақаң дегенің – ақын ғой! – деп еді аң-таң болып. – Асан Қайғы, Ақтамбердіңнен бастап, Андрей Вознесенскийлеріңе дейін сарнатып отыр...

Мен оған таңғалғаным жоқ. Алғаш рет Асан Қайғы, Ақтамберділерді мен осы адамның аузынан естігем-ді. Ести салысымен басыма жастанып оқып, бір сөзін түсіне алмай дал болғанымды да несіне жасырайын. Евтушенкоға есі кеткен бала жігіт мына дүниеде одан басқа ешкім жоқ деп ойлап жүр ғой баяғы...

Ақаң – алдымен жазушы.

Иісі қазақта Қазан төңкерісі жасалып, гомо сапиенстің кері кеңес сапиенс дүниеге келгенге дейін «жазушы» деген дәл бүгінгідей ұғым-түсінік бізде болған емес. Осынау жан-жағымыздан қоршаған тілсіз дүние мен тіршілік атаулының сан қилы болмыс-бітімін, жүрек дүпілін айна қатесіз бейнелеп, адами рухымызға асқақ қуат, санамызға саңылау түсіретін Алаштың «жазушысының» аты-жөні – Ақын болатын-ды. Асан Қайғы, Қазтуған, Шалкиіз, Ақтамберді, Үмбетей, Бұқарларыңнан бастап, Алаштың ақылманы Абайға дейін күллісі ақын еді ғой. Сөз өнері дегенде алдына жан салмаған адамзаттың алғыры ата қазақ орыстың «писатель» деген сөзін естіген бетте-ақ, терең мән-мазмұнын парықсызданбай-ақ пайымдап, өзіне ғана тән хас шеберлікпен «жазушы» деп тәржімелеп ала қойыпты. Бірақ, «Қарғайын десем – жалғызым, қарғамайын десем – жалмауызым» деп сол қайран қазекеңнің өзі айтпақшы, мынау жарық дүниеде Құдайдың құлқымен анасынан ақын болып туатын аузы дуалы айтқышпен қоса, «жазушы» дейтін тағы бір «кәсіптің» бар екенін біліп алған саңылаусыз топ саңырауқұлақтай қаптап, бір апта жазса – хикая, екі апта жазса – роман болып жатыр ғой қазір...

Ақаңның жазушы атанғанына жиырма шақты жылдың жүзі болса да, әлі күнге дейін қарны қампиған бір роман жаза қоймаған екен. Кім біледі, мына жүрісіне қарағанда, соныңды мүлде жазбай кетуі де мүмкін. Дүкенде шаң басып өтпей тұрған, жазғанын тірі пенде оқымайтын дәлдүріш «романшылардың» біреуі осы кісіге мұрнын шүйіре қараса, бұған басқа біреулердің аузын ашып қалуы ғажап емес, бірақ мен оған таң-тамаша қала алмаймын. «Күзеуде», «Қыз ұзатқан», «Аққыз», «Бір атым насыбай», «Ақиық», «Атамекен» атты алты повесімен-ақ Ақаң өзінің Суреткер Жазушы екенін әлдеқашан дәлелдеп қойған-ды.

Тәңірім аздаған ақындығын ғана қиып, тар маңдайыма сыншылығын жазбаған соң осы бір көркем дүниелерді тамам жұрттың көзін бақырайтып қойып, тапа-тал түсте талдап беру мына менің қолымнан келе қоятын шаруа емес, әрине. Бірін-бірі толықтырып, біріне-бірі жетіп жығылып, бірінен-бірі асып-төгіліп жататын қазақ ойының көңілашарындай осы дүниелердің ішінен «Күзеуде» атты повесть жөніндегі өз ой-пікірімді дәл осы сәтте іркіп қалғым келмей отыр.

Бұл өзі – Арқаның Атасу өзенін мекендеген қойшылар жайлы хикая. Көкейдегісін қабағынан танитын қыздай алған Уәкиладай бәйбішесі, өлгенде көрген Құдаймендедей ұлы бар, пайғамбар жасынан асқан Ршыман деген қария орманшының жесірі Торғынға ғашық болады. Ғашық болады да, бәйбішесі мен ұлын қыстауға көшіріп жіберіп, өзі күзеуде қалған соң, қасына Торғынды көшіріп алып тынады. Мұның бәрі екінің бірі, егіздің сыңары осынау күйкі тіршіліктен күнде көріп жүрген дөрекі, доңайбат, ұрыс-керіс, төбелеспен емес, дала қариясына ғана тән пайым-парасатпен жасалатынын айтсаңшы. Енді осының бәрін ежіктей бермей, шалдың бәйбішесі мен тоқалының жүздескен сәтіне көз жүгіртейік:

«Бұл кезде не істеп, не қоярын білмей абдырап тұрған Торғын өзінің еркінен тыс күштің ырқына бағынып, келіп қалған Уәкилаға қарсы жүрді. Сонсоң жанаса берген аттың шылауына оралып, Уәкиланы қолтығынан демеп, түсіріп алды да:

– Иә, дені-қарныңыз сау ма, бәйбіше? – деді. «Бәйбіше» деген сөзді де айтайын деп айтқан жоқ еді, қазіргі Уәкиладан қысылып, өзін кішік санап, бар болмысымен ың-шыңсыз ұғысуды қалап тұрған халінде аузынан абайсыз шығып кетті.

Уәкила бұл сөзді естісе де «ләм» деп тіл қатқан жоқ. Терісіне сыймай, ашудан шатынаған қалпы атты тастай беріп, үйге енді. Сонсоң үй ішінің толыққан жаңа мүліктеріне, тап-тұйнақтай жинақылығына тосаңсып аз-кем тұрды да, қамшысын бүктей ұстаған қалпы төрге шығып отырды. Бұл екі арада атты байлай салып ішке кірген Торғын да жалп етіп отыра кетудің ретін таппай, босаға жақта селтиіп тұрған. Осы кезде түйіліп отырған Уәкила мойын бұрып Торғынға көз тастап еді, оның білініп қалған ішін көрді. Іле өз көзіне өзі сенбей, таңырқай қадалып аз-кем отырды да, салқын жанарын тайдырып әкетті.

Сол сәтте Уәкила булыққан үстіне булыға түсіп, әбден шарасы таусылғандай, титықтап, басқа дәрмені қалмағандай, өзін шын мәнінде жаңа ғана керексіз сезінгендей құлазып, зеңіп бірауық отырды да, дауыс салып, жылап қоя берді. Қамшысымен жер тіреген қалпы теңселе отырып, ашық зарлы даусын көтере жылады.

– Бе-еу!.. Өз үйіме өзімді қонақ қып қойған Тәңірім-ау!.. Онша да мұнша жүргенде көремін дегенім осы ма еді-ай?! – дей келіп, Уәкила жүрегін кернеген мұн-шерін жылау сөзімен ұзақ айтты. Өмір бойы көргенінің қиындық екенін, он бір құрсақ көтеріп, онын қара жерге тапсырғанын, әсіресе арыстай-арыстай үш ұлын қуарған қу соғыстың жалмағанын айта келіп:

«Тар құрсағымды кеңіткен, тас емшегімді жібіткен сол құлыншақтарым аман болса, осы халге түсер ме едім-ай?!» – дегенде, Торғынның да сай-сүйегі сырқырап, ықылық ата көзіне жас алды.

Уәкила мұнан әрі көкірегі қарс айырыла аһ ұрып отырып: «Досқа күлкі, дұшпанға таба қылғанша, шұнақ Құдай, неге алмайсың?!» – деп зарлады. Сонсоң өзінің тағдырына лағынет айтып, өз сорының қалыңдығын мойындағандай жасып, таусыла егілді.

Торғын бір-екі рет басу айтып, тоқтатпақ болып еді, батылы жетпей, қоса жылаумен болды. Қысылып-қымтырылмастан барлық шерін ақтара ұзақ жылаған Уәкила қалжырап, ішегін тартып, тұла-бойы дел-сал болып, басы ауырғанда барып әзер тоқтаған еді. Осы кезде Торғын да көзін сүртіп, тегене мен шәйнек алып келді де, қолға су құйды. Қолын шайып, бетін жуып, үнсіз сүртінген Уәкила уһілей отырып Торғынға тағы да көз тастады. Сонсоң тамағын кенеп алды да:

– Өздерің ертеден-ақ ашына-жай боп, істің бәрін тындырып қойған екенсіңдер ғой, – деп Торғынның аяғының ауырлығын мегзей сөйледі. Бұл жолы ашумен емес, таңырқап, әйел жанын түсіне мүсіркеген пейілмен келеңсіз айтты.

– Е-е, осындай болып қалдық... Тағдырдың неге бастап тұрғанын... – деп Торғын қысыла жауап берді».

Ақаң «Күзеудені» жазған кезде адамзатпен салыстырғанда ап-азғантай-ақ көрінетін Алашқа ғана емес, жер шарының жартысын алып жатқан Кеңес Одағы дейтін кең-байтақ ГУЛАГ-қа тоталитарлық жүйенің социалистік реализм дейтін қарақұс құзғыны кірпік қақпай қарап тұрған-ды. Бұл кезде тоқал алуды ақтау түгілі, тірі жанның күмәнмен қарауға хақысы жоқ адам баласының шынайы Махаббат сезімі хақында да емен-жарқын шешіліп, керегінше көсіліп сөйлеуге хақың жоқ-ты.

Сейдімбеков – Суреткер!

Хас суреткер қандай қоғамдық система, нендей жалмауыз цензор қасқая қарап тұрса да өзегін өртеген Шындықты көркем ойға бөлеп, көз алдыңа тарта алады. Күшеншек жалған «жазушы» қолындағы қаламын қанша жерден сүйреңдеткенімен, Суреткер көтерілген биікке көтеріле алмай өмірден өтіп жатыр, өмірге келіп жатыр ғой. Неге десеңіз, халтура – күшіктейді, суреткер – туады.

«Күзеуде» – Ақселеудің перзенті. Мұнда оның иісі қазаққа деген риясыз көңіл күйі, Алаш атаулыға дейтін асқақ махаббаты көзге ұрып тұр. Мұндай хикаяны Ақаңнан басқа адам баласы жаза алмайды, себебі оның қаны да, жаны да қазақ, мұндағы оқиға тек қазақ жұртында, соның болмысынан ғана туындамақ.

Енді оқиғаның шырқау шегіне көз салыңыз:

«Астындағы атын қос өкпеге тепкілеп, қамшы үстіне қамшы салған Ршыман қыстауға екпіндетіп, тасырлата шауып келді. Не боп қалды дегендей, үрейлене көз тігіп, есік алдында Уәкила тұр екен. Ршыман аттан жұлқына түскен бетінде:

– Ай, Торғын қайда?! – деп ақыра ұмтылды. Іле жақындай бере қолындағы қамшыны құлаштай сермеп, Уәкиланың жонын қуалата аяусыз осып-осып жіберді.

– Ойбай-ай! Ойбай-ай, мен қайдан білейін, өлдім-ау! – деп шыр ете қалған Уәкила бүрісе жасқанып, басын қорғалай, еңкейе берді.

– Торғын қайда деймін, ей?! – деген Ршыман тағы да қаһарлана ұмтылып еді. Осы кезде үйден жүгіре шыққан Құдайменде әкесінің көтере берген қамшысына жармаса кетті.

– Апамның жазығы не, әке-ау, іздегеніңіз Торғын болса, бағана ағасымын деп бір милиция машинасымен келіп алып кеткен. Апам қайдан білсін айдаладағы біреуді, – деді Құдайменде шын әділдік тілегендей.

Сол-ақ екен, Ршыман сығымдай ұстаған қамшыны босата беріп:

– Һа-а-а! Не дейсің?.. – деді қалтыраған үнмен.

Енді бір кішкенеде Ршыманның қапсағай денесі бүгіліп, жалпақ жауырындары селкілдеп, орасан ұзын сирақтары дірілдеп барып, тізесі бүгіле сылқ ете түсті. Сонсоң күректей-күректей қос алақанымен бетін баса:

– О-а-аһ! – деп өкіріп қоя берді».

Мынау жалған дүниеге шыр етіп келіп, Махаббат деп аталатын адам баласына ғана тән асқақ, ұлы сезімнің не екенін сезінбей, түсінбей дүниеден қайтатын қасіретті қоғамдық жануардан өткен қасиетсіз бар ма екен бұл жарық дүниеде?! Ақаңның Ршыманы соның бәрінен де асқақ тұр! Ол бәз біреулердей байлықты көздеп, мансапты қуып, «нан жеу үшін өмір сүрмейді, өмір сүру үшін нан жейді» (Сенека) ғой.

Дүниежүзілік әдебиетте махаббаттың машақатын кемеліне келтіре суреттеген шедевр дүние аз емес, әрине. Дегенмен, пайғамбар жасынан асқан қазақтың ғажайып іңкәр сезімі хақындағы осы бір әрі қысқа, әрі нұсқа дүниені біздің өз ана тілімізде қазақша оқитынымыз қандай ғажап, шіркін?! Ршыманы бар қазақтың ырысы да басқадан кем бола қоймас, елдің бәрі жаппай еліріп, ішіп-жемін ғана күйттеп, халықтан тобырға айналып бара жатқанда біздің ақ сақалды атамыздың өзі қасиетті Махаббат құсымен бірге аспанға қалықтап бара жатыр ғой... Мұндай елдің үрім-бұтағының қайдағы бір құрт-құмырсқалармен қоса қара жерде қалып қоюы мүмкін емес деп ойлайсың. Иншалла, түбі солай болсын! Әттең, қазақшасы менен өткен Ақаңның «Күзеудені» орысшалап «повесть» деп жібергені қалай екен осы?

«Дастан» демесе де, «хикая» дей салмай ма екен дейсің...

Ақселеу – Ақын!

Иісі қазақтың да, ғаламның да түсінігінде жазушы дегеніміздің өзі алдымен – ақын! Ақаңның түнде түсінен, күндіз ойынан шықпайтын қазақ фольклорынан бастап, жер-жаһандық ауыз әдебиетінің небір жауһар дүниелері ақындық шабыттың туындылары емес пе еді?! XX ғасыр оқырмандарының көзін арбап, көңілін дауалаған Габриель Гарсия Маркестің «Жүз жылғы жалғыздық» романы да қара сөзбен жазылған дастан-ды.

Біреу өлеңді өлеңмен жазады. Бірақ оның көбісі – тақпақ!

Біреу өлеңді қара сөзбен жазады. Нағыз поэзия сол болуы мүмкін... Ақын болып тумаған прозашылардың құлағына алтын сырға, олардың жазғандарының мүлдем оқылмайтындығы, повестерінің – у, романдарының – су татитыны, міне, содан!

Ақаңның алпысыншы-жетпісінші жылдары «Лениншіл жастың» бетінен түспеген Алаша хан, Жошы мазарлары, Домбауыл кешені, көшпелілер мәдениеті, үңгіртаным, күй-шежіре, халықнама хақындағы ой-толғамдарының өзі поэтикалық туындылар болатын-ды. Күні бүгінге дейін көркем шығарманы газет тілімен жазатын жазушылар мен көзінің алдынан басқаны көруден қалған, ой-пікірі қатып-семген журналист ағайындар сол газеттің алпысыншы-жетпісінші жылдардағы тігіндісіне көз сүзсе, елге қарау өз алдына, жерге қарауға шама-шарқы келер ме екен? Сол жазғыштарды, шіркін, Алланың алдына апара алмасақ та, алқымынан ұстап, Ақаңның алдына алып барар ма еді?!

Ақаңды мен алпысыншы жылдардың аяғы, жетпісінші жылдардың басында алғаш осы Қарағандыда көрдім. Ақаңды көргенде, өзім қазақ бола тұрып, ғұмырымда тұңғыш рет нағыз қазақты көргендей күй кешкендей едім. Үйіндегі төселген сырмағынан бастап, ілулі қасқыр ішігі, жинаған ертоқым, жүгені, тіпті атқан насыбайына дейін – қазақша. Ақаңмен кездескен сайын өзімнің шала қазақ екенімді іштей сезініп тұрам...

– Орысшалау ойлайды екенсің, бала, – деді ол. Сонда өз осалдығымды өзіммен бірге аңғарған мынау Исаға ұқсас сары кісі пайғамбар шығар деп ойлағам.

Иә, 70 жыл бойы желкемізден түспеген қызыл империя орысшаға шорқақ елдің өзін орысша ойландырып, орысша жаздырып, орысша сөйлетіп жіберіпті. Қазақ әдебиетіндегі қаламдастарымыздың көпшілігі әлі сол рухани отаршылдықтың қамытын киіп, арбасын сүйреп жүр! Олардың жазғандарының егіздің сыңарындай бір-біріне өте ұқсастығы осы ұлттық ойлау жүйесінің жоқтығынан. «Қазаққа он жазушы көп емес, жүз жазушы аз емес», – деп ұлы Ғабең айтқандай, бір-бірінен инкубатордың балапанындай аумай қалған сол жазғыштар қаншама көп болса да, Алашта Ақселеу – біреу-ақ.

«ХХ ғасырдың жиырма сәтінің» қолжазбасын алдына алып барғанымда оның қалай қуанғаны әлі көз алдымда. Егер Ақаң болмаса, бұл дүниенің кітап болып шығуы, менің ақын болып қалуым неғайбыл еді!

Менің Ақаңа арнап жазған өлеңдерім көп. Бірақ бүгін соның біреуін тілге тиек етіп, аяулы ағаға жырдан шашу шашайын.



Шашу



Ит көрген ешкі көзденіп

жүргенде іште іріңді

ғаламат заман кез келіп,

қазағың өліп-тірілді!



Үш ғасыр болып кісенде,

Сан кешіп бастан мазақты,

Қырық тоғыз деген мүшелде

Көрдіңіз осы Ғажапты!



Алашың – азат, не керек,

Алаң ой болса да басыңда.

Жердің Жеті кереметі дейтін керемет –

Түк емес мұның қасында!



Алдыңнан сан жұрт бал ашты,

Бұзылмасын оған түс-өңің.

Көрсе екен алып Алашты

Алпыс бір дейтін мүшелің!



Жетпіс үш дейтін мүшелің

Жер-көктің қосып арасын,

Жер-жаһан білмей түс-өңін

Алашқа аң-таң қарасын!



Лүпілдеп жүрегің шерменде,

Қырандай тұғырыңа қонарсың.

Сексен бес мүшел келгенде

Он сегізге келгендей боларсың.



Сөнген де ұмытылып, солған да,

Осы бір бекзат дер шағың.

Тоқсан жеті мүшеліңе толғанда

Қонаққа шақыр Жер шарын!



Ауырлап сәл-пәл аяғың,

Көзін арбап хас сан ханымның,

Сәкеннің ұстап таяғын,

Төріне шық дастарханының!



Алаштың мөлдіреп аспаны,

Арнаңнан, Аға, тосып-тол!

Жамбылдың жасынан ас-тағы

Жап-жас аруға ғашық бол!



Қуанып, нұрың мол кезде,

Еркеңе қара есінеп...

Жеңгеміз түгіл, сол кезде

Жер-жаһан Сізді кешіред!





Асан Жұмаділдин





ПАРАСАТ ПАЙЫМДАРЫ




Елуге келген Ақселеуді жазушылық шеберлігі шыңға ұласқан, ғалымдығы даналықпен астасқан ерекше тұлға десек ерсі болмас. Жазушы атану – екінің біріне тие бермейтін табиғаттың берген сыйы, ерекше әрі дарындылық. Бұл әсіре мақтау емес. Ақселеуге лайық, Ақселеуге тән баға. Жазушы, ғалым ініміздің қаламынан туған дүниелердің бәріне пікір айтудың орайы келмесін ескеріп, біз оның екінші қыры – даналық иірімдері туралы толғамдарына тоқталуды жөн көрдік.

Бағзы заманнан бастап бажайлайтын Ақселеу Сейдімбектің «Күңгір-күңгір күмбездерін» (сұлулық туралы сырлар), қай жанрға жататынын ажырата алмасақ та, құныға оқып, ой-өрісінің қуатты гравитациялық әсерінде қалғанымызды мойындаған едік. Жанр демекші, «Күңгір-күңгір күмбездер» роман, повесть, әңгіме, новелла деп атауға келмейтін ғылыми, философиялық жағы терең, көркемдігі көз қарықтыратын бояулы шығарма ғой. Біз оны парасат пайымдары деп қабылдаған болатынбыз.

Ізі өшпеген оқиғаларды өкшелей, тарихи тақырыпқа келсек, шығармалар жазған жазушыларымыз көп. Ал Ақселеудің даралығы сол, ол тек қағазға жазылған немесе тасқа қашалған жазу, таңба, суреттер арқылы ғана емес, этнологиялық егжей-тегжейлерге жете назар аударып, зерттей, зерделей білетін қаламгер-ғалым ретінде танылды. Ақселеудің кітаптарын оқу үстінде аңғарғанымыз: қай этностың болмасын тарихи гүлдену, дәуірлеу кезеңі, бағы тайып, басы құралмай, ыдырау кезі де болады екен. Солай бола тұрса да, белгі қалдырмай, із-түзсіз құрып кететін ешқайсысы жоқ сияқты. Тарихи хатқа түспесе де, жадыға жетіпті. Тұтынған бұйым, қолданған құралы, атадан балаға ауысып, мирас болып келе жатқан әдет-ғұрып, салт-сана, солардың бәрінен де сендірерлігі – тілі мен ән-күйі арқылы бізге жеткен екен. Осы деректерді бұрынғы жазғандарынан да гөрі саралап, саптастырып, ғылыми тұжырымдарды көркемдікпен қанықтырып, көпшілік оқырмандарға сіңімді, тұтынуға жарамды етіп берген.

Ақселеудің тағы бір шығармасы – «Сонар» кітабы. Бұны автор «Деректі әңгімелер» деп атапты. Жоғарыда «Күңгір-күңгір күмбездерді» дәстүрлі көркем әдебиет жанрларының ешқайсысына үйлестіре алмай аңырып қалғандай күй кешкенде, ол өзіміздің, «Көрмегенге көсеу таң» дегендей, көркемдік сауатымыздың саяздығы, әлде өздігімізден соныға сонарға аяқ басуға жүрексінетін соқпақшыл-қарашылдығымыздан болса керек. Әйтпесе эссе де, деректі әңгімелер де бұрыннан бар жанрлар ғой, тек олардың жүгі қазақ әдебиетінде жеңілдеу болғандықтан ба, әйтпесе қазақтың ауыз әдебиеті қорындағылардың бәрі эссе, аңыз-әңгімелер болғандықтан ба, бұл жанрлар онша еліктіріп, ерте жөнелмейтін. Қазір оларды ежіктеп оқи бастайтын болдық. Өйткені егемен ел кешегісін білмесе, ертеңінде еркін жылжи алмайды. Өткенін білмеген – келешектің өткелін таба алмайды.

«Сонар» кітабын оқығанда алған әсер, ойды түртіп оятатын, санаңда сақталатын жайттарға оралсақ, кітаптың «Ұзақ сонар» бөлімі қадала оқып, қайталап зерделейтін қағида деп қабылдарлық талдау-тұжырымдарға бай. Әсемдіктің әр қырын алдыңа жайып, сұлулық парасатын тарамдайды. Ақселеу: «...Бар мұраның мәні мен сәнін, дара бітімін, қасиет-қарымын ашу – міндет», – дейді. Талғамы орнығып, танымы айқындалмаған жас ұрпақ көз алдындағы қараның соңынан қалмайтын жаңа туған қозыдай «елпілдегіш, таңырқағыш, қабылдағыш» келетінін ескертеді Ақселеу. Жас адамға рухани сергектік те, рухани сырқатқа ұшырау да сол балаң кезінде жабысады. Олар тән сырқатын сезер, ал рухани дімкәстігін сезінбейді. Ондай сырқатты емдеу де оңайға соқпайды.

Біз «мәдениетсіз, сауатсыз болыпсыңдар» деп ата-бабаларымыздың аруағын даттап, «бай болдың» деп басқа соғып, «ақсақал болдың» деп сақалынан алдық. Кейінгі бір-екі жылда ғана аруақ, Құдайды ауызға алып, ас беріп, атақ-даңқын асқақтатуға талпынып жүрміз. Басқалардың басқан ізін, айтқан сөзін, «әу» деген әнін айнытпай көшіріп – «мәдениетті» болдық. Сөйтсек, онымыз барып тұрған мәдениетсіздік, көргенсіздік екенін енді-енді түсіндік. Әр халық өмір-салтына, тарихи-әлеуметтік бітіміне қарай мәдениетін өзі жасайды екен. Басқалардың озық үлгісін машықтай отырып, қолтума дәстүр-мәдениетін байытады екен. «Сонар» кітабынан соны аңғарған едік.

Ақселеу өткен өмірбаянымызды хатқа түсіруші алғашқы да, ақырғы да қалам ұстаушы емес. Солай бола тұрса да, ол – ұрымтал жерден қосылып, ұта сөйлейтін тарихшы да, зерттеуші, көркем сөз, тұлғалы ой шебері. Тарихшылар сахара төсіндегі ру-тайпалардың қазіргі қазақтарға дейін бірінің келіп, бірінің кеткенін дәлелдесе, Ақселеу сол тайпа, сол этностардың аты өзгергенімен, нәсілі, тегі бір бұтақтан өніп, өрбіп келе жатқанын өнер өрнегіндегі сабақтастықтар арқылы дәлелдеп сендіреді. Заман ақиқатын аңғартуда терең ойы, тетікті тілімен, танымдық қасиетімен сусыныңды қандырады. Сусыныңды қандырады деу жай сөз, оқыған сайын шөліркей түсіп, аңқаңды кептіреді. Оқи түсуге, сіміре түсуге асығасың. Оқырман ойы мен оқымысты парасаты араласып, рухани игілік иіріміне айналып кетеді.

«Рухани болмысы диалектикалық кемел зердемен пайымдалмаған орта жасыққа жұбанғыш, әсіреқызылға еліктегіш келеді», – дейді Ақселеу. Бұл жерде автор ғылыми зерде зеріктірмей ерте білсін, бізге аналитикалық зерде қажет деп отыр. Төлтума өнердің тұғырын аласартқан ұлт ұлтаны сыдырылған етіктей жұлығы кетіп, ол жамауға жараса да, қамсауы аз, сұлулық сиқы қашып, ақыры талғамсыздыққа әкеліп ұрындырады екен. Бұндай жағдайда артыңа мойын бұрмай, алға өзеурей беру – бір жағынан өлермендік болса, екінші жағынан адасудың алды осы.

Ақселеу бұл кітабында адам бойына кісілік дарыту ұлттық сипатынан айырылса, онда адамгершілік қасиет толыққанды болмайтынын келісімді дәлелдеген. Қазір төлтума дәстүрінен айырылғандар жинағы жоқтықтан кемдік көріп жүрген жоқ, иманы жоқтықтан жексұрын болып барады.

Азат ойдың алдыңғы шолғыншысындай Ақселеудің тіл туралы толғаныстары да көкейкесті армандарымызды алдын ала болжамдаған. Ана тілімен ауызданбаған жастар мінезіндегі бөгделіктер ұлттық ерекшеліктер мен психологиялық тұтастықты ірітті. Не ол емес, не бұл емес дүбәра мінездер пайда болды. Тілінен айырылған халық мәдениетін жояды. Ұлттық ерекшелігі тозған, жойылған халық этнос бола алмай, тамыры тартылады. Тамыры семген соң бүршіктемейді, жапырақ жаймайды, бұтағы сояуланып қурайды, діңі құлайды. Қазақ тілі тұтыну құралы ретінде қалып бара жатқанда егемен ел болдық. Қазақ тілін мемлекеттік тіл етуге жағаласып жүрміз. «Тілдің бітім-қасиеті, сөздік қоры, оралым-икемі халықтың сан ғасырлық тарихи портретіне лайық болса, сол тілмен сөйлеп, жазып, ойлай алатын адам өзін жеке тұлға ретінде ғана емес, белгілі бір ұлт өкілі ретінде көрсете алады», – дейді Ақселеу. Ұлт өкілі болып көрінер кезге де аяқ баса бастадық, қадамымыз қайырлы болсын!

Сөйлеу мәдениеті ауызекі тілден нәр алып, ұшталып уыттанатыны атам заманнан белгілі. Қазақтар бұрын алқалы жиын, айрықша басқосуларда алдын ала жазып алған, болмаса біреудің жазып берген сценарийі, тезисі, мәтіні бойынша сөйлемеген. Жезтаңдай шешендер, бітімгер билер, арналы ақсақалдардың тыңдаушысын үйіріп әкететін ұлағатты ой, ұтымды сөздері де өз алдына үлгі таратар мектеп болып қалыптасқан. Кейінгі ұрпақ сол қасиеттерден қол үзе бастады.

Ақселеу фольклорымыз туралы келте ұғымды кеңейте талдап, келісті тұжырымдайды. Оның талдауларында фольклорлық туындылардың ауқымы кең қамтылған. Бұрын авторы жоқ ертегі, аңыз-әңгіме, өлең, ән-күйлерді ғана фольклор деп пайымдаушы едік. Сөйтсек сәулет, сұңғат, қол өнерінің алуан түрі фольклор иіріміне енеді екен. Бұның бәрі сұлулық туралы әсер туғызатын туындылар тобына енеді. Осындай дәстүрлі мәдени мұраларымызды пайдалануда, игілігімізге тұтынуда оған қомсына қараудан қаншама рухани жұтаңдыққа ұшырадық десеңізші. Ақселеудің: «Шет елдің мүлкін тұтынып, рухани өнімдеріне еліктеуді дәреже көріп, тіптен мәдени жетістік санайтын кембағал ұмтылыстар бар», – деуі сол дәстүрлі мәдениетімізден қол үзе бастағанымыздан болса керек.

«Түрі – ұлттық, мазмұны – социалистік» деген анықтаманың алғашқы компоненті сувенирлік әсері аз, алабажағы көп көрнекі үгіт деңгейінде ғана болғанын біз енді-енді зерделей бастадық. Бұны Ақселеу тұспалдаса да турасын айтып, ерте еске салған болатын.

Музыка тілін бажайлау екінің бірінің қолынан келе бермейді. Ал тыңдап, ләззаттануға елдің бәрі қабілетті. Ақселеу өнер тілі, өнер әрпімен жазылған туындыларды таниды, мүдірмей оқиды, оны басқаларға түсіндіреді. Ажыратып, саралайды, саптастырып, типтендіреді, сөйтіп ғасырлар қатпарын алдыңа жаяды. Кеше ғана өткен оқиғадай сендіре баяндап, күдік қалдырмай иландырады.

Расына келсек, қыз-келіншектер болмаса ән де тумаған болар еді. Олардың жан сұлулығын қалыптастыруда әннің әсері мол. Алдыңнан кесіп өтпейтін қазақ қыздары правосыздығынан жасқаншақ болып еді деп келген тұжырым түбірімен қате екені кейінгі жылдары ұрпақ тәрбиесінен анықталды. Қызға қырық үйден тыю болмаған кезеңдерде әйел болған қыздар, қызыққұмарлық, тән түшіркенісіне құнықпа болғанымен, ізет-инабаттылықтан айырылды. Сұлулықты тән түзілісінің мүсінділігі деп қабылдаған түсінік мүсін сымбаттылығын жайып салып, жарқырата көрсетуін, етегін ашып жүретінін ерсі санамайтын анайылыққа дейін әкелді. Арулар туралы қазақтың әсем әндерін түсінбеу, құныға тыңдамаудың аяғы бетпақтыққа әкеліп соқты. Қазіргі қыз-келіншектеріміздің көпшілігі қазақ әндерін, өздерінің сұлулық, сүйкімділігін паш ететін ерекшелігін қабылдап түсінерлік зерде-қабілетінен айырылған. Бұл ұлттық нышаннан айырылу ғой. Ұлттық нышан тіл, ән-күй, әдет-ғұрып, тұтыну бұйымдары арқылы дүниеге шыр етіп түскеннен, тіпті ана құрсағына біткеннен бастап қалыптасар болса, біз содан қол үзе бастадық қой, киелінің бәрін кикілжің жеңді. Құдайдан қорықпаймыз деп жүріп, аруақтан именбейтін болып кеттік. Аруақ деген ата-бабаларымыздың өнеге тұтар қасиеттері, есімі ұмтылмай ұрпақтан-ұрпаққа жеткендер ғой. Оларды сыйламаған адам инабатсыз, имансыз келеді. Ақселеу «Әнге айналған аруларда» осыларды меңзейді.

«Мың бір маржан» деп аталатын кітабында Ақселеу қара өлең табиғатына ғылыми түсініктеме жазған. Бұл түсініктемелерде де терең білімдарлық, шегелеп, шендестіріп айтатын шешендік баурап әкетеді. «Көшпелі қоғамның ең мәнді сипаты – артық атаулының бәрін сыртқа теуіп, мәңгілік тарихи сұрыптауды өмір сүрудің кепілдігіне айналдырған», – деп анықтама береді Ақселеу. Ол жинақтап құрастырған қара өлең нұсқаларынан жоғарыдағы анықтаманың нақтылы екеніне көзің жетеді.

Сонымен, пікірімізді жинақтай келгенде, ер жасы елуге толып, осынау мерейтойын өзі туған топырақта тойлағалы отырған Ақселеудің жоғарыда аталған еңбектерін елеулі ғана емес, халық игілігіне, ғылымға, әдебиетке қосылған ерекше қазына деп білеміз.





Төрехан Майбас





МЕНІҢ АҚСЕЛЕУІМ




Ақселеу Сланұлы...

Ақселеу Сейдімбек...

Ақселеу Тарақты...

Бәрі дұрыс. Қазақ текесімінде осының бәрі бар. Шыққан жеріне, еліне орай текесім алып жүрген арыстарымыз аз емес. Қала берді ұрпағы, үбірі, шүбірі деп те жүрміз.

Шығыс текесім үрдісінде не жоқ дейсіз?!

Фирдоуси...

Жәми...

Абай...

Ыбырай...

Шоқан...

Жамбыл...

Бұл үрдіс Батыста да бар.

Байрон...

Гете...

Гейне...

Бәрі де түсінікті. Ешқандай жалғау-жұрнақтың керегі жоқ. Оларды керегі жоқ қылып тұрған – арыстардың өздері.

Ақселеуге де ештеңені жамап-жасқап керегі жоқ. Ақселеу!

Бәрі орнына жаңа келді. Алаштың Ақселеуі. Бәріне де түсінікті Ақселеу! Ақселеудің атын шығарған – «Лениншіл жас». «Лениншіл жастың» атын шығарған – Ақселеу. «Білім және еңбекті» оқырман оқитын басылым еткен де Ақселеу...

Ақселеудің ұлтжанды екені де белгілі. Бір кездері «Қой шаруашылығы – екінші тың» деп жалаулатқанымыз да өтірік емес. Сол кездегі баспасөз бетінен осы тақырып түспей-ақ қойды. Осыған үн қоспаған бір қаламгер болса, ол да Ақселеу...

Халқымыздың Ақселеуді жазушы ретінде танығаны кейін. Оған дейін ол өзінің жүздеген мақала-зерттеулерімен қазақ елінің төсіндегі тарих, мәдениет ескерткіштерінің білгірі ретінде танылды. Сол арқылы халқымыздың мектепте оқымайтын тарихын жазды...

Ол қазақ әдебиетіне «Ақиық» арқылы келді. Өзіндік қолтаңбасын бірден танытты. Оны ешкіммен шатыстыруға болмайды. Өйткені ол – қазақ даласының жыршысы. Қазақ даласын қара сөзбен жырлады. Оның ізбасарлары да табылар. Бірақ қайтып Ақселеудей жырлау мүмкін емес. Өйткені Ақселеудің өзі – табиғаттың бір пұшпағы...

Сәбит Мұқанов...

Бір өзі библиотека.

Евней Букетов...

Бір өзі энциклопедия.

Жайық Бектұров...

Бір өзі архив.

Ақселеу...

Бір өзі театр.

Тарихшы ретінде «Күңгір-күңгір күмбездерімен» келді... Өнертанушы ретінде «Күй шежіресімен» келді...

Аудармашы ретінде «Троя сұрапылы және оның батырларымен» келді... Композитор ретінде «Сарыарқа», «Дәурен-аймен» келді...

Көп нүктені әдейі қойып отырмын. Өйткені екінің бірі Ақселеудің күйші екенін, қолөнер шебері, әңгімешіл екенін, шежіреші екенін біле бермейді.

Ғабең этнографиялық әңгімелер жазды... Бәрі де кейінгі ұрпақ үшін. Ал Ақселеудің қай шығармасын алмаңыз, бәрі де этнографиялық шығармалар...

Қазақтың әліпбиіне де араласып жүрген Ақселеу...

Маған бір ұры ой келеді. Құдай Ақселеудің басына бар өнерді үйіп-төге салған. Ақселеу соны дұрыс пайдаланып жүр ме? Алланың бергенін Ақселеу шашыратып алып жүрген жоқ па? Қазақта «Екі кеменің...» деген даналық бар еді. Ал Ақселеу болса бірнеше кеменің құйрығынан ұстап отыр емес пе?

* * *

Ақселеу...

Бүгінде ердің жасы 50-ге келіп отыр. Оның берері алда. Қазір оны Алаштың Ақселеуі деп білеміз.

Ертең...

Ертең Адамзаттың Ақселеуі болатынына сенемін.





Аманбек Әбдіханов

КЕМЕЛІНЕ КЕЛГЕН ҚАЛАМГЕР



Зымыран заман зулап өтуде.

Сонау бір жылдардан бері қарай газет-журналдардан көкейкесті проблемалық мәселелерді көтерген очерктері мен терең ойлы, өткір жазылған мақалаларын, ғылыми-зерттеу еңбектерін, повестері мен әңгімелерін өзіміз зейін қойып оқып жүрген авторымыз, жерлес қаламгеріміз бүгінде жарты ғасыр ғұмыр кешіп, ердің жасы 50-ге келіпті.

«Тайдың жүрісі білінбейді, баланың жұмысы білінбейді» дегендей, алғашқыда қаламын кезеніп жүрген ұшқыр ойлы журналист бүгінде көрнекті жазушы, білікті ғалым дәрежесіне жетті. Ерінбей еңбектеніп, талмай ізденіп осындай дәрежеге жеткен жанға, жерлесі болсын-болмасын, қай қазақтың баласы мақтан етіп қуанбасқа, риза болмасқа?!

Ақселеу Сланұлы 1942 жылы 12 желтоқсанда Жаңаарқа ауданының бір кездегі «Атасу» аталған колхозында туған. Сұрапыл сұм соғыстың қаһарлы қысында дүниеге келген жас сәби туған әкесінен де ерте айырылды. Оның әкесі Слан Сейдімбекұлы Ұлы Отан соғысына кетіп, сонда шейіт болған.

1959 жылы аудан орталығындағы Ленин атындағы №1 қазақ орта мектебін бітірген Ақселеу бірден еңбекке араласқан. Сол кездегі дәстүр болған шақыруларға орай комсомолдық жолдамамен «Қызылтау» кеңшарына барып, шопан таяғын қолына алып, үш жылдай қой баққан. Бұл шаруашылық қазір Жаңаарқадан көршілес Ақадыр ауданына ауысып, Кәрім Мыңбаев атындағы кеңшар атанып кеткен. Ол осында үш жылдық шопандық өмірден кейін барып Қазақ мемлекеттік университетінің журналистика факультетіне түсіп, оны 1968 жылы бітіріп шыққан.

Бұдан соң оның журналистік қызметі басталып, негізінен республикалық «Лениншіл жас» (қазіргі «Жас Алаш») пен «Социалистік Қазақстан» (қазіргі «Егемен Қазақстан») газеттерінде 15 жылдай қызмет етті. Оның арасында бір жылдай Қарағанды облыстық газеті «Орталық Қазақстанда» да еңбек етті.

Міне, сол жылдарда ондаған проблемалық мақалалары мен очерктері жарияланды. Сол кездерде-ақ оның әдеби-көркем шығармалары да бірінен cоң бірі жариялана бастаған еді. Одан кейініректе өзі бас редакторы болған бір кездегі «Білім және еңбек», бүгінгі «Зерде» атанған журналда жазушы өз ізін қалдырды.

Ақселеудің қаламы негізінен газет редакцияларында ұшталып, журналистік шеберлік жолында шыңдалудан өткен. Әдебиет ғұламаларының айтуынша, жазушылар өмір мектебінен өтумен қатар газет редакцияларының мектебінен де өтеді екен. Жас күнінен өмірдің ыстық-суығына қанып өскен Ақселеу өзінің еңбексүйгіштігімен, ізденімпаздығымен оқуда да, шығармашылық жолында да қадамдары сәтті болғандай.

Жазушының қай кітабын, қай шығармасын болса да оқырмандар кезінде өте жылы қарсы алып, тамсана оқыды. Әсіресе «Аққыз», «Қыр хикаялары», «Күңгір-күңгір күмбездер» және басқа да кітаптары өз оқырмандарын тауып, ыстық ықыластарына бөленді.

Оның қай шығармасы да тартымды оқиғалы сюжетке құрылып, сөз саптауларынан қазақтың шебер де шешен тілінің көркем өрнектерін көресіз. Қай кітабынан да қазақтың әдеби тілінің тамаша үлгілерін табасыз.

Шығармалары жалпы қазаққа түсінікті көркем тілмен жазылған. Әсіресе «Күңгір-күңгір күмбездер» атты тамаша зерттеу кітабы көпшілік назарын аударды. Осы кітапты халыққа түсінікті, ұғынықты тілмен жазумен қатар көптеген тарихи кітаптар мен архивтерді ақтарып, орасан мол деректер жинағаны көрінеді.

Жазушының әңгімелері мен повестерінің барлығы дерлік қазақ ауылындағы өмірдің хикаяларына, сондағы ұлттық тұрмыс-тіршілік көріністерін суреттеуге арналған. Ал ондай шығармалардың оқырмандары да табылады. Сондықтан да болар, жазушының шығармалары көршілес республикалар мен шет елдердің тоғыз тілінде жеке кітап болып басылып шыққан.

Шығармашылық өнердегі осындай еңбектері үшін де оған 1979 жылы Қазақстан Журналистер одағы сыйлығының, ал 1989 жылы Қазақстан Жазушылар одағы сыйлығының лауреаты атақтары да орынды берілген.

Ғалым жазушымыз соңғы жылдарда қазақтың ұлттық музыкасы саласында арғы-бергі тарихқа зерттеулер жасап, қайсыбір ашылмай жатқан сырларды жұртшылық алдында жария етуде. Ол қазақтың ән-күйлері жөнінде республикалық телевидение арқылы сериялы хабарлар жүргізіп, ұлттық музыка мәдениетімізді насихаттауға да елеулі үлес қосуда. Оның биылғы шыққан «Күй шежіре» атты кітабы сондай зерттеу, саралау еңбектерінің нәтижесіндей көрінеді. Сонымен қатар Ақселеудің өзі де әсем сазды әндер шығарғанын да халыққа айта кеткен жөн.

Журналист-жазушымыз республикамыздың қоғамдық-саяси, әлеуметтік, мәдени-рухани салаларына белсене қатысып, өзінің ұлтшыл емес, ұлтжанды азамат екендігін де ісімен көрсетіп келеді. Ол – Қазақстан Жазушылар одағы секретариатының мүшесі, республикалық кейбір баспасөз органдарының алқа мүшесі.

Ғалым республикадағы Тарих және мәдениет ескерткіштерін қорғау қоғамы президиумының мүшесі бола отырып, біраз жерлердегі зерттеу жұмыстарына да қатысуда. Республикалық ономастика және терминология комиссияларының мүшесі ретіндегі белсенді жұмыстарына да ризашылық білдіреміз. Өйткені ол республикамыздағы тарихи жер атауларын қалпына келтіруге елеулі үлес қосуда. Тіптен оның жер атауларына байланысты топономикаға қатысты бірнеше мақалалары аты шулы қайта құруыңыздан бұрын, сексенінші жылдардың басында-ақ, «Қазақ әдебиеті» газетіне, басқа да басылымдарға шыққан болатын.

Мерейтойдың иесі Ақселеу Сланұлы әдебиетке алпысыншы жылдардың соңын ала, жетпісінші жылдардың басында келген. Келгенде жалғыз емес, сол тұста үлкен бір топ жастар қазақтың әдебиет ордасының есігін ашыпты. Сол үлкен бір топтың ішінен 1942 жылқы жылы туған 25 ақын-жазушы қазіргідей қиын кезеңге қасқая қарап тұрып, өздерінің жарты ғасырлық мерейтойларын Алматыдан бастап, бірінен соң бірі туған жерлерінде де өткізуде.

Ақселеу Сланұлы – жазатын тақырыптарын дұрыс таңдай білетін талғампаз әрі өндірте жазатын жазушы. Олай дейтінім, ол әдебиетке келгеннен бергі уақыттың ішінде жиырмадан астам әдеби-көркем және ғылыми-көпшілік кітаптарын шығарыпты. Немесе орта есеппен жылына бір кітаптан шығып тұрған. Тіптен кейбір жылдары екі-үш кітаптан шығыпты. Мәселен, алғашқы шыққан кітаптары «Ақиық» пен «Қыр хикаяларынан» соң 1979 жылы «Күңгір-күңгір күмбездер» атты тамаша еңбегімен қатар «Кеніш», «Тауға біткен жалбыз», «Алпамыс батыр» деген төрт кітабы бірден шықты. 1991 жылы «Аққыз» атты кітабы шықса, биылғы 1992 жылдың өзінде де «Қара өлең туралы», «Күй шежіре», «Көшпелілер тарихы» деген үш кітабы жарық көрді.

Ақселеудің аудармашылық еңбегін де атамасқа болмайды. Бұл салада ол Гомердің «Илиада», «Одиссея», И. Можейконың «Әлемнің 7 және 37 кереметі» деген шығармаларын қазақшаға аударып, кітап етіп шығарған.

Осындай жазушыдан халқымыз әрқашан да өмір талабына сай жаңа туындыларды асыға күтіп отырады. Бүгінде ердің жасы елуге келген қаламгеріміз өзінің нағыз кемелденген шағында тұр.

Әдебиет пен ғылымға әлі де бергенінен берері көп, әлі де талай тың туындылар бере алатын, оқырманын сонысымен қуантатын, әрқашан да биіктен көрінетін Ақселеу Сланұлының сегіз қырлы, бір сырлы ғалым-жазушы бола беруіне жерлестері де шын жүректен тілектестік білдіреді.





Тұрсын Жқртбай





САУСАҒЫҢЫЗДАН АЙНАЛДЫМ, АҚА!




Тал бойы сұлу жігіттен мін табу қиын. Ал Ақаңның – Ақселеудің біреу тілін, біреу түрін, біреу жүрісін, біреу тұрысын, біреу аңшылығын, біреу әншілігін мақтайды. Азаматқа тән келісімінің бәрі бойынан табылып жатқан Ақаңның сол қасиеттерінің бәрінен де мен оның саусағын ерекше бағалаймын. Сол саусақтар болмаса, руханиятымызды байытқан қаншама кітаптардың жазылмай қалатыны рас. Бірақ мені ол да таңдандырмайды. Шынын айтсам, сол саусақтарға Ақаң домбыра шерткен кезінен басқа уақытта мән де бермеймін. Ал домбыраға тиген кезінде ерекше салаланып, сұлуланып, қасиеттеніп кетеді. Даланың өзі ән салып қоя бергендей. Ол саусақтарда қаншама сыр мен жыр жатыр десеңізші! Ол саусақ не көрмеген саусақ десеңізші! Маған салса, Ақаңның қасиеті сол саусақтарға тікелей байланысты. Ол саусақтар болмаса, ол саусақтар күй шертпесе қазақ өнері де біраз сілкіністен ада қалар еді. «Толғауы» (Ақтамбердінің толғауы) мен «Сарыарқа», «Дәурен-ай», «Алтын асық» дүниеге келмес еді. Өлі күйлер тірілмес еді. Жәнібек Кәрмен сияқты сұңғыла әншілердің даусы халқының жүрегіне толық жетпей, өшіп тынар еді.

Әлі есімде, жетпісінші жылдардың аяғы болатын. Ақселеу ағамыз Қарағандыдан Алматыға ауысып, «Социалистік Қазақстан» газетіне бөлім меңгерушісі болып келе қалды. Тілшісі түгілі, еден жуғышының өзі ЦК-дан басқаға сәлем бермейтін, есепшісіне дейін галстук тағып жүретін бұл мекемені орағытып өтетін едік.

Қалай Ақаң келді – үшінші қабатқа жан кірді. Әуелі теннис ойнайтын болдық, одан жаппай насыбай ату басталды. Соның бәрінен ерекшелігі – редакцияға домбыра келді, домбырамен қосылып ән келді. Қазақстанның түкпір-түкпірінде тығылып жатқан таланттар сол арадан табылатын болды. Күйші Төлеген, Дәнеш, Мәдениет, Рақым, Қажыбек, Қайрат, Жәнібек сол арада бас қосып жүрді. Несіпбек, Жәнібек үшеуміз де үйірсек тарттық. Бір күні, иә, бір күні...

Жаңылмасам, қыс айының іші... Ақаң мен Жәнібек оңашалана бастады. Апта өтті. Ай өткен жоқ. Біз де қалатын болдық... Тыңдаушы керек екен.

Ақаң бір әуенді ұзақ қайталап тартады. Жәнібек тамсанады. Қабағын түйеді, қолын шошайтады. Мен Ақаңның саусағынан көз алмаймын. Осы күй он күнге созылды. Енді Жәнібек жұрттан бой тасалай бастады. Бір айдың мөлшерінде ол мені үйіне шақырды. «Мынаны тыңдап көрші», – деді. Бұрын мен естіп-білмеген бір алапат жыр. Ақтамбердінің толғауы. Үш-төрт күннен кейін Ақаңа тыңдатуға бардық. Кешкі мезгіл. Жәнібек сорғалата жөнелгенде басында еркіндеу отырған Ақаңның басы иілді де қалды. Тыңдап болған соң: «Ой, Алла-ай! Не деген ғажап, не деген философия, не деген кеңдік?! Жәнібек, енді сенің бағың ашылады!» – деді. Күй сарынын арқау ете отырып шығарған сол әніне лайық Ақтамбердінің сөзін тауып, домбыраға түсіріп, Жәнібекке үйреткен Ақаңның өзі емес пе еді?! Бүгінгі қазақ әнін Ақтамбердінің толғауынсыз елестетіп көріңізші. Ақаң болмаса, Ақаңның жүйрік сасусағы болмаса ол ән өмірге келмес еді. Осыдан кейін Ақаң мен Жәнібек, Несіпбек үшеуі қосылып алып, «Дәурен-ай» мен «Сарыарқаны» сол қыста жазып, жұртты таң-тамаша етті. Бұл қазақ әнінің жаңа белеске көтерілген, Жәнібектей жампоздың, Несіпбектей сужорғаның Ақаңның алдына түсіп алып, халқына қарай жайтаңдай жөнелген тұсы еді. Сол ән бүгінгі Бекболаттың бесігі тербеліп, ауамен қоса жүрегіне құйылып жатқан кезі еді. Жамбасымен жорғалайтын Бекболаттың қызығын қызықтап Жәнібек бөлме-бөлмені аралап ән айтатын, ол қай бөлмеге барса, соған жамбастай жорғалап баратын Бекболаттың ұзын сапарымен өз жүрегіне ұя салған тұс еді. Оны ұялатқан Ақселеудің саусағы болатын.

Мен сондықтан да Ақаңның саусағындай сұлу саусақты сирек кездестірдім.

Ондай саусақ қазақта Сәкенде ғана болған шығар.

Мен Ақаңның саусағына ғашықпын. Сол саусақтардан суси құйылған әндер мәңгі өшпесе екен, сол саусақтар талмаса екен, буынына сарысу ұйымаса екен, сіңірі қатпаса екен деп тілеймін.

Саусағыңыздан айналдым, Ақа!





Хангелді Әбжанов





АХАҢДАРДЫҢ ЖАЛҒАСЫ




Құдай қазақты дарынды ұлдардан кенде қылмаған. Шүкіршілік етер осы байлығымыздың ішінде «Ахаңдардың» алғашқысы Ахмет Байтұрсынов атамыздың атын атағанда, ол кісінің алғаш қазақ әліпбиін жасағаны, қалың ұйқыдағы қазақты оятпаққа бел буған «Масасы», бүгінгі XX ғасырдағы қазақ әдебиетінің бастауы «Әдебиет танытқышы» еске түседі. «Ахаңдардың» екіншісі Ахмет Жұбанов дегенде, өткен ғасырдағы қазақ музыкасы майталманының бейнесі көзге елестейді. Осы «Ахаңдардың» рухани жалғасы – бүгінгі күнде алпысқа толып отырған филология ғылымдарының докторы, профессор, журналист, өнер зерттеушісі Ақселеу Сейдімбек.

Ақаңның өмір жолы мен шығармашылық ізденісін бажайлап қарағанда мен үш кезеңді көріп отырмын. Алғашқысы – алпысыншы жылдардағы Ақселеу. Бұл уақыт аралығындағы Ақселеу іздену үстіндегі, әр түрлі құжаттарды, материалдарды, аңыздарды жинаушы және оларды бойына сіңіруші Ақселеу. Әрине, сол аңыздар мен әңгімелердің көпшілігі ол кісінің бала кезден естіп-біліп жүргендері ғой. Дегенмен, бұл кезеңде Ақаң университетті тәмамдап, өмірлік тәжірибе жинақтап, жан-жүрегіне жаңаша сіңіре бастаған кезі. Екінші кезең – жетпісінші жылдардағы Ақселеу, сол бойына жиғанын, естігенін-көргенін насихаттаушы Ақаң. Өзіндік қолтаңбаcы, ойы, бажайлауы бар, халқының ата-бабадан келе жатқан мұрасын насихаттаушы. Ал сексенінші жылдардан бастап жасампаз, жаңа теорияға сүйенген, кешегі өзі насихаттаған құндылықтардың, мәдениеттің болмыс-бітімін бұрын-соңды айтыла бермейтін ой деңгейінде пайымдаушы ғалым Ақаң. Сол сексенінші жылдары Ақаңның шығармашылық өмірінде басталған үшінші кезең күні бүгінге дейін жалғасып келеді. Жай ғана жалғасып келе жатқан жоқ, Ақаң оны биіктетіп, тереңдетіп, халыққа сүбелі дүниелер ұсынумен келеді. Кешегі «Күңгір-күңгір күмбездерден» басталған Ақселеудің жасампаздық жолы кейін «Қазақ әлеміне», «Елтұтқаға» ұласты. Ал енді Ақаңның осындай зерттеулеріне ғалым ретінде талдай қарайтын болсақ, бұл зерттеулердің өзегі – мәдениет, рухани болмыс мәселелері. Ақаң мынау қазақ даласында өмір сүрген көшпелі өркениеттің кешегісін, кеңестік дәуірде ол мәдениеттің күйреуін, бүгінгі күнде сақталған жұрнақтарын мәдениеттегі өзгерістермен, мәдениеттегі сабақтастықтармен түсіндіреді. Қазақты қазақ етіп ұстаған, бүгінгі күні жеткен биігі сонау көне дәуірде туған мәдениетпен сабақтасып жатқандығын, соған қазақ табан тіреп биікке көтерілгеннін Ақаң дәлелдеп жүр. Бұл – ол кісінің шығармашылығында айрықша көзге түсетін жағдай.

Жетпісінші жылдары белгілі шығыстанушы Вениамин Юдин ғылымға «даланың ауызша историялогиясы» деген жаңа термин әкелді. Кейбіреулер историялогияны – тарихнама деп аударып жүр. «Нама» деген сөз «жазамын» деген мағынаға ие, осыдан тарихнаманың историяграфия болып шығатындығын ескерсек, историялогия дегеніміз – халықтың жадында сақталып, ауызша ұрпақтан-ұрпаққа берілген дүние.

Осы В. Юдин енгізген термин шын мәнінде жаңалық екендігін және халықтың мұрасына сүйене отырып, сол халықтың басып өткен жолын, тарихын, сабақтастығын ғылыми түрде дәлелдеп берген бүгінгі алпыс жылдығын тойлағалы отырған Ақселеу Сейдімбек болып табылады. Өйткені біз бұрын тарихты зерделеген уақытта мынау Батыстан, Шығыстан келген жолаушы-саяхатшы, елші-тыңшылардың жазғандарына сүйеніп, соған жүгінетінбіз. Ал олар көп болса бір ай болар, бір-екі жыл болар, сондықтан қазақ қоғамының барлық болмыс-бітімін сезіне алған жоқ, олар тек көзімен көргенін ғана тізіп кетті. Мысалы, Герадот айтады: «Олар «хаома» деген сусын ішеді екен», – деп. Ал ол «хаомның» қымыз екендігін, оны дайындау технологиясын қазақтан артық білген ешкім жоқ. Мінеки, осы тұрғыдан келгенде, Ақаңның тарихтану ғылымына қосқан ұлы жаңалығы – өзіміздің төлтума мұрамыздың бойында тарихқа байланысты сан алуан ақпарат жатқандығын және сол ақпараттың тарихымызды реконструкциялауы барысында баға жетпес үлес қосуы. Сонымен қатар, Ақселеудің зерттеулерін оқып отырып, ғылымда жаңа бір мамандық ашқанын байқаймыз. Біздің салада Отан тарихы, әлем тарихы, археология және этнография деген мамандық түрлері бар, бірақ қазақтану деген мамандық жоқ еді ғой, Ақаңның жазғаны, көне мұраларды, фольклорды тарихи дерек ретінде сөйлетуі қазаққа қазақты таныту деген мәселені шешеді. Қазақтың тарихын басқалар келіп танып, көсегесін көгертіп жазып кетеді деу бекер. Неміс халқы өз тарихын өзі жазды, француздар да солай. Сондықтан да қазақ та өз тарихын өзі жаза алады. Қазақ өзінің ауызша және жазба әдебиетін пайдалана отырып қана дұрыс тарих жасай алады. Міне, осы үлгіні көрсеткен Ақаң болып отыр. Сол себепті Ақселеу Сейдімбек – ауызша историялогияның ғана керемет қолданушысы емес, соған табан тірей отырып, қазақтану деген ғылымды қалыптастырушы жасампазымыз. Ақаңның осы үшінші кезеңі жиырма жылдан асып барады. Ол кісі осы уақыт аралығында шаршаған жоқ, керісінше, бір кітабынан екінші кітабына биіктеп, көтеріліп келеді. Бір ойы екіншісіне сәуле түсіріп тұрады.

Ақаң – дамылсыз, мазасыз, ізденімпаз ғалым. Ақаңның жаңа тәсілдері, методологиясы кешегі бәрін Мәскеуден шешетіндерге ұнаған жоқ. Бар нәрсені марксизм-ленинизмнің шеңберінде ғана түсіндіретіндерге жаққан жоқ. Әркім өткенін, кеткенін әділ бағалағысы келеді. Ақаңның да ниеті сондай болатын. Ақаңның ауызша историялогияға, қазақтануға сүйенгенін олар кешірген жоқ, кешірмейтін де еді. Қызметтен де алды, сынға да ұшырады. Бірақ әділдік бар екен, тәуелсіздігімізді алдық. Бұл уақытта Ақселеу тіпті құлпырып кетті, бұрынғыларынан әлдеқайда артық шығармаларын берді. Енді біз Ақаңа түскен сара жолы, зерттеу жолында ашылған мүмкіншіліктері тиімді, пәрменді болсын деп жаңа шығармалар, жаңа табыстар тілейміз.





Әлібек Асқаров





ҰЛТ НАМЫСЫН ОЯТҚАН




Жалпы қазақ зиялысының басым бөлігі тәуелсіздікке жаңара бастаған тарихи санамен келді десек, артық айтқандық болмас. Өйткені оған дейінгі «қайта құру» деп аталған, бес-алты жыл бойы қоғамды сілкілеген өзгерістер елге жариялылықты әкеліп, демократия дегеннің өзін болмаса да иісін сездіргені шындық. Осы жылдары тарихи сананы төңкерген көптеген «ақтаңдақтар» ашылды. Желтоқсанның ызғарынан селт етіп оянған қазақ зиялысы үшін бұл «жариялылық жылдары» айрықша жемісті болды. Қазақ өзінің кім екенін іздеп талпынып, төл тарихына шым-шымдап бойлай бастады. Осы үлкен үрдістерді елден ерек түсінгеннің бірі Тілеухан болатын. Жалпы ой-өрісі озық, қоғамдағы құбылыстарға шынайы баға беріп, ұлт мүддесін мақсат еткен парасат иелері қай заманда да болған ғой. Өкініштісі сол, сүттің бетіндегі қаймақтай болған әлгіндей тұлғаларды тоталитарлық билік мезгіл-мезгіл қалқып тастап отырды.

Сонау қылышынан қан тамған коммунистік қоғамның өзінде осындай үркердей бір топтың ішінде тәрбие көрген жанның бірі мына мен едім. Кейінгіге үлгі болсын, Назерке, саған соның шет-жағасын сөз етейін.

Баяғыда, ол кез кеңестер дәуірі-тін, «Білім және еңбек» журналының редакциясында он бір жыл қызмет жасағаным бар. Желкөкірек жеткіншек болып келіп, өмірге сабырлы көзқарасы бар, жиған-терген тәжірибиесі бар, қалыптасқан кәдімгі азамат болып аттандық.

Журнал редакциясының уыздай ұйыған шағын ұжымы бар еді. Осы он бір жылда журналдың төрт бастығымен, яғни бас редакторымен қызметтес болдық. Соның әрбірі басылымды өз өресі деңгейінде көтере білді, журнал тарихында өзіндік қолтаңба қалдырды. Алайда мен қызметтес болған сол төрт бастықтың ішінен Ақселеу Сейдімбеков ағамызды бөле-жара атар едім. Ол кісінің редакторлық еткен жылдары қазақ журналистикасының өресі биіктеп, қоғамдық танымы кеңейген кезеңі сияқты көрінеді де тұрады. Осы жылдары журнал қазақтың төл тарихына көбірек көңіл бөлді. Ұлттық салт-дәстүр, діл мен этнографияға айрықша назар аударылды. Архив мамандары, тарихшы ғалымдар, этнографтар мен зергерлер, өнер шеберлері автор ретінде көптеп тартылды.

Мен ол кезде Ақселеу ағамыздың орынбасары – журналдың жауапты хатшысы болатынмын.

Бас редактор Ақселеу Сейдімбековтің бөлмесі Тарих институтының филиалы сияқты еді. Филиал болғанда, әдеттегідей үлкен жиындар емес. Екі, әрі кетсе үш-төрт адам бас қосып, қызыл кеңірдек болып күнде айтысып жатқаны. Сол айтыстың бәрі қазақ ұлтының тарихы мен тағдырына қатысты мәселелер еді.

Ал олардың әңгімесіне құлақ түрсең – шошисың.

Мұндағы әңгіме – біз мектепте де, университте де ешбір мұғалімнің аузынан естімеген сөздер. Ол заман үшін естір құлаққа ерсі – одағай әңгімелер. Бөтеннің құлағына тисе – «ұлтшыл», «пантюркист» деп партиядан шығарылып, жұмыстан қуылатын, тіпті итжеккенге айдалып кететін аса қауіпті әңгімелер.

Әңгіме ауаны аса қиын бағыт алып бар жатқан шамада Ақселеу ағамыз:

– Әлеке, анау қызметкерлерді жылтыңдата бермей, материалды өзің-ақ қарай салшы! – деп, бөтен адамды бөлмеге кіргізбеуге тырысатын.

Бұл – жұмыстағы жағдай. Бір ғажабы, кешке үйге келгенде Тілеуханның әңгімесі де осы тақылеттес келетін. Екеуміз күніге бір бет көрісіп, шер тарқатып шүйіркелесіп алмасақ, ұйқымыз бұзылатын. Әлденені ұмыт қалдырғандай, бір-бірімізді іздеп, алаңдап тұратынбыз.

Өйткені екеуміз құдайы көрші едік, төс түйістірген дос едік.

Тілеухан сол кездегі «Білім және еңбек» журналын да, оның ешкімге ұқсамайтын сал-сері бас редакторын да кереметтей жақсы көретін, қадір тұтатын.

Енді мына қызыққа қарашы...

Желтоқсан оқиғасынан кейін билік артынша осы оқиғаға желеу болған себеп-салдарды іздеуге кірісті ғой. Ол кезде мен басқа мекемеде қызмет жасаушы едім. Оларға бәрібір екен. Бірде МҚК-ге шақыртты. Ғұмырымда есігін ашып көрмеген жерім еді, ойымда ештеңе жоқ, шақыртқаннан кейін салып-ұрып жетіп бардым. Сөйтсек, оқырманды «ұлтшыл» жасаған басылым ретінде «Білім және еңбек» журналын тауып, оның бастығы Ақселеу Сейдімбековтің соңына шам алып түскен беттері екен. Ақселеуді істі ету үшін жауапқа шақырылғандар: бұрынғы орынбасар – мен, қазіргі орынбасар – Жұмабек Кенжалин, редакцияның көптен келе жатқан ақсақал қызметкері, жазушы Танаш Дәуренбеков.

Шүкіршілік, МҚК қатты ескеріп тыйым салып, бір-бірімізбен кездестірмесе де, үшеуміздің сөзіміз бір жерден шығыпты. Сөзіміз нық, ауыз-біршілік танытуымыздың арқасында Ақселеу ағамыз аман қалды. Бірақ бәрібір коммунистік жүйе өзіне адал еместерді кешірген бе, арада көп өткізбей Ақаңды жұмыстан алып тастады.

– Журналдың жұлдызды кезеңі осымен тәмам! – деген. Мұны естіген кезде Тілеухан атаң кәдімгідей күңіренді:

– Ендігісі – ұлт үшін Сейдімбековтің аман қалғанына тәубе етейік!

Тілеуханның «аһ» ұрған осы сөзінде бір шындықтың бары рас-ты. Қазір ғой батырлардың да, баһадүрлердің де арамызда көбейіп кеткені. Қыңқ етсең кесіп түсетін коммунистік жүйе кезінде артық-ауыс сөз айту, одағай пікір түю, аңғартпай, астармен мақалалар ұйымдастыру үлкен қауіп болатын. Ал ол заманда ұлттық намысты оятып, «қазағым» деп қайысқан, «елім» деп еңіреген азаматтар көп еді деп айта алмаймын. Болды, бірақ саусақпен санарлық қана шығар. Соның бірі ғана емес, бірегейі Ақселеу Сейдімбеков болатын. Іші күйген тұз жаласын, бұл сөзді бөтен біреу емес, сол бір алмағайып шақтарда қатар қызметтес болған, үзеңгілес інісі болған, кәкір-шүкір әңгіменің бәріне куә болған заңды орынбасары айтып отыр.

Ал менің Тілеухан досым болса, өзі құрмет тұтатын Ақселеу ағасымен шын мәнінде рухтас еді. Ол өзін сол заманда-ақ Ақселеудің рухани інісі санайтын.

Мінеки, сенің сегіз қырлы, бір сырлы Тілеухан атаңның қысқа болса да мәнді өмірінің бір парасы осы, айналайын!





Қойшығара Салғараұлы





АРМАНЫН БІЛІМІМЕН БЕКЕМДЕГЕН




Қадірлі ағайын! Ақселеудің аяулы жерлестері!

Осындайда Алаштың ардақтысы Ақаңның – Ахмет Байтұрсынұлының бір сөзі еске түседі. Ақаң: «Балам дейтін елі болмаса, елім дейтін бала қайдан шықсын?» – депті. Сіздердің өз ұямыздан ұшқан түлегіміз еді деп, менің Ақселеу досымды орталарыңызға шақырып, баламыз деп бауырларыңызға басып, азаматымыз деп арқасынан қағып, еріміз деп мерейін өсіріп жатқан елдік тірліктеріңізге ризашылығымызды білдіріп, рахмет айтқым келеді. Бұл да болса ортамызда жүрген өрелі азаматтың артықшылығын адаспай ажыратып, алға ұстап, ардақ тұтуға мүмкіндік берген тәуелсіздігіміздің арқасы, ерін сыйлайтын ел бола бастағанымыздың бір белгісі болса керек. Құрметті ағайын, бұл арада өз Ақселеулеріңізді өздеріңізге «ол былай еді, олай еді» деп таныстырып жатқым келмейді. Өйткені Ақселеу кім, ол не бітіріп, не қойды, оның өнердегі, әдебиеттегі, қоғамдағы орны қандай – бұл жөнінде әр қадамына әу бастан сәттілік тілеп, тілеулес жанашыры болып жүрген сіздер менен де гөрі жақсы білесіздер. Сондықтан бұл жерде мен сіздерге замандас досы ретінде, Ақселеудің азаматтық тұлғасын айшықтай түсер ерекшелігі қандай дегенге ғана, өз өреме қарай ой бөліспекпін.

Халқымызда «Ердің ерден несі артық? Ептестірген ісі артық» деген қағидалы сөз бар. Бұл – ұлттық болмысының төрт құбыласы түгел бұрынғылардың айтқаны. Менің пайымдауымша, бүгін үшін бұлай деу аздық ететін секілді. Өйткені халықтың болмысының тұтастығы бұзылып, іштей өзара тілге, дінге, партияға бөлініп, алашабырланып бара жатқан қазіргі заманда «Ердің ерден несі артық?» деген ежелгі сұраққа бір ауыз сөзбен бұрынғыдай жауап бере салу қиын. Біраз ойласуға, азаматтың адамгершілік қасиетін, кісілік парасатын, таным-түсігін, мақсат-мүддесін, іс-әрекетін, жүріс-тұрысын – бәрі-бәрін таразылауға тура келеді. Сондай сәтте қасымызда жүрген Ақселеудің азаматтық тұлғасы оқшауланып, бұрынғының көкірегі ояу, көзі ашық қазыналы қартындай шынайы қазақы бітім-болмысымен, бүгінгінің талабына сай терең парасат-пайыммен дараланып ерекше көзге түседі.

Ақселеудің мұндай даралығының негізі оның таза қазақы болмысында жатыр. Таза қазақы болмысқа келіп орныққан білім мен біліктің боямасыз табиғи үйлесімі оны әлгі Абай айтатын «бүтін адам» деңгейіне көтеріп, азаматтық дара тұлғасын қалыптастырған.

Білік – ананың сүтімен, атаның тәрбиесімен бойға дарып, өскен ортаның өнегесімен жақсыға жетуге, жаманнан кетуге ұмтылу арқылы тірнектеп жиналатын ілімнің жиынтығы. Бүгінгі қазақ қауымының бағына қарай, кешегі ұлтымыздың ұйытқысын ірітіп, дәстүріміздің дәнін шіріткен Кеңес өкіметінің ол кезде құрығы жеткенмен, қылығы жетпеген, пәрмені жүргенмен, дәрмені жүрмеген, шалғай шетте қалтарыста қалған қадау-қадау шағын ауылдар бар еді. Алла тағалам Ақселеудің пешенесіне Сарыарқаның қиыр шетіндегі, атақты Бетпақдаламен шектескен тұсындағы қазақылық қаймағы бұзылғанмен, әлі де болса құнары қожырай қоймаған осындай бір ауылда туып-өсуді жазыпты. Бұл ретте ол Маңғыстаудың Шетпе деп аталатын шет ауылында туып-өскен халқымыздың біртуар перзенті Әбіш Кекілбайұлымен тағдырлас.

Ақселеудің алтыншы атасы Байғозы батыр Абылай ханның бас батырының бірі екенін білесіздер. Елі үшін құрбаншыл болуды ұрпағына мұра еткен атадан қалған тектілік, киелі ортаның өнегелі тәрбиесі Ақселеуге барға байыппен қарауды, оң мен солын дұрыс танып, ертеңін естілікпен пайымдауды жастайынан-ақ зерделетті. Соның нәтижесінде ол біліммен бекемделмеген біліктің жадағай боларын ұқты. Ал білім – оқумен жиналатын сан салалы ілім. Алға қойған айқын мақсат Ақселеуді жастықтың желігін жеңіп, думанды қаланың қызығына еліктіріп жібермей, тынымсыз ізденуге жетеледі. Осылайша тірнектеп жинаған терең білім орнықты біліктің бағын ашып, Ақселеудің азаматтық тұлғасын айқындап, атын алысқа танытты.

Ақселеуді білетін жұрт оны заманына лайық сері, жөн-жосыққа жүйрік, кісілігі мол, сөзі мен ісі бір жерден шығатын жан ретінде қабылдап, оның осы қасиетін айрықша бағалап жатады. Менің пайымдауымша, бұл да халқын қалтқысыз сүйетін азаматтың ұлтжандылығынан пайда болған, саналы ізденістен туған қасиет секілді. Бар тірлігін ұлтының жоғын жоқтауға арнағандықтан, халықтың дәстүрлі өнегесін ұрпақ санасына сіңіре беру үшін бар мүмкіндікті қалыс қалдырмай, мейлінше тиімді пайдаланып қалуды мақсат тұтқаны байқалады. Оның серілігі – қазақы болмыс-бітімді өзінің жүріс-тұрысымен, киім киісімен, іс-әрекетімен болса да жастардың танып-білуіне ықпал етуден туса, шығырмашылық қарымы – көргені мен білгенін, оқығаны мен тоқығанын қалайда жұртына жеткізіп, соның тыңдаушысына жұғысты болуын мұрат тұтудан қалыптасқан. Өйткені Ақселеудің ұлтжандылығы – әйтеуір бір ұлтқа тиесілі болғандықтан қиқуға ілесетін пендешіліктен ада, халқының қадір-қасиетін терең танып-түсінуден, ұлтының кемісін толтыруға, кетігін бүтіндеуге жан-тәнімен мүдделі болудан, қазағымның табанына кірген шөгір менің маңдайыма кірсін деген ниеттен туындаған ұлтжандылық. Сондықтан ол өзінің ғылыми-шығармашылық ізденістерінде ұдайы ұлттың рухани дәулетін еселеп, бұрын із түспеген соныға құлаш ұрып, жаңалыққа жаршы болып, әсіресе халық мұрасының еленбей жатқан қырларын түгендеп отыруға айрықша құштар. Осы құштарлық бұрын жиналып-зерттелмеген қара өлең мен күй аңыздарын алғаш рет рухани айналымға түсіруге итермеледі; қазақ эпостарының қара сөзбен насихатталуына мұрындық болғызды; түп тамыры түркілік танымнан нәр алған Гомер туындыларын қазақ оқырмандарына таныстыртты; тарихты жеке тұлғалар арқылы зерттеу идеясына ден қойғызды; Қазақстанда этнографиялық және этнологиялық ізденістер жандануына ықпал еткізді; сөйтіп «көшпелілердің төлтума мәдениеті» деген категориялық ұғымның орнығуына тегеурінді үлес қостырды; қазақтың музыкалық мәдениетінде бес мектептің барын алғаш саралап танып, олардың даралық сипаты мен типологиялық тұтастығын анықтатты; қазақтың ән өнерінің тарихи-эстетикалық қасиетін алғаш рет кешенді қалпына тануды мақсат еткен телехабарларлар сериясын жасатты; белгілі тұлғалар өмірінің ғибратты сәттерін жинақтауға себепші болған, бұл күнде газеттердің тұрақты айдарына айналған «Деген екен» айдарын бастап бергізді. Сөз жоқ, осылардың бәрі – халықтың рухани дәулетін сабақты жібіне дейін қалдырмай түгендеп, ел игілігіне асыруды мұрат тұтқан ұлтжанды азаматтың халқына шексіз берілгендігінің айғағы. Оның азаматтық тұлғасын өзгемізден даралап, ерекшелеп тұрған да осы қасиеті.

Естеріңізде болар, Бөжейдің асынан оралып келе жатып, Абайдың әкесі Құнанбай ауылдың абыройын қорғаған Сарыапаңа риза болып: «Күтсеңдер, Сарыапаңды күтіңдер; құрметтесеңдер, Сарыапаңды құрметтеңдер», – демеуші ме еді. Сол айтқандай, дақпыртпен далиып жүргендерді емес, күтсек, еліне еңбек етіп, іс тындырып жүрген ерлерді күтейік, құрметтесек, талантымен халқының атын асқақтатып жүрген дараларды құрметтейік, ағайын! Ақселеуге жасалып жатқан бүгінгі құрмет соның басы болғай!





Берік Рақымов





АРҚАНЫҢ АЛТЫН САНДЫҒЫ




Қос күреңге мінген салт атты әке мен бала үйреншікті аяңмен ауылдан шықты. Артта түндігі енді түріле бастаған алты ақбоз үй қалып барады. Атқа отырысы мығым аққұба жігіт тізгінді тартып, ауыл жаққа соңғы рет көз салды. Таңмен таласа тұрғандардың бәрі де бұған тілек тілеп тұрғандай қараса қалыпты.

Қатарласа қалған қос күрең енді жорғаға ауысты. Қужалдың құба жонына дүркірей көтерілген бір топ қара арқар бұларға биіктен көз тігіп, маңғаздана қалыпты. Көкте сар далаға сән берген сары ала қаздар ұшып өтті. Ер үстінен сәл қозғалған елуден енді асқан ел ағасы көзілдірігін асығыс киіп, көктегі сары ала қаздар ұзап кеткенше көз талдыра қарады.

– Ақселеу, Құдай қаласа, биыл жолың болады. Киелі құстың ұшуы тегін емес. Екі жыл жолың болмаса да, елің сенен үлкен үміт күтетіндігін білдім. Өткенде үйлендіремін дегенде, елдің ықылас-пейіліне тоқтағам. Анау ауылдағы ақылдылар – Рахмет, Сәрсембай, Жәркендер «Баланың бағын байлама, оқыса білгірлердің бірі болады» деп мына әкеңді әжептеуір түйіп тастаған.

– Көке, екі жылда конкурстан өте алмай келдім. «Ер кезегі үшке дейін» деген. Бұл жолы жолым болмаса, сіздің тілегіңізге келіспеуге амалым жоқ.

– Қарағым, қамықпа! Менікі – соғыстан қайтпаған әкең Сланның қара шаңырағы құламасын дегенім. Жүректегі жалғыз жара – сол ғана. Адам болып атқа мінгеніңді көрдім. Енді ел кіретін үйдің бірі болғаныңды, қатарыңнан ірі шыққаныңды қалаймын, құлыным, – деген Аманбек атын тебініп қалды.

Балалық шақтан бастап, ауылдағы өткен өмір бұны ерте есейткен. Мектеп бітіргеннен кейін де «Жас шопан», «Жылқышы жігіт» атанып үлгеріпті. Ауылдағы ойын-сауықтың гүлі болып, ақсақалдардың ақ батасын сан мәрте алған мектептегі күндерінде қабырға газетін бермейтін жас қаламгерді қанаты қатайған шақта республикадағы беделді басылымдарға «Атестатты жас шопан», «Өрісте», «Қозы қырқымындағы думан» атты мақалалар мен өлеңдер жазуға итермелейді. Соның бәрі де аяулы ауыл өмірінен алынды.

Тыным таппай жазғызды. Жасынан «ауыл академиктерінің» әңгімесіне құлақ құрышын қандырып, елдегі әнші-күйші, ақын-жыршылардың өнеріне сүйсінді. Ауыр жұмыстың азабын әп-сәтте ұмытып кететін думанды кештердің ғибраты көп тиді. Сондай кештердің бірінде ауыл қарттарының:

«Шіркін-ай, қазақтың осы өнерін тамылжыта айтып, тамсандыра жазатын жазушылар шықса еді», – деп отыратынын бұл талай естіген. Өз әкесін жоқтатпаған мына келе жатқан көкесінің күйшілігі; Нығатайдың бәйбішесі Мәпруза тартатын текті күйлер мен Сәрсенбай ақсақал, Түгелбайлар орындайтын төкпе күйлер де бұған айрықша әсер еткен. Қой бағып, жылқы жайып жүргендегі жақпар тастардағы жұмбақ жазулар, үйдей үңгірлердегі құпиялар мен көне дәуір күмбездері ата-бабалар ескерткішіндей көрінетін. Дархан даланың өсімдіктер сырын кітаптан қызыға оқып, аяулы аналар мен ардақты ағаларынан құныға тыңдаған. Ой-арманына шырмалған күйде қырқымшылар ауылына жеткен. Қаз-қатар қатарласа қонған алты қанат ақбоз үйлер мен жаңа шаңырақ көтерген ақ отаулар көшпелілер өмірінің соңғы күйін шертеді. Бұрынғы жаз шықса мыңдаған шақырым көшіп барып, салқын түсе жылы жаққа жыл құстарымен қайта оралатын дәурен өткен. Енді қыс болса отыз-қырық шақырым аралықтағы орталыққа көшіп, жаз болса науқандық жұмыс бойынша үдере көшу салтқа сіңген.

Осындағы аудан орталығына қырқылған жүн таситын жүк машинасына Ақселеуді іліктіріп, Аманбек ат басын кері бұрған. Аудан орталығындағы анасының ақ тілеуін алып, ағарту ісіне еңбегі сіңген ұлағатты ұстаз Хасен ағасымен Ақселеу де астанаға арман қанатында алып-ұшқан.

Үш жылғы арманы болған аламан бәйгеден 1961 жылы озып шықты. Сиыр жылы Алматыдағы Қазақстанның маңдайына біткен жалғыз университеттің журналистика факультетінің студенті атанды. Жоғары оқу орнындағы алғашқы күндерден А. Сейдімбек кезіндегі шешілмес жұмбақ әлемнің қыр-сырына үңіліп, ата тарихты тануға, ол үшін философия, этнология, фольклортану іліміне ден қоюдың керектігін түсінді. М. Әуезовтің «Халық пен халықты, адам мен адамды теңестіретін – білім» деген өсиетін қаперде ұстады. Әдебиетке келудің алғашқы әліппесі өлеңнен өмір тану болса, бұл өлкеде ол өзінше өрнек салды. Өнерге қатысты жазылған мақалалары мәнді шығып, зиялы қауымның назарын аудартты.

Университетті бітіріп шығып, «Орталық Қазақстан», «Лениншіл жас» – «Жас Алаш», «Социалистік Қазақстан» – «Егемен Қазақстан» газеттерінде, «Білім және еңбек» – «Зерде» журналдарында қызмет атқарған жылдар А. Сейдімбектің өнердегі өрісін ашты. Таланттың қаламынан туған құнды мақалалар елдің мұрат-мақсаттарына қызмет етті. Күні кешегі танымал журналистің қолынан «Ақиық», «Қыр хикаялары», «Тауға біткен жалбыз», «Аққыз» атты көркем туындылары жазылған сәтте А. Сейдімбектің сүйікті оқырмандары пайда болды. Еңбек таразыға түсіп, жұрт тарапынан «Өнерден өз орнын тапқан», «Тіл құдіретін танытқан шығарма», «Шығарма шырайы – шынайылылығы» деген әділқазылық жасалыпты.

Бұл істе Ақселеу Сейдімбекке жуналистік тапсырмалар арқылы сапарға шығу, ел аралау үлкен септігін тигізді. Барған жерінен өткеннен қалған белгілер тауып, көне дәуірдің сырын аңдау «Күңгір-күңгір күмбездер» атты ғылыми ізденіске толы кітапты жазғызады. Жазушының өз ұлтына шынайы берілген патриот екендігіне, қазақтың салт-дәстүрін, мәдениетін жақсы білетін, танымдық тұрғыдан терең түсіндіре алатын суреткер бар екендігіне жұртты кәміл сендірген осы кітап болатын. Шын мәніндегі бұл еңбек деректі материалдардан толысып, көпшілік қауым ұлылар жатқан Ұлытаудағы күмбездерді, Арқа өңіріндегі ескерткіштерді «Күңгір-күңгір күмбездер» арқылы таныды.

Жазушының көркем туындылары – «Аққыз», «Ақиық» атты шығармаларындағы уақыт пен кеңістік мәселесі, ондағы оқиғалары мен жер-су аттары тарихи шындыққа негізделгенін көпшілік біле де бермейді. Кенішті қаламыздың өткені мен бүгіні Ақселеудің тұрақты тақырыбына айналғанын «Кеніш» атты очерктер жинағы, қазіргі жазылып жатқан мақалалар да дәлелдей түседі.

Өзіне сенген Сланның Ақселеуінің танымал журналистігі, таңдаулы жазушылығы, талассыз этнографтығы, сыршыл сазгерлігі, дәулескер күйшілігі халқына аян болып, сүйер ұлым сенсің деген тұста тағдыр да тобықтан қақты.

Әйгілі Гомердің «Илиада» және «Одиссеясын» қазақша сөйлеткен, И. Можейконың «7 және 37 керемет» кітабын аударған шығармалары сандаған тілдерге тәржімеленген А. Сейдімбек өзі атын өзгерткен «Зердесінен» редакторлықтан қуылып, атақ-дәрежесіне қарамастан, орынсыз қудалана бастады. Енді еден тазалаушының бос орнына М.О. Әуезов атындағы Әдебиет және өнер институтының директоры Ш. Елеукеновтің демеуімен лаборант ретінде қызметке алынды. Уақыт өте берді. Бір ғажабы, есті азамат еңсесін түсірмеді. Тәуелсіздік таңымен қоса Сланның сұңғыла ұлы да өз тәуелсіздігі үшін күресті тоқтатпады. Кезінде жинап жүрген қазақтың қара өлеңдерін қайта сұрыптап, ғылыми айналымға түсіріп, оның поэтикалық болмыс-бітімін ғылыми тұрғыдан тексеру нәтижесі кандидаттық диссертацияға айналып, сәтті қорғалып шықты.

Күй құдіретін танытқан «Күй шежіресі» екі кітап болып, «Қазақтың күй өнері» атты көлемді еңбектері бірінен кейін бірі жарыққа шығып жатты. 1997 жылы «Қазақтың күй аңыздары» жөнінде, күй аңызының құрылымы мен жанрлық ерекшеліктеріне қатысты докторлық диссертациясын қорғады. Ғалымдар тарапынан байыпты бағасын алған еңбекке баспасөз бетінде жылы лебіздер көп айтылды. Осы кезеңде А. Сейдімбек «Ықылас күйші», «Әнші Жәнібек Кәрменов», «Зергер» телефильмдері мен «Қозы Көрпеш – Баян сұлу» атты екі сериялы көркем фильмге түсіп те үлгерді. Осыншалық іске уақыт табатын табиғатынан талантты адамның рухының күштілігі баршаны толғандырады. Көпті баурап, өзіне табындырады.

Көптің тілегіне сай жазушы-ғалым, өрелі өнер иесі А. Сейдімбек те ел тыныштығын, бейбіт өмірді, келер ұрпақтың қамын ойлап күйзеледі. Бал жинаған арадай керегін қаузап, келешекке аманат қылуды қалайды.

Иә, оның жиған қазынасы көп, ұлағатты ұлтына айтары: «Қазақ – ұлы халық! Отан – оттан ыстық! Ғылым мен білім – бәрінен артық!»





Темирболат Ахметов





АНАТОМИЯ МОЛЧАНИЯ




У Токтархана Нурахметова начались поистине черные дни. Такая блестящая карьера – не прошло и года, как его перевели в Алма-Ату из Усть-Каменогорска, где он пребывал в скромной должности начальника отдела, и уже нависла угроза стать козлом отпущения. Вся вина КГБ, что он проморгал начало декабрьских событий, по всем статьям ложились обвинения на руководимое им 5 управление – политический сыск. Теперь прощай персональная машина, государственная дача, квартира в престижном районе.

И все же Нурахметов не терял надежд. Его умелая показная активность, шарм, подвешенный язык вполне могли еще раз сослужить добрую службу. Мирошник также новый человек в Алма-Ате, значит, надо убедить его в том, что они являются единомышленниками. Виноваты же старые кадры: и руководство, и оперативные работники. Надо всех, за исключением 2-3 человек, показать безнадежными тупицами, эдакими политически незрелыми аборигенами, тогда и Мирошник, и Москва будут внимать каждому его слову. Шовинистически настроенному Мирошнику это зелье пришлось по душе, он себя вообразил настоящим просветителем казахских чекистов.

Кроме того, настоящей козырной картой в руках Нурахметова являлось дело оперативной разработки «Кочевники», заведенное заместителем начальника І отдела (отдел по контрразведывательной работе среди интеллигенции и молодежи) подполковником Валентином Чугаевым еще в сентябре 1986 года.

По делу проходили известные писатели Шона Смаханулы, Акселеу Сейдимбеков, поступки и высказывания которых Чугаев и Нурахметов оценили как националистические.

И как вовремя! Москвичам, прибывшим выявить первопричины происшедшего, было что показать...

К весне 1987 года все сотрудники 5 управления знали о «Кочевниках», в кулуарах обсуждали вновь заполученные оперативные материалы, строили и прогнозы.

Со временем в деле стали фигурировать многие известные в республике люди. Все плотнее стало обкладываться кольцо вокруг Олжаса Сулейменова, Кадыра Мурзалиева и других. Единственное, что оставалось разработчикам, – это уловить момент, по которому можно было бы возбудить любое общеуголовное дело или поднять пропагандистско-разоблачительную шумиху в средствах массовой информации. Подобные уловки, отцом которых был начальник 5 управления КГБ СССР генерал Абрамов, считались лучшим достижением политического сыска.

С каждым днем дело «Кочевники» распухало, материалы сыпались отовсюду. Конечно, находились подлецы, которые, унюхав в чем дело, спешили «предоставить» компроматы на потенциальных противников, преследуя какие-то свои цели, сводя старые, известные только им счеты. Некоторые оперативные работники со смаком обсуждали полученные при подслушивании материалы интимного характера.

Когда же поставили подслушивающее устройство в доме-музее М. Ауэзова, я понял, что пора делать выбор между исполнением служебного долга и простой человеческой совестью. Обдумав все варианты, пошел на отчаянный шаг, попросил своего брата Орала Жунусова передать Ш. Смаханұлы, А. Сейдимбекову, М. Ауэзову, что ими занимается КГБ, следят, подслушивают, пусть будут осторожны, так как их безопасность прямо пропорциональна количеству материалов, которые сможет «добыть» 5 управление. Орал также должен был обо всем подробно рассказать О. Сулейменову. Выбор пал на О. Жунусова, потому что он, безусловно, пользовался не только моим доверием, но и доверием со стороны незваных лиц. Что имело решающее значение? Пойди к ним я сам или же кто-нибудь менее известный, нежели носитель фамилии Жунусов, то наверняка вышеназванные уважаемые люди приняли бы это за провокацию КГБ. Ну, а сделал ли мой брат так, как я его просил, – пусть будет на его совести. Во всяком случае вскоре после этого Валентин Чугаев заскучал, дело «Кочевники» стало хиреть.

По весне начался период кампании устройства судилищ над участниками демонстраций.

Мне довелось присутствовать на судебном заседании по делу студента юридического факультета КазГУ Кожахметова. Кто-то из членов оперативной группы, постоянно дежурившей на этих судилищах под руководством заместителя начальника отдела 5 управления Даулета Сихимбаева, заболел , и меня попросили заменить его.

Это была, я вам скажу, отвратительная сцена. Вся мерзость тоталитарного режима сконцентрировалась для меня в этом эпизоде. Во-первых, в огромном зале разрешили сидеть прибывшим заинтересованным лицам только на трех задних рядах, на других висела табличка «Не занимать». Во-вторых, судья и народные заседатели были подобраны так, что если бы не трагичная ситуация, то впору рассмеяться. Судья – эдакая краснорожая глыба после глубокого перепоя, к сожалению, казах. Народные заседатели, естественно, как теперь говорят, русскоязычные. Карликовый мужчина всем своим птичьим видом, очками-банками напоминал напуганного грозой худосочного филина. Белесая, бесцветная женщина стыдливо прикрывала щербатый рот натруженными руками с грязными ногтями. За все время заседания они не сказали ни слова. Бравые, угристые парни из ВВ ввели худенького юношу, посадили за перегородку и встали спиной к публике, зачем-то подрагивая ягодицами. «Встать, суд идет!» Зашли вышеописанные типажи. Судья хриплым голосом лесоповальщика зачитал унифицированное для всех подсудимых по декабрьским событиям обвинительное заключение. Начался «самый справедливый суд на свете». Часа через полтора этого гнусного спектакля я пришел к выводу, что я должен что-то предпринять, чтобы к происходящим в Алма-Ате событиям привлечь внимание мировой общественности. Ничего более реального, эффективного не придумал, как убить Колбина. Взволнованный происходящим в зале суда абсурдом и столь неожиданными шальными мыслями, я не мог более оставаться на месте и, сказавшись недомогающим, ушел. Да и на самом деле с сердцем творилось что-то неладное... Вот и до сих пор удивиляюсь Даулету Сихимбаеву, его железным нервам, стойкому сердцу, ему-то пришлось нести наряды на всех шестидесяти трех, кажется, судилищах. Только, наверное, не каждый механизм, перекачивающий кровь, можно назвать сердцем, а Даулет?

Что же касается мыслей об убийстве Колбина, то этот кошмар еще долго преследовал меня. По своему служебному положению я, как никто другой, располагал всеми необходимыми для этого возможностями. Строя различные планы аналогичных форм протеста имперской политике Москвы, я осознавал, что меня расстреляют на второй же день после акции, чтобы народ, мировая общественность не успели отреагрировать. Когда же план был более или менее готов, я решил посоветоваться и взять благословение у моего народа, которого вполне достойно, мне кажется, могли представлять такие люди, как О. Сулейменов, Т. Шарманов, К. Ормантаев. Случилось так, что я в течение ряда лет делился самыми сокровенными мыслями с директором НИИ питания АМН СССР академиком Торегельды Шармановым, ведь каждому человеку нужна своя отдушина. Вот я и пришел к нему и изложил свои планы и мысли. Торегельды Шарманович предостерег меня, что вопрос очень серьезный и надо посоветоваться с «народом», в первую очередь имея в виду названных лиц – своих единомышленников.

Через какое-то время мы вновь встретились в его кабинете, и он разъяснил мне в спокойном, даже несколько холодном тоне, что «народ» не одобряет моих планов. Мы получили клеймо «националистов», а теперь можем прослыть еще «экстремистами». Поэтому никаких убийств, это может явиться поводом для ужесточения дальнейших репресий.

На самом ли деле Торегельды Шарманович советовался с «народом» или же таким образом предостерег меня от отчаянного, обреченного на смерть, поступка, – мне не дано знать.

Вскоре, в мае 1987 года, меня направили на учебу в Киев, и страсти в душе моей несколько приутихли.

Однако по возвращении в родные пенаты начался новый виток конфронтации с Нурахметовым, а значит, с Мирошником.

Как-то вечером Нурахметов вызвал к себе в кабинет и в эдаком доверительном тоне, не преминув сослаться на самого Мирошника и боевые достоинства моего отделения, поручил мне организовать прослушивание бесед лиц казахской национальности, собиравшихся, как выяснил путем личного наблюдения Мурат Курмангалиев, в одно и то же время на одной и той же скамейке в сквере Джамбула. (Вот это криминал! Ай-да Мурат!) Я категорически отказался выполнять этот преступный приказ. Мероприятие провел автор сигнала – Мурат Курмангалиев.

В воздухе запахло грозой. В системе госбезопасности случаев отказа выполнить приказ руководства, тем более самого ПРЕДСЕДАТЕЛЯ, доселе не было. Все с нетерпением ждали, что же со мной сделают?

Тем временем бурные процессы демократизации, гласности, политизирования масс проникли и на наши казахстанские просторы. Проблемы декабрьских событий, последовавших за ними плановых мероприятий по борьбе с казахским национализмом как-то сами по себе заглохли. 5 управление КГБ Казахстана все свои силы мобилизовало на недопущение создания народного фронта Казахстана, каких-либо радикальных общественных формирований.

«Токан Нурахметович! Если в Казахстане будет создан народный фронт – вы выложите партийный билет, – заявил Мирошник.

Нурахметову стало не до меня – его больше беспокоила собственная участь. И так тихо-мирно дожили мы до начало І Съезда народных депутатов СССР.





Тасанби Тоқбергенов





ҚҰБЫЛЫС




Ақселеу – табиғи қасиетті ұғым екенінде дау жоқ. Осы атау аталғанда, ең әуелі көз алдыңа құлазыған ұлан-ғайыр Ұлы Қазақ даласы келеді, сонан соң арыстар арқасында тарихтан есесі қайтқан көшпелілердің өркениет тарихы бозарып атқан таңдай қылаң береді. Ғалым аға Қазақстанда этнографиялық және этнологиялық ізденістердің жандануына ықпал етіп, «көшпелілердің төлтума мәдениеті» атты категориялық ұғымның орнығуына тегеурінді үлес қосты.

Ақселеу аға! Бір мүшел бұрын «Егемен Қазақстанда» «Адырна» айдарымен Қуанышбай Құрманғалиев сіздің киелі елуіңізге орай «Ұлт қасиетінің қайнары» атты мақаласында сан қырлы қабілетіңізге тұңғыш рет лайықты баға ұсынды. Содан бері біраз уақыттың жүзі өтсе де, біз сол әділ бағаның ұзына бойғы тұрғысымен толық келісеміз. Сол мақалада былай деп аталып еді: «Атажұрт ұлан даланың ұлан-ғайыр тарихын есте жоқ ескі замандармен, қазақ халқының негізін қалаған көшпелі тайпалардың тағдырымен байланыстыра, сабақтастыра сыр шерткен зерттеулері жұртшылықтың жүрегіне жол тауып, ұлттық мақтаныш сезімінің оянып, ілгері мәдениетті қабырғалы ел, ежелгі халық екендігін білдіргенін неліктен ерекше бағаламасқа?!»

Қуанышбай досыңыздың өрелі ойлары бізді кең көлемді толғаудан босататын сияқты. Бірді-екілі ғана мәселенің басын шалғанды жөн көрдік. Шынтуайтында бізге құрық өтіп кетіп, сана құлшылығы толассыз бас изетіп қойса, сіз біздің «қайталанбас қасиет-бітімімізді, төлтума мәдени-рухани болмысымызды мақтаныш сезіміне көтеріп», биік рух таныттыңыз. Қазақ әлемін қара сөздің құлақкүйіне келтірген ғалымсыз, сезім мен ойда ала бөтен дүмпу жасай алған суреткер-ойшылсыз. Асыл туған ұлдарымызды бар қазақтың ұранына айналдырған, елдің елдігін қайыра ұйымдастырған, қауымға – көш түзейтін белгіні, руға – мәңгілікті әперген ұлттың көк семсерісіз. Қалай айтсақ та, Ақселеусіз – қазақтың рухани қазаны орта.

Әлемдегі ұлы жаңалықтар адам ойының шығармашылық болжау қабілетінің таңы мен қанатына келеді. Сіздің озық туындыларыңыз осы айтқан қағидамызды дәлелдей түседі. Сіздің талантыңыздың қуатынан туған – ұзын-ырғасы 30 кітап, 2000 мақала, мың сан сұхбат.

Адам бойынан жылт еткен жақсылық қасиеттерді тұмардай ғып асылдап көрсетуге бейімсіз. Ұлтымыздың бойындағы ең жақсы қасиеттерді, ұмытылып бара жатқан дәстүрлерді асыл көмбе ашқандай жарқыратып жібердіңіз. Көшпелілер мәдениетінің көрнекті өкілдерінің өнегелі өмірлерін жаңа қырынан алып, жаңаша жаздыңыз.

Ақселеу аға! Кітап – жеке тіршілік кешуге қанат қаққан, құқық алған адамзат санасы. Сіз маған жазған бір хатыңызда былай деген болатынсыз:

«Кітап деген тек қана мың төгілген маңдай тердің нәтижесі емес, сонымен бірге адамдық, азаматтық арман-аңсардың да (идеал) көрінісі ғой. Еңбектің жанғаны сол арман-аңсардың оқырманға жетуімен, оқырманды мүдделес етуімен өлшенеді».

Сіз көп жыл толғатып жазған «Қазақ әлемі» – ұлт үшін баға жетпес туынды. «Толғағы ауыр сөз сұлу болып туады». Данышпан Л. Толстой айтпақшы: «Ұлы суреткер өзінің жанрлық үлгісін туындатады». Ол осы тұрғыдағы нұсқалар ретінде Гогольдің «Өлі жандар», Достоевскийдің «Өлі үйден жазылған хаттар», Герценнің «Байырғы және сарын» шығармаларының біртумалығына сілтеген. «Қазақ әлемінің» жанры – этномәдени пайымдау. Сіз өзіңіз де: «Көңілдегі көрікті ой жанрдың қадір-қасиетін орнықтыру үшін жазылмайды, керісінше, сол ой-толғамның жосығы жаңаша жанрлық үлгіні дүниеге әкелуі бек мүмкін», – деп жазған болатынсыз.

Елдің атын жеке-дара дүлдүл шығарады. Жаңа сөз туындатып, қайталанбас шығармаларды тудыратын – жеке адамның таланты. Пейіш төріне де тобымен емес, жалғыздап озады. Жеке адамның шығармашылық қанаты қатайып, еңсесі биіктеген сайын айқындала, биіктей түседі.

Ұлыларымызды ардақтай білу де өнер. Бір кез әрісі Франция, Ұлыбритания, берісі Алмания ұлыларға тұнып тұрғанда Польшаның мазасы қашқандай екен. Кейін, Мицкевич пайда болған соң, поляктар өзгелермен еңсе теңестіргендей күй кешкен...

Байтақ елге қорған бола білген Ақтамберді, Наймантай, Байғозы батыр бабалардан кейін Шілменбет, Иса Халимовтай билік киесі қонған, ел таразысын бағып, сөзін ұстаған ақиық басшылар өткен. Әрісі мен берісінде Әміре Қашаубаев, Тұяқ шешен, Медеу Сәрсекеев өнер төріне озып, саңлақтық дара қасиеттерін айшықтаған.

Бір заматта туған ел аспанына жердің ындынын қандырып, ырыс-берекесін тасытып, «жапонның жағасын ұстатып, кәрісті қайран қалдырған», омырауына қос жұлдыз қонған Ыбырай Жақаев көтерілді. Еңсеміз серігіп, жадырап қалдық.

Сонан соң ұлтымыздың рухани төріне көтерілген сіз болдыңыз. Ерекше біткен ірі табиғи дарыныңыз, асқан қабілеттілігіңіз ру шеңберінен ұлттық деңгейге, жалпыадамзаттық өреге шығып кетті. Бұл біздерді марқайтып тастады. Бір адам рулы елді, бүкіл ұлтты қалай алға сүйрей алатыны көрініс тауып тұр. Мұнда «ру» ұғымының жиі қайталануы бөлектенуге емес, мақтануға, қуануға үздігіп тұр. «Рулық құрылым – көшпелілер қоғамының іргетасы» – бұл сіздің қаламыңыздан үзілген ой. Бөлектенуге сіз де құмар емессіз, оған дәлел – осы күнге дейін тарақты руының шежіресі жазылмауы. Ұлы тұлғаларымыз толысқанда өзге ұлт ғұламаларымен иық шендестірер, үзеңгі қағыстырар тұлғаны іздестіретін бойымызға біткен әдетіміз бар емес пе? Орыс мәдениет өрісінде сізді салыстыру үшін зерде-санамыз Гумилевті таңдайды.

Ақселеу аға! Сіз – жазушылығыңызға ғалымдығыңыз сай теңдесіз құбылыссыз. Халқыңыздың атынан әлемдік ой-додаға түсе отырып, ұлт есесін ешкімге жібермедіңіз, терең орамды пайыммен жаһандық мәдениет қорына қосқан үлесіміздің қомақты екенін бұлтартпай дәлелдедіңіз. Оның биік орнын айғақтадыңыз. Сіз – ғылым атты ой мұнарасын асқақтату үшін ой-көкпар айдынына, шындық зерттеу арнасына, рухани айналымға салар түйінді салымы бар, артында қалдырар өз ізі бар, шығармашылық қуат-қауқарыңыз қарымды, ой киесі қонған тұлғасыз.

Докторлық еңбекті саралау барысында «Күй шежіре» деген бір атпен екі кітап дүниеге келді. «Күй халықтың қанында, табиғатында...» екенін, күй қазақтың адамзат мәдениетіне тартқан сүбелі сыйлығы екенін, Жұбан ақын айтқандай, ботасыз нар идірген күйдің терең құдіретті сырын киелі ойыңызбен жеткіздіңіз.

Ой иірімдерінен өрілген «Ойтолғақ» шығармаңыз ғалымдық құнттылықты аңғартады. Ұлы Мұхтардың «Мысли разных лет» кітабын еске түсіреді.

Тағдыр оң қабағымен қараған, өздерін өнер-біліммен қоса музыканың қожасы санайтын Еуропа құрлығының жұртшылығы орындалатын сазды шығарманы елтіп, ұйып тыңдау үшін тыңдармандарға ой жетектеуші мәтін ұсынады. Ілуде біреу өз ой түртінегімен музыка тінін, желісін тап басып жоруы мүмкін, мұндай әуенді пернеге туа бітті құлақкүйі келтірілген жан («слухы» бар адам) мыңның онынан артпаса керек, яғни жүзден бірі ғана. Қалған жұрт жетекке алушыға, сөзбен сүйеушіге зәру. Қазақтың күй өнеріндегі осы сүйеуші – сөзбен соғылған ұстын, тұтылған перде – күй аңызы. Ғасырларды көктей жиылған аңыздар жаңағы күй шежіресін құрайды.

«Дәстүрлі таным-түсінік бойынша күй – өткен өмірдің тілсіз шежіресі» болса, күй аңызы – күйге тіл бітіріп, сөзбен тоқылған шежіресі. Күй – саз өнерінің ширыққан түрі, бәлкім, поэзиясы ретінде ұстынға қат болмаса да, күй аңызы – сөз өнері туындысы ретінде мәдени туындыны алтын жіппен жиектеп, көз тартар көркемдік дарытады, жарқыратып, көпке түсінікті етеді. Уақыт пен өзін туындатқан уақиғаны байланыстырады. Замана тарихынан сыр шертеді.

Осыған орай айтарым, Ақселеу аға, сіз ұзақ жылдар бойы күй өнері туралы кешенді зерттеу жүргіздіңіз. Қазақ халқының рухани әлемінде айрықша орны бар күй өнерін тарихи және этнографиялық аяда зерделеп, оның өзіндік қалыптасу жолдарын, әлеуметтік өмірмен біте қайнасқан болмысын, сондай-ақ төлтума қасиеттерін нақтылы айғақ-деректерге сүйене отырып дәйекті сараладыңыз. Нәтижесінде қазақтың музыкалық мәдениетіне қатысты мейлінше мол эмпирикалық материалдар алғаш рет рухани айналымға түсіп, көптеген халық композиторларының өмірі мен шығармашылығы тың дерек-тұжырымдар өзегінде пайымдалды.

Етілген еңбек пен төгілген тердің есебі жоқ. Бір ұрпақтық мерзімде ел аузынан, архив қойнауларынан, жазба мұралардан қазақтың күй өнеріне қатысты деректерді сүзе жинап, халық кәдесіне асырдыңыз. Бір жарым мың жылдың аясында ғасырлардан сыр шерткен бес мың күйдің тең жартысының аңызы өңделіп, басылым беттерінде жарық көрді. «Күй шежіре» атымен екі кітап дүниеге келді, докторлық диссертация қорғалды.

«Қазақтың күй өнері» деп аталатын толайым монография жарық көрді. Осы еңбегіңіз Мемлекеттік сыйлықтың лауреаты болып жанды. Осылай қазақтың күй өнерінің маңдайынан қайтқан бағын домбыраға кие дарытып, үмітке үкі тағып қайыра тірілттіңіз, қос ішек үнін қара сөздің құлақкүйіне келтірдіңіз, ел қамы үшін қиялға ғана сыяр істер атқардыңыз. Мұндай бағаны асқарлы алпыста Әбіш Кекілбай да берген болатын. Біз «арқалы ақын елміз» деп жүргенімізде, Ақселеу аға, сіз қазақ халқының тарихтағы орны – жалпы адамзат мәдениетінің дамуына қосқан сүбелі рухани үлесі – музыкалық мұрасы екенін алға тарттыңыз. Бұл кешенді зерттеумен күмән тудырмайтындай болып шегеленді. «Бар қазаққа бар әлемді қаратып». Аруақ қонған күйдің алтын ордасын осылай көтердіңіз.

Мен теңдестеріме былай дер ме ем: «Затаевич пен Брусиловскийдің қазақ өнеріне қосқан үлесін кемсітуге болмас. Әйтсе де, атқарған қызмет жағынан Ақселеу – бұл кісілердің тонына сыймайтын ірі. Олардың иықтарына шығып тұр».

Бірде Илья Жақанов аға Ақселеудің қаламынан ірі эпикалық шығарма тумауын ол кісінің көп оқығандығымен байланыстыратынын білдірді.

Ғалым Қойшығара Салғараұлы «Ұлтжанды» портретінде Ақселеу ағаның әдеби-көркем дүние жазудан саналы түрде бас тартып, тосын мінез танытып, басқа бағыт ұстанғанын сөз етті.

Профессор Дандай Ысқақов Ақселеу ағада ешкімнің көзіне түспеген құпия кітап бар деп санайды. «Жойдасыз талант көзі сол сиқырлы кітапта болса керек».

Ақселеу аға! Екінші асыл қырыңыз – арда туған ұлдарымыздың сіз ойлы сөзбен салған суреттері.

Герцен өзінің ұлы туындысында («Былое и думы») Погодиннің адамды нанға балап, «орыс пешінің» төтенше нұсқасы нанның қалыпты түрінен бөлек небір керім, қайталанбас түрлерін тудыратынын келтіреді. Одан әрі былай жалғастырады: «Біз әдетте назарымызды мықты қайраткерлерге ғана қадаймыз... Оларда әлгі аталған айрықша «тандыр» көмескі кейіпте, оның бедерлі ерекшеліктері тегістеу мен өңдеуге түседі де, аталмыш пештен гөрі орысқа тән ақыл-ес басым болып жатады».

Ал қазақта, керісінше, ел тарихын әйгілі тұлғалар арқылы тану мүмкіндігіне зер салынады. Ақселеу ағаның «Қазақ әлемі», «Елтұтқа» (өзгелермен бірге), «Қазақтың күй өнері» кітаптары соған айғақ. «Қазақтың шежірелік зердесінде» адам – тарихтың негізгі тұлғасы, ал адам сапасы – тарихтың қозғаушы күші. Халық дана көсемге қашанда зәру. Платон айтқандай, патша дана тұлға болғанда дүние шырайлана түспек. Ұлт маңдайының бағына біткен, ел іргесін бекемдеп, шаңырағын нығайтқан Керей, Жәнібек, Есім, Тәуке, Абылай сияқты хандардың; Төле, Қазыбек, Әйтеке сияқты қара қылды қақ жарған билердің; Асан Қайғы, Қазтуған, Шалкиіз, Бұқар сияқты айыр көмей, жезтаңдай абыз жыраулардың; Бөгенбай, Қабанбай, Наурызбай сияқты ел тағдыры жолында жаумен санаспай соғысатын ержүрек батырлардың; Шоқан, Абай, Әлихан, Мұхтар, Қаныш, Әлкей сияқты ғұлама ұлы ғалымдардың, қазақ халқы есімдерін пір тұтар біртуар, «ақсұңқар» тұлғалардың, құдіреттердің сөз суреті қайталанбастай, мүлтіксіздік сатысына көтеріліп салынған.

Мүмкін, бұл арна Ақселеу ағаның «қолы», төл жанры болар. Жартасты толқындардан, «ұлы сілкіністер мен дәуірлік толғақтардан» туған көшпелілер әңгіменің ең жарқын тұлғасы, ұлт киесі домбыраға тіл бітірген Құрманғазы туралы, Әбіш ағаны былай қойғанда, Ақселеу ағадан артық биік сөзді күні бүгінге дейін кім айта алды? Ол таяу шақта да бола қояр ма екен? Өресі асып жығылғандар айтып алар. Одан беріде тауды таныған сана төбеге иілмес. Суретші Жээренчиев Құрманғазы домбырасына қанат бітіріп салған. Адамша сұңқылдап сөйлеген домбыраға орынды бейне, теңеу тапқан. Өйткені «күй – жүйріктің құс қанатты шабысы. Күй – сұлудың құштар қабақ қағысы».

Қорыта айтсақ сіз, Ақселеу Сланұлы, төбе тірер аспанымызсыз, белі мықты бестімізсіз, тоқтам айтар естімізсіз. Қазақ атты тегімізде көбе бұзар ақсұр жебемен болашаққа атылған, еңсемізді танытар, қадірімізді ұқтырар, қасиетімізді мойындатар бойтұмарлы киелімізсіз. Ақселеусіз толмас қазақ өнер сандығы. Әсілі, сізді қазақтың күй атасы Қорқыттың аруағы қолдап жүрген болар.

Ұлттық идея ағыстың шаруасы емес, «бір мезетте туа қоймайды» деп өкпе арту да орынсыз. Ұлтқа қызмет етер уақыт аясы ұзақ болғандықтан, жүре келе қалыптасуы заңдылық та болар. Тәуелсіздік таңы атқалы бір мүшелдің жүзі ауса да, басты мұрат ұстатпай тұрғаны өкініш емес. «Ұстатпаған ой шыңдала түседі». Әйтсе де, сол ұлттық идея туралы ұйытқы ой Ақселеу ағаның зердесінде оянуы оның ғалымдығының да, ұлтшылдығының да, талантының да сапасын көрсетіп отыр. Өзгенің ойында толғауы жетіп тұрса тілін кім байлапты? Әманда «топ жарып сөз бастау қиын». Ұлттық аңсар-мұратымызды Ақселеу аға зерделеп тұрса көп нәрсені аңғартпай ма, дес бермес жүйріктігімен желі үзіп тұрған жоқ па?

Ғалым ұлттық идеяның теориялық негіздерін айқындап, оның тінін, іргетас тіректері мен шаңырақ нысандарын зерделеп беріп тұр. Мұны кім жасай қойып еді? Стратегиялық тегеурінді идеалды қалыптастыруда ақыры қайырсыз, түпкі нәтижесі баянсыз ұстанымдардан қашық болуды, қандай бағыттармен таңдауларға жақын болуды меңзеп нұсқай алды. Осы тұрғыда нені терең сезіну керек, ұлттық идеяның өміршеңдігі қай қазаққа байлаулы? Ұлттық идеяның тамыры, нәр алар бастаулары, көтергіш күштері қайсысы? Ұлттық идеяның ұмсынары қайсы, денесін жиырып шегінер тұсы қайсысы? Міне, осы сұрақтардың барлығына жауап таба алды. Мұның өзі ұлттық идеяның қаңқасы түзілді дегенге парапар.

Орыстың «За веру! За царя! За Отечество!» деген үш ауыз сөзінің бойына сыйып кетіп тұрған ұлттық идея бізге соншалықты қиындықпен иілетіні несі екен? Түбінде, бізге қайсыбір құндылық пен жеңіс қиындықсыз келіп еді, тіпті осының өзі бұзылмайтын заңдылыққа айналып кеткендей (жоңғармен соғыс, отырықшылық, мемлекеттік үрдіс, тәуелсіздік).

Ұлттық аңсар – жойдасыз күш-қуат, бейберекет шығындалмыс құт. Көңілінің тереңіне тұндырылған ұлттық аңсары бар ел әманда құдіретті әрі оңайлықпен қажымас. Ол – биік рухтың, рухани қуаттың ортаймас қоры, қайнар көзі.

Сізді еліңіз адамзат дамуының тарихына зерек ойын ұсынған қазақтың ірі ғалымының бірі, соңғы үш мың жыл аясында байтақ Еуразияны айтқанына көндіріп, айдауына жүргізген жеңіс несібелі «салт атты көшпелілер өркениетінің тарихын бүтіндеушінің бірегейі» деп таниды. Сіз, сөз жоқ, ұлттың сәтті жұлдызы, кемеңгер ойшылы, болашақ ұлы шынарысыз.

Сіз – ата-ананың аруағын әулиедей қадірлеген ұлттың ұлысыз. Байғозы, Қарасай батыр бабалардың басын қарайтудағы қайраткерлік ерен еңбегіңіз елді тәнті етті. Жеткізбес армандай сағымданып көзден ұшқан мұрат жанарға ілінгендей. Ақадырда Байғозы батыр бабаның басына күмбезді кесене тұрды. Бабаның үш ғасырлық мерейтойының жоғары деңгейде, халықтық мереке болып өтуін ағайын-бауырларыңыз сіздің атыңызбен байланыстырады. Өміріңіздің қайнар бастауында қатал тағдырдан көрген теперішіңіздің қасында кейбір сын мақалалар араның ызыңындай, құмырсқаның пілді шаққанындай емес пе? Ғайбат сөз, орынсыз «бүкір» сын дүр талантты айбаттана, жігерлене түсуге шақырады. Жігеріңіз мұқалмасын. «Хас бекзаттың белгісі – қайғысын жұртқа білгізбес».

Өресіз, тар шеңберлі, айғақсыз нақақ ғайбатқа құрылған сындарға торығып, шалқар ойлы көңіліңіз тарылмасын. Талант әр кезде де қиындыққа қарсы жаралған. Кезінде ғалым М. Ребров ғарыш «пайғамбары» С. Королев туралы:

«Табиғат оған даналық пен талант сыйлады. Алайда талантты адам қиындыққа жиі кезігеді, өйткені дарын дегеніміз – мінез. Ал бұл әркімге ыңғайлы бола бермейді. Осы өмірден-ақ көрініп тұр – өз ісіне неғұрлым қабілетті кісі келісімпаздыққа соғұрлым икемсіз және министрлік дәліздеріне дәрменсіз», – депті. Аталған мақалалар арсыздықтың, кісілікті қалыптан ада болудың алды-арты емес. Бұрын да орын алған. Мұндай сындарға Шоқан, Абай, Мұхтар сынды ұлылар да ұшыраған. Сұлулық пен талант барда қызғаныш пен бақталастық бола берер. Кейде адам пендешілік болмысымен өмірге жақсылық жасау үшін келгенін ұмыт етуге пейіл.

«Жапалақ құс мақтанса, жардан тышқан алдым дер. Жаман адам мақтанса, жақсыны аяғынан шалдым дер». Сол айтпақшы, «битке өкпелеп тонды отқа салмағаныңыз», тыз етпе намысты бүркеніп сөз-жұдырыққа түсіп кетпеген салмақты сабырыңыз бізді қуантты. «Сабыр түбі сары алтын».

...Ақселеу – салт атты көшпелілер тарихын, өркениетін жаңа зерде сүзгісінен өткізіп, тағылым ете білген, ұлттық психология мен патриотизмді тәжірибелеуші, қазақтың алтын күмбезді сарайын тұрғызушылардың бірі. Көшпелілер өркениетін адамзаттың өзіне түсіндіру үшін ойыңыз қанаттылығынан, қаламыңыз ұшқырлығынан таймасын! Бір рудың емес, ұлттың сағысыз. Әманда сағыңыз сынбасын, ақберенді үмітіңіз үзілмесін, төбеңіздегі қамқор-сая жұлдызыңыз пана болып, бойтұмарыңыз жебесін!





Тілеуберді Смағұлұлы





ДОС ТУРАЛЫ




Өзінің білімімен, парасаттылығымен, ой-өрісінің ауқымдылығымен өшкенімізді жандырып, жоғымызды іздеп тауып, оны ел игілігіне ұсынуға ат салысқан топтың ішіндегі шоқтығы биік тұрған елеулілердің бірі – белгілі ғалым-жазушы, көсемсөз шебері, филология ғылымының докторы, Л.Н. Гумилев атындағы Еуразия ұлттық университеті журналистика факультетінің кафедра меңгерушісі Ақселеу Сланұлы Сейдімбек. Ол осы күндері 60 жасқа толып отыр. Әрине, бұл жас орда бұзар отыз, қамал алған қырық та емес, дегенменен, өткеннің емес, жеткеннің тойы. Айналаң толы, өрісің ұлғайып, шаңырағың биіктеп, керегең кеңейіп, іргең қымталып, кемерінен асқан кемеңгерліктің тойы. Оның үстіне Алашқа байлығымен емес, байыптылығымен, ұлықтылығымен емес, ұлтжандылығымен, айқайымен емес, ақылымен, бойымен емес, ұшқыр да ұтымды ойымен белгілі болған Ақселеу тойын шын мәнісінде бүкіл халық, қазақ елі тойлап жатыр. Ақселеу Сейдімбек – «Ақиық» (1972), «Қыр хикаялары» (1977), «Тауға біткен жалбыз» (1979), «Аққыз» (1981), «Кеніш» (1979), «Серпер» (1982), «Күңгір-күңгір күмбездер» (1981), «Күй шежіре» (1982), мерейтой алдында жарық көрген «Қазақтың күй өнері» атты кітаптардың авторы. Баспасөз бетіндегі күн құрғатпай жарияланып жататын мақалаларын қоссақ, оның қырық жыл бойы жазған-сызғандары бір арбаға жүк болары хақ.

Жазушы ретінде Ақселеудің айтар ойы жинақы, қарапайым, тілі жатық, сөз саптауы оңтайлы. Өз сөзімен айтқанда: «Қандай да болсын күрделі ойды қарапайым тілмен ұғынықты етіп жеткізуге тырысқан жөн. Алайда ойдың жосығы әсте қарабайырлaнбауы керек» (Ақселеу Сейдімбек. Қазақтың күй өнері. – 14-бет). Міне, осы айтқанын өмір бойы қаперінен шығарған емес. Тағы бір қаперінен шығармайтын бойтұмары – өте бай қазақ дәстүрі. Ақселеу нені жазса да, қалай жазса да, одан ата-баба ілімінің иісі аңқып тұрады.

Ақселеудің азамат ретінде де, журналист ретінде де, жазушы-ғалым ретінде де бір адамдай Теміртауға еңбегі сіңді. Сонау 1970 жылдары «Лениншіл жас» газетінің біздің облыстағы меншікті тілшісі болғанда сол кездегі өрімдей жас, бүгінгі ел Президенті Н. Назарбаевтан бастап, басқа да көптеген жігерлі жастарды елге танытты. Бұл очерктер кейін «Кеніш» деген атпен жеке кітап боп басылды. Осы кітап үшін ол Қазақстан Журналистер одағы сыйлығының лауреаты атанып, бірінші сыйлықты иеленді. Ал облыстық «Орталық Қазақстан» газетінде жауапты хатшы болып істеген кездерінде, Теміртауда қазақша газет шықпайтын болғандықтан, осы аталмыш газеттің ішінен айына бір рет шығып тұратын «Теміртау жұмысшысы» атты арнайы бетті ашуда оның ықпалы пәрменді болды. Осы талпыныс нәтижелі болып, былтыр қаламызда «Теміртау» газеті ашылғанда да Ақселеу біріншілер қатарында сәт сапар тілегенінен оқырман қауым хабардар болар. Оның республикада алғашқылардың бірі болып металлургия терминдерін қазақшалауға қосқан үлесі тағы бір төбе.

Мен Ақселеумен өткен ғасырдың жетпісінші жылдарының басында таныстым. Ол кезде Қарағанды металлургия комбинаты комсомол комитетінің хатшысы болатынмын. Оның мені сырттай қаншалықты білетінін қайдам, ал мен ол туралы жиі естуші едім. Күндердің күнінде жұмыс орныма бойы биік сары жігіт кіріп келе жатты. Оған көзім түскеннен-ақ, «Құдай-ау, нағыз даланың ақ селеуінен аумайды екен» деген ой келе қалды басыма.

– Бүкіл Теміртауда қазақша сөйлейтін жалғыз-ақ шаншардың қуы бар деуші еді, сол сен емеспісің? – деп сөйлей кірді. Орнымнан тұра беріп:

– Шіркін-ай, қазақ деген халық ат қоюға шебер, – деуім мұң екен, қарқылдап күліп, құшағын жайды.

Сол күндерден бастау алған ыстық ықыласымыз әлі де жалғасып келеді. Соның айғағы ғой, қарашаның 23-жұлдызында арнайы шақырылып, Ақселеудің Астанадағы мерейтойына қатыстым. Конгресс-холлда өткен той қазақтың «Үш нояны» аталып кеткен бір жылдың төлдері Төлен Әбдіков, Дулат Исабеков, Ақселеу Сейдімбекке арналды. Оған Үкімет басшысы Иманғали Тасмағамбетов бастаған мәртебелі топ, ұлт зиялылары, қарақұрым ел қатысты. Атақты сөз зергері, жазушы-сенатор Әбіш Кекілбаев нояндар шығармашылығы жайлы баяндама жасады. Қарағанды өңірінен арнайы барған делегация Ақселеуге жағасы ақ құндызбен көмкерілген шапан мен бөрік және темір тұлпар сыйлады. Теміртау жұртының атынан қала әкімі Серік Нығметұлының қомақты жоралғысын мен тапсырдым. Айтып ауыз, көріп көз тоймайтын ғаламат бір той өтті. Ақселеу жайған дастарханға бар қазақтың игі жақсылары түгел қатысты. Қазақы қалжың, жарасымды әзіл, ойнақы сөз, ұшқыр да ұтқыр ой, тамсандырып таңдай қақтырған тапқырлықтар, ата-баба салт-дәстүрі тойдың тұздығы болып, қатысқандарды рахат сезімге бөлеп, марқайтып-ақ тастады. Мен бір-ақ мысал айтайын. Тойда Ақселеуге қынабын алтындаған қылыш сыйланды. Сол қылышты халқымыздың біртуар ұлы, атақты Асанәлі Әшімовке тарту етті. Неткен мәрттік десеңізші!

Өз басым Ақселеуді нағыз сері деп білемін. Өйткені оның қашанда жинақы, әсем киімі, бет әлпетіне әр беріп тұрған сақал-мұрты, алтын-күміспен оқаланған, көздің жауын алатын шақшасы, сазгерлігі, ағаштан оймақ оятын шеберлігі, зергерлігі – бәрі-бәрі оның бойындағы сал-серіліктің айғақтары. Осы ретте оның ел ішінде кең тараған «Сарыарқа», «Дәурен-ай», «Толғау» («Ақтамбердінің толғауы»), «Алтын асық», «Арар-ай», «Арман-ай», «Гагигай» сияқты әндердің авторы екендігін де айтып өткеніміз жөн. Сондай-ақ, қазақтың ән өнері туралы Жәнібек Кәрменовпен бірлесіп жүргізген сегіз телехабары баға жетпес рухани қазынамызға айналғалы қашан?! Сонда «Ақселеу тамсанады, Жәнібек ән салады» деген қанатты сөз ел арасына тарап кеткен-ді.

Ақселеу Сейдімбек «Ықылас күйші» (1983), «Әнші Жәнібек Кәрменов» (1993), «Абайдың Ескендір поэмасы» (1994), «Асыл қазына» (1996), «Зергер» (1998) телефильмдеріне және Асанәлі Әшімовтің «Қозы Көрпеш – Баян сұлу» (1993) атты екі сериялы көркем фильміне түскенін біреу білер, біреу білмес.

...Қарашаның 27-жұлдызында тағы да кездестік. Қазақ поэзиясының көрнекті өкілі, жерлесіміз, ақын Кәрім Сауғабаев дүниеден өтті. Топырақ салуға келіпті ол. Ұлтжанды, дәстүрге берік, досқа адал Ақселеу осы жолы да ақынмен қоштасуға келген дүйім жұртты сүйсіндіріп, разы етті.

Мен де досымның адалдығына, азаматтығына сүйсініп, қазақ халқының мерейін асырған шығармаларыңмен сусындата бер бізді демекпіз.





Ернар Құлмағамбет





ӨМІР ӨРНЕКТЕРІ




(А. Сейдімбектің очерктері туралы ойлар)





Кіріспе




Иә, журналистика – қиын да қадірлі мамандық. Қиын болатын себебі – журналист жақсылыққа жаны сүйсініп мақтап жазса да, жамандыққа күйініп сынап, мінеп жазса да, оның айтар ойы оқырман көңіліне жол таба білуі керек. Егер журналистің жазғаны оқырман көңілін селт еткізбесе, ой салмаса, онда ол туындының сәтсіз болғандығы. Ал сәтсіз шығарма қаламгер өнері ұшталмағандығын көрсетеді. Жазғаныңды қалың жұрт ұйып оқуы үшін, сүйіп оқуы үшін қайтпек керек? Көңіл шіркін осы тәрізді сан қилы сауалдарға жауап іздеп шарқ ұрады. Мұндайда дарынды тұлғалар болмысына ден қою, ғибрат алу – табиғи құбылыс.

А. Сейдімбек шығармашылығы мені қатты қызықтырды. Қаламгерлік өнердің сырларына жете үңілу мақсатымен А. Сейдімбек шығармашылығын қадағалай оқуға ден қойдым. Жазушы-ғалымның өмір жолына, шығармаларының мазмұны мен ерекшеліктеріне зер салдым. Әсіресе журналистік туындылардың шоқтықты жанры – очерктерінің сыр-сипаттарын айқындауға бой ұрдым. Оның мақалаларындағы ғылыми қисындылықпен ұштасқан дәйектеме-деректер, сөз етіп отырған мәселесінің терең тебіреніспен айшықталуы маған соны бағыттай көрінді.

Ақселеу Сейдімбек ұстазым бірде маған: «Мен – орта жолда ат ауыстырған адаммын», – деп еді. Осы оралымды ойдың жосығын кейінірек аңғарған тәріздімін.

Университет бітіріп, баспасөз орындарында қызмет істеп, ел өміріне белсене араласқан Ақселеу Сейдімбек өз халқының өзегін дерт шалып, дәстүрлі мәдениеті жоғалып, тілі жойылып, ұрпағы мәңгүрттеніп келе жатқанын көрді. Халықтың жарқын болашағы жөнінде айтылып жатқан сөздің жалғандығын, атқарылып жатқан істің жасандылығын білді. Ертеңі екіталай халқының екіұдай ахуалына деген айрықша алаңдаушылық сезімді бастан кешірді. Ақыры, ойлана келе, халқына эстетикалық алданыш болар әдеби-көркем дүние жазудан саналы түрде бас тартып, алданған ұлтының қалғыған санасын оятуға септігін тигізер танымдық дүниелер жазуға, ағартушылық іспен айналысуға белін бекем буды.

А. Сейдімбекті қазақстандық индустрияның отанына айналған айтулы өлкенің алып құрылыстарымен бірге тарих қойнауындағы көне орындар да аз қызықтырмаған. Жайқалған сайын дала көркінен гөрі қымтырыла қыстап, жазыла жайлайтын малшы өміріне деген ықыласы тіпті ала бөтен.

Ақселеу Сейдімбек ағамыздың осындай бағыты ұлттық өміршеңдігіміздің заманалық мүдделері мен мұраттарын дер кезінде байыптай алатын мүлтіксіз ұғымталдығын аңғартатын ерекше де ерен қасиеттей көрінеді.

Кәсіби мамандарымыз ежелгі академизмнің тас қорғанын талқандап шыға алмай, босбелбеу отырғанда Ақселеу Сейдімбек білегін сыбанып, түбегейлі өзгеріс үстіндегі қоғамының, жаңаша рухани түлеуге бет бұрып отырған отандастары мен замандастарының нақты танымдық зәруліктерін өтеуге белсене кірісті. Оның «Қазақ әлемі», «Қазақтың күй өнері» сынды көлемді зерттеулері – ұлттық тарихымыз бен ұлттық болмысымызды жан-жақты саралап, кемел пайымдай алған туындылар.

Ізгі ізденістерге ілтипат білдіру, адал да ақиқат пікірге жүгіну әрі өзіме жұғысты ету парыз болды.





А. Сейдімбектің өмірі мен шығармашылығы




Ақселеу Сланұлы Сейдімбек Қарағанды облысының Жаңаарқа ауданына қарасты Атасу ауылында 1942 жылы 12 желтоқсанда дүниеге келген.

1959 жылы Жаңаарқа ауданының орталығында №1 қазақ орта мектебін бітірген соң комсомолдық жолдамамен «Қызылтау», «Ақтау» кеңшарларының мал шаруашылығында үш жыл еңбек етеді.

Ақселеу Сейдімбек 1961 жылы әл-Фараби атындағы Қазақтың ұлттық университетіне оқуға түсіп, 1968 жылы журналистика факультетін бітіріп шықты. Университетте оқыған жылдары «Журналист» газетін шығарушы алқаның және М. Әуезов атындағы Әдеби бірлестіктің мүшесі, «Қайнар» қолжазба журналының бас редакторы, Мәскеудегі қазақ жастары құрған «Жас тұлпар» атты мәдени қозғалыстың Қазақстандағы өкілі болып, шығармашылық және қоғамдық жұмыстарға сергек араласа бастайды.

1968-1987 жылдар аралығында облыстық және республикалық баспасөз орындарында әдеби қызметкер және меншікті тілші («Лениншіл жас» – «Жас Алаш»), жауапты хатшы («Орталық Қазақстан»), әдебиет және өнер бөлімінің меңгерушісі («Социалистік Қазақстан» – «Егемен Қазақстан»), бас редактор («Білім және еңбек» – «Зерде» журналы және «Әлем» альманахы) болып қызмет атқарады.

Осы жылдары Ақселеу Сейдімбектің әңгімелері мен повестері «Ақиық» (1972), «Қыр хикаялары» (1977), «Тауға біткен жалбыз» (1979), «Аққыз» (1981) деген атпен; очерктері «Кеніш» (1979), «Серпер» (1982) деген атпен жеке кітап болып жарық көреді.

«Кеніш» кітабы үшін Қазақстан Журналистер одағы сыйлығының лауреаты болады.

1981 жылы жарық көрген «Күңгір-күңгір күмбездер» ғылыми-көпшілік кітабы 1985 жылы «Поющие купола» деген атпен Е. Қажыбековтің аударуында орыс тілінде жарық көреді.

Әлем әдебиетінің әйгілі туындысы, Гомердің «Илиада» және «Одиссея» атты эпикалық поэмаларын қазақ оқырманына таныстыруға алғаш талпыныс жасаған адам – Ақселеу Сейдімбек.

1989 жылы «Қазақтың дәстүрлі халық лирикасындағы қара өлең жанры» деген тақырыпта кандидаттық диссертация қорғайды. Осы жылы «Сонар» атты ғылыми-көпшілік кітабы жарық көреді. Бұл кітабы үшін Қазақстан Жазушылар одағы сыйлығының лауреаты болады.

Ақселеу Сейдімбек синкретті өнер – күй туралы кешенді зерттеулер жүргізіп, осы тақырыпта 1997 жылы докторлық диссератциясын сәтті қорғап шықты. Сол жылы «Қазақ әлемі. Этномәдени пайымдау» атты толымды еңбегі жарық көреді.

1997-1998 жылдары Ы. Алтынсарин атындағы Білім проблемалары институтының директоры, 1998-1999 жылдары Қазақ Білім академиясының тұңғыш президенті, 1999-2000 жылдары Қазақстан Республикасы Президенттік Мәдениет орталығы директорының ғылым жөніндегі орынбасары болып қызмет атқарады.

2000 жылдың шілде айында Л.Н. Гумилев атындағы Еуразия ұлттық университеті журналистика кафедрасының меңгерушілігіне және осы университеттің профессорлығына қызметке шақырылады.

Ғалымдар Мырзатай Жолдасбеков, Қойшығара Салғараұлы және Ақселеу Сейдімбек үшеуі бірлесе отырып жазған «Елтұтқа» атты толымды еңбек Қазақстан Республикасы тәуелсіздігінің 10 жылдығына орай 2001 жылы «Күлтегін» баспасынан жарық көреді.

2002 жылы «Қазақтың күй өнері» атты кешенді кітабы «Күлтегін» баспасынан жарық көреді. Бұл еңбегі үшін оған ҚР Мемлекеттік сыйлығының лауреаты атағы берілді.

А. Сейдімбек – Қарағанды облысындағы өзі туып-өскен Жаңаарқа, Шет аудандарының Құрметті азаматы [1,5].

Ақселеу Сланұлының шығармашылығына қатысы бар жоталы-жоталы төрт түрлі ерекшелік сипаттарын атап көрсетуге болады:

Әуелгі ерекшелігі – қазақ әлемінің дәстүрлі өмір-салтына ерекше ден қойып, оның мәдениетіне, өнеріне, салт-дәстүріне, әдет-ғұрпына жарқын көзбен қарап, шұрайлы көркем тілмен айтып беруді мақсат етуі.

Екінші елеулі қыры – Ұлы Дала кеңістігіне арқа сүйеген қазақ болмыс-бітімнің жылт еткен қадір-қасиетін барынша ыждағатпен зерттеп, жас ұрпақ кәдесіне жарату.

Үшінші ерекшелігі – өзі зерделеп отырған этнотанымдық қымбат белгілерді әрдайым ұлы мәдениет үлгісі ретінде қарастыра отырып, келер күнге аманат қылып, аман сақтап қалу жайы.

Төртінші сипаты – әртекті, шалғай өрістерден желі тартқан мол мағлұматтармен қатар, қазақ бітіміндегі танымдық деректердің нақтылығы, дәйектілігі.

Ақселеу Сейдімбектің «Күзеуде», «Қыз ұзатқан», «Аққыз», «Бір атым насыбай», «Ақиық», «Атамекен» повестерінде қанық бояу, анық сурет, айқын сюжет, шапқан аттай жүйрік қиял мен атқан оқтай тегеурінді суреткерлік басым. Қыр перзенттеріне тән тұңғиық пен тұнықтық, дала өртіндей лап етер асау құштарлық, ақ адал пейіл, мәңгілікке көшіп, келмеске кетіп бара жатқан қыр тұрмысы, дала дарқандығы – бәрі де тағдыр мен табиғат арасындағы біртуар үйлесімдей көрініс береді. Қайран халық, қайран заман! Кейінгі ұрпақтарға арман боп қалар есіл дәурен!

Ұлағатты ұстазымыз Ақселеу Сейдімбек тартымды дәрістерінің бірінде біздерге, студенттерге, сәлемдесу-қайымдасудың қазақы үлгісі жөнінде ойымызға өзгешелеу тамызық тастап еді. Сол бір өзекті ойды, ұлттық мінез түзілістерін, қазақы әлеуметтік сезімдерді Ақаңның «Аққызынан» кездестірдім:

«– Жоғары шығыңыз!

– Жоғарыда болыңыз! Қымыз әкел, мына ыстықта қонақ шөлдеп келді ғой.

– Алыңыз.

– Бұйырсын».

Шөл басып, ес жинағаннан кейінгі бағаналы батыры Аламанның сөзі:

«– Танымадық қой».

Жау жағадан алатындай жөн сұраспай, сабыр суын сарқып ішіп, жөн-жобаға жүйрік сезімтал көңілмен көшелілік танытып отырған Аламанның азаматтығына, батырға лайықты кеңқолтықтығына, мәрттігіне тәнті боласың. Келесі бір қайымдасу үлгісі:

«– Жігітім, бұл кімнің ауылы?

– Таймас ақсақалдың ауылы. Түсіп сусын ішіңіз, мән-жайды сонан соң біле жатарсыз. Өзі жоқ болғанымен ауылы орнында, алыстан келе жатыр екенсіз, асықпай қонақ болып кетіңіз».

Іші-бауырыңа кіріп, оңқай асықтай үйірілген күтуші жігіттің сыпайы қылығына ішің жылиды. Шерулеп кеткен ауыл иесін жоқтатпай, құрақ ұшып қонақжайлық танытқан қазақы парқына, шын пейілмен ақ дастарханын айқара жайып, құдайы қонақты ренжітпей аттандыру, оның берген бата-тілегін өмірінің ортаймас игілігіне балау тәрізді қазақ бойындағы рухани құндылықтарды аңғарамыз.

Қадірлі ұстазымның әрбір сөз төркінің қазақы қалыпты, атадан балаға мирас болып келе жатқан тәлім-тәмсілдерге үнемі қарайлай беретініне енді ғана көзім жеткендей болды. Ғасырлар бойы сан ұрпаққа адамгершілік ұрығын сеуіп келген руханият жәдігерлеріне деген ақ ниетінен туындайтын елжандылық қасиеті ден қойдырады.

Жазушы-ғалымның аңшылық туралы әңгімелері де кәсіби әдебиетімізде алғаш рет арманынан шыға айшықталып отырған өрелі тақырып. Онда да қоғам мен табиғат, адамзат пен хайуанат, екі аяқты жан иелері мен төрт аяқты жан иелерінің арасындағы әлмисақтан бергі үндестік пен тағдырластық емірене еске алына отырып, тебірене пайымдалған.

Ақселеу Сейдімбектің «төрт аяқты кейіпкерлері» кейде адамнан бетер тартымды, адамнан асқан бекзат болып көрінеді. Ертектер топтамасы да осынау таңғажайып дүниенің жарастығына деген мәңгі құштарлық пен мәңгі қимастықты жырға қосып тұрғандай. Небір ұмыт болуға айналған түйсіктеріңді түрткілеп оятып, қалғыған сезімдеріңді қайта түлетіп, ет жүрегіңді езілте отырып оқылатын бұл туындылардың қай тобы да қазақ прозасының талай ұрпаққа аманат етілер алтын сандығынан біржолата орын табары сөзсіз. Әуелдегі сартап сағынышқа толы, көзден бұл-бұл ұшып келмеске кеткен сирек құлықтар мен тосын қылықтар кейін басқа кейіпке көшіп, тың арналарға бет бұрды. Сонау «Күңгір-күңгір күмбездерден» басталған зерделеулер көптеген ғылыми-зерттеу мақалалар мен толымды-толымды монографияларға ұласты.

А. Сейдімбектің көптен бері ыждағатты түрде үңги зерттеген тақыры-бы – қазақтың күй өнері. Аса байыпты һәм байсалды зерттеу 1997 жылы докторлық диссертация қорғаумен аяқталды. Осы зерттеудің нәтижесінде 2 томдық «Күй шежіре» монографиясы және 2002 жылы «Қазақтың күй өнері» деген іргелі зерттеу кітабы жарық көрді. Бұл еңбектерінде Ақселеу Сейдімбек өзіне тән тереңдік және байсалды тиянақтылықпен қазақтың күй өнерін дәуірлеп, негізгі күй тарту мектептері мен әдістерін саралау мәселелерін түбегейлі зерттеп, өзінің ғылыми толыққанды тұжырымдарын түзіп шыққан. Сонымен қоса бұл кітаптарда қазақ күйлерінің көптеген аңыздарын, 150-ден астам қазақ күйшілерінің өмірдеректерін жариялаған. Иә, күй өнері – халықтікі, оны жасаушы да, бірден-бірге жеткізіп, мәдени даму тарихымен үйлестіруші де, ақыр соңында келіп халықтық сипаттарын айқындаушы да қалың жұртшылық, олардың арасынан оқшау көрінген, Ақаңша (Ақселеу Сейдімбекше) қисындасақ, «жоталы-жоталы» дарын иелері.

Байырғы мол қазына да бар, өзінің «Күй шежіресі» де бар, өзіне-өзі сабырдың суын сеуіп, тіршіліктің титімдей мәніне береке тілеп, алдағы күннен уыз үміт күтіп жүре бергісі келетін. Алайда іркілген ой мен сезім тоғысын жаны сергек пенденің сезім-түйсігіне әсер етерліктей ақ қағазға аударып, ғалымдық, адалдық борышының бар салмағынан арылмай, ешқашанда бойы да, ойы да жеңілдемесін бар болмысымен сезген. Сезінген де, тасып-төгілген тегеурінді ізденісінің нәтижесі ретінде – белгілі ғалым-зерттеуші Ақселеу Сланұлы Сейдімбек – күй өнері туралы кешенді еңбегін дүниеге әкелген.

Зерде бесігінде ұзақ тербелген еңбектің өмірге келуі бекерден-бекер емес. Белгілі нысанаға негізделген айқын мақсат-бағдары болғандығы аян. Сарабдал зерттеушінің өз білігіне жүгінуді жөн көрдік:

«...Алда базистік болмысты мүлде бөлек өмір-салт күтуде. Еуразияның апайтөс даласында айдарынан жел ескен көшпелілердің қайталанбас өмір-салты жиырмасыншы ғасырда бөлек арна тартты. Технократтық даму жеңді, табиғаттың өзіндей табиғи өмір-салт жеңілді... Демек, осынау тарихи дерттің дендемеуі үшін тегеурінді әрекетке көшіп, халықтың ғасырлар бойы қатталған ұлы мұрасын бүгін мен болашақтың игілігіне айналдыру ең киелі мұраттардың бірі болуға тиіс. Бұл – тарихи дамудың қатал талқысында өз болмысыңды сақтап қалудың, келер күндерді ұлттық-этникалық төл қадір-қасиетіңмен қарсы алудың бірден-бір кепілі.

...Өзіндік қасиеттен айырылған ұлт өледі. Ұлтты өлтірмейтін оның төл-тума мәдениеті ғана» [31, 5-6].

Иә, ойы да, бойы да биік, аспани дүниеге бір табан жақын Ақселеу Сланұлы жаһандастырудың жәһилдік қияметі қазақ жұртына оңай соқпасын үлкен зердемен сезеді. Сондықтан құлашы кең ғалым нышандық перзентін желқуық жандай жеті айлық күйде тастай салмай, ұзақ уақыт баптап, жарық дүниеге әкелді. Дүниеге болашақ ұрпақтың игілігіне айналар, есті қазақ барда қағажу көрмес асыл мұра – «Қазақтың күй өнері» келді.

Еңбек «Сауға», «Тарихнама», «Этнографиялық пайымдаулар», «Күй аңыздары», «Халық күйлерінің аңыздары», «Байырғы күйшілер», «Қосымша» деген жоталы-жоталы бірнеше тараудан тұрады.

Ақселеу Сланұлы ұлан-ғайыр тарихи деректермелерге сүйене отырып, байырғы құндылықтарды парықтауымен, күй аңыздарының жанрлық сипаттарын жүйелі жіктеуімен, қамтылған мәселелерді жалпыадамзаттық мәдениет тұрғысынан қарастыра отырып, күй өнері танымында үлкен жетістікке қол жеткізген.

Туындының «Сауға» деп аталатын кіріспесі де өрелі ойға жетелейді. Зерделі ғалым пайымын пиғылы пәстеу жандардың өрекпіген көңілін басатын, өз іс-әрекетінің қисыны мен оңтайын бағдарлайтын, белгілі бір мақсатқа жетудегі таңдап алған әдісі, таным-тәсілі деп бағалауға болады.

«Қазақтың күй өнерінің» өн бойында соңына дейін ілесіп отырар алтын арқау бар. Ол – ұлттың төлтума мәдениетіне деген, Ақселеу Сланұлына тән Азаматтық Алаңдаушылық!

Еуразия ұлттық университеінің ғалымдары Мырзатай Жолдасбекұлы, Қойшығара Салғараұлы және Ақселеу Сейдімбек үшеуі бірлесе отырып жазған «Елтұтқа» атты толымды еңбек Қазақстан Республикасы тәуелсіздігінің 10 жылдығына орай 2001 жылы «Күлтегін» баспасынан жарық көрді. «Елтұтқа» кітабында соңғы екі жарым мың жыл аясында Қазақстан топырағында ғұмыр кешкен тарихи тұлғалар туралы ғылыми очерктер берілген. Сөйтіп алғаш рет қазақ тарихын адамзат тарихының құрамдас бөлігі ретінде, жеке тұлғалар арқылы зерделеуге талпыныс жасалған. Кітап айғақ-дерегінің молдығымен, тарихи тұлғаларға берілген бағасының объективтілігімен және ғылыми ой-тұжырымдарының сонылығымен назар аудартады.

Ақселеу Сейдімбек – ел ішіне кең тараған «Сарырақа», «Дәурен-ай», «Толғау» («Ақтамбердінің толғауы»), «Алтын асық», «Арар-ай», «Арман-ай», «Есіңде бар ма жас күнің?», «Гагигай» сияқты көптеген әндердің авторы. Бұл әндер Жәнібек Кәрменов, Қайрат Байбосынов, Бекболат Тілеуханов сияқты әйгілі әншілердің репертуарларынан орын алған. Оның қазақ ән өнері туралы Жәнібек Кәрменовпен бірлесіп жүргізген 8 телехабары – қазақ теледидарының алтын қорына қосылған рухани қазына. Бұл хабарлар сериясында ол Жәнібек Кәрменовке қазақтың жүзге тарта классикалық әнін айтқызып, тарихи-эстетикалық түсініктер беріп отырады.

Қазақ әдебиетіндегі очерк жанрының қалыптаса бастауы Шоқан Уәлиханов пен Ыбырай Алтынсарин шығармашылықтарымен тікелей байланысты. Олар көркем очерк саласында өшпес мұра қалдыра білді.

Шоқан Уәлихановтың «Шығыс Түркістан, саяхат күнделігі», «Жоңғария очерктері», «Қырғыздар туралы жазбалар» [2,92] атты шығармаларын композициялық құрылысы мен көркемдік компоненттері тұрғысынан қарастырғанда очерк жанрында жазылғанын анық аңғаруға болады.

Ыбырай Алтынсариннің әдеби туындылары – ХІХ ғасырдағы қазақ ауылының тіршілік-тынысын сол қаз-қалпынша, толыққанды бейнелеген очерк үлгілері. Оның «Қыпшақ Сейітқұл», «Надандық», «Бай баласы мен жарлы баласы» [3,81] шығармалары өмір құбылыстарын нақты суреттеу әдісімен жазылған. Байырғы жазба ескерткіштер мен шежірелік еңбектерде де очерк нышандары кездесетінін филология ғылымдарының кандидаты М.Б. Шындалиева өзінің «Очерк табиғаты» атты еңбегінде атап өтеді [4,10]. ХХ ғасырдың басындағы мерзімді басылымдар: «Түркістан уәлаяты», «Дала уәлаяты», «Қазақ» газеті мен «Айқап» журналында жарық көрген қазақ қаламгерлерінің очерктері аса зор қоғамдық-әлеуметтік мәселелерді қамтыған.

Б. Майлиннің «Алыптарды аралағанда» очерктер жинағы, І. Жансүгіровтің «Жол аузында» очерктер жинағы, М. Әуезовтің, С. Мұқановтың, Ғ. Мүсіреповтың, Ғ. Мұстафиннің, т.б. жазушылардың очерктік шығармаларының қазақ әдебиетінде өзіндік орны бар.

М. Әуезов – очерктің барлық түріне қалам тартқан. Жазушының жолсапарлық «Индия очерктері» 1955 жылы Үндістанға барған сапарынан туған. Очерк бастауында саяхаттың қалай басталғаны жайлы сөз болса, кейінгі желісі Үнді елінің беймәлім қырларымен таныстырып, жүйелі түрде баяндалған.

М. Әуезов Тәж-Махал сарайын оқырманға былайшы таныстырады: «Сиқыр сарай-мазар Тәж-Махал 18 жыл бойына, 20 мың жұмысшының қолымен, Шахжиһан патшаның бұйрығы бойынша 1632 жылдан басталып, 1650 жылға дейін салынған. Бұл ғажайып жайды салушы ұста Иса деп аталады. Тәж-Махал тек аппақ мрамордан ғана салынған... Кейбір әсем бөлімдерін безендіруге ақ мрамордан басқа 18 түрлі тастар қолданылған...» [5, 344-345].

Ғ. Мүсірепов өз очерктерінде адамдардың психологиялық иірімдеріне ден қоюды мақсат тұтқан. Жамбыл Жабаевқа арналған «Феномен-Феникс» атты очеркінде мынандай тұңғиық ой өрімдері бой көрсетеді: «Жамбыл өмірге жымия қарап, сынай өскен ақын еді. Оның ойлы көздерінің түбінде қашанда бір сықақ ұшқыны тұратын. Әлденені түсіндіре бастасаң, «Мені бір алжуға айналған шал деп отырсың-ау!..» дегісі келгендей, мұрт астынан миығы жымия бастағанын сезуші едің. Айта бастағаныңды іліп әкетіп, өлеңмен өзіңе қайта айтқанда ақын жүрегінің ыстық жалынына, ой-сезімінің тереңдігіне таңғалатынсың» [6, 259].

Қазақ очерктеріндегі образдар галереясын М. Әуезов, Б. Майлин, С. Мұқанов, Ғ. Мүсірепов, Ғ. Мұстафин, Ғ. Сланов, Ә. Кекілбай, О. Бөкей, Ә. Нұршайықов, т.б. жасады.

Ә. Нұршайықовтың кейіпкерлер характерін, жан дүниесін ашып көрсетуі, өмір шындығын өрнектеп, ардагер азаматтар бейнесін мүсіндеудегі шеберлігі – қаламгер шығармаларының қалың оқырман көңіліне жол табуының бір сыры осында ма деп ойлаймыз.

Әзілхан Нұршайықовтың малшылар өмірінен жазылған ең алғашқы көлемді очеркі – «Алыстағы ауданда». Очерктегі оқиға, іс-әрекет – барлығы да нақты өмірден алынған. Жазушыны жұртшылық ықыласына бөлеп, ең алғаш танытқан да осы «Алыстағы ауданда» очеркі.

Очерк жанры туралы «Мен журналиспін» атты кітабында Әзілхан Нұршайықов былай дейді: «...Әр адам айнаға қарап (көшеде, жұмыс үстінде) жүзін көреді. Көреді де жағасын түзеп, шашын сипайды, өн бойында олпы-солпысы жоқ болса, жаны жайланып, еркін түрде ілгері кете береді. Очерк – еңбекші адамдардың рухани айнасы... Очерк «Жақсының жақсылығын айт, нұры тасысын» деген мақалды жүзеге асыру үшін жаралған жанр деп те бағалауымызға болады» [7,145].

1960-1980 жылдар аралығында очерк жанры сан жағынан да, сапалық жағынан да жаңа биіктерге көтерілді. Қазақ халқының білімге, ғылымға құлаш сермегенін, мәдениетке кенелгенін көркем түрде жинақтап көрсеткен очерк түрлері осы кезеңнің еншісіне тиеді. Сонымен қатар осы тұста қазақтың дәстүрлі музыкалық өнері мен оның жарқын тұлғалары жайында жазылған, ғылыми-танымдық мәні бар очерктер дүниеге келді.

А. Сейдімбек – очерктерінде өзіне дейінгі қаламгерлердің мол тәжірбиесіне қаныға отырып, үлгі-өнеге тұта отырып, өзіндік қолтаңбасымен көріне алған қаламгер.

Енді тарихты жеке тарихи тұлғалар арқылы зерделеуде, қазақ өнерінің қайраткерлерін танытуда өлшеусіз үлес қосып келе жатқан Ақселеу Сейдімбектің очерктеріне кеңірек тоқталмақпыз.





Тұлғалар тағылымы




«Әдебиет терминдерінің қысқаша сөздігінің» кіріспе мақаласында Л. Тимофеев пен Н. Венгеров очерк жанрына кеңінен түсінік берген.

«Очерк – әдебиеттегі эпикалық жанрдың әңгімелеп, баяндап беретін түріне жатады. Сондықтан да онда маңызды және өзіне тән сипаттар іріктеліп алынып, жалпы оқиғаны жазушының шығармашылық ой-қиялы арқылы тұжырымдайды, яғни оқиғаның өмірде болу немесе болмауы да мүмкіндігі тұрғысынан суреттейді» [29, 106], – деген. «Ел тарихын әйгілі тұлғалар арқылы зерделеу – қазақтың дәстүрлі таным-түсінігінде ертеден қалыптасқан үрдіс. Қазақтың қария сөздерінде, яғни шежірелік зердесінде тарих ұдайы жеке тұлғалардың өмірдерегі арқылы танылып отырады. Қоғамының саяси-әлеуметтік, мәдени-рухани ахуалы ұдайы жеке тұлғалар болмысы арқылы көрініс табады. Содан да болу керек, қазақтың дәстүрлі философиялық пайымдауында, өмірді өзгертуден бұрын, алдымен, адам сапасын шыңдауға көбірек мән беріледі» [8,3].

Қазақстан тәуелсіз мемлекеттік құқын еншілеген тұста көшпелілер өркениетінің тікелей мирасқоры – қазақ халқының әйгілі тарихи тұлғаларын зерттеп-тану үрдісі барған сайын тереңдей түсті. Ақселеу Сейдімбектің әйгілі тарихи тұлғаларға байланысты очерктерін талдау барысында ел тарихын атақты тарихи тұлғалар арқылы танып-білу тұрғысынан зерделеуді басты нысана етіп алдық.

Жазушы-ғалымның «Қорқыт» очеркінің мәтіндік желілерінде жоталы-жоталы ғылыми сораптарға бастайтын жекелей дәйектеме-негіздеулер молынан ұшырасады. Яғни, жай көзге шалына бермес асыл астары, танымдық тіні бар. Оны жіліктеп саралауды, таным-түсінігін мейлінше өрістетуді А. Сейдімбек оқырманның, қалың жұртшылықтың өзіне жүктейді.

Мұның өзіндік сыр-сипаты да бар. Тарихи тұлғалар жайында ғылыми мағлұмат беруді көздеген жазушы-ғалым еркінен тыс шарттылыққа баруға мәжбүр болған. Бұл – очерк авторының идеялық және тұжырымдамалық мақсатынан туындаған шарттылық. Әйгілі тарихи тұлғалардың елдік мұраттары мен ұрпақаралық сабақтастықтың үзілмеуін көксеуден туған шарттылық. Бұл сияқты өміршең де өнегелі мақсат «Қорқыт» очеркіне танымдық сипат дарытып, оқырманын қазақ тарихының толқынды айдынына алып шығады.

А. Сейдімбек терең деректілік, нақтылық мағлұматтар бере отырып, тартымды тілмен шағын сызба-суреттер салып отырады. М. Горький очеркке берген анықтамасында оның түп-төркінін «очертить», «очерчивать» деген етістіктерден шыққанын ескеру керек екенін атап айтқан [4,5]. Осы тұрғыдан алғанда, очерк авторы тарихи тұлғаны сомдауда оны әсерлі, көркем жеткізуде бейнелеу тәсілінің осы формасын қолайлы көрген.

«Қорқыт» очеркінде очерк табиғатына тән көптеген көркемдік элементтер (диалогті көріністер, портрет, ойдан қосу, т.б.) ұшыраспайды. Жазушы-ғалым Қорқыт баба жөніндегі ғылыми айналымға түскен нақтылы дерек-мағлұматтарды саралай отырып, келешек ұрпақ бойына асыл да жарқын қасиеттерді молынан сіңіру мақсатында авторлық пайымдау тәсілімен үлкен шеберлікке қол жеткізген.

Қорқыт туралы ең алғаш ой бөлген ғалымдар – Ш. Уәлиханов, В.В. Вельяминов-Зернов, П.И. Лерх, Л. Грен, Л. Мейер, Г.Н. Потанин, В.В. Радлов, тағы басқалар [9,193]. Кейінен бұл зерттеу ұшқындарына өзге ғалымдардың зерттеулері қосылып, Қорқыт ата туралы арналы әдебиет жасалды. Қазақ халқы айтатын Қорқыт әңгімелерін, аңыздарын жазып алуда, зерттеп білуге үлес қосқан белгілі ғалымдар – В.В. Бартольд, А.Н. Самойлович, И. Жетпісбаев, В.А. Каллаур, И. Кастанье, Н.И. Спиридонов, тағы басқалар [9,193]. Атақты ғалым Әлкей Марғұланның «Ежелгі жыр-аңыздар» дейтін ғылыми-зерттеу еңбегінде де, Н. Келімбетовтің «Ежелгі дәуір әдебиеті» кітабында да Қорқыт атаның Сырдария өлкесін қоныс еткендігі жайлы көптеген мәліметтер кездеседі. «Ежелгі дәуір әдебиетінде»: «...Өте ерте заманнан Сыр суының төменгі ағысында тұрған Женкент қаласы ұзақ жылдар Оғыз мемлекетінің астанасы болған. «Су аяғы Қорқыт» деген мақал осыдан шыққан. Сөйтіп, тарихи болмысы ғылымға мәлім Қорқыт атаның туып, өмірге келген, тіршілік еткен, атақты күй-жырларын, нақыл-ғибрат сөздерін шығарған, ақырында дүние салған жері де осы Сырдарияның төменгі ағысы...» – деген тәрізді деректемелер бар [10, 62].

Қорқыт ата бейнесін тереңірек зерттеуді мақсат тұтқан жазушы-ғалым А. Сейдімбек соны ізденіс-пайымдауларға бара білген. Шоқан Уәлихановтың Ұлытаудан жазып алған «Қария сөзі» бойынша «Қорқыт сарынын» әдемі тартқан ерте кездегі күйшінің бірі – қият тайпасынан шыққан атақты ер Домбауыл. Ұлытаудың батыс төңірегінде Қорқыт атымен байланысты Сарын шоқысы деген жер бар. Ол Домбауылдың сарын шығаратын жері, қобызын күңірентіп, күй шалған орны екенін айтады халық әңгімесі. Демек, Домбауыл Қорқыттың замандасы болған. Осындай мол деректерге сүйене отырып, жазушы-ғалым тың тұжырым-толғаныстарға құлаш сермеген.

Енді «Елтұтқа» атты кешенді кітаптағы ғалымның өз очеркіне жүгінейік:

«...Оның өмірде болғаны, Сыр бойы мен Сарыарқа алабында ғұмыр кешкені, нақтылы тарихи тұлға екені бүгінгі күнге дейін жинақталған ғылыми деректер бойынша күмән қалдырмайды» [8,43].

Ақселеу Сейдімбек келтірген тың толғаныстан-ақ данагөй Қорқыт баба бейнесі Сыр бойы өлшемінен асып, Сарыарқа алқабына дендей енген кең өрісті өміршеңдігімен танылса керек. Қаншама зертеушінің ғылыми сүзгісінде сараланып, талғам-танымында таразыланып, сахара Тәңірісі, толағай тұлғалы Қорқыт ата мұрасы осылайша жаңа жол тауып, Ақселеу әлемінде жаңаша нақыш-сазын таба жаңғырып жатса, ұлы өркениет пен ұлы тұлғалардың шалқар көші шашау шықпай, ілгері күнге оза беретіні анық. Соңғы жинақтаушы тұжырымдамасы да өзі бар ділімен бағалайтын кіндіктес қазақы қалыппен қабысып жатады: «...Қорқыт – қазақ үшін ең алдымен күй атасы. Қобызда күй шалу дәстүрлерін алғаш орнықтырушы.

...Түркі халықтарының ішінде Қорқыт күйлерін сақтап, бүгінгі күнге жеткізе алған бірден-бір халық қазақ болып отыр».

Қасиетті қара қобыздың соңғы үш әрпін өзгертсеңіз, тұла бойыңды селт еткізер «Қорқыт» болып шыға келеді. Бізге жеткен қария сөздерде былай дейді: «Аспандағы Тәңірге жалбарынып, мінажат еткенде адам баласының тілі жетпей, қасиетті қара қобызды көмекке шақырған екен». Жазушы-ғалым А. Сейдімбек «Әбу Насыр әл-Фараби» очеркінде [8,49] екінші ұстаз әл-Фарабидің өмір кезеңдерінің нақты, деректі болуына ерекше мән береді. Сонымен қатар әл-Фараби ғұмыр кешкен уақыттағы тарихи ахуал очерктік образ арқылы зерделеніп отырады. Бұл сипат-нышандар тарихи зерттеушілік очерк жанрының төлтума қасиеттері екендігін байқатады. Бұл жөнінде очерк табиғатын зерттеуші ғалым М. Шындалиева былай дейді: «Қазақ очеркінің тарихи тек-тамыры мен қалыптасу жолдарына ден қойғанда, дәстүрлі шежірелік сипаттағы еңбектердің сан ғасырлық тарихы бар. Бұл ретте Захир ад-Дин Бабыр, Дулат Мұхаммед Хайдар, Әбілғазы Баһадүр хан, Ұлықбек, Жалайыр Қадырғали би, Құрбанғали Халид, Өтеміс қажы, Шәкерім қажы, Мұхаметжан Тынышбай сияқты тарихшылардың бәрі де өз еңбектерін шежірелік сипатта жаза отырып, өмірдерегінің нақты болуына бірінші кезекте мән береді. Сондай-ақ, бұл еңбектерде тарихи жеке тұлғалардың өмірі арқылы зерделеніп отырады. Сөз жоқ, бұл қасиеттер тарихи очерк жанрының негізгі қасиеттері екеніне ден қойдырады» [4,14].

А. Сейдімбек аталмыш очеркінде қадау-қадау идеялық желілерді екшеп алып, Ұлы ұстаздың тағылымдық өнегесі ретінде ой таразысына тартуды жөн санайды. Жекелеген дәйектеме-негіздеулер, соны ізденістер очеркті жан-жақты ашып, әрлендіре түседі. Жазушы-ғалымның «Әбу Насыр әл-Фараби» очеркінің ішкі ағымдары, иірім-құбылыстары сан алуан. Бастапқы шолып өткенде ғұлама ғалымның кезеңінен ғана мағлұмат берердей әсер қалдыруы мүмкін. Алайда бұл – алдамшы байлам.

Бұрын-соңды ғалымдар еңбегін елеп-екшелеп, ой сарабына салғанда ғана өзіндік дәйекті ғылыми тұжырымның сыр тиегі ағытылатынын, тың толғаныстарға бастайтын бастау көздері ашылатынын А. Сейдімбек жіті аңғарған.

Очерк авторы әл-Фарабидің мұсылманша толық аты-жөнін былайша таратады: «Мұхаммед ибн Мұхаммед ибн Ұзлағ Тархани». Ғұлама ғалым жайында жазылған еңбектердің біразында толық аты-жөнінде мынандай деректер кездеседі: «Әбунасыр Мұхаммед ибн Мұхаммед ибн Ұзлағ Тархан әл-Фараби, яғни өз аты – Мұхаммед, әкесі – Мұхаммед, оның әкесі – Ұзлағ, арғы атасы – Тархан. Туған жері, қазақтың ежелгі қаласы Отырарды арабтар Фараб деп атап кеткен, осыдан барып ол Әбу Насыр әл-Фараби атанған» [8,46].

Ақселеу Сейдімбектің пайымдауынша, «тархан» сөзі екі нәрсені аңғартқан: біріншіден, әл-Фарабидің түркі тектес ру-тайпалардан шыққанын білдіреді. Екіншіден, оның ата-бабасы дәулетті, қыпшақтар арасында есімі белгілі кісілер болғанын білдіреді. Өйткені қыпшақтардың атақтылары ғана дәстүр бойынша «тархан» деп аталатын болған.

Кейбір зерттеу еңбектерде Отырар қаласын қыпшақтар Қарашоқы деп атап келгені туралы мәліметтер кездеседі. Бұл жөнінде жазушы-ғалым нақтылы ғылыми тұжырым беру мақсатымен түркі жұртының әйгілі ғалымы М. Қашқаридің «Диуани лұғат ат-түрік» атты энциклопедиялық анықтамалығын алға тартады. Көне дәуірдегі елді мекендерді түгел көрсеткен энциклопедиялық еңбекке сүйене отырып, «Қарашоқы» топонимінің түп-төркінін байыта түскен. Очерк соңындағы өзіндік ой-түйіндері де елдік мұраттардың мәңгілігін тілеген көкейкесті мақсаттардан туған.

Әл-Фараби шәкірті Әбу Әли ибн Сина (Авиценна) көзінің тірісінде-ақ замандас философтар мен ғалымдар арасында «Шайхар-Рас» – Ғалымдар ағасы атанған. Әбу Әлиді кейде «Үшінші ұстаз» деп те атаған. Ғылымның қос алыбының ғылыми-философиялық мұралары арасында белгілі бір жалғастық, сабақтастық барын сергек пайымдаған А. Сейдімбек: «Кейінгі кездері Шығыс ғалымдары оларды бөліп-жармай, «Қос Фараби» деп те атаған», – дейді.

Қазіргі араб елдерінде әл-Фараби есімінен кейін әл-Хаким анықтауышын тіркеп жазу үрдіске айналыпты. Әл-Фараби заманында одан астым-ау деп күпсінген ешкім болмапты. Ғұлама ойшыл еш дүние-мүлік, байлық-дәулетке қызыға назарын сатып, әкімшілік, даңқ-дақпыртты қумаған. Сол себепті де оны құрметтеп, әл-Хаким деген. Сол себепті де ұлы Абай «Отыз сегізінші сөзінде»: «Әрбір ғалым – хаким емес, әрбір хаким – ғалым» [Абай. Қара сөз. – Алматы: Ел, 1993. – 95-бет], – деп ой маржанын кестелеген.

Келесі бір талдауымыздың өзегі болар – «Қарабура» очеркі [8, 53].

Әр кезеңнің өз міндеті, өз ұғымы болады. Нақтылы, шындық өмірді бейнелеп отырған жазушы очерктің қай кезеңде жазылып отырғандығын терең пайымдауы керек. Очерктің негізгі өзегін таба білу сыры осында жатыр. Очеркте нақты адамдар сөз етіледі. Бірақ, сол нақты өмірді суреттей отырып, очерк өзінің барлық ойын, логикалық өрісін нысана етіп алып отырған тарихи тұлғаның бар жарқын қасиетін жинақтап (типтендіріп) көрсетуге, қорытылған пікірлер түйіндеуге міндетті.

Тәуелсіз даму – өткенді ыждағатты зерделемей, келешекті кеңінен болжамай жүзеге аса қоймайды. Сондықтан да қалың жұртшылық бүгінгі ұлттығымыз бен мемлекетіміздің тарихи бастауларына айрықша ден қойып отыр.

«Қарабура» очеркінің беташар кіріспесі мынандай ой өрімдерімен басталады: «Қарабура» (XI-XII ғғ.) – оғыз-қыпшақ заманының әйгілі тұлғасы, дуалы ауыз абызы, ықпалды қайраткері... Топырақ бұйырған жері – Қаратаудың етегі, Созақ елді мекені».

Қыр мен Сырдың арсындағы қарым-қатынастың кіндігі болған көне Созақ шаһары – транзиттік сауда бекеті ғана емес, ұлттық мемлекетіміздің бесігі болған саяси орталық. Оның көне топырағына көмілген құпия мен сыр көп. Сондай бір байыпты зерделеуді талап ететін қастерлі есім – Қарабура.

Кезінде ауызша мәдениет өкілдері ақиқаттың өзін аңызға айналдыруға мәжбүр болған сыңыйлы. Өйтпесе ел өмірінде елеулі маңызға ие болған небір ерекше тұлғалар мен оқиғалар әлдеқашан із-түссіз кетер еді. Халық ондай ұмытылмас тұлғаларды, қандай аласапыран болса да, жадынан өшірмеген. Енді оның сырына салиқалылықпен қарамасақ, біздің этникалық, саяси қалыптасуымыздың бастапқы кезеңдерінің қыр-сыры қалтарыста қалып, көмескілене бермек.

Сондықтан да болар, А. Сейдімбек Қарабура тегін таратқанда Мұрын жыраудың айтуындағы «Қарадөң балалары» топтамасын ғана тірек етпей, «Қазақтың ауызша тарихы» деп жүрген қазақтың қария сөзіне жүгінеді:

«Әйгілі Қырымның батырларының бірі Қарадөң болса, одан Жұбаныш, одан Сүйініш, одан Ер Бегіс, Ер Көгіс, одан Тама, одан Қарабура болып келеді де, Қарабурадан Нәрік, одан Шора, одан Есенгелді, одан Атамшыл, одан Торым, одан Базарқұл, одан Көкі, одан атақты тархан Есет батыр болып бір қайырылады [8,53].

Жазушы-ғалым «тама» атауының ру, тайпа мағынасын еншілейтінін есімізге сала отырып, Х ғасырдан бұрын да этникалық атауға ие болған тамалар тайпалық одақтардың біреуінің құрамында іргелі орын иемдене дербес ру ретінде танылғанын ұғындыра отырып, тың ойларға жол ашып береді.

Қарабура дүниеге келген мезгілді зерттеуді қажет ететін тұстарда да А. Сейдімбек әрқашан зерттеушілік зердесіне жүгінеді. Қарабура – Х-ХІ ғасырларда дүниеге келген Қарахан мемлекетіне байланысты құбылыс. Мұндай есім тамалардың Қарахан мемлекетінің құрамында болып, мұсылман дініне кіруіне байланысты берілген болып шығады. Қарабура есімі – әлденеше ғасыр бойы ауыздан түспей келе жатқан есім. Қиналғанда қуат, шамданғанда қайрат берер, бүгінгі қазақтың ұлт болып ұйысуына ғасырлар бойы үлес қосып келе жатқан нақты құбылыс. Қара – көптің белгісі. Бура – қара нардай қайыспайтын күштіліктің белгісі. Қосарланған қос сөзде киелі қасиет бар. Олай болса, кие дарымай ел көсегесінің көгермесі анық. Біздің тәуелсіздігіміз бен азаттығымызды асқақтата түсу үшін де айбар керек,

Қарабураның Қожа Ахмет Иасауиді ақ жуып арулап, жаназасын шығаруы да күллі түркі дүниесі мойындарлық қадір-қасиеттің айғағындай.

«Өлі риза болмай, тірі көгермейді» деген ғой. Олай болса, халқымыздың ұлттық болмысын көркейткен мақтанышты құбылысты арқау еткен очерк те санаттағы еңбек. Ел болып, еңсе түзелді деген осы!

Ақселеу Сланұлының «Махмұд Қашқари» [8,56] очеркі де ел тарихын әйгілі тұлғалар арқылы зерделеп, адам санасын шыңдау мақсатынан туған. Ілгері буын бастаған өнегелі істер кейінгі буын арқылы жалғасын тауып жатса, өмірдің бағасы артып, ұлттың төлтума қасиеті баянды болмақ.

«Махмұд Қашқари» очеркінде жалпы әлемнің тіл өнерінің өрісін кеңейткен, өркенін өсірген ғұлама ғалым жөнінде мол мағлұматтар жинақталып, оның өмір сүрген уақыты мен ғылыми ізденістері жылдар есебімен, орын-орнына орайлы орналасқан. А. Сейдімбек М. Қашқаридің «Диуани лұғат ат-түрік» атты еңбегі жайлы ғылыми айналыстағы мол деректерді баяндай бермей, жаңаша әлеуметтік-тарихи очерктің табиғатына сай жиынтық ауқым-аяда әрін ашып, табиғи болмысын жарқырата таныта түседі. Жазушы-ғалым әрдайым қалыптасқан ғылыми жүйелерді зерде сүзгісінен өткізіп, соны ғылыми көзқарастарға бойлай біледі.

Қырғыз елінің алтын бесігі болған ұйық жерлерін (Бесбалық, Барсхан, Баласағұн, Ысықкөл) нақты негізге ала отырып, Махмұд Қашқаридің туған жерін Қырғызстандағы Ыстықкөл жағасындағы Барсхан қаласы деп ойлы пікір айта алған. Очерк авторы «Махмұд Қашқари» очеркінде белгілі қолбасшы, Барсханның әмірі болған Махмұдтың әкесі Қарахан әулеті билеген мемлекеттің мәдени-саяси орталықтарының бірі – Қашқарға ауысқаны жайлы дерек келтіреді. Ал Қарахан мемлекетінің дүниеге келген тұсы – Х-ХІ ғасырлар. Сондықтан да болар, А. Сейдімбектің Махмұд Қашқаридің туған жылы ХІ ғасыр деп нақты дәйектілікпен көрсетуі – ғылыми деректерге мейлінше мұқият қарайтындығының белгісі.

Жазушы-ғалым М. Қашқаридің «Диуани лұғат ат-түрік» еңбегіндегі зерттелу, әдеби мәні, өлең-жырлар, мақал-мәтелдер, тағы да басқа құнды мағлұматтарды бірер ғана абзацтардың аясына сыйғызып, типтік фактілерді жинақтап бере білген.

Ендігі әңгімемізге арқау болар очерктің бірі – «Уәлиханов Шоқан» [8,220]. Тарихи тек-тамыры бар очерктің бәрінде тарихи тұлғалардың нақты өмірі толыққанды деректер аясында суреттеледі. Және де өмір сүрген тарихи кезеңдері орнықты образдары арқылы көрініс тауып отырады. Уәлиханов Шоқанның жан-жақты тағылымдық болмысы бізде көп зерттелген. Ғылыми талдаулардың тереңдігіне, фактілердің әрі бай, әрі нақты болуына зор көңіл бөлетін Ә. Марғұланның ғылымдық тегеурінінің өзі неге тұрады?!

Шоқан өмір сүрген заман бізден қаншалықты алыстай түскенімен, сүйікті ғалым тұлғасы халық санасында соғұрлым жарқын сәуле шашып, шоқтығы мейлінше биіктей түсетіні – заңды құбылыс. Көп ортасынан алғашқы боп аршындай суырыла шығу әр кез қиын. Сол алғашқыны бүге-шігесіне дейін танып, ардақтай қошеметтеуге құлшыныс болып жатқан тұста очерк табиғатына сай қысқа да нұсқа етіп ұсына білу жеңіл-желпі дүние емес. Ғалымның жан әлеміне сұғына енуге тырысқан әр сәтте де оның ұлылығына, асқақтығына бас иіп, ұзақ уақыт қайран қалмау тіпті де мүмкін емес жай. Жас ғұмырына талай-талай қомақты істерді айрықша айшықтап, қалайша ғана қонымды сыйғыза алғандығына қайран қаласың.

А. Сейдімбек те Шоқанның ғалымдық көп қырларын шашау шығармай, өмір парақтарындағы беймәлім тұстарын ерекше айқындауды ниет еткен.

«Уәлиханов Шоқан» очеркінің кіріспе беташарында Шоқанның Айғаным әжесінің еркелетуімен «Шоқан» аталып кеткені жайлы өзіндік пікір ұсынады. Бұрынғы-соңғы зерттеу еңбектердің көбінде «Анасының еркелетіп қойған аты» делінген деректер жиі бой көрсетеді.

Қазақ халқының тұрмыс-тіршілігін, этнографиялық жарқын белгілерін терең пайымдайтын жазушы-ғалым А. Сейдімбек «ана» атауының этимологиялық төркініне байыппен қарауды меңзейді. Бұл жерде парасатты Айғаным әжені төңірегіндегілер «Ханым-ана» деп атап өткенін естен шығармаған абзал.

Екінші бір қисын. Бала Шоқанның сана-сезімі ерте оянып, рухани жағынан толысуына бірден-бір үлкен әсер еткен – Айғаным әжесі. Бұл ретте тұңғыш баланы қазақ дәстүрі бойынша «әжесінің баласы» дейтінін қаперімізге ілгеніміз жөн.

Жазушы-ғалым Шоқан өмірін баяндау барысында дәлдікті сақтау мен ойды толық беру қажеттілігін үнемі ескеріп отыратындығы байқалады. Қаламгер үшін Шоқанның болмыс-бітіміндегі үлгі-өнеге боларлық қасиет-қырларды суреттеу образ жасаудағы, характер ашудағы басты нысана болса керек. Балалық шағын баяндайтын тұстарында оның жастайынан зерек, зерделі болғандығын, Омбы кадет корпусының қабырғасында жүріп-ақ алғашқы ғылыми еңбегін жазып, Тоқтамыс ханның «Жарлығына» талдау жасағанын баяндайды.

Очерк авторы Шоқанның рухани қасиеттерінің басты белгілері бала кезінің өзінде-ақ айқындала бастағанын байқампаздықпен аңғартады. Сонымен бірге, А. Сейдімбек Шоқанның біртуар ғалымдық бітімін бағалау кезінде біржақты баяндай бермей, Шоқан өмірінде елеулі орын алған көзқанықты досы Г.Н. Потаниннің пікіріне арқа сүйегенді жөн көреді: «Екі-үш жылдан кейін-ақ өз кластастарынан ғана емес, өзінен екі жас үлкендердің класындағыларды да басып озып шығады (Г.Н. Потанин)» [8, 221].

Жазушы-ғалым Шоқанның ауыл мектебінде оқып, араб, шағатай тілдерін жақсы меңгергендігін айта келіп, «жеті жұрттың тілін білуге» тиісті екендігін, оның білім қиясына өрлеудегі таяныш баспалдақ бола білгенін баяндап өтеді.

Ертеде дәстүр бойынша хан-сұлтандардың балаларына бірнеше Шығыс тілдерін үйрену, яғни «жеті жұрттың тілін білу» парыз болған. Қазақ әлемінің рухани болмысы мен таным-зердесін пайымдауға елеулі еңбек етіп жүрген А. Сейдімбек қазақ болмысының төлтума дәстүрлерін барынша орнықтырып отыруды бір сәт те есінен шығармайды. Очерк авторы Шоқанның ғалымдық бейнесін сомдауда биік белестердің бірде-бірін назардан қалыс қалдырмауды түпкі нысана етіп алады. Батыс Сібір генерал-губернаторының кеңсесіндегі қызметінен бастап, түрлі саяхат сапарларын, Ыстықкөл аймағының картасын жасасқанын баяндай отырып, жиырмадан жаңа асқан жас Шоқанның Орыс география қоғамының толық мүшесі болып, ғалымдық еңбегінің жаңа белеске көтерілгенін жарқын сипатта жеткізеді.

Шоқан Уәлиханов бірінші рет ғылыми жолмен жазып алған, тұңғыш рет тарихи және әдеби тұрғыдан талдау жасаған қырғыз халқының «Манас» жырына да тоқталып өтеді.

«Көкетай ханның асы» тарауы неміс, француз, ағылшын тілдеріне аударылып, «Манас» эпосы тұңғыш рет әлем назарына ілікті. Бұл жөнінде Ш. Айтматовтың былай айтқаны бар: «Бозбала шағында Шоқан ерлікке парапар іс тындырған. «Манас» сынды ұлы эпос барша түркі жұртына ортақ мұра десек те, түпкі иесі – қырғыз халқы. Осы сарқылмас қазынаны тұңғыш рет қағаз бетіне түсіріп, Еуропаға танытқан кісі – Шоқан. Ол кезде бұл шет ел қауымына түркі фольклорындағы «Египет пирамидасын» ашқанмен бірдей болатын» [11,83].

Иә, күні кеше ғана адамзат баласының барша тауқыметін сезініп, қилы-қилы тағдырына жанашырлық еткен алып Достоевский сүйген Шоқан тұлғасы бүгінде заңғар жазушы Шыңғыс Айтматовты тереңнен толғантқан екен! Шоқан өмірі, Шоқан бейнесі бүгінгі ұрпақты қай сәтте де бейтарап қалдыра алмайды. Себебі ұлылар өмірінің әр минуты кейінгі ұрпаққа, халыққа, мына біздерге бағышталғандығында.

Шоқан жер бетінде бақытты да сергек қадам жасап өтті. Алайда оның маңдайына «жарқ етіп сөнген құйрықты жұлдыздай» қысқа ғана ғұмыр сүру жазылады.

Бүгінде Шоқан рухын аңсап, сандаған зеттеу еңбектер жазылды, жазылу үстінде, жазыла бермек.





Өмірі өнерге айналғандар




«...Очерк жазудың өзі үлкен өнер десек, өнер жайында очерк жазу өнердің өнері болса керек. Халқымыз қызығып оқитын нәрлі өнер туралы очерк жазу үшін өмірді жетік білу аздық етеді, оны жан-тәнімен түсіну, түйсіну, зерттеу қажет сияқты.

А. Сейдімбек шығармашылығын бажайлай зерттеп үңілсек, қазақтың дәстүрлі әдебиеті, музыкасы, бейнелеу өнері, қолөнері, саяси-экологиялық мәдениеті, моральдық-этикалық ахуалы туралы очерктерді өндіре жазып, осы әдебиет жанры саласына өлшеусіз үлес қосып келе жатқандығын айту артық болмас» [4,141].

А. Сейдімбектің «Бес белес» («Социалистік Қазақстан», 26.04.91) очеркі – азамат ретінде де, жазушы ретінде де жұртшылықтың ыстық ықыласына бөленген Кәдірбек Сегізбаевтың шығармашылық жолының «бес белесіне» арналған.

Жазушы-ғалымның қай очеркін алсаңыз да, кейіпкер әлемнінің қыр-сырының сара соқпағына бастайтын (әсіресе беташар кіріспесінде) нұсқаунышандар молынан кездеседі. Мұның өзі образдың жарқын сипаттарын бірден ауызға алмастан бұрын, оқырман ойына тамызық болар парасат пайымдауларды сыналап сіңіру мақсатынан туған: «...Дәл қазір үйірлік сезімді, табындық түйсікті, ұлып табысатын ұяластықты тәрк етіп, ұлттық тұтастыққа кепіл істің құлы болу ауадай қажет. Айнымаған ақиқатпен сусындаған халықтың ғана тарихи талғамы шыңдалып, мақсат-мүдесі айқын болады».

Очерк авторы кейіпкеріне ол осындай болып еді деп, бойындағы бар қасиетті санамалап, тамсана бермейді. Байыпты парасат өлшемімен аядай ғана үйішілік, дос-жарандық сезімдерден биік тұратын, жалпы адами тұтастықты көксейтін, кісілік келбеті мол білікті қауым ғана өркениетті елдің талғамына төтеп бере алатынын айтып, ұлы Абай армандаған «толық адам» бейнесін мүсіндейді. Жазушы-ғалым нағыз адамға тән азаматтық аңсарларды, сәтін тауып, ортаға салып отырады.

Қарымды қаламгер очерктің бастау көзін: «Бүгінге дейін еткен еңбегі мен төккен тері ықылас-ілтипатқа лайық азаматтардың бірі – Кәдірбек Сегізбаев», – деп алып, кейіпкердің қаламгерлік қазанының аузы жоғары боларлық үш тағанды – үш белесті сарапқа салады. А. Сейдімбек Кәдірбек Сегізбаевты «Ашылмаған сыр» атты тырнақалды туындысымен көрініп, «Біз қалада тұрамыз» атты повесімен жұртшылыққа танылып, «Жол» атты романымен М. Әуезов атындағы сыйлықты иеленіп, суреткер ретінде мойындалды деп қапысыз қайырыммен түйіп тастайды.

К. Сегізбаевтың шығармашылық белесін небәрі үш-ақ сөзбен көктеп өтеді: көрінді, танылды, мойындалды.

К. Сегізбаев әдебиетке дабыра айқай-шусыз келіп, майдақоңыр прозасымен жұртшылық көңіліне біртіндеп ұялай бастады. «Ашылмаған сыр», «Қойнаудағы ауыл», «Өртеңге өскен гүл», «Жылдың ең қысқа күндері» деп аталатын кітаптарында сезімнің табына ғана бүлкілдеп қайнап, оқуға жұмсақ болып келетін жайма-шуақ сырбаздық бар. Журналистік көріктен әбден өтіп, қаламы қатайған шақта ғана көлемдірек тақырыптарға қол созған Кәдірбек Сегізбаевтың «Аяқталмай қалған әңгіме» деген әңгімесінде «Адам атаулының бәрінің өмір жолы сайрап жатса, ол «Өмір» деп аталмас та еді...» деген көңілге қонымды сөйлем бар. Осы философиялық түйінді әдебиетке де қатысты айтуға болар еді. Өйткені жазушы атаулы, сол жазушының толайым туындысы шетінен керемет бола берсе, онда әдебиетте қасиет те, даралық та қалмас еді.

Сондықтан болар, очерк авторының К. Сегізбаев шығармашылығына талдау жасағанда, алғашқы әңгімелерінен гөрі, соңғы ересек тартқан шақтағы повестеріне баса назар аударуы заңды да. Балаңдық пен бала махаббат тақырыбынан енді-енді арылып, салмақты прозаның табағынан дәм тата бастағанын «Біз қалада тұрамыз», «Жап-жасыл әлем» деп аталатын екі повесі дәлелдеді.

А. Сейдімбектің «Бес белес» очеркінің соңғы түйіні де ұтымды шыққан:

«Байырғы грек поэзиясының тұңғышы Гесиод қой жайып жүргенде Тәңірия келіп, сұлу сөзге баулып кетеді екен. Құдай тектес Платон ұйықтап жатқанда аралар ұшып келіп, ерніне бал жағып кететін көрінеді. Жеті жасына дейін мылқау болған Төле биге түсінде аруақ аян беріп: «Сөз аласың ба, бөз аласың ба?» – деп асасымен түрткенде, бала Төле: «Сөз аламын», – деп сөйлеп тұрып еді дейді. Әйгілі Жанақ ақын нәресте кезінде бесігінің басына қобыз байламаса, шошып ұйықтамайды екен...»

Сөйтіп жазушы-ғалым осы жөн-жосықтың бәрі жұмыр басты пенде үшін бойға бітер Тәңірдің өлшеусіз сыйы екендігін, өнер қуаты адам танымына даралық қасиет дарытатынын аңғартады.

Келесі бір очеркі – «Парасатқа іңкәрлік» («Егемен Қазақстан», 31.03.2004). А. Сейдімбектің сөз еткелі отырған кейіпкері Жомарт Әбдіхалық лауазымдық жалынан ұстаған жан болса да, бұрыннан өзіне етене жақын, мәртебелі университет қабырғасында жүрген шақтарында талай әдеби додаларға қоян-қолтық араласқан, мүдделес, мақсаттас жандар еді. Әрқашан жазғалы отырған еңбегінің бар қырын індете зерттеп үңілу, очерк болсын, басқа да көркем дүние болсын, сүбелі шығарманың дүниеге келуінің алғышарты болмақ. Сондықтан да жазушы-ғалым Ақмола облыстық «Арқа ажары» газетінде басшылық қызметте болып, ел өміріне белсене араласқан Жомарт Әбдіхалықтың өмір жолын ауқымдырақ бейнелеуді мұрат тұтқан: «...Әл-Фараби атындағы Қазақ ұлттық университетіне түскен жылы-ақ ол «Қаламгер» атты қабырға газетінің, содан кейін осы жоғары оқу орынындағы «Журналист» газетінің бас редакторы болды. Бұған қоса қаламының желі бар студенттерді шоғырландырып, «Қайнар» атты әдеби-публицистикалық қолжазба журналын шығарып тұрды.

Журналистикаға деген осы іңкәрліктің ізін суытпастан, ол университет бітірсімен облыстық, республикалық газеттерде қызмет етіп, қаламгерлік қарымын ұштай түсті». Бұл жолдардан очерк кейіпкері Жомарт Әбдіхалықтың өмірлік мақсат-аңсарларын ертеден-ақ айқындап алғандығының куәсі боламыз.

«Арқа ажарының» тың өлкесінің тарихи-әлеуметтік, мәдени-рухани өміріндегі бедерлі жаңалықтардың жаршысы, елдік істерге ұйытқы болып жүргенін айқын аңғарамыз. Адам құндылығы сарапқа түсіп жатқан қазіргі биік білім-білік өресін, ұлтжандылық, азаматтық болмысын қаз-қалпынша сақтай білу – өрелі жанға аз олжа емес. Жомарт Әбдіхалық, ең алдымен, қызуы мол, күнделікті тыныстайтын мамандық иесі. Уақыт тынысының көркем шежіресі дерлік, ел өміріндегі елеулі тұлғалардың жарқын істерін өзек еткен көркем очерктерді дүниеге әкелді. Оның екі кітаптан тұратын очерктері жарық көріп, оқырмандар игілігіне айналды.

Осы орайда айта кету жөн, А. Сейдімбектің кейіпкер тұлғасындағы жарқын сипаттарды үнемі жарқырата көрсетіп, халықтың еңбеккер перзенттерінен көз жазбай, қадір-қасиетін тамыршыдай тап басып, көпшілік назарына салып отыруының терең тағылымы бар. Сонымен бірге Жомарт Әбдіхалықтың құныға ден қойған саласы философия екендігіне көңіл аударады.

Өмірдің қайнаған ортасында белсенді әрекет ететін әрбір азамат өткен-кеткенді сараптауға, болып жатқан сапалық өзгерістерді парықтауға тиісті. Осындай қасиеттердің мәдени-рухани ізденістерге жол ашып, ұлттық рухы биік, философиялық пайымдауларға бастайтын әсер-ықпалы болуы әбден мүмкін. Сондықтан да очерк авторы күрделі заманауи мәселелерді сараптай алатын, анық жүріп, ақиқатқа жүгіне білетін Жомарт бейнесін әлеуметтік мәселе етіп көтереді.

Бүгінгі құбылмалы дүниенің тіршілік-тынысын байыппен бағамдап, «101» толғау, «1001» тегеурінді түйін айта білген Қазақстан Журналистер одағы сыйлығының лауреаты, Қазақстан Республикасының еңбек сіңірген қызметкері Жомарт Әбдіхалықтың бергенінен берері көп болар елдің елеулі тұлғаларының бірі екендігіне бар ділімізбен сенген едік...

А. Сейдімбектің «Парасатқа іңкәрлік» очеркін талдау барысында Жомарт Әбдіхалықтың саналы ғұмырына, шұрайлы шығармашылық жолына біршама қаныққандай болып едім. Әттең, рухы биік азаматтың жарқын жүзін мезгілсіз суық шаларын қайдан білейін?..

Жомарт Әбдіхалық та ажал тұзағына ерте ілігіп, ғарыштай таза жерге қоныс аударып та үлгерді. Артында айшықты із қалды. Екшеліп-сұрыпталған жазбалары бес том болып, баспаға ұсынылды. Сол дүниелер ұзақ уақыт талай жанның жан-жүрегін бейтарап қалдырмасы анық.

Енді бір тілге тиек етер очерктердің бірі – «Менің Жәнібегім» («Қазақ әдебиеті», 12.03.1999).

«Дәстүрлі музыка және оның қайраткерлері туралы очерктерінде А. Сейдімбек сол адамдардың ата-тегін, балалық шағынан бергі өмірбаянын тәптіштей бермейді, керісінше, оқиғаларды қоюлатып, образдарды ажарландыруға, дәуір кезеңін елестеуге өмірбаян тізбектерінің қажет жерін ғана алып отырады. Автор өзі байқаған, көрген не естіген қызық-қызық елестерді шығармашылық ой елегінен өткізіп, асқақ шабытпен бейнелеген» [4, 145].

Абайдың әншілік мектебінің XX ғасырдағы ірі өкілдерінің бірі, белгілі жазушы, Абайдың жігіттік шағындағы аяулы досы Ерболдың тікелей ұрпағы Жәнібек Кәрменұлы туғаны мен туысқанының ғана емес, жалпақ елі – қазағының, иісі түркі жұртының (Бұл жерде «түркі» деп көкбөрінің барлық ұрпағы айтылып отыр – Е.Қ.) жүрегіне жақын тартқан, бауырына емірене басқан өнерпаз ұлы еді.

А. Сейдімбек кейіпкерінің көп қырлы дарынды тұлғасына тереңірек бойлау үшін, тарихты тағылым ету тұрғысынан сөз ете отырып, бодандық нәубеттерді егіле еске түсіргеннен гөрі, болашақ ұрпақтың санасын шыңдайтын халықтың біртуар тұлғалары өздерінің бойына біткен дарынымен, төлтума өнерімен халық тағдырына қалқан бола білгендігін айтып жүрудің орынды екенін еске салады. Осы тұрғыда Жәнібек Кәрменұлы тек қана әсем әнді жұртшылық жүрегіне жеткізуші ғана емес, мәдени-рухани экспансияға кеудесін тосып, халық бойындағы талғам-таным мен құндылық бағдарын қаз-қалпынша сақтап қалуына себепші болған тегеурінді тұлға дәрежесіне теңеліп жүре береді.

Жазушы-ғалым ұшқыр зердемен осындай ой-жосықтарын ұсына отырып, бізді кейіпкер бітіміне қанығуға жігерлендіріп, серпінді қуатпен алға ұмтылдырады. Очерк бастауындағы өз пайымдауынша, «бір ақиқаттың басы ашық» екендігі даусыз. Халық атын алдырса да, жан дүниесін тонатпаған. Жәнібек барда халық жат дыбысқа, желбуаз өнерсымаққа жұбанбаған.

Осы орайда еске алудың артықтығы болмас, сексенінші жылдардың бас кезінде Жәнібек пен осы очерктің авторы бірлесіп, теледидарға қазақтың ән өнері туралы сегіз хабар жаздырған. Осы хабар-әңгімеде Жәнібек мөлдір бұлақтай қоңыр даусымен, маржандай төгіліп, самалдай есіліп жүре беретін тоқсанға тарта ән шырқаған екен. Кезінде бұл хабар-әңгіме қара сөздің қасиетін терең түсінетін Ғабит Мүсірепов тарапынан әділ бағасын алған. Қазақ ән-күй өнерінің алтын қорына айналған осындай хабарды теледидардан жиі-жиі көрсетіп отырса, әулекі әуезден гөрі, ұрпақ танымын ұштауға үлес қосар бағалы құндылық болар еді.

Жәнібек Кәрменұлы өзінің алдындағы Жүсіпбек, Ғарифолла, Қосымжан, Рабиға, Байғабыл сияқты ұлы әншілердің ең асыл қасиеттерін тал бойына дарыта отырып, өзінің әншілік тұлғасын даралай түсті. Қашанда көргені жақсының қамтыры мол. Жәнібектің таңғы шықтай мөлдір әңгіме-повестеріне тоқталмау – шығармашылық адамының жан дүниесімен санаспау.

Жәнібектің «Ақылбайдың әні», «Көшім бала», «Тегімді менің сұрасаң», «Әнім саған аманат», т.б. әңгімелері мен «Ғашықтың тілі», т.б. повестері адамгершіліктен азық жинап өтер әрбір жанның рухани қорына айналған.

Иә, қазақ өнерінің төрінде Жәнібек орны ойсырап тұрары анық. Алайда қазақтың барында, соңынан ерген өнерпаз ізбасарларының барында Жәнібектей жампоздың әні де, өзі де ұмытылмайды!

А. Сейдімбек «Суреткер» очеркінде («Түркістан», 21-27.01.2001) қазақ халқының танымал жазушысы Әбдіжәміл Кәрімұлы Нұрпейісовтің суреткерлік қарымы туралы сөз етеді. Суреткер болмысын пайымдау барысында жазушы-ғалым адам қоғамын көшелі етудің бір тетігі – елдің елеулі перзенттерін елеп-ескеріп, өзгеге өнеге ету екендігін үнемі жадында ұстап, осы бір өмірлік мұратынан бір сәт те айнымайды. Очерк авторы кейіпкердің жан дүниесін, қандай жағдайда қалыптасып, дамығанын ХХ ғасыр аясындағы қоғамдық сипаттармен байланыстыра қарастырады.

Қазақ ұлт болып ұйып, ел болып еңсе тіктегелі бар болмысын өнер тілінде дәл ХХ ғасырдай кең арнада көрсете алған емес. Сондықтан болар, А. Сейдімбек қазақ халқының ХХ ғасырын нұрландырған, оған мағыналы мазмұн мен өміршең рух дарытқан біртуарлар шоғыры ішінде Әбдіжәміл Кәрімұлы Нұрпейісовтің өзіндік орны барын өмір шындығы мен көркемдік шындықтың қосөрім бірлігінде саралайды.

Ә. Нұрпейісовтің тағдыр-талайына ХХ ғасырдағы ең бір сұрапыл оқиғалардың куәсі болу жазылды. 1942 жылы маусым айында оныншы класты бітірген бойда әскерге алынды. Кешегі қағусыз өскен бала сұрапыл жылдардың отты көрігінен әбден ширығып, шыңдалып қайтты. Сол соғысқа әкесімен, аяулы ағасымен барып, туған жерге қалдырып кеткен аманаттай жалғыз өзі қайтты. Одан кейін ұраншыл саясат, ұрдажық әкімшілдік, алданған ел, арбалған азамат, тулақ болған дала – бәрі де көз алдынан өтті. Тап сондай талайлы кезеңде отаршылдық пен басыбайлылық жағдайында өмір сүрген Рабиндранат Тагордың: «Құдай немесе аң ғана қоғамнан тыс бола алуы мүмкін», – деуі де тегінен-тегін емес шығар.

Осындай қат-қабат шырғалаңнан төзім арқауын үзіп алмай, зор ізденістердің нәтижесінде «Қан мен тер», «Курляндия», «Соңғы парыз» туындыларын біртұтас сабақтастығымен дүниеге әкелді.

«Қан мен терді» оқығанда күнен-күнге алыстап бара жатқан дәуірдің ащы зарын өз құлағыңмен естисің, ауыр арпалысын өз көзіңмен көресің, алуан кейіпкерлердің тіршілігі мен толғанысына ортақ боласың. Өз кезеңінің осындай күрделі тарихи-рухани болмысын бұлжытпай жеткізіп, мұқият кестелеген шығарманың басынан аяғына дейін көктей өтетін алтын арқау бар. Ол – Еламанның тап күресін тәңір тұтса да, аса тереңде жатқан ар тазалығы. Тәңірберген қосшысы болған ақтардың әскері мырзаның бар әулетін қорлап, масқаралап кетуінде, жәдігердің қара қонысынан ажырағысы келмей кіндігінен байлануында тұңғиық терең сыр бар.

Әбдіжәміл Кәрімұлы Нұрпейісовтің қайсар бітімі сөз болар тұста ардақтап еске алар айшықты сәт бар, кешегі дүрбелең кезеңде бейбіт елдің берекесін кетіріп, құтын қашырған «Орталық саясатын» алғаш рет бүкіл-одақтық сахнадан ауызша да, жазбаша да ашық айыптаған жазушы Әбдіжәміл Нұрпейісов еді ғой. Олай болса, Ә. Нұрпейісовтің өмірде жасаған азаматтық ерліктері аса зор суреткерлік танымының көрінуіне берік негіз қалағандығын баса айтқымыз келеді.

«Әншілік, күйшілік өнеріміздегі дәстүр мәселесі туралы очерктерді өндіртіп жазған жазушы Ақселеу Сейдімбековтің очерктері қомақты және өнегелік, тағылымдық қасиеттерге толы. Әннің, күйдің шығу себебі, ән сөзінің көркемдің үлгісі, шығарушы, күйші, әншінің өмірге араласы, дәстүрдің жарқын айғақтарының кеңінен толғануы очерк үшін айрықша мәні бар деуге болады» [4,145].

Ақселеу Сейдімбековтің «Жезтаңдай» очеркіне («Егемен Қазақстан», 21.11.1996) арқау болған – Республика Мемлекеттік сыйлығының лауреаты, әнші Бекболат Тілеуханов. Бекболат – халқымыздың кескін-келбетін, ұлттық мінез-құлқымызды, сан салалы салтанатты әдет-ғұрпымызды арқау еткен, ата-бабамыздың иісі сіңген, Ұлы Даланың салқын самалы аялаған, елдің өткен өмірінің шерлі шежіресіндей болған тарихи мазмұнға бай, ұлттық классикалық әндерді жиі шырқайтын үні өзгеше, дара әнші.

Бұдан бірер жыл бұрын Бекболат Тілеуханов «Толғауды» («Ақтамбердінің толғауын») теледидардан орындаған еді. Бағзы аруақты әншілердің құмыр көмей мақамымен майдақоңыр бүлкілге басқанда, өнерпаз әншінің ұлттық өнердің қасиетіне деген іңкәрлігіне қайран қалғанбыз.

Сөз өрелі өнерге тірелгенде төрт аяғы тең жорғадай тайпала жөнелетін жазушы-ғалым әнші табиғатын жіті танып: «Ол – лиро-эпикалық қарымдағы әнші», – дейді. Қарымды қаламгер не нәрсе болса да құнарлы топырақтан нәр алатынын есімізге салып отырады. Әрқайсысы қайталанбас бір-бір әлем боларлық ән өнерінің эстетикалық іргетасын мәңгілікке орнықтырып кеткен әрідегі Біржан сал, Ақан сері, Мұхит төре, берідегі Әміре, Қали, Мұрат, Қосымжан, Жүсіпбек, Манарбек, Ғарифолла, Рабиға, Мәдениет, Жәнібек, Қайрат сияқты біртуар әншілерді ілтипатпен алға тартады.

Жезтаңдай Бекболат Тілеухановтың тағы бір қыры – сазгерлік, композиторлық.

Сүйектері қасиетті даланың топырағына, тәндері сүйікті даланың гүлдеріне айналып, рухы ғарышты шарлаған бабаларымыздың көксеген асыл арманы Тәңірдің құлағына шалынып, азаттығымыз баянды болып жатқан шақтарда елдігіміздің еңсесін тіктеген «Елім менің» әні туралы сөз қозғамау азаматтығымызға сын болар еді.



...Қол жетті, міне, аңсаған күнге,

Жасай бер, жаса, қазағым менің!



– деген өлең жолдары шын ниетімен шаттанған нағыз ұлтжанды азаматтың көңіл толқыны кемерінен асып төгілген шақта ақ қағаз беттеріне мөлдір тамшыдай болып тамған жан сыры сияқты. Құдай-ау, әнді алғаш естігенде, өзгені қайдам, өзімнің тұла бойымды әлдебір күш, иә, Тәңір күші жайлады емес пе?! Сол сәтте өзімді көкте еркін қалықтаған қырағы көз қыранға баламап па едім?! Иә, солай болған...

Елбасы өз Отанының туған ұлы ретінде халқының басына қонған бақты, кіндік қаны тамған жерге деген перзенттік махаббатты бар болмысымен, бар даусымен дүниеге жаңғырта, жар сала айтқан.

Сөз тұрғысынан алсақ та, ән тұрғысынан алсақ та, бұл туындының табиғатын ерекше танытып тұрған – шадыман шаттық әуені. Оның аясына бір ғана адам емес, бүкіл бір ұлттың бар бақыты сыйып тұрғандай. Ұлтжандылық – ұлылықтың белгісі десек, Нұрағаң өз өлеңіне сол ұлы қасиеттің сынықтай сүйемін арқау ете алыпты.

«Елім менің» – әсерлі де асқақ, салмақты да салтанатты, сәнді ән. Өлең әуенінен қазақтың жадында жатталып, қанына сіңіп қалған, төлтума болмысымызға тән дәстүрлі музыкамыздың бірнеше ағымдарының әуен-сазын кездестіруге болады. Қоңыр қобыздың сүйемелдеуімен басталып, одан әрі басқа ұлттық музыкалық аспаптар демеп әкететін «Елім менің» әні дала төсін дүбірлете оятып, ұрпаққа ұзақ тіл қатып, халқының үні болып, әні болып жылдар бойы шырқала беретініне күмән жоқ.

«Портретті очерк композициясы ең алдымен кейіпкерлердің идеялық және психологиялық мінездеме талаптарымен анықталады. Адамды көрсету мақсатында автор ол жайындағы пікірін, өзгелердің де көзқарасын көрсетеді, оған дәлелдемелер келтіреді. Әрбір диалог, сырт келбетінің әрбір бөлшегі бейнеленген адамды жақсы жақтарынан көрсету үшін, не болмаса алдында байқалған мінездер жайындағы түсінікті тереңдету үшін қолданылады» [4,127].

А. Сейдімбектің келесі бір очеркі – «Илья Жақанов туралы сөз» («Қазақ әдебиеті», 14.05.1996). Очерк авторының Ильяның көп қырлы өнерпаз болмысымен қатар, бүгінгі күні ұлын ұяға, қызын қияға қондырып, немере, жиендерінің қызығын қызықтаған ордалы әулеттің иесі болып отырғандығын өмір шындығына айғақ болар қарапайым деректермен бастауы – өнер өлкесінен інжу-маржан іздеген Илья Жақановтың шығармашылық бітімін саралап-парықтауға жол ашқан.

Қашанда тамырын тереңге жібермеген дарақтың ғұмыры қысқа. Тумысы бөлек дарындардың тындыратын қарымды істерінің бір парасы тамырлы тектілікте жатыр. Тектілікті мойындамау – парықсыздық.

А. Сейдімбек: «Қасқа айғырдың баласы қасқа тумаса да, төбел туады», – дей отырып, Илья Жақановтың шыққан тегіне көңіл аудара кетудің еш артықтығы жоқтығын орынды пайымдайды. Бұл қастерлі жосын ақын Серік Ақсұңқарұлының:



...Өлексе үшін жұлқысқан болсақ,

Өмірі бітпей кегіміз;

Иттермен бірге туысқан болсақ,

Не болды ата тегіміз?!



– деген «Қасқырдың монологімен» тамырлас.

Илья да жетіру-тамадан шыққан кілең қаракөк Ықылас, Сүгір, Науша қыз, Боранқұл сияқты дәулескер күйшілер; Мүсәйіп, Сапалай сияқты жезтаңдай әншілер; Досжан, Бұралқы, Балабек, Мизамбай, Балбике сияқты айыр көмей ақындар; Орынбор жәрмеңкесінің қос босағасы атанған Молдабай мен Әкімгерей сияқты сал-серілер ұрпағынан екен. Қарымды қаламгер кейіпкер шығармашылығы сан салалы болғанымен, саналы өмірі бір-тұтас мұратқа, қазақ рухын айрықша танытатын әуезді әнге тоғысып жататындығын байыпты зерделеген. Ән өнеріміздегі дәстүрлі әуен-саздың сақталуы, ұлттық бояу-нақыштың қанық болуы композиторларымыздан айрықша жауапкершілікті талап етеді. Бұл орайда Илья Жақанов – ән өнеріміздің тұңғиығына бойлап, тұнығына сусынын қандырып жүріп, өзіндік тұлғасын даралай білген композитор.

«Асылым», «Даниярдың әні», «Әсел», «Жайлаукөл кештері» шырқалған сәтте қамыққан көңілдің нәзік қырларын дөп басатынын айқын аңғарамыз. Бәкір Тәжібаевтың «Ақбұлақ», Нұрғиса мен Мұқағалидың «Саржайлау», Әсет пен Мұзафардың «Маралдым» әндерінің қасына Қайрат Байбосыновтың үздіге шырқаған даусымен «Жайлаукөл кештері» қона қалған кезде көзге тамшы алудың айыбы жоқ-ау!

Көкейден кетпес «Әсел» әнінің әуені қандай, сөзі қандай?!



Алыссың, жатсың, білемін, сәулем,

Тағдырға нала не керек айтып?

Өмірде сол бір жарқ еткен дәурен,

Әселім, сірә, келер ме қайтып?..



Осы жолдарды Илья ағамыз басқа бір ақындарға жаздырса, бәлкім, осындай әсерлі болмас еді. Өзінен басқа ешкім жеткізе алмайтын әуенге өзінен басқа ешкім жеткізе алмайтын сөз жазудың жүгі ауыр. Қара сөздің қапысыз зергері Тәкен Әлімқұловтың мына бір сөзі ойға оралады: «Әдеби жұртшылық мені прозашы ретінде таниды... Бірақ мен бірыңғай поэзияны қуғанда осы күні ақындар көшінің орта шенінде, алдыңғы қапталында жүрер ме едім, кім білсін...» («Қазақ әдебиеті», 1983). Иә, Илья ағамыз да сөйтер ме еді, кім білсін...

Ол кісінің ел ішінен алғаш танып, тұсауын кескен өнерпаздары: Сүгір, Ақбала, Әлшекей, Қайыпназар, Қалдыбек, Төлеген Момбеков, Генерал Асқаров, Мәкен Тұрлығұлқызы, Қайырбек Сәрсекеев, Игілік Омаров тәрізді әнші-күйшілер. Оңтүстік, солтүстік, шығыс, батыс – Илья Жақановтың маршруты осы. Түркияны, Қытайды, Моңғолияны қоспағанда...

Илья Жақановтың «Қайта оралған ән», «Қош бол, вальс», «Екі жирен», «Бірінші концерт», «Аққулар қонған айдын көл» тәрізді кітаптары – елжіреп оқитын туындылар. Осындайда еске түседі, сұлу әуезді Шәмші Қалдаяқов Ильяның «Еділ-Жайығын» тыңдап отырып: «Мощно! Бұдан кейін бізге не қалды?!» – деген екен.

Илья Жақановтың халқына рухани қызметші бола беретініне кәміл сене отырып, осындай жандармен ғана өмір бағасы арта түсетінін айқын ұғынғандай боламыз.

«Пассионар» (Егемен Қазақстан, 19.90.2001 очеркінде Ақселеу Сейдімбек ұстаз-жазушы, академик-ғалым Зейнолла Қабдолов талантының сан қырлы қасиетін тілге тиек еткен.

Жазушы-ғалым өз очеркінде Зейнолла Қабдоловтың толыққанды бейнесін білікті өремен зерделемейінше, мақсат межесінен шыға алмасын жете түсінген. Өнер табиғаты туралы таным-түсінігі телегей-теңіз А. Сейдімбек басқаша образтанымдық сараптауларға арқа сүйей білген. Ондай нысаналы нышандар очерк беташарынан айқын аңғарылады: «...Адамды дүние-тіршіліктің діңгек тұлғасы деп тану идеясы қазақтың шежірелік зердесінде, қария сөздерінде айқын көрініс тапқан. Қазақ шежіресінде Адам – тарихтың тұлғасы, ал Адам сапасы – тарихтың қозғаушы күші.

...Сапалы Адам идеясы қазақтың қария сөздерімен шектеліп қалмаған. Ұлы Абай айтатын «толық Адам», Мұхтар Әуезов айтатын «кемел Адам», түптеп келгенде, халықтың дәстүрлі талғам-түсінігінің бүгінгі өмірімізбен сабақтасып жатқанын зерделетсе керек.

Әрине, сапалы Адам өткеннің ғана көкейкестісі емес, дүние-тіршілік сапалы адамға бүгін де зәру. Шүкір, қазақ халқы қандай кез-кезеңде де сапалы Адамнан құралақан болмаған.

Л.Н. Гумилев айтатын, ұлт рухын асқақтататын да, аспандататын да, міне, осы сапалы Адамдар – пассионарлар.

Зейнолла Қабдолов – шын мәнінде сапалы Адам».

Зейнолла Қабдоловтың сапалы Адам қасиетіне бөленуі бір ғана қабілет-қарымында, біліктілігінде емес. Шәкірттерін абзал арман, асыл мұрат шуағына бөлеп, кісілік пен ізгіліктің кіршіксіз ақ жағалауына алып шығуында. Байыбына барып сөйлеп, байыбына барып іс қылған салауаттылық әркімнің талайына бұйырмаған. Әркім өзіне-өзі ұстаз, өзіне-өзі төреші болғаны абзал. Дүниені түзеткің келсе, әуелі өзің түзел. Баршамыз пайымдауға тиісті бір-ақ ақиқат бар: әркім өзін-өзі тәрбиелемей, қоғам түзелмейді.

Айтсаң ақылың жетпестей, ойласаң қиялың жетпестей ғажайып ғалам алты қат аспан үстінде емес, тап өз іргеңде, Зейнолла Қабдолов тәрізді айырықша болмыс-бітімді парасат иелері екендігін сезінуде екен.

Енді таратыңқырап түйіндейтін Ақселеу Сейдімбектің өз очеркіне жүгінейік: «...Қазіргідей құбылмалы заманда құбылмай ғұмыр кешудің өзі оңай шаруа емес. Бұл сияқты адамдық қалыптың түзулігі, сөз жоқ, бойға біткен парасат қуатының тегеурінділігін танытады. Әрине, ондай тегеурін әсте өзімен-өзі болып, томаға-тұйық қалмақ емес. Төңірегіне шапағат нұрын шашып, сасқанға сабыр дарытып, асқанды тәубесіне келтіріп отырмақ. Содан да болар, Зекеңнің жай ғана дидарласып, сәлеміңді алғанының өзі-ақ ат мінгізгендей ғой. Әлгі қай заман, қай қоғамда да өмір-тіршіліктің реттілігіне ұйытқы болып жүретін сапалы Адам дейтініміз, міне, осы Зейнолла Қабдолов сияқты жаратылысы бөлек жандар болса керек».

А. Сейдімбек Зейнолла Қабдолов талантының тағы бір қыры – суреткерлік қабілетін де сөз ете отырып, оның қаламынан туған қай шығармасын алсақ та, ешбір жанды бейтарап қалдырмасын аса зор ілтипатпен атап өтеді. Жиырмасыншы ғасырдың өрлеу кезеңі – елуінші жылдардың соңын ала және күні бүгінге дейін Зейнолла Қабдоловтың публицистикалары мен эсселерін, зерттеулері мен зерделеулерін көңіл қоймасына жинап, содан рухани азық алмаған жан кемде-кем. Әсіресе шындықты тірек еткен, талай жас жүректерге қозғау салған «Ұшқын» мен «Жалын» романдары қазақтың ең киелі қазынасы – сөз өнерін жаңа белеске көтерді.

Жанры да, жарығы да өзгеше бітімді «Менің Әуезовім» роман-эссесі де ұстаздық пен ұлылықтың біте қайнасқан куәгері ретінде көңілге ұялайды.

Ғалым ретінде Зейнолла Қабдолов әдебиет теориясының өрісін ұзартып, өресін биіктеткен құнарлы еңбектерімен белгілі.

Алғашқы ғылыми еңбегіне тақырып ретінде «Абай лирикасын» алды. Бұл тырнақалды жұмысы Мәскеуде өткен студенттердің Бүкілодақтық байқауында жеңімпаз атанды.

Қаламгер ғылыми-зерттеулерінде алған тақырыбына тән негіздерді ашып, мәнді деректерді бірден алға тарта сөйлейді. Тақырыпты жіктеп көрсету арқылы басты міндеттерді оқшаулап, айқындап, анықтап көрсетеді. Бұл – ғалым стиліне тән тұрақты тәсілдердің бірі.

«Жанр сыры», «Әдебиет теориясы негіздерінде» атты еңбектерінде З. Қабдолов ғылыми көркем стиліне жаңа сипат береді. Теориялық ауырлау қағида түйіндерін қарапайым көркемдік деңгейлерге келтіреді. Теориялық атаулар қазақ тіліне тән үлгіде алынғанымен, мағынасын ашуда мүлде жаңа концепция ұстанады. Бұл З. Қабдоловтың ғылыми стилінен туындайтын құбылыс еді. Очерк авторы З. Қабдоловтың сапалық қасиеттерін саралау үстінде ғылымдағы өзіндік тұлғасын даралап, шебер талдаулық негіздерге жол ашқан.

Очерк – қысқа әрі нұсқа боларлық жанр ғой. А. Сейдімбектің әр сөйлемінің астарында батпандай салмақ бар. З. Қабдоловтың 52 жылдық ұстаздық жолын майдан қыл суырғандай таратып беруге қарым-қайраты молынан жетсе де, очерк табиғатымен санаспауға да болмайтынын автор зердемен пайымдаған.

Сондықтан болар, А. Сейдімбек З. Қабдоловтың білім мен ғылымның, кісілік пен ізгіліктің, ар мен ожданның ордасы – ұлттық университеттегі жарты ғасырдан астам ұстаздық қызметін құнарлы ғылыми еңбектерінен байқалатын ағартушылық сипатымен шендестіре білген: «...Бұл кісінің ғылыми еңбектерінде ұдайы оқырманын қаперге алып отыратын ағартушылық сипат бел алып жатады. Мұнысы, әрине, Зәкеңнің болмысындағы суреткерлік, ғалымдық және ұстаздық қасиеттердің, ошақтың үш бұтындай, біте қайнасып жатқандығынан деп бағалау керек».

Ұлттық университеттің қасиетті аудиториясында өмірін ғылым мен білімге, кісілік пен ізгілік жолына арнаған жан ғана ұлағат тарата алады. Әдебиет сабағының ар мінбесінде тек Алатаудың қарындай аппақ, тап-таза ардың, Алатаудың өзіндей аспанмен таласқан биік мұраттың адамдары ғана ардың сабағына, адамгершіліктің үніне айнала алады. Есімі ел аузынан ертегіге айналатын, ұстаздық ұлағаты, өмірлік өнегесі өсер ұрпақтың мерейін тасытатын, мақтанына айналатын жайсаң жандар мен тарлан таланттар да солардың арасынан шығады. Зейнолла Қабдолов – дана табиғат сирек жарататын дарқан дарынды шығармашылық тұлғалардың бірі.

Ұстаздық ұлы ұғым болғанда, ұстаз – сол істі атқарушы ұлы бейнет иесі.

Ұстаздықтан асқан ұлы істі табу қиын.

Зейнолла Қабдолов – жоғары мектептің маңдайына сирек бітетін шын мәніндегі ұлы ұстаз.

А. Сейдімбектің келесі бір очеркі «Көшпелі өмір-салттың сүт кенжесі» – ғалым, жазушы Қойшығара Салғараұлына арналған. Очерктің бастау тұнығында Ақселеу Сейдімбек өзіне тән шығармашылық парасат діліне сүйене отырып, Қойшығара Салғараұлы өмірінің ғибратты сәттерін толыққанды жинақтауға мұрындық болар нысана-пайымдауларды алға тартуға айрықша ден қойған: «...Әдетте этнологтар бір ғасырдың аясында шамамен төрт толқын ұрпақтың ғұмыр кешетінін айтады.

...ХХ ғасыр аясындағы үшінші толқынның алды алпысты алқымдап, арты қырықтың қырқасынан асып кетті. Бұл халқымыздың мәдени-рухани әлемін жаңа сапаға көтере алған ерекше тегеурінді толқын болды. Ақындарымыз: Мұқағали, Жұмекен, Фариза, Мұхтар, Тұманбай, Қадыр, Сағи, Жұматай, Кеңшілік, Есенғали... Жазушыларымыз: Әбіш, Мұхтар, Қабдеш, Оралхан, Қалихан, Сайын, Төлен... Сазгерлеріміз: Шәмші, Әсет... Әншілеріміз: Жәнібек, Қайрат... Суретші, сәулетші, мүсіншілерімізді санамаласақ, мәртебеміз одан әрі көтеріле түседі...

Бұл ұрпақтың жеке тұлға (личность) ретінде қалыптасу кезеңі сонау 40-50-60-жылдарға тұспа-тұс келді. Яғни, Отан соғысы деп аталған аласапыраннан кейінгі елдің шегіне жете тұралаған шағы ғой. Бұл кезеңде мемлекет тарапынан ешқандай әлеуметтік көмек көрмеген қазақ ауылдары қолда бар төрт түлік малдың сүмесін тіршілігіне тірек етіп, күн көруге мәжбүр болды. Былайша айтқанда, әлі де болса этностың жадынан көмескіленіп үлгермеген көшпелі өмір-салттың шаруашылық-мәдени жүйесі қазақ ауылдарының әлеуметтік өміріне қайтадан негіз бола бастады... Демек, ХХ ғасыр аясында ғұмыр кешкен үшінші толқын ұрпақтың рухани әлеміндегі иісі бұрқыраған дәстүршілдікті, төлтумалықты осындай қисындармен шендестіруге болар. Бұл ретте ХХ ғасырдың үшінші толқын ұрпағын көшпелі өмір-салттың сүт кенжесі десе де жарасады...» («Жас Алаш», 6.01.2000).

А. Сейдімбек осындай ой жосықтарын салыстыра әрі қабыстыра отырып, ХХ ғасыр аясындағы үшінші толқынның көрнекті өкілі ретінде Қойшығара Салғараұлы туралы орнықты ой сабақтайды. Кейіпкер бейнесін сомдауда ұзын сонар баяндаулар жетегінде кетпей, сезімге қозғау салар ұтымды детальдармен айшықтау – көркем очерк табиғатына тән тәсіл.

Тіршілікке тән қасиет пе әлде өзін-өзі шарболаттай шыңдаудан теліп алған мінсіз мінез бе, қалай десек те, Қойшығара ағамыздың тал бойына өнеге тұтар қастерлі қасиеттер тоғысқан екен. Сол мінсіз мінезін саралауда Ақселеу Сейдімбек әбден сіңісті болған «талантты», «дарынды» сөздерінен бой тартып, «жақсы адам» деген тұңғиық тіркеске үміт артады: «Қазақта «жақсы адам» деп келетін сөз тіркесі бар. Жақсы адам болу үшін ерен ерлікпен, ерекше даналықпен немесе ғажайып өнерпаздықпен жұрттан асудың қажеті жоқ.

...Жақсы адам болу – кез келген басы жұмыр пенденің адамдық қасиеті, керек десеңіз, адам ретіндегі міндетті парызы. Қазақ өмірдің қадір-қасиетін, мән-мағынасын жақсы адамдармен өлшейді...»

Жақсы сөзді жарты бақытқа балаған қазақ қауымы жақсы адаммен сұхбаттас болса: «Бір жасап қалдым», – деген. «Жақсының көзі», «тұлпардың тұяғы», «алтынның сынығы» деп жақсының жалғасы – келешек ұрпағынан да үміт еткен. Бұрынғылардың көңілі түскен жақсы жанға астындағы пырағын ұсына салар мәрттігі – көшпелі өмір-салтынан бері қуаныш пен қайғыны тең бөлісіп, тағдыр-талайын ортақтастырып өмір сүрудің кепілі. Бұл игі дәстүр ғасырлар қойнауында көмескіленіп қалмай, бар ажарымен халықтық қалыпқа айналған.

Жарықты кім көрмейді, алайда соның шуақты нұрын мойындауға келгенде, көп жағдайда, парықсыздық танытамыз. Маңайдағы адамдардан аз ғана болса да жақсылық нышанын, жақсы қасиетті табуға құлшыну, нұрын тасытуға ұмтылудың өзі бір ғанибет нәрсе. Мұндайда ой иесінің барынша ашық, кірсіз мінез, жан шуағының мол болмағы қажет.

Бір нәрсе айқын: жан жылуын азайтып алмай, рухы берік жандардың сөзіне, парқына, нарқына әрқашан да бой салып қарап жүру – Ақселеу Сейдімбек кісілігінің, қалыбының бұлжымас бағыты. Рухани кемелденудің төте жолы – рухы мықтыларға арқа сүйеу. Осындай озық үлгіге еліктеген сайын кеудеңе таңғы тұнық ауа құйылғандай сезінесің.

Очерк авторы бұдан кейін Қойшығара Салғараұлының тарихты тағылым ету, халықтың нақтылы ғұмырнамалық тұлғасын айқындайтын шығармашылық жолына бет бұрады. Әсіресе Қойшығара Салғараұлының түркі әлемін түп-тұқияннан барлай шұқия зерттеп, жаңаша көзқарасқа ден қойғанын барынша қанық суреттейді.

Қойшығара Салғараұлы шығармашылығындағы ерекше ықылас аударатын жағдай – тәуелсіз тарихи таным пен көзқарасты қалыптастыруға деген ғылыми құштарлық. Қ. Салғараұлы тың тұжырымдар мен болжамдар жасайды. Рас, көшпелілердің өткен дәуірі жөніндегі пікірлердің қилы-қилы қыспақтан өтіп, еуроцентристік бағытта баяндалғаны шындық. Тарихшылардың өздері де бұдан бас тарта алмай жүр. Осы кемшіліктің орнын толтыратын ой тамыздығы Қойшығара Салғараұлының нысаналы пікірлері болады деп ойлаймыз. Біздің пайымдауымызша, оқырманды ойлауға, себебін түсінуге жетелейтін тарихи баяндаулардың мән-маңызына жете көңіл бөліп жүргеніміз жоқ. Шындығына келсек, танымның негізінің өзі тарихи көркем талқы арқылы қалыптасады ғой. Парасаттың мәйегінде шайқалып, халықтың көркем елегінен өтпеген тарихтың өзі де өлі тарих болып есептеледі.

Мысал үшін скиф, сақ, массагет, иози тайпаларының барлық рухани мұрасы көшпелілер еншісіне тиесілі болса да, тарихшылар мұны «иран тілдес мемлекет» деп бағалап келеді. Бұған қоса Қазақстанның ресми тарихында да солай жазылған. Ал Қ. Салғараұлы мүлде жаңа тұжырым ұсынады. Скиф, сақ, массагет тайпаларының түркі тілінде сөйлегендігіне мынандай дәйектеме келтіреді: «Геродоттың бірінші аңызындағы Тарғытайдың есімін көне түріктік ұғымдағы Тағ-атай, яғни Тау-атай, ал оның балалары: Липаксайды – Ұлығсай, Арпақсайды – Ортақсай, яғни Арасай, Қолақсайды – Кішігсай деп қабылдаған дұрыс па деймін...» (Қ. Салғараұлы. ТҮрік әлемі. – Астана: Елорда, 2000. – 80-бет).

Қойшығара Салғараұлының бұрынғы қалыптасқан ғылыми жүйеден өзгеше өзіндік ғылыми көзқарасымен пайымдаған тың тұжырымдамалары да бар. Мысалы, қытайлықтар сяньби атаған, біздің қазақ ғалымдары сәнби (сиәнби – Қ. С.) атап жүрген тайпаның қазақ тәрізді ет жеп, қымыз ішетін, киіз туырлықты көшпелі ел болғандығын айтып өтуі дұрыс ғылыми шешім болған. Қытайлықтар сиәнбилердің көшпелі ел екендігін жазған да, бірақ қандай халықтар тобына кіретінін жазбаған. Оларды моңғол тайпалары деп жүрген – кейінгі ғалымдар, оның ішінде ол пікірді алғашқылардың бірі болып Н.Я. Бичурин де айтқан болатын. Сиәнбилердің сол замандағы қоныс тепкен жерлері қазіргі Моңғолия жері мен оның шығыс жағындағы аймақтар болуы осындай жаңылыс пікірге жетелеген болар. Қойшығара ағамыздың тарихи танымының ұшқырлығының арқасында сиәнби тайпасы біздің елден алыс емес тайпаның бірі екенін біліп отырмыз.

Иә, қаламгерлік қарымы мен зерттеушілік қабілеті тел тоғысқан, озық ойлы көзқарасымен тарихымыздың тереңінен сыр шерткен Қойшығара Салғараұлының бергенінен берері көп екеніне сеніміміз мол. Жазушы-ғалымға үлкен мәртебе жолында сәттілік тілейміз.





Халықнамалық пайымдар




«Этнография (грекше ethnos – тайпа, халық, gphao – жазамын) – қоғамдық ғылымның тайпалар мен халықтарды және ертеде өмір сүрген көне этностық топтардың шығу тегін, ру-тайпалық құрамын, қонысын, олардың өзіндік ерекшеліктері мен бәріне бірдей ортақ жайларды, тарихи және мәдени қарым-қатынастарын, рухани мәдениетін жан-жақты зерттейтін ғылым саласы» [30,558]. Очерк зерттеуші М. Шындалиеваның пікірінше, этнографиялық очерктер халық өмірін тікелей бақылаудың нәтижесінде көзбен көріп, қолмен ұстап, сан алуан деректер жинап барып, өткен өмір мағлұматтарын қазіргі деректермен салыстыра отырып жазылады. Әр халықтың тұрмысы мен мәдени дамуының тарихи процесінде бақыланған негіздерге сүйенген жағдайда ғана толыққанды этнографиялық очерктер жазылады.

Ақселеу Сланұлы «Ойсылқара» атты этнотанымдық очеркінде қазақ болмысының ат байлар қазығы – көнекөз Қожабек қарияның төлтума қасиетін, ата кәсібі түйе түлігіне деген адалдығын тілге тиек етіп, баба бойындағы қазақы қалыпты тартымды ашып көрсетеді.

Асарын асап, жасарын жасаған Қожекең алтын босағасының берекесін бағып, кәрі қойдың жасындай сарқынды тірлігіне шүкіршілікпен қарап отырмай ма жайына?!

Жоқ, тірлік ата кәсібіне – жарықтық түйе түлігіне тірелгенде жайбарақат қала алмайды. Қалыпты сабырлылығынан айырылып, аяқ астынан бая-шая болып, көкірегіне тұнған зілді барынша ақтарып төгеді: «Ауыл арасында аяғын шаңдағаннан аспаған өңшең шірік! Нарға – ашамай, қоспаққа жазы салып көрмеген соң, түйеде несі бар деймін-ау бұлардың! Әлгі, кешегі күзеуге көшіп-қонамын деп алып кеткен сары інгеннің өркешінен қанын сорғалатып әкеп тастапты... Қап, обал-ай! ...Түйе тіздеп, тізесін бүктіріп көрмеген өңшең тікбақайлар сол...

«Нарым қымбат, нарымнан да арым қымбат», аузын үріп, аяғын сыпырған малымның арқасына батқан қада менің жүрегіме батады деп неге ойламайды бұл жұрт?» (Сейдімбек А. Ойсылқара. – А., 1991. – 243-244-беттер).

Қазақ тірлігіндегі теңдесі жоқ екі асыл: ең сұлу қызын – ботакөз, ең жүйрік сәйгүлігін – ботатірсек деп атаған. Қол жетпес сұлуы мен жел жетпес жүйрігін түйе баласына ғана теңегенін бір кісідей пайымдай білетін Қожекеңнің күйзелісі «тал бойына тұтас бір ғылым мен мәдениеттің саласын жинақтаған, өз ісінің академигі сияқты» қадірлі қарттарымыздың арман-аңсарындай көрінеді.

Жазушы зерделеуінше, төрт түлік мал – күнкөрістің негізгі тірегі ғана емес, бар игіліктің басы, қазақ қауымының рухани әлемі.

Ұлы Дала сырының, өз қарекетінің майталман білгірі, дала академигі Қожабек қария түйе түлігіне байланысты көрген-білгенін, көңілге түйгенін былайша сыр қып шертеді: «...Түйенің жаңа туған жас төлі бота делінеді. Еркелеткенде ботақан, боташым дейді. Ботадан кейін бір мен екі жас арасында тайлақ болады. Одан әрі түйенің сұлуланған еркегі – құнан атан, дөнен атан, бесті атан, атан делінеді. Төрт жасқа дейінгі бура жалғыз өркешті болса үлек немесе нардың бурасы дейді.

Тайлақтан өтіп, бураға қосылар шақтағы ұрғашы түйені бүлдіршін немесе бұзбаша дейді. Тіліміздегі «Бұзбаша көзін сүзбесе буыршын бұйдасын үзбейді» деген сөз содан қалған.

...Боталаған түйені жасына қарамай-ақ, айыр өркешті болса інген, жалғыз өркешті болса аруана, мая, нардың інгені деп атай береді.

Айыр түйенің асыл жақсысын жампоз десе, нардың тектісін жампоз нар дейді» (Сейдімбек А. Ойсылқара. – А., 1991. – 250-бет).

Түйе түлігі ауруға өте осал келеді. Осы малға арнап табиғат жіберетін түрліше аурудың өзі де тым ауыр екен. Бізде осы түлікті малдәрігерлік тұрғысынан қамту жағы ешқандай сын көтермейді.

Ал Қожабек қарияға түйе аурының небір сыры мәлім. Түйе малында кездесетін қара без (жамандат), сарысу (су ауыруы), тілбас (аусыл), құмыр (өкпе құрт), сүмек (жілік құрт), көк жорға (буын ісігі), қотыр, қоскіндік сияқты ауруларға қолданатын өзіндік ем-домы жетерлік.

Көз алдыңда өтіп жатқан парасат-кісіліктер, этнотанымдық ой-толғамның жосығы өзіңді де бейтарап қалдырмайды. Ақселеу Сланұлы сияқты зерттеуші-саятшыдай жортқан аңды өкшелей қуып жеткің келіп тұрады.

Адамзат қауымына ғасырлар бойы қалтқысыз еңбек сіңірген түйе түлігі жайлы кітап жазса да көптік етпейді. Дегенмен, түйе малы туралы біраз жайларды айтып кетудің артықтығы болмас.

Кейде маған осы бір көнбіс жануар қара жермен бірге жаралғандай көрінеді. Осы түліктің арқасында Әбу Әли ибн Сина мен әл-Бируни жендеттерден қашып құтылып, шөлден аман қалыпты.

«Шығыстың Аристотелі» атанған ұлы қыпшақ Әбу Насыр әл-Фарабиді Тараздан Бағдатқа жеткізген жарықтық түйенің қомы емес пе?! Марко Поло мен Семенов Тян-Шанский, Шоқан мен Потанин – қаншама жаһанкездер мұның еңбегіне алғысты еді. Түйенің күретамырынан сығып алған бір аяқ қан жаһан кезген зерттеушіге, болмаса қаңғып жүрген дәруішке жан бітірген. Тіршілік тауқыметіне төзімділігі жағынан, қазақтың өзі сияқты, түйе малына ешбір түлік тең келмейді.

Жылқы, қой, сиыр жемейтін қылтанақты шөп атаулының бәрімен рахаттана қоректенеді. Түйе жарықтық ауызды алты салып, алты рет жұлса, алты күнге ашықпайды. Қанып бір су ішсе, қырық күнге шыдайды. Басқа мал қаталап бара жатса да татып алмайтын ащы судың өзін ашырқанбай, сораптай береді.

Түйе түлігінің табиғи жайылымдарды тиімді пайдалануда да еңбегі зор. Басқа малдың тұяғына кіріп, түрлі ауруға ұшырататын тікенді шөптермен қоректеніп, қой мен жылқыға ақысыз-пұлсыз жақсы жайылым жасап береді. Сонымен қатар оның жалпақ табаны мен жұмсақ ерні топырақтың құнарлы жоғарғы қабатын бұзбайды.

Екі өркешіне жүз килограммға жуық, яғни бір центнердей май жинайды. Май болғанда қандай, оған жылқының жал-жаясы ғана теңесе алады. Түйе жүні ғарышқа ұшатын ғарышкерлердің бас сауытына (скафандрына), ақ қардың арасында қыстап ғылыми зерттеулер жүргізетін поляршылардың киімі үшін де пайдаланылады екен. Әлеуетті атан түйелер отыз пұттан астам жүкті көтеріп жүре береді. Інген түйелер он сегіз ай бойы сауылады. Осыншама ұзақ мерзім бойы құнарлы сүт беретін басқа қандай түлік бар?!

Түйе сүтінен жасалатын шұбат өзінің тағамдық қасиетін он екі күнге дейін сақтайды.

Қытай елінде түйе етінен алуан түрлі өте күшті дәрі-дәрмек жасайтын көрінеді.

Қазақ әлемінің осындай этнотанымдық құндылықтары әрбір қыр баласының жадында мәңгі сақталуы керек. Ақселеу Сейдімбектің келер күннен үміт күтер түпкі нысанасы да осында!

Жазушы халық болмысындағы алтын тінді жазбай танып, төлтума асыл мұраны жас ұрпақ игілігіне айналдыруды көздеген. Әу бастағы өмірдің алтын қазығы, артар үміті, бал тілегі – ата салт болмыс-бітімінің уақыт уысында жентектелмей, сонардағы іздей мөлдіреп жатуын бар ділімен қалайды. Сонымен бірге, қазақ танымына жиі-жиі тамыздық салып отырмаса, зерде шырағының шалқи жанбасын да сарабдал сергектікпен пайымдайды. Әңгіме соңы да жазушы ой-толғамының инабатты иіріміндей әсем аяқталады: «...Осы бір шалғай ауылдағы шағын шаңырақ астындағы қарапайым көрініс – мынау байтақ әлем, кең дүние дидарында «бақыт» деген шынымен бар болса, ол – осы болар дегізгендей еді» (Сейдімбек А. Ойсылқара. – А., 1992. – 253-бет).

Иә, қазақ деген елде зәредей болса да бақыт, жақсылық болса, осы тәріздес шалғай ауылдағы шағын шаңырақтың астынан тарап жатқандай тұнық сезімнің аясында қалдық.

Келесі этнографиялық очеркінің бірі – «Сәйгүлік».

«Күмбір-күмбір кісінесіп, сыңғыр-сыңғыр шұрқырасқан үйір-үйір алалы жылқы бағзы заманнан бері Ұлы Дала төсінің көз тоймас көркі, сарқылмас берекесі болып келген.

Халықта «Ат жалын ұстап мінгелі бері...» деген сөз бар. Бұдан ат – қазақтың өмірлік серігі болғандығы аңғарылады. Ақын:



Адамның баласындай сағынарың –

Сенің де өз үйірің, жануарым! –



дегенде тұңғиық тарихқа бойлаған.

Қазақтың жерін, салтын тұтас бірлікте сақтауда жылқы түлігінің атқарған қызметі ересен. Жазушы Ақселеу Сейдімбек «Сәйгүлік» очеркінде қылқұйрық нәсілінің тарихын былайша өрбітеді: «Техника күші қолғанат болғанға дейін (кейін де) сәйгүлігін сайлап, тарланын таңдап міне алған елдің айы оңынан туып отырған. Орта ғасырға дейін аттың жалын тартып мініп, үзеңгіге табан тіреген елдің айбары астам, мерейі үстем еді. Сонсоң да айшылық алыс жерді жақын етер пырақтың ұшқырлығы мен күшіне, мінезі мен бітіміне адамзат баласы ұдайы көңіл бөліп отырған. Осыдан елу миллион жыл бұрын өмір сүрген тоқтыдай ғана ұсқынсыз эогиппусты жылқының арғы тегі еді дегенге, білікті зоологтар болмаса, былайғы жұрттың сене қоюы екіталай. Қолға үйретілген жылқы туралы ең алғашқы дерек біздің жыл санауымызға дейінгі үшінші мыңжылдықта кездеседі. Содан бері адамзат баласының тарихын жылқысыз елестету мүмкін емес» (Сейдімбек А. Сәйгүлік. – А., 1991. – 298-бет).

«Сәйгүлік» очеркінде, сырттай қарағанда, ат спортының жайын сөз етерлік сыр айтылатын тәрізді. Делебе қоздырып, бүйір қыздыратын өзекті мәселеге үн қосуды қалаған тілектен туса керек. Әйтсе де, байыпты зердеге жүгінген жанға көзге шалынбас аңсарларды, арқауы үзілмес этнотанымдық құндылықтарды аңғаруға болады.

Әрісі көшпелілердің, берісі қазақ халқының жылқы түлігі туралы өзіндік орныққан таным-талғамы болған. Көз ұшындағы қылаң еткен қыл-құйрықтың тегін қапысыз таныған сыншылар, ерекше зерек адамдар болғаны белгілі.

Жезді ауданы «Ұлытау» кеңшарының байырғы тұрғыны, көнекөз Тай Тілегенов ақсақалдың тамыршыдай тап басатын сыншы, атбегілік қасиеті туралы былайша ой толғайды: «Тәкең жарысқа қатысатын аттарды аралап келе жатыр. Жаңаарқа ауданының Шалқасқа атты күреңқасқа атын көріп, екі-үш рет айналып шығып: «Атың жетіден сегізге қарайды екен. Шешесі – қазақтың қарабайыр биесі де, әкесі түркіпеннің текежәуміт жылқыларының бесті айғыры екен... Мұның жүйрік болуына бір себеп – шешесінің құрсағында еркін жатып, жетіліп туған. Ал сырт пішініне көз салсам, қазақ армандайтын аттың мүшесі осыдан табылып жатыр. Аттарды 25 шақырымға айдайды деп естідім, не керек, Шалқасқаның өнерін 40-50 шақырымға айдап көрсе ғой...» (Сейдімбек А. Сәйгүлік. – А., 1991. – 300-301-беттер).

Мысал үшін, жолаушылап келе жатып, қырқаның астынан кісінеуінен құлынды: «Мынау баяғы жоғалған айғырымның көзі ғой», – деп оқыстан танитын сыншыларға ел аузы куә. Жат үйірде талас басталғанда құлынның құйрығының астындағы баданадай қара меңді көрмей жатып аңғаратын, бұлтартпас айғақ заттай ұсынатын қазақтар кезінде аз болмаған. Қара сөздің қадірін қастерлей білген қайран Ғабит Мүсірепов мұндай адамдарды атпаз деген екен.

Жүйрік аттың айнымалы қаршығадай қатесіз күтім тілейтінін кезінде Еңбек Ері болған мал өсірудің ісмері, алтайлық Бошай Кітапбаев жақсы білген. Қорегі мен ішер суына дейін жіті талғам тілейтін, баптауы қиын, өте кірпияз сәйгүліктерді 1600 шақырымдық жерге бабын бұзбай жеткізген Бошай бапкердің зердесіне таңғалмасқа болмайды.

Бәйге атына бидай беруге болмайды. Кәнігі бапкер түйген арпа, жоңышқа береді. Арқада қымызбен сусындатып, тобылғының бүршігімен қоректендіреді. Әлбетте, бұған текті жылқылар ғана шыдайды.

Ақселеу Сланұлы шын жүйрікке тән мінез-бітімнің әр алуан қасиеттерін былайша сараптайды:

«Бірінші, еркектен алған үш мінез – жайдары мінез, сергектік, мойымас күштілік;

Екінші, әйелден алған үш мінез – сұлу денеге жарасқан жібек жал-құйрық, әсем біткен шығыңқы кеуде, қимылындағы көз тоймайтын ыңғайлылық;

Үшінші, қояннан алған үш мінез – бас бітімінің етсіз жеңілдігі, көз ауданының кеңдігі, ұшқырлығы;

Төртінші, түлкіден алған үш мінез – түлкідей тік жортатыны, құлақтарының әдемі бітімі, құйрықтың қылта түбінен бастап ұшына қарай сүйірлене жаралуы;

Бесінші, есектен алған үш қасиет – оймақша дөңгеленген төрт тұяқ, етсіз жақ, тамақ астының кеңдігі» (Сонда. 306-бет).

Үйренуге, өнеге тұтуға ықылас болса, ел ішіндегі сыншылардың, атбегілердің, бапкерлердің үзілмес дәстүрі баршылық екен.

Жылқы түлігі жүйріктігімен ғана бағалы емес, толып жатқан қасиетімен қастерлі. Жылқыдан есті, адамға одан адал, жылқыдай берілген түлік жоқ!

...Сұрапыл соғыс кезі болса керек. Кезекті жорықтан оралып келе жатқан партизандар орман шетіне таяу қыбырсыз тұрған жалғыз атты көреді. Барлық сақтық шараларын сақтап, жақындап келгенде адам сенгісіз жағдайдың куәсі болады. Шамасы, көп күндер өтсе керек, мойын жетер жердің шөбін тақырлап тауысыпты. Бірақ одан артық бір қадам жерге шығандап ұзамапты. Өзі қабырғасы көрініп, өте жүдеген. Бұл не деген құпия деп жауынгерлер аң-таң. Сөйтсе, дәл қасында қанға малынып, шейіт боп кеткен иесі – жауынгер жатқан екен. Ол жердің шөбі иесінің денесін жасырарлықтай жайқалып тұр. Қасиетті жылқы түлігі, өлуі бар, ол шөпке ауыз салмаған. Адам атаулының өзінде сирек ұшырайтын адалдық биігінде мәңгі бақи қалуға пейілділік танытқан Қамбар ата нәсілі осындай!

Тағы да мысал үшін. Тұлымы селтиген бес жасар қыз гүл термек боп жалғыз өзі қырға шығады. Гүл терудің қызығымен қыз бала ауылдан ұзап кеткенін білмей де қалады. Сол екі ортада күн батып, көз байланады. Ата-анасы қыздарын кеш түскен соң барып іздейді. Ауыл маңынан қыздарын таба алмаған олар дереу милицияға хабарлайды. Милициясы бар, ауылдың ересек адамдары бар, тайлы-таяғы қалмай, кішкентай қызды іздеуге шығады. Олар маңайды қанша шарласа да, қыз бала табылмайды. Үшінші күнге қараған сәске түсте кезектесіп жекенің малын бағып жүрген екі қарт кісі қамысты өзен жағасында бастарын төмен салып, қоршалана тапжылмай тұрған үш жылқыны байқайды. Бұлар бүйтіп неге тұр деп жақындап келгенде, екі қарт өз көздеріне өздері сенбей, қалт тұрып қалады.

Жерошақтың аумағындай шұңқырда кішкентай қыз бала ұйықтап жатыр да, үш жылқы демдерімен оны жылытып тұр. Айналада қасқырдың ізі де байқалады, оларды тырқырата қуған жылқылардың тұяғы қара жерді қорыс қып тастапты...

Міне, осындай мінсіз мінездері бір басында бас қосқан жылқы түлігі қайтіп қана қазақтың қанатына, аяулысына айналмасын?!

Қазақта екінің бірі «Ат – ердің қанаты» дейді. Бірақ сол қанаттың тегін екінің бірі білмейді. Ал өткенді білмей, бүгінгіні түсіну қиын. Бағзы заманда қарапайым қазақ: «Көгілдірік, көк дөненге жарасар өмілдірік», – деген. Абай жарықтық: «Қар тепкенге қажымас қайран жылқы», – деп жырлаған. Жылқының қар тепкенге қажымас қайратына сүйсінген ақын оның халқына айрықша қымбат екенін «қайран» деген сөз арқылы жеткізген. Саны азайып бара жатқан түлікті саналы сағынышпен еске алады.

Күйші Тәттімбет төренің қызына жолдаған хатында: «Баласы ең өзі жорға қаракөктің, іліндің ауызына дүйім көптің», – деп сұлу қызды жорға жылқыға теңейді. Бұрынғылар: «Сәбиінде жылқының етін жеп, сүтін ішкен адам көкірек ауруға шалдықпайды», – деген.

Татар халқының білімді ақын-жазушылары Ғабдолла Тоқай мен Ғалымжан Ибрагимовтың қазақ даласына барып, қымызбен емделгені белгілі. Дана жазушы Лев Толстойдың Башқұртстанға барып, қымызбен емделгенін еске алайық. Сәті келгенде айта кетудің жөні болар, көз ашқаннан бал қымызды мейірлене ішкен, қазы-қарта, жал-жаяға кекірігі азған шоқтығы биік Шоқанды көкірек ауруынан қаза болды деп қаралай берудің өзі парықсыздық. Бұл – арнайы тақырыпқа өзек болар өзгеше әңгіме.

Жылқышының қақаған қыстан қыңбауында, сауыншының сарша тамыз, шілдеде шымырлануында жылқы түлігімен тамырлас табиғи сыр бар. Енесінен ажыраған құлынның еті сағыныштың сәтінен дәмсізденетінін де қапысыз танушылар – көкіректері жүйрік қазақтар.

«Сәйгүлік» очеркінің өн бойынан жазушының байырғы қазақ сыншылары мен бапкерлерінің төлтума зеректігі қазіргі ат жаттықтырушыларының бойынан табылып жатса деген аңсарлы тілегін байқауға болады. Әр құбылысқа терең зерттеушілік пайыммен көз тігетін Ақселеу Сланұлын төре түліктің тағдыры осындай тың толғанысқа жетелесе керек.

Жазушының келесі бір очеркі – «Құлағында үні кетті сәбидің». Бұл очеркте Ақселеу Сейдімбек әдеттегі шалқыма ой-толғамының еркін ағысымен кетпей, бас қаһарман – Сейіткүлдің бар тауқыметіне иығын тосқандай беймаза күй кешіп, бас-аяғы жинақы, шыққа тұнған нұрдай сырлы очеркті өмірге әкелген. Очерк оқиғасы айдай әлемнен жырақта жатқан шағын қыстақтағы қазақ ошағының үштағанындай – Кәсіп, оның зайыбы – Сейіткүл, Кәсіптің інісі – Мұхит төңірегіне құрылған.

Очерк арқауынан «Үшқайық» қыстағының шопан көмекшісі Сейіткүлдің – жапырағын жая алмай кеткен жас келіншектің қоғам малы үшін табиғаттың дүлей күшімен ашықтан-ашық күреске түсуін, үлкен өмірдегі баянды тірлік осындай қарапайым еңбек адамының араласуымен қиюы келіп жатқанын, очеркте үлкен өмірдің сәулесі барын аңғаруға болады.

Сол күні Табиғат-ана ұлы жорыққа дайындық үстінде сәл-пәл тыншу тауып, марғау күйді бастан кешіріп жатқан.

Бәрі де аяқ астынан болды. Әуелі қар ұшқындап, қалыңдығы бір метрге жетіп, аяғы алапат ақтүтек боранға ұласты. Үшінші күнге құлап тұрса да, тасбауыр дүлей боран басылар емес. Аппақ құрсауға малынған даланың түсі суық. Қорадан екі күн бойы шығарылмаған отар да адамның жақындағанын сезіп, ызы-шу болып, жаппай маңырап, апыр-топыр далаға ұмтылады. Барша анаға тән мейірбандықпен көзіне жас үйіріліп: «Қошақандарым-ай, енді қайтейін?!» – дейді Сейіткүл. Бірінің жүнін бірі жұлып жеп, одан қалса, қорадағы тіреу атаулыны кеміріп, ақ жаңқалап тастапты. Енді болмаса қора төбесі ортасына түсер түрі бар. Сейіткүлдің бойы түршігіп, шын қауіпті енді толық сезінгендей болды.

Ақтүтек боран төртінші күні ғана толас тапты. Сол сәтті пайдаланып ері Кәсіп отарды шалдырып алуға тәуекел етті. Көзін ашқаннан бері дала сырына қанығып өскен қыр қызы емес пе, Сейіткүл Кәсіп ойына қосыларын не қосылмасын білмей, екі ұдай хал кешті. Тілін тістеп ашыға бастаған малға басқа қылар қайраны да жоқ. Алайда Кәсіпке жел ауарда осындай толас болатынын ескертуді ұмытқан жоқ. Аз уақыт балаларымен болып, кішкентайына сүт жылытып беріп, қастарында қарайлағандай болып еді. Бекер екен, өн бойын қаусырып алған беймаза күй байыз таптырып отырғызбады. Шәлі қымтана бүркеніп, белін тас түйін буып алып, тілсіз долы боранмен айқаса кетті. Бір ғажабы, сол дүлей боранмен шыбын жанын шүберекке түйіп тірескенде де, әйел затының көпшілігіне тән, қысылтаяң сәтте қардай борайтын ашулы сөздер де тіліне орала қоймайды. Тәңірінің берген мінезі де.

Ақшұнақ аяз міз бағар емес. Сұрапыл дауылмен айқаста сілесі қата шаршаған Сейіткүлдің сәл болса да көз шырымын алып, жатып алғысы келеді... Жасы отызға ілікпесе де тел қозыдай үйелмелі-сүйелмелі бес баланың анасы болып үлгерген. Баласыз үйде бақыттың бүр жармайтынын аналық көңілмен түсінген. Жарық дүниеге келген әр перзентін Тәңірдің сыйындай көретіні сондықтан. Бір ғажабы, өмірінің ақтық сәтінде бар гүлін аша алмай бара жатқанын да, еңбегіне сай көрген құрметін де қимастықпен еске алмайды. Оның санасынан үйде қалған бес баласы, аялап өсірген бауыр еті шықпай қояды. Құлағында мәңгі бақи екілене соққан боранның үні емес, өмір барда өшіруге болмайтын: «Әуп-па деші, тәте», – деген кішкентай қара домалағының сәби үні қалды. Кірпігі қимылдап жатып, жанына тақалған қайнысы Мұхитқа айтқан бір ауыз сөзі: «Менің кенже кішкентайыма сүтті жылытып бермесе тамағы ауырып қалушы еді...»

Тәңірім-ау, аққудай шайқалған қосабалы бәйбіше де емес, көргенінен көрмегені көп жас ананың жан дүниесінің қылаусыздығына бас иіп, тәжім етпеске болмайды. Тағы бір ғажабы, тіршілікпен мәңгі қоштасу сәтінде, жарық дүниенің хабаршысындай, қыр астынан себездеп атып келе жатқан нұрлы таңды тағатсыздана күтті. Өмір таңы, неткен тәттісің?!

Сөйтіп, Ақаңның ғажап әңгімесінің арқасында қазақтың шағын қыстағынан тараған бір нәзік сәуле ажырамастай болып көкейде қалды. Ақселеу Сейдімбек «Бүркіт» атты этнографиялық очеркінде аңшылық-саятшылықтың бір ғана түрі – құсбегілік, оның ішінде бүркітпен аулаудың жай-күйін арқау еткен. Көшпелі қазақ тек қана малдың ізіне ерумен ғұмыр кешпеген. Сайын даланың шалқар кеңістігінен сая тапқан қазақтар жан дүниесін оқтын-оқтын желпіндіріп отыратын қызықтарды да көзден таса етпеген. Сол қызықтың бір үзігі аңшылық-саятшылықпен байланысты болған.

Аңшылық-саятшылдық қыр қазағын салқын сабырға, жан семіртер көңілділікке баулып, ерік күші мен дене күшінің үйлесім табуына ықпал еткен. Ата-бабаларымыздың аңшылықты күнкөріс кәсіп қана санамай, өнер деп бағалауында терең мағына бар. Қазақтың аңшылық өнерін поэзия тілімен суреттеген, арғы-бергі қазақ поэзиясында аңшылық туралы ең әдемі жазылған Абайдың «Қансонарда бүркітші шығады аңға» дейтін өлеңімен әрбір қазақ баласы етене таныс.

Әр нәрсе де қосағымен баянды болмақ. Сол өлеңімен тел қозыдай табысқан, аңшылық тақырыбына жазылған, егіздің сыңарындай Абайдың тағы бір ғажап өлеңі бар екен. Бұл асыл дүниені Шығыс Қазақстан облысы Самар ауданы Жамбыл атындағы колхоздың тұрғыны Мекеев Сүлеймен ақсақалдың ауызба-ауыз айтуымен хатқа түсірген – зерттеушілік зердесі биік Ақселеу Сланұлы. Поэзия табиғатында сом алтындай сирек ұшырасатын дүние екен, тұтастай көшіріп беруге мүмкіндігіміз аз болса да, бірер шумағын ұсына кетуді жөн санадық:



Жуқалау көк тұмсығы келсе жалпақ,

Мелжемді қожыр табан, бұты талтақ.

Көз ауданы шүңірек, кекшіл маңдай,

Кең иық, саны жуан, төсі шалқақ.



...Шегір көз қанды балақ қыран бүркіт,

Бозбала, қапы қалма малыңды іркіп.

Алпыс екі айлалы түлкіні ұстап,

Байласаң қандай қызық, қарға сілкіп?!



...Бұлқынып болмаймын деп шайқасқандай,

Сытылып құтылмақ боп айқасқандай.

Қараңдап дөң астында жатса басып,

Тар жерде екі ғашық айқасқандай



(Сейдімбек А. Бүркіт. – А., 1991. – 234-б.).



Қыран құстың қылық-қасиетіне зерде бойлатқан ұлы ақынның аңшылық туралы өлеңінің аясында небір әдемі дәстүр, сұлу саз, сәтті теңеулер дүниеге келген екен. Парасат болмысын шыңдауға бет алған әрбір адам осындай дәстүр сабақтастығының терең тамырын үзіп алмаудың қамын ерте бастан ойлауы қажет.

Қазақ арасында жыртқыш құстардың ішінде аса қадірлейтіні – бүркіт. Бүркіттің қайратына сай беттілігі, жүректілігі, қиырдағыны тез аңғаратын көргіштігі оның басқа құстарға қарағанда өзіндік ерекшелігін көрсетеді. Жазушы түз қыранын қолға түсірудің қазақ құсбегілері арасында әр түрлі әдісі барын былайша қарастырады: «Олар: аумен ұстау, тор жаю, тояттатып алып тұтқиылдан басып қалу, шеңгелдестіру, ұядан алу» (Сонда, 236-бет).

Бұл әдістер очерк ауқымында кеңінен сөз болатындықтан, оның бәрін тізіп айтып шығудың қажеті болмас. Тек қана «шеңгелдестіру» түрі қызығушылық танытқан соң, соған тоқталуды жөн санадық: «Шеңгелдестіру үшін қолға үйренген бүркітті түз қыранына салады. Ол үшін балақбауына түлкінің жон терісін немесе бір санын қызарта байлап қоя береді.

Түз құсы жемге қарай құдияды. Мұндай жағдайда қос бүркіт жерге шеңгелдесіп түседі» (Сейдімбек А. Бүркіт. – А., 1991. – 236-237-беттер).

Түз құсын қолға үйретіп, баптаудың қиындығы ересен екен. Ол үшін құс үйрететін адам ерекше шыдамды, ерініп-жалығуды білмейтін ерік-күш иесі болуы қажет екен. Бұл кездері құсбегі жарғақ құлағы жастыққа тимей, ертелі-кеш бар уақытын құс төңірегінде өткізеді. Түн ұйқысын төрт бөліп, түн ортасында да тұрып, бар ықылас-пейілін құсынан аямайды. Иесінің «бопам-бопам», «па-па», «кеу-кеулеген» даусын естігенде, қыран құс жас нәрестедей талпынады. Саятшылықтың қызығына берілген құсбегі бар дүниені ұмытады. «Шаруаңа неге қарамайсың?» – дегендерге қолма-қол жауабы да дайын:



Атан өлсе сойылар,

Атам өлсе қойылар.

Бұл сияқты қансонар

Маған қашан табылар?!



– деп күнделікті күйбең тіршіліктен де биік арман-аңсарларға бой созады.

Құс бабын білетін кәнігі құсбегілер қыран құсқа деген ерекше ықыласын ұзақ жылдар бойы сақтап келген.

Қартайған бүркіт еріншектеніп, ірі аңдарға жөнді түспей, ұсағына ұмтылады екен. «Бүркіт қартайса тышқаншыл болады» деген сөз осыдан қалған. Тым қартайған бүркітті еркіне жіберу салты бар екен. Адамға үйренген бүркіт ел маңын ұзамайтын болыпты. Сондай бүркітті бүкіл ауыл болып сыйлап, әрдайым жем (шикі ет) тастап, ит-құстан қорғап жүреді екен. Қазақ жұртының шау тартып, қартайған қариясына көрсетер ерекше сый-құрметін елестетер текті қасиет.

Жазушы-ғалым «Бүркіт» очеркінде құсқа қажетті мүлік атауларын былайша таратады: тұғыр, томаға, балақбау, желібау, бүркіт қолғап, бүркіт құндық, бүркіт балдақ, саптыаяқ, түтік немесе шүмек.

Ақселеу Сланұлы: «Тұғыр – бүркіттің құйрығы тимейтіндей етіп жасалған ағаш сәкі. Қазақта бүркіт тұғырын алтынмен аптап, күміспен күптеп, өнер туындысындай етіп әшекейлеу дәстүрі болған», – дейді (Сейдімбек А. Бүркіт – А., 1991. – 239-бет). Жазушы-ғалым тұжырымының ғылыми нақтылығын дәйектей түсетін мынадай мысалды келтіре кету орынды болар.

Ертерек кезде Ертіс өзенінің арғы қабағында уақ деген ру болыпты. Сол елде аңқұмарлығымен, құсбегілігімен, мергендігімен аты шыққан Ұзақ деген кісі өмір сүріпті. Көкжендет атты қыран қаршыға ұстапты. Көкжендеті құсты қынадай қыратын, саяттың көз тоймас көркі болған екен. Саяттың кезекті бір сәтінде топты қаздың ортасына түсіп, қапыда мерт болыпты. Сол кезде Арқаға аты мәлім Жарылғап әулетінен шыққан Балта ақын Бесқарағай еліне көшіп барған екен.

Ұзақ Балта ақынға қолқа салып: «Қасіретімді бөліс, қыраныма белгі боларлық ән шығарып, өлең айтып бер», – дейді. Сонда Тасыбайұлы Балта ақын бір айдай жатып, Ұзақтың жай-күйіне ерекше толғанып, атақты «Көк-жендет» әнін шығарады:



Көкжендет, тұғырың алтын маржан баулы,

Тұрушы ең ағаш үйде асыраулы.

Он бес қаз, отыз үйрек бір күнде алып,

Қайтпаған құстан бетің қыран шәулі.



Міне, Ақаңның «тұғырға» байланысты айтқан жарқын айғақтары қаншама шуақты ойға тамыздық тастады.

Мысал үшін. Еділ бойында балық аулап жүрген балықшылар, аспанда қалықтаған әлдеқандай үлкен құстың шаншыла су бетіне түсіп, қалқи бастағанын көреді. «Бұл не?!» – деп таңданған олар жан-жақтан анталап жетсе, су бетінде қанатын жая қалқыған бүркітті көреді. Бүркіттің астында үлкен құртпа балық су бетінде қалқып тұр. Сөйтсе, құртпа балықты аспаннан көзі шалған бүркіт құйылып түсіп, қанжардай тұяғын молынан салады. Бірақ ауыр салмақты құртпаны көтеріп әкету мүмкін емес. Бүркіттің тұяғы денесіне батқан балық тереңге сүңгиін десе, бүркіт қанатын жайып жіберіп, су бетіне төсей қояды. Балықшылар осындай тартыста тұрған бүркіт пен құртпаны айырады да, ерлігіне сүйсінген бүркітті еркіне ұшырып жіберіп, үлкен олжаға қарық болады.

Бүркіттің қас жауы – түтін. Кеудесін түтін шалған бүркіт табанда өледі.

Сол себепті оны түтінсіз жерде ұстайды.

Түтіннен алыстау жүргендіктен де бүркіт 100-150 жыл жасай береді екен. Сөзіміздің соңында, қазақ болмысындағы қайсарлық, қызуқандылық, бірбеткейлік тәрізді кесек мінездер қыран бүркіттен ауысып келгендей, әдемі әсерде қалдық. Біздің мақсат-парызымыз жазушы-ғалым Ақселеу

Сейдімбектің дүниетаным биігіне өреміз жеткенше зер салуды көздеген аққұла ниетіміз еді.

Осы еңбектің қаншылықты қажетке жарағанын парықтау «Мен – қазақпын» деген әр адамның рухани пайымында!





Қорытынды




А. Сейдімбек шығармашылық зертханасының қазыналық қоймасы қаншалықты құнарлы екендігі баршаға аян.

Зерттеу жұмысы барысында жазушы-ғалымның көркем очерктерін үш өрімде – «Тарихи тұлғалар», «Өнер қайраткерлері», «Этнографиялық сипат» тұрғысынан қарастыратын болғандықтан, қорытынды тұжырымдамамызды да сол төңіректе таратуды жөн көрдік.

А. Сейдімбек – бар тірлігін ұлтының жоғын түгендеуге арнаған, дәстүрлі мәдениеттің өнегесін ұрпақ санасына сіңіре беру үшін бар мүмкіндікті қалыс қалдырмай, мейлінше ұтымды пайдаланып қалуды мақсат еткен ұлтжанды жан.

Оның ұлтжандылығы – әйтеуір бір ұлтқа тиесілі болғандықтан құр қиқуға қамшы басар пендешіліктен ада, халқының қадір-қасиетін терең танып-түсінуден бастау алар ұлтжандылық. Сондықтан болар, ол өзінің ғылыми-шығармашылық ізденістерінде үнемі ұлттың рухани дәулетін еселеп, бұрын із түспеген соныға құлаш ұрып, жаңалыққа жаршы болып, халық мұрасының көзге ілінбей жатқан тұстарын түгендеп отыруға мейлінше құштар. Осы құштарлық оны бұрын жиналмаған да зерттелмеген қара өлең мен күй аңыздарын алғаш рет рухани айналымға түсіруге итермеледі; қазақ эпостарының қара сөзбен насихатталуына мұрындық болды; Гомер туындыларын қазақ оқырмандарына таныстыртқызды; Қазақстанда этнографиялық және этнологиялық ізденістердің жандануына ықпал еткізді; тарихты жеке тұлғалар арқылы зерттеу идеясына ден қойғызды. Сөйтіп, көшпелілердің төлтума мәдениеті сияқты категориялық ұғымның орнығуына тегеурінді үлес қостырды.

Ел тарихын әйгілі тұлғалар арқылы тану мүмкіндігі – тәуелсіздік жемістерінің бірі. Тәуелсіз даму өткенді тиянақты зерделемей, келешекті кеңінен болжамай, жүзеге аса қоймайды.

«Қазақтың сана-сезімі өткендегі, қазіргі және болашақтағы тарихтың толқынында өзінің ұлттық «Мен» дегізерлік қасиетін түсінуге тұңғыш рет қана мүмкіндік алып отыр... Бірақ бұл мүмкіндік қана, ол шындық, тек қазақтардың ғана емес, барлық қазақстандықтардың жаппай санасына орныққан фактіге айналу қажет» (Н.Ә. Назарбаев. Тарих толқынында. – А. 1999. – 292-293-беттер).

Барды көріп, бағалыны айырмау, ақ пен қараны тани алмай күн кешу – қай кезеңге де орны толмас өкініш. Оның байыбына бармау – кембағалдық.

Елеулі маңызға ие болған небір ерекше тарихи тұлғаларды назардан тыс қалдырмай, санада орнықтыру әрекеті – ерлік.

Кеше неге олай болғанымызды, бүгін неге бұлай болатынымызды дәлелдеу үшін де өткеннің куәгерлігі керек.

А. Сейдімбектің тарихи тұлғалардың ғұмырдеректерін баяндайтын очерктерінен ең азы екі мың жылдық аяда бой көрсеткен бүкіл Еуразия алабындағы, оның ішінде Ұлы Даланың төл перзенті – түркі тектес қазақ этносының қандай қиын-қыстау тарих белестерінен өткенін жан-жүрегіңмен сезінесің. Жазушы-ғалымның әр тарихи тұлғаға арнаған шағын деректеме, шежірелі баяндауларынан, тұжырымды түйіндеген ой иірімдерінен тарихи тағдырымыздың қалай өрім тартқанына ден қоясың.

Өмірде қандай жел өтіне тосылсаң да, өміршең өнер ғана өңін бермей, жасыл желекке малынып тұратынын қазақ өнерінің бірегей білгірі Ақселеу Сейдімбек пайымды зерделеген.

Сондықтан да жазушы-ғалым тіршілік түйткілдерінен гөрі рухани асқақты жан-тәнімен бағалай білетін, өзіне етене таныс, қабілет-қарымына қонымды өнер тақырыбына очерктер арнауды мақсат етеді.

Өнер деген – өнеге. Қасиетті өнердің үлкен мәресіне бір-ақ жол апарады. Ол – азаматтық жол. Шын өнер – нәзік, шын өнер – таза. «Саф сұлу өнер бықсық ойдан тумайды, шыншыл таза көңілден туады», – деген екен жарықтық Абай. Сондықтан да А. Сейдімбек сүттей ұйыған таза сезімдерімен өмір көшін көрікті қылып жүрген өнердің текті қайраткерлер болмысының барша құндылықтарын саралап берген.

Ақселеу Сейдімбек өнер адамының бітіміндегі ең терең, ең тұңғиық тұстарын қамтып, ұтымды аша алған тапқырлығын, шеберлігін айырықша бөліп айтуды орынды деп білеміз. Өнер қайраткерлерінің барша жүрек сырын, рухани шырынын түгел сығып ап, бір арна, бір жүйеге құя білген жазушы-ғалымның өзіндік танымы мен сергек пайымы, нәзік талғамы мен жіті зердесі сол текті жандармен орайласып жататындығын айрықша сезінесің.

Өнер адамына байланысты туған әрбір очерктің аясында көзі қарақты азаматтың бойынан табылар қасиетті құндылықтар – ар мен жан тазалығы, селқос сезімдерге, дағдарған санаға қозғау салар рухани өлшемдер жинақталған.

Енді этнографиялық очерктерін тұжырымдайтын болсақ, этнографияның көне грек тіліндегі мәні – халық туралы жазу.

«...Белгілі бір халықтың екінші бір халықтан тілі мен сенімі, мекен-тұрағы ғана бөлек емес, сонымен бірге мінез-бітімі, салт-дәстүрі де өз ерекшеліктерімен дараланады. Ондай ерекшелікті елемей тұрып этнос туралы белгілі тұжырым жасау мүмкін емес. Осылайша этникалық ерекшелікке ден қоятын этнография ғылымы дүниеге келген» [12,76].

Халықтың рухани болмысы – таным зердесін пайымдауға дәнекер болар этнографиялық сипаттағы очерктер де жоғарыдағы дәйектеме тұрғысынан талданды.

А. Сейдімбектің кестелі, айшықты тіл өрнегі жөнінде жазушы Оралхан Бөкейден асыра айту мүмкін емес: «...Бәлкім, тіл көркемдігінен бе екен, қай тақырыпқа қалам тартпасын, жазған дүниелері мейлі мақала, мейлі көркем шығарма болсын, жорға мінгендей тайпала жөнеледі. Оқырманын жалықтырмайды» [13,17].

Саналы өмірінің ширек ғұмырын ұлт игілігіне, ұлтының мәдениеті мен әдебиеті, өнері мен ғылымына арнап, ұлан-ғайыр еңбегі, ұлтына адал берілген махаббаты Ақселеу Сейдімбекті қалың нөпір көштің ішінен алдыңғы лекке суырып алып келді. Бүгінгі күні Ақселеу ағамыз – мәдениет қайраткерлерінің алдыңғы қатарынан ойып орын алған руханият сардарының бірі. Жазушы-ғалым шығармашылығы – өміршең шығармашылық дейтін ойым онан сайын орныға түсті.

Бірде маған ұстазым Ақселеу Сейдімбектің былай дегені бар: «Мен жас кезімнен түрлі саланың маманы болғым келетін. Философ болғым келетін, музыкант, ұста, этнограф, тарихшы, географ та болғым келетін. Қойшы, әйтеуір осы салалар бойынша ізденіп, ғылымға, қандай да бір жаңалыққа деген қызығушылығым, әуестігім зор болатын. Содан да болу керек, әлгіндей салаларға қатысты білгенім мен түйгенім айтарлықтай».

Әуелгі кезде: «Бір адамның басына мұншама әр қилы қасиет қайдан тоғыса қойсын...» – деп тосырқай қарайтын кезім де болатын. Алайда Ақаңның шығармашылығы туралы жазу барысында ұстаз сөзінің шынайылығына көз жеткізгендей болдым.

Жазушы-ғалым А. Сейдімбектің шығармашылық өмірбаянымен, әсіресе очерктерімен танысу, мазмұны мен түр ерекшеліктеріне, жазылу жолдарына зер салу қаламгерлік өнердің біраз қырлары мен сырларын тани түсуіме септігін тигізді. Осынысы – қуаныш. Осынысы – болашаққа қанат қаққан арман құсын үміт пен сенімнің биік аясына қарай ұзата ұшырып салады. Қауырсын қанат серпіле қанат қаққанда әкелер мен ағалар өнегесі дәйім есте тұрмақ!





Дереккөздері:




1.Сейдімбек А. Библиографиялық көрсеткіш. Құрастырушы: ф.ғ.к. Шындалиева М.Б. – Астана: Күлтегін, 2002.

2.Уәлиханов Ш. Таңдамалы. – Алматы: Жазушы, 1980.

3.Алтынсарин Ы. Шығармалар жинағы. І том. – Алматы: Мектеп,1975.

4.Шындалиева М. Очерк табиғаты. – Астана: Елорда, 2002.

5.Әуезов М. Жиырма томдық шығармалар жинағы. 8-том. – Алматы: Жазушы, 1985.

6.Мүсірепов Ғ. Заман және әдебиет. – Алматы: Жазушы, 1982.

7.Дуанбекова Б. Жауынгер жанрдың кейбір қырлары. Жалын, 1981, №1.

8.Жолдасбекұлы М., Салғараұлы Қ., Сейдімбек А. Елтұтқа. – Астана: Күлтегін, 2001.

9.Марғұлан Ә. Ежелгі жыр, аңыздар. – Алматы: Жазушы, 1982.

10.Келімбетов Н. Ежелгі дәуір әдебиеті. – Алматы: Ана тілі, 1991.

11.Айтматов Ш., Шаханов М. Құз басындағы аңшының зары. – Алматы: Рауан, 1997.

12.Сейдімбек А. Қазақ әлемі. Этномәдени пайымдау. – Алматы: Санат, 1997.

13.«Тұлға» журналы. Еуразия ұлттық университеті, 2002.

14.Салғараұлы Қ. Түрік әлемі. – Астана: Елорда, 2000.

15.Назарбаев Н.Ә. Тарих толқынында. – А., 1999.

16.Глушков Н.И. Очерковые формы в советской литературе. Издательство Ростовского университета, 1969.

17.Көбесов А. Әл-Фараби. – Алматы: Қазақстан, 1971.

18.Қоңыратбаев Ә. Қазақ фольклорының тарихы. – Алматы: Мектеп, 1991.

19.Қабдолов З. Әдебиет теориясының негіздері. – Алматы, 1970.

20.Қабдолов З. Жебе. – Алматы: Жазушы, 1977.

21.Қабдолов З. Арна. – Алматы: Жазушы, 1988.

22.Қожакеев Т. Жас тілшілер серігі. – Алматы: Рауан, 1991.

23.Нұрғалиев Р. Өнер алды – қызыл тіл. – Алматы: Мектеп, 1974.

24.Нұрғалиев Р. Күретамыр. – Алматы, 1973.

25.Нарымбетов Ә. Очерк жанрының шебері. Оңтүстік Қазақстан, 1971.

26.Тимофеев Л., Венгров Н. Краткий словарь литературоведческих терминов. – Москва: Учпедизд, 1963.

27.Шындалиева М. М. Әуезов очерктерінің көркемдік қырлары. «Қазақ тілі мен әдебиеті» журналы, 2004. №3

28.Журбина Е.А. Повесть с двумя сюжетами. – Москва, 1974.

29.Тимофеев Л. Венгеров Н. Краткий словарь литературоведческих терминов. – Москва: Советский писатель, 1968.

30.Қазақ ССР. Қысқаша энциклопедия. 1-том. – Алматы: Қазақ энциклопедиясы, 1989.

31.Сейдімбек А. Қазақтың күй өнері. – Астана: Күлтегін, 2002.





АҚСЕЛЕУ СЕЙДІМБЕКТІҢ КІТАПТАРЫ ХАҚЫНДА





А. Сейдімбектің 1972 жылы «Жазушы» баспасынан жарық көрген «Ақиық» кітабы туралы ой-пікірлер



Қабдеш Жyмаділов





ТҰҢҒЫШ ТУРАЛЫ




Тұңғыш кітап! Бұл жас адамның әдебиет храмына жүрексіне аттаған алғашқы қадамы, алабұртқан жүрек лүпілі ғой. Сенің сол жұп-жұқа кітабың шыға қалса әлем төңкеріліп түсетіндей, әдебиетте бұрын-соңды болмаған шу көтерілетіндей көрініп, күтіп жүретін бір шақтар болады-ау! Кешікпей кітап та басылады. Бірақ сонан кейін де ай орнынан туып, күн орнынан шығатынына көзің жетеді. Сен алатын қамалдың әлі де мұрты сынбай тұрғанын сонда барып мойындайсың. Әрине, бірінші кітапқа қарап, жас талаптың қаншалықты алысқа шабатынын болжау оңай емес. Алайда оның қай ауылдан шығып, қай тұсқа бет алғанын аңғаруға болады. Жас қаламгер Ақселеу Сейдімбековтің «Ақиық» атты тұңғыш кітабын оқи отырып, текті ұядан ұшқанын таныдық, құнарлы топырақтан өнгеніне қуандық.

«Ақиық» жинағына кілең құсбегілік, саятшылық жайындағы әңгімелер еніпті. Бұл күнде саятшылықтың білгір-шеберлері азайып, бірте-бірте назардан өшіп бара жатқаны болмаса, бұл кәсіп замандар бойы халқымыздың қанына сіңген, адамды табиғатпен туыстыратын эстетикалық тәрбие құралы ретінде серілік өмірдің саңлақ өнер мектебі болғаны белгілі. Кезінде ұлы Абай:



Көкіректе жамандық еш ниет жоқ,

Аң болады кеңесің құс салғанда.

Ешкімге зияны жоқ, өзім көрген

Бір қызық ісім екен сұм жалғанда,



– деп өзінің достан да, дұшпаннан да түңілген көңілін саятшылықпен демдеген екен. Ұлы жазушы Мұхтар Әуезов өзінің «Абай жолы» эпопеясында аңшылыққа жеке бөлім арнағаны да тегін емес-ті.

Аңшылық – халқымыз өткен жолдың үлкен бір тарауы іспетті. Аталмыш кітапта жас қаламгер сол қасқалдақтың қанындай сирек те саңлақ өнер жайында сыр шертеді. Саятшылық өнерді тілге тиек ететін мұндай жастың шыққанына тек қуану керек.

Ақселеу кітаппен аттас бірінші әңгімесінде қыран бүркітті ұстап, баптау жайын сөз етеді. Құсбегі Сыздықтың нағыз саятшыға тән, шын құмарлықтан туған қанқызу сезімдерін дөп басып, дәл суреттейді. Және соның бәрі жай долбар не біреуден естіп, кітап оқып алып жазған көрсеқызарлық емес, көзбен көріп, қолмен ұстағандай білгірлікті танытады. Автор әсіресе қыран құс жайын өте жақсы біледі. «Қосбармақтың жапырағы ірі көксұр сырт жүні таңғы сәулемен астасып, болат сауытша қарабарқын тартты. Мелжемді саусақтарымен иесінің білегін сығымдай түсіп, сергек отыр. Сырты шығыңқы иығын қомдап, қос шалғысын айқастыра ұстаса да, көлденеңі ауқымды көрінеді» немесе «Көкбұйра мәрмәрдай қат-қат қауырсындары қатты сілкінген уақытта асыл кездемеше судырап қоя берді» деген жолдарды қыран бүркітпен жастай көзқанық боп өскен адам ғана жаза алуы мүмкін. Егер осы суретті білмейтіні бит ішінде жүретін қарттардың біреуі өрнектесе, оған таңданбай-ақ қоюға болар еді. Біз автордың көп жасаған көнедей жітілігіне разы болдық.

Қазақ сахарасында қыран бүркітті ұстап, баптаудың, оны қайырып аңға салудың алуан түрлі әдіс-мектебі бар. Бүркіт балапанын ұядан алып баулу, түз құсын торға түсіру, жемтікке тойдырып, ұшқыр атпен ұрып алу толып жатыр. Ақселеу өз әңгімелерінде («Ақиық», «Көңіл шіркін») соның кейбіреуімен оқушыны әдейі таныстыруды мақсұт тұтқан тәрізді. Кейде сурет орнына тәптіштеп түсіндіруге бой ұратын шұбалаңқы қайталаулар сондай ниеттен туған. «Қыран бүркіт хақында» деп аталатын соңғы әңгімеде (мұны әңгіме деуге де келмейді) бүркіт жайлы бар білетінін ортаға салуға асығатыны да сондықтан.

Жинақта екі құсбегі – Сыздық пен Мұса бейнелері нағыз аңшыға тән мінез-құлқымен, табиғаттың төл перзенті ретінде жарқ етіп жақсы көрінген. Бұлар – авторға тым етене жақын, таныс адамдар. Амал не, осы екі образды әлі де толықтыра түсуге болар еді. Әңгімелерде саятшылық өмірдің бір жағы, көбінше құс баптау жағы сөз болады да, ал аңшылықтың ең қызықты кезеңі – көк тағысы мен жер тағысының айқасы назардан тыс қалып қойған. Екінші бір ойға келетін түйткіл: осы кітапта суреттелген құсбегілер – Сыздық та, Мұса да аңшылықты біржола кәсіп еткен жандар емес, совхоздың қойын бағып жүрген шопандар. Соған қарамастан олардың есі-дерті қыран бүркіт боп жүреді. Ешбір кедергісіз түз бүркітін ұстасып, қағанағы қарқ, сағанағы сарқ... Әсілі, біз білетін қойшылық міндет пен саятшылық өнер арасында кейбір кереғарлықтар болса керек еді. Автор бұл шырғалаңға соқпай, айналып өте береді; болашақ шығармаларында жалаң экзотиканы қуып, өмірді жеңіл қарпымай, шындықты өз аясында толық көрсетуге талпынғаны жөн.

Автордың жатық тілі, сөз саптауы байсалды проза техникасын меңгере бастағанын аңғартады. Саятшылыққа қатысты сөз оралымдарына да жүйрік. Әрине, жас қаламгердің кейде мүлт кететін жерлері де бар. Сөз қайталаулар жиі ұшырайды. Өзі көп айтуды ұнататын «уаз кешу» деген тіркесті Ақселеу «ләззат алу» деген ыңғайда қолданады екен. Ал бұл тіркестің әдеби тілдегі мағынасы – «безіну, тәрк ету» болса керек-ті. Бүркіт туралы жазып отырып, «балапанын өргізді» (4-бет), үшінші рет қар басты» (14-бет), «Қос қанатты хайуан» (58-бет) деудің де қисыны жоқ. Әсілі, кітаптың соңғы бетін жапқаннан кейін көңілге «шіркін, өмірде солай болсашы» дейтін ойлар, проблемалар оралса, оның жаман шығарма болмағаны. «Ақиық» жинағын оқып шыққан соң, оны жалғастырып қиялдауға да болады.

Қоғамымызда қайта жаңғырып жатқан салт-санамыздың ішінде ең кенжелеп, ескерусіз қалғаны саятшылық екен. Апыр-ау, осыны неге қайта түлетіп қолға алмасқа деген ой келеді. Саятшылықты – өнер деуге де, спорт деуге де болады. Ит жүгіртіп, құс салу далада жүрген аңды машинамен қуып, құрту емес, ол табиғаттың сұрыптау заңына бағынатын төл ісі ғой. Оның адамды табиғатпен табыстыратын эстетикалық ләззаты қаншама? Егер бүгінгі жан-жақты кемелденген адам бір мезгіл саятқа шығып, сауық құрса оның не сөкеттігі бар? Шау тартқан құсбегілерді қайтадан атқа қондырып, өнерін үйреніп, сол арқылы малшылардың көңілді демалысын ұйымдастырса нұр үстіне нұр болмас па еді. Жыл сайын Алматыда иттердің көрмесі өтіп жатады. Кеудесі медальға сыймай жүрген неше түрлі қанден иттерді көргенде қасқыр мен түлкі алатын қыран бүркіт, құмай тазылардың көрмесі неге ұйымдастырылмайтынына қайран қаласың. Біздіңше, нағыз асыл, жақсы дүние ешкімге жат болмауға тиіс. Ол жалғаса береді.





Дулат Исабеков





БАСТАУ




Менің бір сыншы досымның ұстанған берік принципі бар. Ол айтады:

«Бір кітапқа рецензия жазу үшін де жазушының барлық шығармасымен таныс болу керек», – деп. Бір қарағанда ұшқарылау болып көрінгенмен, осы сөзде көп мән жатыр. Өйткені сіз жазушының жалғыз ғана кітабын оқып шығып, өзіңізше ой сарабыңыздан өткізіп, оған баға бергеніңізбен, оның қаламына тән жалпы ерекшеліктерді, ортақ қасиеттерді аңғара бермейсіз. Әу дегеннен ұнамай қалған тәсіл мен стиль алдыңыздан қайта шығып, қайтадан көрініс беріп отырғанда шығарманың бірте-бірте көңілге қонып, әлгі өзіңізге оғаш көрінген сәттер барған сайын жылыұшырап, автордың сол тәсілінің өзі белгілі бір ситуацияға үйлесім тауып, жарасып, жымдасып бара жатқанын байқайсыз. Бұл – бір кітапты оқып отырғандағы ғана ойыңыздан өтетін процесс. Ал жазушының бұдан бұрынғы творчествосымен таныс болсаңыз, салған жерден автор стиліне еніп, оның осы шығармадағы өсу, өрлеу сәттерін іздестіре бастайсыз. Одан өзіңіз күткен биіктікті табарсыз-таппассыз, мәселе онда емес, мәселе – қолыңыздағы жаңа ғана оқып біткен шығарма жайлы салмақты ой қорытуда, сол тұжырымға келуіңізге автордың мұның алдындағы творчествосында жеткен табыстары мен кемшіліктерінің соңғы туындыда қандай халде екендігін танытуға себеп болуында, өзінің стильдік сипатын ерекшелей түскенін не одан төмен жатқандығын ашып беруінде. Менің әлгі сыншы досымның: «Бір кітапқа рецензия жазу үшін де жазушының барлық шығармаларымен таныс болу керек», – деген сөзінің түп төркінінде автор шығармасына аз ғана пікір айтуға да үлкен жауапкершілік, мейлінше әділдік керек дегенді айтпақ болғанын түсіну қиын емес, әрине.

Бұл – жұртқа танымал боп қалған қаламгер туындылары жайлы. Егер сіз баспа жүзінде пікір айтпақ болған шығармаларыңыз әдебиет табалдырығын жаңа аттап, оқушы қауымға алғашқы кітабымен келген жастар болса ше?

Шын жауапкершілік осында жатыр. Олардың барын бардай, жоғын жоқтай, шама келгенше объективті, әділ пікір айтуға борыштысыз, бұл жерде мысқалдай да қиянат жүрмеуге тиіс. Және үлкендерге айтылатын ащы сынның қажеті жоқ, үлкен сын – үлкен шығармаға айтылады, ал алғашқы қадамның шалыс кеткен шағы болса, оның неден, жас автордың нені меңгере алмағандығынан екенін қамырдан қыл суырғандай етіп ашып беру керек. Жас авторлар жайлы пікір айтқанда алдыңызда тұратын басты да қиын жауапкершілік осы.

Әдебиет деген де керуен. Тура мағынасында да, жанама мағынасында да. Бас түйе ауырлы-жеңілді жүгін алып өтті. Бірақ мұнда соңғы түйе жоқ, соңғы түйе болмақ та емес. Тырнақалды әңгіме не өлеңмен сол керуенге күні кеше келіп қосылған автордың әне-міне дегенше-ақ есейіп, оның соңынан бірнеше балаусалардың бой көрсетіп қалғанын көресің. Олардың әрқайсысының арқалаған жүгі әр басқа, әр қилы.

Соңғы екі-үш жыл төңірегінде қазақ әдебиетіне бір топ жас прозаиктер келіп қосылды. Біреуі есікті өзі сыйғанынша ғана ашып, ақырын, сыпайы келсе, бірі дүсірлеп (тасырлап емес), бойындағы талап-талантын жарқ еткізіп, жайып сап келді. Түбі әу дегеннен тізгін босатып, құйғыта шапқаны оза ма әлде ұзақ жолға асықпай, аяңмен түскені оза ма, ол жағы – келешектің ісі, келешек еншісі. Әзірге сол жас авторлардың бүгін таңда оқушыға ұсынған үлкенді-кішілі шығармаларының мән-жайына зер салайық.

Шығарма шындығы, өмір шындығы деген екі ұғым бар. Шынтуайтқа келгенде, екеуін екі бөлгендегі мақсат – салыстырмалы фактор үшін қажет немесе негізі бір-ақ шындық – өмір шындығы. Соңғы жас авторлар шығармаларында (орта буындарда да кездесіп қалады) осы шындық деген ұғым көркемдік сипаттарымен көмкерілмей, кей тұстарда жалаң алынып, шығарма идеясымен қабыспай, жеке эпизод болып қана қалып жүр. Оны оқып отырғанда автордың өзі алып отырған бір көріністі ұсақ-түйегіне дейін қалдырмай, дәл суреттейтініне риза боласың, тіпті астын сызып та қоясың. Бұл – сөз жоқ, суреткерлік қасиеттің нышаны. Бірақ дәл осындай бірінен-бірі аумайтын ұсақ көріністер көп қайталанып, келесі шығармалардан тағы төбе көрсете берсе, оның үстіне ол эпизодтар жазушының түбегейлі мақсатына, идеясына үн қосып жатпаса оқушыны мезі етіп, жалықтырып жіберері сөзсіз. «Өмір шындығын дәл көрсету» дегенді кейбір жас авторлар тура қабылдап, реализмнен натурализмге байқамай ауып кеткенін сезбейді.

«Мынауың шындыққа жанаспайды ғой...» – дегенде кей авторлар қарсы дау айтып: «Неге, дәл осы оқиға өз басымнан өткен...» немесе: «Ол геройым әлі бар, ауылда тұрады, сенбесең өзінен сұрап көр...» – деп жауап береді.

Шығарма қаһармандарын өмірдің өзінен алу керегі керек қой, бірақ әдебиет шындығы, шығармадағы көркемдік қасиетімен біте қабысқан реализм қайда қалады? Өнер атаулының бәрінен де шартты жағдайлар кездеседі. Айталық, сіз «Борис Годуновты» тыңдап отырып оған шынымен сүйсінесіз, бірақ патша Годунов сөзді ешқашан өлеңмен айтпағанын сол сәт есіңізге түсірмейсіз де, «Абай» романының барлық кітабын көп болса жиырма шақты күнде оқып бітесіз, ал сіз сүйінген, сіз күйінген өмір бір адамның қырық жылға жуық өмір аралығы ғой. Романға енбеген оқиғалардың ірісінің өзі тағы осындай бірнеше том болуға жарайтын шығар. Достоевскийдің Раскольниковы өсімқор кемпірді және оның сіңлісін өлтіріп болып, қаннен-қаперсіз балтаның сабын сабынмен жуып жатқанына да күдікпен қарауға болады, өйткені Раскольников бұрын кісі өлтіріп көрген жан емес, тіпті барып тұрған қанішердің өзі екі кісінің қанын көргеннен кейін дегбірінен айырылады, бірақ шығармадағы шарттылық ұғым сіздің ойыңызға иненің жасуындай да күдік қалдырмайды.

Міне, бұл құбылыстардың бәрі – Пушкиннің, Әуезовтің, Достоевскийдің «басынан кешпесе де», «ауылында болмаса да» автордың фантазиясынан туып, өмір шындығымен біте қайнасқан жайлар. Жас авторларда әлгі айтқанымыздағыдай ірі ауытқулар болмаса да, өмір шындығын мейлінше дәл көрсетуге тырысушылықтан туған фотографиялық элементтер бар.

Прозаға ең алдымен байыптылық, парасаттылық керек. Байыпты, парасатты проза бар жерде шынайы өмір бар. Бәрін бірден лақ еткізбей, оқиғаны тап-тұмдап дамытып, әрбір деталь автор идеясын тереңдете түсуге, кейіпкер тұлғасын сомдай түсуге қызмет етсе, шығарма жұп-жұмыр, біртұтас көркем дүниеге айналады. Сюжет желісін шымыр ұстап, композицияның тұтастығын сақтай білу де шеберлікті қажет етеді. Үндестік, үйлесімділік те көркем шығармадағы негізгі қасиеттер болып табылады.

Ақселеу Сейдімбековтің «Ақиық» атты жинағына түгелдей құсбегілік, саятшылық туралы әңгімелер еніпті. Жинақты оқып болғанда ең алдымен сізді сүйсінтері – автордың алған объектісін егжей-тегжейлі білуінде. Қай бүркіттің қандай жайды мекендейтіні, қай жердің бүркіті қандай болары, тіпті олардың әр жаста қалай аталып, тағы бүркіттің қалай қолға үйретілетіндігі – бәрі-бәрі көз алдымызда сайрап тұр. Бүгінгі жастардың арасында аңшылық-саятшылық өмірді біле-білетіндігі некен-саяқ. Осы жағынан қарағанда, А. Сейдімбековтің бұл кітабы, сөз жоқ, құнды. Автордың тілі де жатық, шымыр. Құсбегілік хақында көбіміз біле бермейтін, енді біраз жыл өткен соң түсіндірме сөздікте қалып, қолданудан шығып қала берер сөздерді өте орынды, ұтқыр пайдаланған. Ал бұл бізге қажет, өте қажет. Жинақтағы «Ақиық» әңгімесі – кейбір олқылықтары бола тұрса да сүбелі, оқушыға айтары, танытары мол әңгіме. Мұнда Сыздық пен Бүркіттің образы қимыл-әрекет үстінде ашылады. Сыздық – бүркітші образы дегенде оны құсбегілік шеңберден бөліп алып қарамау керек, дәл осы қарекетпен басқа әңгімеге көшсе образ мүлде шықпаған болар еді, оның салмақты қимылы, байыпты сөзі де тек осы әңгіменің табиғатына ғана үйлеседі. Әңгіме табиғаты дегеніміз міне, осы. Бәрі де: баяндаудың да, кейіпкердің аузындағы сөзі мен іс-әрекеті де, ойлау, түйсіну формасы да әңгіменің композициясымен тұтасып, үндесіп жатуы керек. Табиғилық дегеннің түп төркіні осында. А. Сейдімбековтің «Ақиық» әңгімесі – осы талап деңгейінен табылған сәтті шығармалардың бірі.

«Бұл құс – былтырғы барқын, биыл баршынға шығып, он бірінші қар басып отыр... Олай дейтінім, сар барқын тартқан таңын көрмейсіңдер ме, ал мынау иығына түскен ақ – баршындықтың белгісі. Енді осыдан шөгел шығып, он екінші қар басқанда бұл ағы дендеп, қос топшысы басын қар шалған биік шыңға ұқсайды» немесе «Қан шегір дер едім – естілігі басым; собалақ дер едім – бозбаладай жинақы екен; күңтабан дер едім – саусақтары қышырлы жатыр; күйшіл дер едім – түз тағысы ғой, бапты көп тілемес; қанды балақ деуге де болар еді, бірақ өнерін көргенім жоқ қой. Сондықтан батырдың серпе тартқан садағына ұқсас берік тіркесті екен, осыныңды Садақсан деп атайыншы» деген этнографиялық мәні көп шымыр құрылған сөйлемдер жас жазушының стилистикаға, прозадағы сөздердің саздылығына, ішкі, сыртқы сұлулығына айрықша мән беретінін аңғартады. Басқа да салмақты, ойлы сөйлемдерді мысалға тізбей-ақ, дәл осы екі шымыр сөйлем құра білген жас автордың келесі шығармада қарадүрсін қалмайтынын да аңғаруға болады. Тек Ақселеу көбірек баяндайды, құсты мақтамақ боп көбірек тамсанады. Бұл екеуінен де қашықтау болу керек-ау.

Жинақтағы өзге әңгімелердің бәрі осы талданған шығармаға ұқсас, үндес жатыр. Кітаптағы көзге ұрар бір кемшілік осы. Аңшылық, саятшылық өмірдің өзі бір-біріне ұқсас екенін естен шығара алмаймыз, бірақ автор оларды әр түрлі ситуацияда мүлде басқа қырынан келіп жазғаны абзал болар еді. Әрине, бұндай кемістікті кешуге болады, өйткені проза жанрына алғаш қалам тартқан жас автор бұл олқылықты өзі де байқамай жіберіп отыр. Себебі оның ойында тек құсбегілік өмір, тек соны таныту ғана болды да, жазу үстінде басқа тәсілдерді естен шығарып алған. Бұл – оған айтылып отырған сын емес, ескерту. Егер қазақ әдебиетінде бұдан былай дәл осындай тақырыпқа шығармалар жазылып жатса, оны тек қостауға, қолдауға әбден болады.

Кез келген көркем шығарма, мейлі, ол үлкен болсын, бәрі-бәрі де өмірлік қажеттіліктен, өмір талабынан тууы тиіс. Ол – автордың көп көрген, көп түйсінген құбылыстарының ойда қорытылып, синтезделіп, көркем туынды ретінде қағаз бетіне түскен белгілі бір ойдың жемісі. Бұл орайда тақырыптық талғам жөнінде айта кету артық болмайды.

Тақырыптың үлкен-кішісі жоқ деп баяғыдан айтып келеміз. Бірақ осы ойды тереңдете түсудің қажеті жоқ па екен? Біз тақырып пен объекті дегенді қатар түсініп жүр емеспіз бе? Тақырып пен объектінің екеуі екі бөлек. Бір объекті бірнеше тақырыпқа бөлініп кете алады, ал ұқсас, бір тектес тақырыптың объектісі біреу-ақ. Айталық, соғыс жайлы жазылған кітап. Демек, оның тақырыбы – соғыс, объектісі – адам, адамның белгілі бір мақсатқа құрылған әрекеті. Немесе махаббат, адамгершілік, құсбегілік, аңшылық, достық, тағы-тағы толып жатқан құбылыстарды алайық, бәрі тақырып, бірақ объектісі басқаша. Құсбегілігінің алар объектісі – бүркіт, ал құсбегі адамның өзі сол объектіге сай ғана көрінуге тиіс. Осы құсбегіліктің өзінде бірнеше тақырып болуы мүмкін, бірақ бәрінде де объекті біреу-ақ. Біздің «шығарма тақырыбы әлсіз екен», керісінше, «тақырыбы тамаша екен» дегенімізде көп ретте объекті мен тақырыпты шатастырып сөйлейміз. Құсбегілік жайлы жазылған шығарма болса тақырыбы құсбегілік екен дейміз, жоқ, объектісі ғана құсбегілік. Сол саятшылық өмірдің сан қыры, сан тақырыбы болуы мүмкін ғой немесе адамгершілік объекті болған кезде тақырып ретінде шығармаға адамшылықтың алуан түрі алына береді. Шығармаға арқау болар тақырып талғамы осыдан келіп туады. Көркем шығармада «не туралы айтқаның» ғана құнды емес, «қалай айтқаның» құнды. Ал «қалай айттың?» деген сұрақтың ар жағында суреткерлік, шеберлік деңгейіндегі талап жатады. Біздің жас жазушылардың кейбіреулерінде осы соңғы талапқа сай келер туындылар аз.

Жас прозаиктің алғашқы кітабының жай-күйі осылай. «Алуан-алуан жүйрік бар, әліне қарап көсілер» дегендей, бұл автор да өз мүмкіндігінше, өз өресіне қарай әдебиеттің ұзақ жолына түсті. Ол жолдың талай-талай бұралаңы мен бұрылысы, еңісі мен дөңесі көп, сол жолда сүрінбей, бағы мен бабы қоса шапқанын қалаймыз.



Қанат Жойқынбеков





САЯТШЫЛЫҚ ТУРАЛЫ КІТАП




Ақселеу Сейдімбековтің тұңғыш кітабы «Ақиық» деп аталады. Оның бұл тырнақалдысы саятшылыққа арналған. Аңшылық жайында сөз қозғалса, кез келген қазақтың құлағы елең етіп, құмарта тыңдайтыны белгілі. Өйткені аңшылықты қызықтау – халқымыздың ежелден қанына сіңген қаситтерінің бірі.

Құмай тазы ертіп, жүйрік ат мініп, қолына қыран бүркіт қондыруды халқымыз өнер деп білген. Иә, сондықтан болар, аңшылық туралы Абайдан бастап қазақтың талай ақын-жазушылары бұл тақырыпқа қалам тартқан.

Аңшылық – саятшылық жайында жазу, қалам ұшқырлығымен қоса, бұл кәсіпті бүге-шігесіне дейін білуді қалайды.

Бір қуанарлығы сол, Ақселеу аңшы тіршілігін, бүркіт қасиеттерін жақсы білетінін танытты. Кітап ірілі-ұсақты төрт әңгімеден тұрады. Бұлардың бәрі де бүркітші, қыран бүркіт хақында.

Кітаптағы беташар әңгіме «Ақиық» деп аталады. Ең көлемдісі де осы әңгіме. Әңгіме деп айдар таққанымен, оқиғасының молдығы, адамдар характерін жан-жақты көрсету жағынан, көлемі жағынан да мұның өзін кішігірім повесть деуге болады. Әңгіменің соңғы сөйлемін оқып бітіргенде жас талапкердің құсбегілік жайын жақсы білетіндігіне іштей риза болып, қуанасың.

Ақселеудікі жай ғана аңшылық құмарлықты баяндау емес, сонымен қоса бүркітке тән қасиеттерді жан-жақты дәлелді айта біледі. Шымыр да ұтымды сөйлейді. Мәселен, қаламгер бүркіт мүсінін былай суреттейді: «Түп-түбінің болар-болмас сарғыш тартқаны болмаса, тұяқтары мөлдір екен. Сонысының өзі көрер көзге үрей тудыратындай сүмбі тәрізді суық көрініп еді».

Бүркіттің бүркіттігін танытатын қос аяғын, тұяқтарын осылайша суреттейді. Автор бүркіттің дене бітімін де ерекшелеп нанымды берген: «Анау садақша иілген серпінді сандарынан бастап бауыр сыртының жүні жаппай алтынның буына ұстағандай сарғыш тартыпты. Аппақ қар үстінде күреңітіп бал-бұл жанып, көрер көзге отша басылып тұр. Оның үстіне сүйірлене бітіп, мінсіз жымдасқан бой жүнінің жапырақтары сары мәрмәр тасынша жылтырап, әр талшығы жігін тауып тұр».

Осы келтірілген екі үзіндінің өзі Ақселеу қаламының икемді, ұшқыр екенін танытқандай. Оқырман бұдан бүркіттің тек қана сырт мүсінін көріп қоймайды, сонымен құстардың қыраны атанған оның бойындағы ептіліктің, күштің, қайсарлықтың белгілерін сөйлем динамикасынан сезгендей болады.

Кітаптағы екінші әңгіме «Көңіл шіркін...» деп аталады. Әңгіме желісін аты да айтып тұр. Автор мұнда аңшы психологиясын ашуға талпынған.

Әдетте біз аңшы әңгіме айтса езу тартып тыңдаймыз. Мұнда сыр бар. Аңшылар аңшылық жайлы әңгімелерінің бояуын мол етіп айтуға құмар. Мұның өзі осы бір кәсіпке берілуден, оның қызықтығынан туған жай екені сөзсіз. Адамның сараңдығы да, жомарттығы да, ұстамдылығы да, қызбалығы да, әйтеуір мінезінің байқалмайтын қалың қалтарыстары аң аулау үстінде көрінеді. Сөз етіп отырған әңгімеміз дәл осы жайға арналған. Мұндағы екі кейіпкер – Мұса мен Жәкен, жастары жағынан қатар болғанымен, өмірден көріп-біліп түйгендері де алшақ жатқан адамдар. Екеуінің бойында да саятшылыққа деген құмарлық бар. Ақселеу осы екі адамның аса бір саятшылық қызығына түскен шақтағы көңіл күйін береді. Олардың бойындағы жалпы аңшы адамға құмарлықты тәп-тәуір суреттейді.

Жасыратыны жоқ, қазір қолына құс қондырып, саятшылық еткен құсбегілер өте аз. Халқымыз өнерге теңеген осы кәсіптің біртіндеп өгей болып бара жатқан жайы бар. Несін жасырайық, бүркіт деген атау болмаса, оған байланысты сан түрлі тіліміздің төл сөздерін ұмытуға айналдық. Ақселеу өзінің «Қыран бүркіт хақында» әңгімесінде соларды жаңғыртып еске салады. Қорыта айтқанда, жас талапкер туындысының тілі болсын, өзінің алған объектісін жақсы білуінде болсын, биік деңгейге көтеріле білген. Кітап кемшіліксіз де емес. Қай шығармада болсын, ең басты тұлға адам ғой. Ақселеу бүркітті суреттеу қызығына беріліп кетіп, әңгіме геройларын біраз солғындатып алған. Сюжет құрауда әлі де іздене түсуі керек сияқты. Олай дейтініміз, әңгіме желілерінде біріне-бірі ұқсас оқиғалар кездеседі. Құсбегілердің аңға шығуы, тағы бүркіттерді ұстауы сияқты қайталау бар. Мұның өзі кітап тек қана құсбегілік, бүркіт жайында болғаннан шығар. Жас талапкер үлкен жолға шығар алдында осы бір жайларды еске салып, келешекте ескерер деп ойлаймыз.

Жалпы Ақселеудің «Ақиық» кітабы оның өзіндік үні бар дүние екенін танытқандай.





А. Сейдімбектің 1977 жылы «Жалын» баспасынан жарық көрген «Қыр хикаялары» кітабы туралы ой-пікірлер





Рамазан Тоқтаров





ТАҒДЫРЛЫ ДА ТАҒЫЛЫМДЫ ТҰЛҒАЛАР




Жинаққа енген әңгімелердің басым көпшілігі повесть деңгейінде жазылған, көлемді де ұтырлы, адам тағдырларының алуан қырларын сөз етеді. Автор бүгінгі замандас жайын сөз етсін, өткен күндердің қатпарлы сырларына үңілсін, оқушысын толғантып, өзімен бірге ойланта біледі. Айтайын дегені айқын елестейді. Бұған жинақ бетін ашатын «Күзеуде», «Қарт пен канал», «Қыз ұзатқан» хикаялары айқын айғақ.

«Күзеудегі» аға буын өкілі Ршыман тағдыры біз үшін жат емес. Қарт болса көзтаныс, қуанышы мен қасіреті қатар өрілген тағдыры қатар ұғынықты. Ол кемпір Уәкиланы қасақана, жамандығынан ренжітіп отырған жоқ. Бұл арада – өмір заңы, диалектика заңы. Қарт жүректің құпия сырларының бір қыры ашылады. Өмір бойы тағдырымен тайталасып келіп, ақыры бір жолы жеңілді. Тіпті жеңілді ме? Сүюді аңсаған жүрек қартаюды біле ме? Ол бұлай құлай сүйем деп ойламаған. Мың ұйықтаса түсіне кірмеген. Сүйген екен, онысынан тағы қайта алмады. Өмір бойы қалыптасқан көзқарасына табиғаты қарсы тұрды. Повесть осы туралы. Тамаша концепция. Ршыманды аяйсың, оны жек көріп те отырасың. Сонымен бірге оған қосыласың. Ол сүюге, ләззат ұғынуға хақылы ғой. Ол үнемі қой соңында жүрсін, кемпірін төңіректеп, жанұя бүтіндігін ойлаумен өтсін деп үкім шығара аламыз ба? Оның өз түсінігі өзіне қарсы шығады. Жанұясын тастап кету ойында бір сәт те болған емес. Ол тек сүйді. Өзін-өзі ұмытты. Мүлде басқа адам болып шыға келді. Қуанышы да, қасіреті де осында оның. Рас, повесть «шүу» дегенде кібіріктеп басталып, еті қыза шабысын үдететін жүйріктей, оқиға өрбіген сайын ширай түседі. Кең мағынасында адам, қоғам, табиғат болмысы өзара теңдесіп, тағдырлы да тағылымыды өмір нағыз өнер деңгейінде оқырман жүрегін баурайды. Сайып келгенде, суреткер шеберлігі дегеннің өзі осы екенін мойындайсың. «Күзеуде» повесі – қазақ прозасын шырайландыра түсетін мазмұнды шығарма.

«Қыз ұзатқан» – кешегі өткен өмір белестерінен бір елес. Таныс мотив. Бірақ орындалуында өзгешелік, соны леп бар. Автордың тілі оралымды, әңгімеші Мұстафа қарияны ауыл ақсақалдарындай еркін сөйлетіп, бүкіл оқиғаны сол кісінің хикаясы арқылы өрбітеді.

Абзал – кедейдің ері. Өнерімен, кісілігімен ауызға ілінген, артық туған жан. Сүйгені – Ақбілек. Атақты байдың қызы, атастырылғаны – Абзал, елінің бір жуанының баласы. Ақбілек оны менсінбейді. Конфликт түсінікті әрі бұрыннан бар. Повесть тілдік ерекшелігімен ұтып тұр. Автордың сөздік қоры өте бай. Қалай айтам десе де еркінде сықылды. «Тарақтының Тұяқ деген бір шешені айтыпты...» – деген сөзі бұрын-соңды кездеспей жүрген әдемі кесте, өткен өмір картинасынан елес береді. Сол сияқты Абзалдың жігіттігін, өнерін әйгілі ететін тұстары да әсерлі шыққан. Біз Санжар қарияны көбірек көргіміз келер еді. Негізгі күйікті тартқан сол адам ғой. Немересі үшін тартпаған бейнеті жоқ.

Хикая соңында автор кенет бір тамаша қорытынды жасайды. Ол – соңғы сөйлем: «Қайран туған жер, әр түп көдең үшін ар-ұжданымен жауап беретін ойлы көз, ояу жүрек қажет-ау», – дегені. Осы сөйлеммен шығарма бірден жарқ етіп сөйлеп кетеді. Оны әрі тұтас, әрі мазмұнды ете түседі. Әңгіме «Қыз ұзатқан» бәйтерегінің кесіліп қалуымен ашылатын еді ғой. Хикая шыққандығының, мақсатынының орындалғанының бір дәлелі осы.

«Қарт пен канал», атынан да көрініп тұр, күні кеше орындалған тарихи бір халді баян етеді. Оқиға аренасы – канал. Арқаны қақ жара кесіп өткен канал – ғасыр оқиғасы екені даусыз. Ол табиғи жолмен бұралаң жүрген жоқ. Инженердің сызығымен, еңбектің ащы терімен тартылды. Осы жолда талай драма бой көрсеткен. Автор соның бірін әңгімелейді.

Рас, мұнда да тартыс табиғатында бәлендей жаңалық жоқ. Айтуған ақсақал атамекенінен көшкісі келмейді. Оған себеп – артында аруақтардың қорымы қалып барады. Ескілікті – адам тағдырынан бөліп алып қарасақ, онымен мәңгі жауласып кетуге болады. Алайда ескіліктің өзінде көп сыр жатқан жоқ па? Ескілікті жамандасақ, бүгінгі күн де бір замандары ескіруі мүмкін.

Айтуған ақсақал кір жуып, кіндік кескен жерін өзінің өміріне, тірлігіне балайды. Сондықтан оның қиналысы түсінікті. Онымен бірге қиналасың. Алайда өмір өз бағытымен жылжиды. Оның ығы – заманның ығы. Сондықтан Айтуған ақсақалға да сол заман ығымен жүрмеске шарасы жоқ. Бір кезде қаңсып жатқан қу медиен далада жарқырап канал суы ағады екен, онан теңіз пайда болды екен, міне, Айтуған ақсақалды жеңген заман жаңалығы. Су қасиетін бір кездегі көшпелі халық білген. Онсыз жалғыз аттай алмаған. Ендеше сол бір кездегі арман жүзеге асып отырған жоқ па? Халық арманы жүзеге асып отыр. Әңгіме – ақсақалдың ескі бейіттерді қию-қимауында емес, оның жаңа түсінігінде. Шығарма сонысымен құнды да.

Бұдан соң және екі хикая бар. Ол – «Аққыз» бен «Бір атым насыбай». Екеуі де жақсы оқылады. Әсіресе «Аққыз» оқиғасы тартымды әрі қою.

«Енді не болар екен?..» деп отырасың. Сюжет желісі барынша ширақ. Хикая кейіпкері Наймантай өзінің сүйгені үшін күресе біледі. Бұл – тура мағынасында. Наймантай Аққызды еріксіз өзіне бұрады. Бұл сол заманда болған хал екеніне күмәнсіз сенесіз. Наймантайдың ерлігі, тапқырлығы, өзі үшін қысылғанда жол табатыны қызықтырмай қоймаса керек. Әрине, қызықтырудың астарында адам тағдыры, дәстүрлі қазақ қоғамының болмыс-бітімі жатыр. Автордың «Қыр хикаяларына» көркемдік-эстетикалық мазмұн дарытып тұрған қасиеттер де осы деп білеміз. Кемел әдебиет үшін де, оқырман үшін де керегі осы болса керек.





Жомарт Әбдіхалық





ТАЛАНТТЫҢ БАҒЫ БІЛМЕС...




Біздің алдымызда «Қыр хикаялары» жатыр.

«...Бұл жинаққа жас жазушы Ақселеу Сейдімбековтің соңғы жылдары жазған бірнеше шағын повестері енгізіліп отыр. Мұндағы шығармалардың оқиғасы тартымды, тілі ширақ», – деп редакциялық беташарда жазылыпты. Жазушы үшін жан-жаратылыс тіршілігінде «құнттап көрсетуге тұрмайды» дейтін бірде-бір елеусіз құбылыс жоқ.

«Бір атым насыбайдан» танылған Түнқатар қария тоқсанның төртеуіне келгенде дүние салды. «Көп жасағаны емес, көпті көрген басымен төңірегіне қадірі артқан көнекөз адамның қазасына аяқ жетер жер құлақтанып, көңіл айтушылар ағылып келіп жатыр», – деп бастайды әңгімені автор. Сөйтсе де... көшелі мінез танытып, қазаны қасқая көтеретін қажыр көрсетушілер тек қарттар жағы ғана. Олар түрлі әңгіме өрбітіп соның қай-қайсысын да Түнқатар марқұмның тіршілігіндегі қасиеттеріне әкеліп тіреп отыр.

Осындай әңгіме үстінде Түнқатарды өлім төсегіне көтеріп, оң жаққа шығарарда жастығының астынан қос шақша табылғаны сөз болады:

«– Жарықтық, бір атым насыбай үшін он жыл итжеткенде жүріп қайтқан еді... Кәрі жолдасын сонда да өле-өлгенше серік етіп өткен екен-ау! – деді бір қария».

Бұдан әрі бүкіл образ – идеяны сомдаған сюжет – бір атым насыбай хикаясы әлгі күміс сақал қария аузынан баяндалады. Авторға «Күміс сақал қария» тұрғысындағы әңгімені тоқсаннан асқан Түнқатардың дәл тұстасы болып өрбітіп жазу – үлкен өнер, дарынды қасиет қана емес, бүгінгі суреткер биігі тұрғысынан зор жауапкершілік жүктейтін парыз...

Бұл орайда жазушы жасанды жалтылдақтығы жоқ, тұлғалы, кең тынысты өмірмен үндес, байыпты қаламгердің мінез-қабілетін салған жерден жазбай танытады.

Егер Түнқатар жігер мен намыстың, әрекет пен ойлы істің адамы болып шыңдалмай, жай ғана насыбайшы мыңның бірі болса, ол әлекедей жаланған жас болысты атымен қоса, Ертістің мұзын жарып, су аяғы құрдымға ағызбас та еді. Жатақ аулына келіп, кісімсінген төре өз қылығынан мерт болды. Түнқатар «...жілік шаққан балтаны ала салып, қонағының шүйдесіне кірш еткізіп бір-ақ сіңірді...»

Аз жайдың өзінен-ақ әрі дара бітімді, әрі типтік тұлға ретінде көрінген Түнқатар кейіпкерге бұл – өте лайық, заңды, табиғи мінез. Ең бастысы, шығарма сізді бұған қапысыз сендіріп, үлкен өмірлік, эстетикалық әсерге бөлейді.

Өмір жеке бір адамның еркіне көнбейді. Бірақ біз тізгінді өз қолымызда ұстауға құштармыз, бәлкім, өмір бақи армандап, өмір бойы күресіп, мүмкін жеңіп әлде жеңіліп жүрерміз. Бірақ тіршілік тізгінін қолда ұстаудан артық не үлкен арман бар?..

Келіңіз, куә болыңыз.

Қыр жайлаған Ршыман қарттың қырық жыл отасқан әйелі Уәкилә екеуінің арасында тамыры тым әріден тарайтын үлкен бір кереғар қылау бар еді. Бұл көкірек түкпіріндегі көксеу сезімнің сыртқа шығар, көзсіз қиян қарекетке бастар шағы әлі алда екен.

Ршыман «Лестник қыстауына», Торғынға келуді жиілетіп еді. Сонда толған айдай жесір әйелге деген лып етпе құмарлық қызығуы емес, бір жұма көрмесе кәдуілгідей сағынып, құлазып, көзіне ештеңе ілікпей қоңылтақси берген соң келетін.

Бұған Торғынның да ықыласы сондай. Бірақ болған іс, басына түскен халге есі кетіп, ойсыз жүрген жан емес:

«– Тәңірімнің неменеге бастап тұрғанын кім білсін, әйтеуір бетіңді қақпас бір пендең болдым ғой, – дейді ол Ршыманға. – Жария болар істі сенен жасырып қайтем, бойыма бірдеңе біткен сияқты...

Ршыман Торғынның соңғы лебізін естігенде отырған орынан қопаң етіп көтеріліп барып, қайта отыра кетті. Әп-сәтте тамағы кебірсіп, өзіне де тосаң естілген толқу үнмен:

– Жарқыным-ау, не дедің?.. – деп еді.

Ршыманның екі қолы алдына сыймай, етек-жеңін сипана отырып айтқан осы бір жалғыз ауыз сөзі тосын бір сезімнен есеңгіреп қалған жанның күйіп танытқан. Неге екені белгісіз, осы бір қас қағым халде отырып мейірімсіз соғыс жалмаған арыстай-арыстай үш боздағын есіне алды. Есіне жай алған жоқ, сол үш боздағының бірі тіріліп келгендей жүрегі шымырлап қоя берді. Сонсоң Құдаймендесінің өкшесін басар жанашыр тапқандай болды. Мұның бәрі де кеш келген аяулы сезімнің мерт қылар қуаты екенін сол жерде Ршыман пайымдай алмап еді...» (18-бет).

Егер жазушының «кеш келген аяулы сезім» деген лейтмотивін повестің өн бойын өзектей отырып іздесек, бұған көз жетіп, көңіл иланатын реалистік, біртұтас көркем, қыруар пайымдаулар табамыз.

Жазушы А. Сейдімбеков нақ осы шығарманың көркем концепциясы арқылы гуманистік парасат, сезімтал позиция, ақиқатқа адалдық туын көтеріп, өрісті суреткердің аңысын аңдатып отыр.

Тек «аңдатып отыр» деп тарта сөйлеуімізде себеп бар. Жазушы Ақселеу көркем образ арқылы мүдделі мәселе көтерді, сұрақ қойды, бірақ онысын өзі шешіп, бұған өзгені де еріксіз мойындататын жауаптан жүзін бұрып кетті.

Жинақтың жүгін көтеріп тұрған келесі екі шығарма – «Қыз ұзатқан» және «Аққыз» повестері. Алдымен «Аққыз» повесі туралы бірер сөз. Мұнда қыр өмірінің қашанғы бір хикаясы – бақ жоқ, барымташыл заманда бойжеткен қыздың арын аттай алмай... Ақадыр еліне келін боп түсуі баяндалады.

Дәл осы шығармада жазушының әлеуметтік тамырды терең қазбалап, өз болмысымен көрсетуге анық ықылас қоймағаны байқалады. Автор сүйгенін іздеген жігіттің сұлуға қолы қалай жеткенін әңгімелеу – мақсатым дейтін шығар. Сөйтсе де, өмірде ілуде бір болған, болып жатар оқиғаның ізімен өрістеу әрқашан жазушы үшін сәтті, көркем идея болып шыға бермейді. Ал реалистік типтендіру, талас жоқ, қоғамдық өмірдің әлеуметтік-психологиялық заңдылықтарын мойындататын, соған негізделген бітпес қақтығыстардың сырын ашатын творчестволық әдіс. Осы тұрғыдан келгенде, шығарма кейіпкерлері Наймантай – Аққыз – Аламан батыр характерлерінде зәуде бір ұшырасатын өжеттік, ару қыздың бойында ер-азаматқа тән ерлік, намыс оты бұлқынғанымен, олар ортаға лайық типтік бейнелер бигіне көтеріле алмаған. Шығарма әуені тұтастай алғанда жолы болған жас бөрідей жігіттің, жолынан тайған батырдың, ең ақырында кектеніп шықса да келін боп құлай кеткен қыздың бір-бірін түсінгіш, сыйлағыш кешірімді халдерін паш етеді. Бұл, біріншіден, әлеуметтік шындық логикасына үйлеспейтін, тіпті өмірдің ол қалпындағы қайшылықтарды жете ескермеудің салдары. Сондықтан жасаң, жасанды.

Екіншіден, повестің мотировкасында тұтастық, бір бағытты өрбу, ширығу жоқ. Көбіне екі ұшты дәлелдеу штрихтер: әдісін тауып, айласын асырып үйіне келіп жатып алған жігітке дүние тегіс құлап тұр. Бағы тайып қапияда байлауы шешілген Аққыз Наймантайдың ырқына көніп шыға береді. Ел аяғы басылған соң, Наймантай мен Аққыз ақыл қоса отырып, Аламан батырдың күрең тұлпарын сауыт-сайманымен қоса қайырған. Жай қайырған жоқ. Әрине, ат-шапан айыбымыз деп үш тоғызды алдына салып, көшкен елдей ырғалтып-жырғалтып жөнелтті. Бұған қоса бағаналы батырына Наймантай арнайы сәлем жолдап: «Тағдырдың жазуындай іс болды. Батыр көкейіне кек сақталмай-ақ қойсын. Әлі де аруағын сыйлап, басымды иемін. Жеңіл сөзге ермей, екі елдің арасына сызат түсірмегенін қалаймын. Сол ақ ниетімнің айғағындай болсын, айлап өсірген жалғыз қарындасымды қалыңсыз қосуға ризамын», – деген.

Сонда Аламан батыр сәлемшіге: «Наймантай мен Аққызға айта барыңдар, бақтары ашылсын. Өз маңдайымның тайқылығынан көрмесем, екеуіне де айтар өкпем, тағар кінәм болмай отыр. Көлеңкесіз көңіл сөзі деп жеткізіңдер, қарындасының көз жасына қалмай-ақ қояйын. Сүйгеніне қоса берсін», – деп жауап қайырады.

Осындай айы оңынан, күні солынан туып тұрған тіршілік суреткер нысанасының әлсіздігін аңғартады.

«Әр шығармадағы оқиғаның мотировкасына қарап, – дейді белгілі әдебиет зерттеуші ғалым З. Қабдолов, – соны жазған жазушының өмірді қаншалық білетіні, дүниеге көзқарасы мен идеялық тұрғысының дәрежесін, ой-өрісі мен темпераментінің қай сипатта, не күйде екенін анық танып білуге болады». Бұдан шығар қорытынды: шын өлшем рас осылай болған соң, жас қаламгер А. Сейдімбеков «Аққыз» туындысы туралы біздің жол-жөнекей тіктеп айтқан бұл пікірімізбен келешекте санасуға тиіс. Өйткені ол, қанша қаламгерлік, көркемдік сипат танытқанымен, образ кейіпкерлерінің типтік қалпын жинақтап көрсетуде дүниеге кемел көзқарас, идеялық биік тұрғы дәрежесіне жете алмай тұр.





А. Сейдімбектің 1979 жылы «Жалын» баспасынан жарық көрген «Тауға біткен жалбыз» кітабы туралы ой-пікір





Сабыржан Шүкіров





ТАБИҒАТ ТАМАШАЛАРЫ




Ақселеу Сейдімбеков – естіген-көргенін шырайын шығарып айта алатын, жаза білетін, өзіндік беті бар, аңғарымпаз жазушы. Кәдімгі қазақы әңгімешінің нақ өзі. Оның творчествосының өзіндік қолтаңба ерекшелігі де, міне, осы ұлттық характердегі әңгімешілдігінде. Оның жазғандарын оқығанда, кітап оқып отырғандай емес, әдемі бір әңгіме айтып отырған кісіні тыңдағандай күйде боласыз. Әңгімені баппен бастап, баяулай тартып, шым-шым соза түсіп, ұйытып әкете береді.

Ақселеудің әңгімені бастауының өзі ә дегенде-ақ елең еткізіп, ілтипат тілейді. «Бұл таудың ілгері, жаугершілік замандағы аты Найзатас болса керек», «Бұл әңгімені Рамазан мергеннің өз аузынан естіп едім», «Ауылымыз ақар-шақар болып, жайлауға қонып жатты», «Қабантаудың бауыздау алқымын тесіп шыққан Тасбұлақта жылдағы әдетпен жеті-сегіз киіз үйлі қойшы ауылы отырды», «Жо-жоқ, атама деймін, шын аңшы еш уақытта өтірік айтпайды...» дегендей сөз бастаулары еріксіз құлақ түргізіп, құпиялы қызықты әңгіме тыңдауға шақырғандай.

Бастауларын біз дәлелге алған «Тауға біткен жалбыз», «Рамазан мерген», «Табысу», «Көңіл шіркін», «Аңшы өтірік айтпайды» әңгімелері ғана емес, Ақселеудің қай әңгіме-повесі болсын, осындай бір қаратпа стильде басталып отырады. Ал бұл – нағыз әңгімешінің, көргені мен естігені көп, қиялы ұшқыр, тілі шешен, көкірегі зерделі ел іші қарттарының сөз саптасы, жазба әдебиетке Бейімбет Майлин әкелген қастерлі дәстүр. Бірақ бүгінгі-кейінгі толқын жазушылардың, Ақселеу замандастарының қолданысында бірлі-жарым ғана болмаса, жұрт көп бара бермейтін ұмытыңқы стиль. Ал Ақселеу болса, өз творчествосында бүтіндей дерлік осы халықтық үлгіні ұастанған.

Ол бірақ жалаң-жағдай қалпында емес, жазба әдебиеттің бүгінгі күн биігіндегі талабына сәйкес игерілген. Ел ішінің әңгімеші қарты мен жазушы Ақселеудің суреттеу, бейнелеу, ой айту, түйін түюдегі ерекшеліктері мен нақыштары басқа-басқа. Шығармаға арқау болып отырған қарт әңгімесінің желісін сол қалпында сақтай отырып, жазушы өз бояуын да шебер пайдалана біледі. Егер ел ішінің әңгімешісі оқиғаны ғана баяндаса, жазушы оны белгілі бір идеяға бағалай отырып, көркем туынды арқылы өзіндік пікірін айтады, «образдар мүсіндеп, характерлер жасайды».

Тілге тиек етіп отырғанымыз – жазушының 1979 жылы «Жалын» баспасынан шыққан «Тауға біткен жалбыз» атты әңгімелер мен повестер жинағы. Жоғарыда аталған әңгімелер де осы жинақта. Жинақтың тағы бір өзіндік ерекшелігі – тек қана табиғат сырларына құрылғандығында. Саятшылық, құсбегілік, қасқыр хикаясы, түлкі қулығы сияқты жайттарды бейнелеу қазақ әдебиетінде соны құбылыс емес. Ол әсіресе тарихи романдарда жиі орын алады, көркем суреттеледі. Оның классикалық үлгісін Мұхтар Әуезов шығармаларынан, соның ішінде «Абай жолы» эпопеясынан көреміз. Дегенмен, қабырғалы, кесек туындыларда бұл жайлар жанама оқиға есебінде, екінші планда ғана көрінеді. Ал Ақселеу шығармаларында бұл бірінші орынға қойылған, тек қана табиғат сырларын жыр етуді мақсат тұтқандық байқалады. Және ол өткен тарих, ескіден келе жатқан ел есіндегі елес жайт емес, дәл бүгінгі күн оқиғасы, автордың өз көзімен көріп, қолымен ұстап куә болған, араласқан жайлары. Шығармалар кейіпкерлері – табиғат ортасында отырған мал шаруашылық еңбеккерлері, сөз арқауы – бүгінгі ауыл өмірі. Бүлкіл қаққан бұлақ сылдыры, төбеңнен төнген шың-құзды таулар; қарағайлы, қайыңды беткейлер; көгорай шалғынды жайлау; гүлді дала; желмен жарысқан киік қана жортар шөлейт медиен – осының бәрі көркем көрініс құрап, шежірелі сырларымен баурап алады. Мұнда адамдардың осынау табиғатпен бетпе-бет кездесудегі сырласуы, сыр ашуы жатыр.

«Тауға біткен жалбыз», «Табысу», «Көңіл шіркін» атты шағын әңгімелері мен «Бүркіт» атты этнографиялық көлемді әңгімесі және «Ақиық» повесі құс баптау, саятшылық өнеріне арналған. Олардағы оқиғалардың бәрі де естіген емес, көрген, нақ табиғат аясының өзінде болып жатқан қалпында баяндалады. Соған орай жазушы әңгімелерінде табиғат суреті, пейзаждық көріністер, адам мен аң, құстың оқыс, қалт әрекеттері әсерлі суреттеліп отырады. Бәрі де нанымды. Құсбегінің бүркітті баласындай аялап, әлпештеуі арқылы түз тағысына дегенін істетіп ләззат табуы, бүркіттің иесіне сенімі шынайы, қоспасыз әңгімеленеді.

«Тәтті тіршілік», «Қақпаншы», «Рамазан мерген», «Зерде» сияқты әңгімелерінде аңшының қатаң ұстайтын дәстүр-салт қағидалары сияқты жайлармен қатар, әрбір тіршілік иесінің өмір үшін күресі ерекше байқампаздықпен суреттеледі. Ол әсіресе «Олжа» деп аталатын әңгімесінде айқын айшықталып, философиялық ойға ұласады. «Қой шарына аңсары ауып, тықырши қозғалақтаған түлкіге қарай тұрып Шалғынбай тағы да ойға қалды... «Күйістігін алу үшін күнімен қар тепкілеген момақан қойлар мынау... Олардың соңында ашылып қалатын шөптің барын біліп келген түйеқұлақ тышқандар анау... Қой шарынан тышқан аңдыған түлкінің жүрісі, міне... Ал оның артында баспалап жүрген қасқырдың жоғына кім кепіл? Япыр-ай, ғажап екен-ау!» – деп Шалғынбай таңдана түседі. Сонсоң әлгі ойын әрі қарай жалғап, бара-бара осынау табиғат аясында бір-бірімен сабақтасып жатқан кереметтің бір буыны болып өзінің тұрғанын ойлағанда, біртүрлі тынысы жиілеп, толқығандай болады. Тап бір жаңалық ашқандай көңілі алып-ұшып тұр. «Шынында да... қасқыр, түлкі, түйеқұлақ тышқан, бір отар қой бірін-бірі тіршілік көзі етіп тырбанып жатқанда, мына бір отар қойдың шетінде бұл да кездейсоқ тұрмағаны анық. Мінеки, осылайша шексіз тізбек жасап, мәңгілікке кете барады. Тіршілік атаулы бір-бірімен белгісіз заңдылықтар арқылы жалғасып, өрең жетпес ұлы тұтастық құрағандығы, өмір деген құдіретіңіз сол, әне», – деп түйіндейді. Бұл – айдалада жалғыз өзі қой жайып жүрген шопан ойы. Оның өзі көріп, түсініп өмір туралы зерделеген пікірі. Ол осы көріністі тамашалай тұрып, өзі соның бәрінен биік тұрған Адам екенін сезініп, соны мақтаныш тұтады, толқиды. Сол биіктігінен оның ешқайсысына қиянатқа ұмтылмайды. Осы тізбектегі ең қаскөйі – қасқыр ғана қорқаулығының қырсығынан өз ажалын өзі тауып, шопанға олжаға ілігеді.

Ал «Аңшы өтірік айтпайды», «Айқас» әңгімелерінде сирек ұшырасатын, оқыс оқиғалар айтылады. Әсіресе жыландар мен бақалар айқасы – бұрын-соңды қағаз бетін көрмеген оқиға. Бірақ нанымды айтылған, сенерліктей дәлелденген.

Жинақтағы «Атамекен» повесі осындағы барлық шығармалардан бөлектеу, адам мен табиғат, адам мен аң-құс қарекеттерінен басқа арнаға құрылып, адам және туған жер, атамекен қасиетіне бағышталған. Ата-баба, бар туыс-туғандарының қара қорымы тұрған, бар өмірін сол мекен үшін сарп етіп, өзі түтін түтетіп отырған ауылының үстінен канал өтер сәттегі Айтуған қарттың психологиясы арқылы бүгінгі күн тынысын береді. Ел басшыларының, бүкіл ауылы мен үй-ішінің ыңғайына көнбеген Айтуған қартқа жасампаздық жеңісі жемісті іспен дәлелденіп барып болашаққа сенімін орнықтырады.

Жинақ тәлім-тәрбиелік, ғибраттық жақтары мол, сезім тербер сазда жазылған шығармалардан құрылған. Әрқайсысы жеке-жеке, шағын-шағын әңгіме-повестер болғанымен, адам мен табиғат арасындағы алыс-беріс туралы сыр шерткен тұтастық сипат танытады. Автордың тың теңеу, оралымды, шалымды сөйлем, айшықты сурет, тосын сөз, аңшылық пен құсбегілік әңгімелеріндегі сөз таңдау, саралау шеберліктері сүйсінткендей, қызықтырғандай-ақ. Әр жинақ осындай-ақ шықса, өкініш жоқ. Дала сыры, табиғат тамашалары көркем кестеленген, мақсат орындалған.





А. Сейдімбектің 1979 жылы «Жалын» баспасынан жарық көрген «Кеніш» кітабы туралы ой-пікір





Сейфолла Оспанов





ҚАРАҒАНДЫ ЖАЙЫНДА ЖАҢА КІТАП




Орталық Қазақстанның өнеркәсіпті аймағы – Қарағанды обылысының, оның ішінде белгілі көмір ошағының тарихы ұшан-теңіз. Ал Қарағанды қаласының жеке өзінің алатын орнына келсек, ол – республикамыздың аса ірі экономикалық және мәдени орталықтарының бірі. Оның сәулетті тұлғасына, ғажаптай өскен мәдени көркіне көз салсақ, осыдан жарты ғасыр бұрын бұл жерде қалың қарағаннан басқа ештеңе болмағанына сенудің өзі қиын. Жақсылық атаулының бәрі шоғырланып, осы қаланың дидарынан, ішкі бейнесінен көрініс тапқандай. Қиялға ғана сыйымды тамаша белгілердің бәрі ақиқатқа айналып, көз алдымызда тұрғандай.

Осынау өсіп-өркендеген Қарағандының тарихы мен қазіргі жеткен жетістігін, жарқын болашағын білгісі келетін әрбір саналы оқырман республикалық «Жалын» баспасынан жақында жарық көрген «Кеніш» атты кітапты оқығаны абзал. Оның авторы – жұртшылыққа белгілі болып қалған журналист-жазушы Ақселеу Сейдімбеков.

Қазыналы Қарағанды – Одақтағы үшінші көмір қоймасы, республикамыздағы ең ірі өндіріс ошағы, қазақ жұмысшы табының алтын бесігі саналған аяулы орта. Ол осынысымен ерекше қадірлі. Атақты көмір бассейні әрі облыс орталығы болып отырған бұл қала – республикамызда береке-байлығымен ғана әйгілі емес, сонымен бірге ғылым-білімі бүгінгі талапқа сай өркен жайған өлкеміздің бірі. Күн сайын облыс бойынша үш жүз мыңнан астам оқушы мен студент партаға отырады. Олар үшін терең білім беретін 7 жоғары және 24 арнаулы орта дәрежелі оқу орындарының есігі әрқашан да ашық. Жоғары оқу орындарының алтауы Қарағанды қаласына орналасқан, қалған біреуі болатшылар мекені Теміртауға қоныс тепкен. Қазір қаладағы оқу орындары мен ғылыми-зерттеу, жобалау институттарында мыңға тарта ғалымдар бар. Оқырмандарға таныстырылып отырған кітаптың «Ғылым мен білім ордасы» деп аталатын көлемді бөлімінде, міне, осы жайлар, атап айтқанда, оқу орындары мен оның оқытушылары, ғалымдары және басқа да ұстаздары кең түрде сөз болады.

Қарағанды топырағынан бүгінде бүкіл халқымыздың мақтанышы болған нелер саңлақ ұл-қыздар түлеп ұшқаны белгілі. Бұл ретте әсіресе елдің ой-арманын, тіршілік тынысын жырға бөлеп, ән мен күйге сусындатқан халық өнерпаздарын зор құрметпен, айрықша атаған жөн.

Кітаптың «Қарағанды саңлақтары» деп аталатын бөлімінде Ұлы Октябрь социалистік революциясынан бұрын өмір сүрген, жаңа заманның жарқын күндерін көре алмай, арманда кеткен нелер талант иелері жайында мағлұматтар кездестіреміз. Мәселен, Сайман, Тәттімбет, Дайрабай, Баубек, Қыздарбек, Әбді, Әшімтай, Мәди сынды күйші-композиторлар; от тілді, орақ ауызды әнші-орындаушылардан Құлтума, Қақпан, Кеншібай, Айна, Зейнеп, Шашубай, Исабек және басқа солар сияқты талай шешендер мен ақын-жыраулар хақында көп әңгімелер шертіледі. Сондай-ақ, бүгінгі қарағандылық белгілі әнші, күйші, композиторлардың, ақындар мен жазушылардың есімдері де аталады.

Социалистік Еңбек Ері, Қазақ ССР Мемлекеттік сыйлығының лауреаты, академик Әбілқас Сағынов тек Қарағанды облысы ғана емес, бүкіл республика, қала берді, Одақ көлеміне де жете таныс. Кітапқа енген «Ақ тілеудей ақша қар жауған күн еді» деп аталатын көлемді көркем очерк әсем жанды, алғыр да ақылды, адамгершілігі таудай, ерекше парасатты осы кісінің өмірінен, ғалымдық және ғұламалық жолынан терең сыр шертеді. Жанымызда жүрген аяулы қайраткер, ұстаз, ғалым туралы шынайы да жылы мағлұматтар разы етеді.

Жинақтағы Совет Одағының Батыры Нұркен Әбдіровтің анасы Бағжан шешей туралы жазылған «Батырдың анасы», от дариясын ағызған Теміртау өнеркәсібінің сырын ашатын «Теміртау», Қарағанды металлургия комбинатын көрсететін «Алыптардың алыбы» деген көркем очерктер де оқушы көңілінен шығары даусыз. Сол сияқты, аталған кітапта Қазақстан металлургиясының тарихында алғашқы тонналаған болатты дүниеге әкелушілердің бірі – Социалистік Еңбек Ері Алытнбек Дәрібаев пен Төлеутай Сүлейменов жайында да оқырмандарымыздың қызыға ләззат аларына сенеміз.

«Өмір арнасы» деп аталатын тұтас бір бөлім Ертіс – Қарағанды каналының келбетіне, одан нәр алып, сусындап, өсіп-өніп отырған қыруар совхоздар тарихына арналған. Қарағанды облысының бұл секілді үлкен экономикалық, әлеуметтік, мәдени, рухани жаңалықтары да жан-жақты мағлұматтар бере алады.

Қарағанды өлкесін сөз еткенде белгілі Қарқаралы туралы айтпай кету қиын. Оның себебі – көрік-келбетінде, байлық-берекесінде. Бүгінде күн сайын түлеп, облыс еңбекшілерінің демалатын тамаша аймағына айналған бұл жер – мақтанышымыз. Сонымен қатар Орталық Қазақстанда алғаш Совет өкіметін орнату барысындағы небір ауыртпашылық осы өңірде өткен еді. 1921 жылы көктемде ақ бандылардың қолынан қайғылы қазаға ұшыраған жетпістен астам ерлердің мәңгі ұмытылмас рухы да, соларға қойылған қасиетті зират та Қарқаралының орталық алаңында.

1974 жылы Қарқаралы қаласының іргетасы қаланғанына 150 жыл толғаны жұртқа мәлім. Осы мысалдың өзі-ақ бұл шежірелі тарихтың әріден басталатынын аңғартады.

Кітаптың «Қарқаралы» аталатын бөлімінде өлкенің кешегісі мен бүгінгісі кеңінен баяндалады. Екінші тың – қой шаруашылығын өркендетуге ат салысып жүрген жеке озат шопандар мен жастар бригадалары, олардың қол жеткен табыстары, алдағы асар асулары жайында да көптеген салиқалы деректер оқуға болады.

Кең-байтақ Қазақстан жері алуан түрлі байлығымен, қаншама көне ескерткіштермен, қисапсыз мол жан-жануарларымен, жерінің ғажап шұрайлы әсемдігімен дараланып көрінеді.

Қазыналы Қарағанды атырабы – мөлдіреген көлі бар, көгорай шалғын жері бар, шоқ-шоқ орманы, сеңгір-сеңгір таулары бар аймақ. Сарыарқаның бұл өңірінің сұлулығы, жан-жануарларының көптігі Ақселеу Сейдімбековтің назарынан тыс қалмапты. Оған кітаптағы «Табиғат және сұлулық» деп аталатын бөлім куә бола алады.

Оқырмандарға таныстырылып отырған жаңа жинақта автордың өзі арнайы түсірген Қарағанды қаласының бүгінгі келбеті мен облыс өмірінен сыр шертетін бірнеше фотосуреттер берілген.

Жалпы «Жалын» баспасынан шыққан тұтас бір облыс тарихымен таныстыратын «Кеніш» атты жаңа кітап сәтімен жазылған туынды дер едік. Баспадан «Менің Қазақстаным» атты серия бойынша басқа да облыстар жайында дәл осындай кітаптар шығару дәстүрге айналмақ.





А. Сейдімбектің 1979 жылы «Жалын» баспасынан жарық көрген «Алпамыс батыр» кітабы туралы ой-пікірлер





Мырзабек Дүйсенов





ЖЫР НҰСҚАСЫ – ӘҢГІМЕ АРҚАУЫ




Кітаптың сыртқы бетінде – басына дулыға киген батырдың суреті. Суреттің жоғарғы жағында «Асыл мұра», ал төменгі жағында ірі әріппен терілген «Алпамыс батыр» деген жазу бар. Әуелде мектеп балаларына қайта басылған қазақтың белгілі батырлық жыры болар-ау деп ойладық. Жоқ, олай болмай шықты. Кітаптың ішкі бетін ашқанда: «Балаларға лайықтап әңгімелеген Ақселеу Сейдімбеков», – деген жазуды оқыдық. Бақсақ, бұл «Алпамыс батыр» жырының қара сөзбен әңгімеленген түрі екен.

Жақында ғылыми қызметкерлер арасында осы кітап туралы әңгіме қозғалды. Мәселен, эпостық жырды осылай әңгімеге айналудырудың қажет еместігі жайында. Біздің қолымызға қалам алуымызға себеп болған да осы жай еді.

Шынын айтқанда, біраз жұрт эпостың әңгімеге айналуына қарсы ниет білдірді. Сондағы дәлелдері қандай?

Қазақ эпосын қара сөзбен әңгімелеп берсем, балалар осыны оқып қанағат тұтып, халықтың ғасырлар бойы ширатып, сақтап келген асыл мұрасы – батырлар жырын оқымай қоюы мүмкін ғой. Ендеше бұл батырлар жырына жасалған қиянат емес пе? Балалар ықыласын фольклордан бұрып, аударып кететін қисық жол емес пе?

Мұндай тұжырымда логика жоқ емес, әрине. Әйтсе де, ескерер жәйт тағы бар. Мәселен, бізге жеткен эпостық шығармалардың барлығы бірдей дайын жыр үлгісінде туған жоқ, біразы әу баста қара сөз түрінде, ертегі-аңыз үлгісінде туып, кейін жырға айналған. «Алпамыс» бүгінгі түркі тілдес халықтардың біразында жыр үлгісінде келсе, Алтайда «Алып Манаш» ертегі түрінде сақталған. Қазақтың «Ер Төстік» ертегісінің жыр үлгісіндегі нұсқасы да бар. Демек, халық бір кездегі қара сөзбен айтатын ертегі-аңыздарды жырға айналдырып отырғанын көреміз. Бұл дәстүр көптеген ғасырлар бойы үзілмей жалғасып келді. Белгілі ертегі, аңыз, эпос сюжеттері бүгінгі әдебиетіміздің де өзегіне айналып отырғанына мысалдар жеткілікті. Әр жазушының өз байламына, ыңғайына орай бұл шығармалар жазба әдебиет дүниесіне айналды.

Фольклорлық шығарма ғана емес, тіпті әдеби шығарманың жырға айналғанын өз құлағымызбен естіген жайымыз бар. Ел ақыны Мағамбетов Шамырат белгілі жазушымыз Ғабит Мүсіреповтің «Ер ана» новелласын «Ананың әңгімесі» деген атпен дастанға айналдырыпты. Ақын новелланың не оқиғасына, не тартысына, не кейіпкерлерінің мінез-құлқына, кескін-келбетіне ешқандай да өзгеріс енгізбей, жазушы өзі берген жүйе қалыпты берік сақтаған.

Жырдың қара сөз үлгісіне айналғанына да мысалдар аз емес. Гректің әйгілі «Одиссея», «Илиада» поэмалары орыс тілінде әңгіме түрінде шыққанын айтсақ та жетіп жатыр. Ендеше қазақ эпосының қара сөз үлгісінде әңгімеленуі қисынсыз жерден қиялап шыққан дүние емес, әдеби, фольклорлық дәстүрде бар үлгі екенін айтқымыз келеді.

Әлгіндей әңгімелеу жастарды эпостық төл туындысын оқудан қол үздіреді дегенге келісу қиын. Ұрпақ алдында оның екі түрі де болғаны артық емес. Жырды оқымаған бала ең болмаса қара сөзге айналған үлгісімен таныссын. Біраз мағлұматты осыдан да алады. Тіпті әңгімені оқығаннан кейін жырда қалай жырланады екен деген ой туып, екеуін салыстыра оқуы да мүмкін ғой жұрттың. Әбден мүмкін. Ендеше бұдан бой қашырудың қисыны жоқ. Ендігі мәселе тамаша эпосты қара сөзбен сөйлетудің принципі жайында болғаны абзал.

Әдетте эпостық жырлардың нұсқалары (варианттары) көп болады. Бір «Алпамыс» жырының үш-төрт нұсқасы болса, «Қобыланды батыр» жырының варианттары тіпті көп. Ендеше, қай эпос туралы әңгімеленсе де, жазушы барлық нұсқаларды ескергені мақұл. Бір нұсқада жоқ қызықты эпизод екінішісінде болуы мүмкін. «Қобыланды батыр» жырын Марабай, Мергенбай, Мұрын жырау мен Нұрпейіс Байғанин әрқайсысы өздерінше жырлағаны белгілі. Ал сөз болып отырған «Алпамыс батыр» жырына келсек, А. Сейдімбековтің таңдағаны бұл жырдың ең толық және көркем нұсқасы екен.

Жазушының әңгімелеу принципін негізінен жөн көрдік. Ең алдымен жазушы жырдың сюжеті мен композициясы, оқиға өрбуі кейіпкерлердің іс-әрекетін, мінез-құлықтарын бейнелеуде ауытқымағаны дұрыс болған.

Әрине, жыр көне дәуірдің кейбір тілдік нормаларын сақтайды, әсем бейнелеулер, тамаша сөз тіркестерімен қатар фольклорлық өрнек, бояу, нақыштар қатар жүреді. Олардың барлығы бірдей бүгінгі оқушының қабылдауына, түсінігіне сай келе бермейтіні бар. Бұл ретте жазушы фольклорлық үлгінің жақсы нышандарын сақтай отырып, ескірген, көне тартқан жайларына сақ болуы тиіс десек, осы талапты А. Сейдімбеков дұрыс түсініпті. Мысалы, Алпамыстың алдынан шығатын аяр мыстан кемпір жырда тым жалаңаштанып, анайы сөздермен берілетін болса, жазушы ол жағына бармай, кемпір мінезін әрекеті арқылы ашуға күш салған.

Қаншама қара сөзбен әңгімеледік десек те, арғы тегі фольклорлық үлгіге жақын тұруы шарт. Жазушы мұны да мұқият ескерген. «Асыл кілем жаптырып, алтын, күміс арттырып...» – деп келетін ойнақы тіркестердің жиі кездесуі – соның кепілі. Жалпы Ақселеудің сөйлемдері балалардың қабылдауына жеңіл, тілі шұрайлы. Ал енді осы қалай деген кейбір тұстарға тоқталып көрелік.

«Бойдан қуат, білектен күш қайтып, тіршіліктің әсіреқызыл өткіншілігіне ой зерделеткен шағында көкірегінде шемен болып қатқан қасіреттің ең зоры – баласыз, алды-артының тұлдырлығы екенін аңғарған жайы бар», – деген сөйлем әрі ұзақ, әрі балалардың қабылдауына ауырлау емес пе деген ой келеді. Сондай-ақ, жүздер туралы: «Онысы үйі ішінен үй тігіп, араларына жарықшақ жіктің түскендігінен емес, ошақтың үш бұрышындай ел бағының ұйытқысы болайық дегені, садақтың үш қырлы жебесіндей сырт дұшпанға айбар болайық дегені, біріміз үлкен, біріміз ортаншы, біріміз кіші болып, жұбымыз жарассын дегені...» – сияқты жырда жоқ баяндаудың дәл бұл жерде қисыны онша келіп тұрған жоқ. Әңгімелеудің ұзақ барысында жырдың желісін ғана емес, бейнелеу прициптерін де негізінен дәл беріп отырған жазушы осы жерде сәл қия басқандай болады.

Эпостық шығарманы әңгімелеу тұңғыш қолға алынып отырғанын ескеріп, әр батыр туралы жырдың қай нұсқалар негізінде жасалғаны хақында қысқаша кіріспе сөз берсе болғандай екен.

Қорыта айтқанда, «Жалын» баспасының бұл қадамын құптау керек. Осы басылымды көркемдеген суретші Е. Сидоркин өз қолтаңбасын жақсы таныта алғаны көрінді. Жазушы Ақселеу Сейдімбеков әңгімелеген бұл «Алпамыс батыр» қазақ балалар әдебиетінен өзіне лайықты орнын табатынына шүбәміз жоқ.





Кеyес Зікенов





«АЛПАМЫС БАТЫР»




Халқымыздың бай ауыз әдебиеті қазынасында батырлық эпостың алатын орны ерекше. Соның бірі – «Алпамыс батыр». Ол – сонау баяғы заманнан бері ұрпақтан-ұрпаққа ауызша тарап, жастарды ерлікке бастап, атамекенді ардақтап сүюге баулап келе жатқан рухани қазына. Міне, сол қаһармандықты жыр ететін ұзақ дастан жазушы Ақселеу Сейдімбековтің қара сөзбен әдеби баяндауында қолымызға тиіп отыр.

Осы орайда халқымыздың озық үлгідегі эпостарын «Жалын» баспасы жаңа форма тауып, «Асыл мұра» атты сериямен ұрымтал насихаттап отырғандығын сәтті қадам деп білеміз. Әлемдік фольклористиканың өзін-өзі ақтаған формасы. Әйгілі «Илиада», «Одиссея», «Гильгамеш», «Манас» сияқты эпостардың, поэмалардың әлдеқашан қара сөзбен баяндалып, жастардың ұғымына жеңіл сәтті әңгімелер тіліне көшкені белгілі.

Жақында ғана Москвада болып өткен Халықаралық кітап көрме-жәрмеңкесінде бұл шығармаға шет ел баспаларының айрықша назар аударуы тектен-тек емес. Ал Герман Демократиялық Республикасы алдағы жылдарда неміс тілінде басып шығаруды ұйғарып отыр.

Демек, биылғыдай Халықаралық бөбек жылына орайлас «Алпамыс батыр» кітабының жарық көруі «Жалын» баспасының бүлдіршін жастарымызға деген бағалы тартуы екені сөзсіз.

Сонымен, бала жастан көңілге қанық, құлаққа сіңісті болып кеткен:



Бұрынғы өткен заманда,

Жиделі Байсын жерінде,

Қоңырат деген елінде

Байбөрі деген бай бопты,

Төрт түлігі сай бопты.

Тоқсан мың екен қорасы,

Мұрындық ноқта тимеген,

Түйешілер мінбеген

Сексен мың екен маясы.

Шұрқырап жатқан бір жылқы,

Тоғай сайын мың жылқы.

Есебі жоқ көп жылқы –

Жиделі Байсын даласы.

Өз алдына бір бөлек

Торысы мен қарасы.

Аңдай болып көрінген

Бозы менен аласы.

Соншама бай болса да

Жоқ еді ердің баласы...



– деп басталатын «Алпамыс батыр» дастанының алғашқы шумақтарын жазушы А. Сейдімбеков: «Ежелден береке дарып, бақ қонған Жиделі Байсын жерінің бір әлеуетті руы қоңырат болғанда, сол қоңырат руының жұрттан асқан жуан сіңір байы Байбөрі еді. Байбөрінің байлығында есеп болмайтын. Төрт түлік малы Жиделі Байсынның байтақ даласында аңдай өріп, көрген жанға қара жерді қайыстырып жатқандай әсер беретін.

Мұрындық-ноқта тимеген, түйешілер мінбеген маясының өзі сексен мың еді. Мыңғырып өрген қойын айтпағанда, ен далада шоқ-шоқ боп біткен тоғай сайын табын-табын жылқы шұрқырап жататын. Ол да ештеңе емес, дәулеті тасыған Байбөрі жаңағы тоғай сайын мыңнан біткен жылқыларын түсіне қарай иіріп, торысына бір бөлек, қарасына бір бөлек қос шығарған. Мұның өзі сырт көзге өзгеше сән-салтанат сияқты әсер беруші еді.

Байбөрі қанша бай болып, дәулеті шалқып жатса да, жүрек түкпірінде орны толмай, орындалмай жүрген бір арманы болатын. Ол – тұяғын жалғап, орнын басар, түтінін түтетіп, шаңырағына ие болар бір перзенттің жоқтығы еді», – деп қара сөзбен тілге жатық, ойға түсінікті әрі әдеби көркем тілмен бастап кеткен.

Шығарманың өн бойында бірде-бір орашолақ құрылған сөйлем жоқ. Дастандағы теңеу, суреттеу, әр деталіне дейін қара сөзге жүйе-жүйесін тауып түскен. Және де бірінен-бірі өрбіп, оқушысын елтітіп отыратын дастан оқиғасы сол бойынша, қаз-қалпында қара сөзге шеберлікпен көшкен. А. Сейдімбеков бұрын да Гомердің атақты «Илиадасын» орыс тілінен қазақша қара сөзге сәтті аударғанын білеміз.

Демек, оны қазақ әдебиетіндегі бұл салада алғашқы тың көтеруші деп атауға толық хақылымыз.

Әрине, поэзия мен прозаның жанрлық өз ерекшелігі бар. Ендеше, осы екі жанр ерекшелігінің қалтарыс сырын бүге-шігесіне дейін жетік білмей, бірінен екіншісін ауыстыру оңай шаруа емес. Ал А. Сейдімбеков бұл кедергіден мүдірмей, сүрінбей өтіп, өзінің төселген қаламгер екендігін танытып отыр. Бұл орайда қара сөзбен әңгімеленген нұсқасы – эпос оқиғасын арқау еткен өз алдына дербес көркем повесть десе де болғандай. Автор эпостың оқиға желісін көркем проза тәсілдеріне бағындыра отырып, оқиғаны өрбітуде, дамытуда, шарықтау шегіне жеткізуде, сәтті шешім табуда өзіндік сәтті қолтаңба танытады. Мұны шығармадағы ішкі тақырыптардың «Байбөрінің қасіреті», «Көріпкел Шашты Әзіз», «Алпамыстың алғашқы сапары», «Қаһарлы Қараман», «Алпамыстың екінші сапары», «Қаракөзайымның диуана болуы», «Ордадағы ойран», «Жиделі Байсын жерінде», «Арманына жеткен Алпамыс» болып саралануынан да айқын аңғаруға болады.

Қара сөздің авторы ана тіліміздің қарапайымдылығын, оралымдылығын, қандай терең ой, келісті сурет болсын тап басып, дәл беретін мүмкіншілігін емін-еркін меңгерген. Мәселен, Ұлтан – батырлар жырындағы сатиралық образдың үлгісі. Оның дастандағы портретіне қарайықшы:



Кеудесі болды кепедей,

Мұрны болды төбедей.

Күрек тісі кетпендей,

Кеңірдегінің тесігі –

Жүгімен түйе өткендей.

Құлағы болды қалқандай,

Мұрынына қарасаң,

Сығымдалған талқандай.

Көзі терең зындандай,

Басқан ізін қарасаң,

Көрінер оттың орнындай.

Аузы үлкен ошақтай,

Азу тісі пышақтай...



Шынын айтқанда, біз Ұлтанның осы бір түр-тұрпатын қара сөзбен бергенде жоғалтып алған жоқ па екен деген күдікте едік.

«Бұрын көрмеген жан Ұлтанның кебежедей кеудесін, кетпендей күрек тісін, кернейдей кеңірдегін, сығымдалған талқандай мұрынын, шыңыраудың түбінде жылтыраған судай жанарын, ошақтай үлкен аузын көрсе, бейне бір құбыжық көргендей болар еді. Ол артынан от орнындай із тастап, одыраңдап жүріп өткенде жолындағы қазан-ошақ салдырап, ел көшкендей болып жататын».

Көріп отырсыз, жоғалмаған, жырдағы Ұлтан мұнда да сол кескін-кейпімен алдымыздан шыға келді. Бір сөзбен айтқанда, жазушы орайын келтіріп, қалауын тауып кеткен.

Кітап үлкен форматты, қатты мұқабамен тысталған. Әр тарауға белгілі график-суретші, Қазақ ССР-інің еңбек сіңірген өнер қайраткері Евгений Сидоркин салған жиырмаға жуық сурет шығарманың ішкі сюжетін мейлінше сәтті ашып тұр.

Сөз түйінінде халқымыздың, рухани асыл мұрасы өз болмысына лайық жаңа өріске шығып, жаңа бір қырынан жарқырай көрінді деп айта аламыз.





А. Сейдімбектің 1982 жылы «Жазушы» баспасынан жарық көрген «Серпер» кітабы туралы ой-пікірлер





Ербол Шаймерденов





«СЕРПЕР» ТУРАЛЫ СӨЗ




Жазушы Ақселеу Сейдімбеков қабілеті көп қырлы. Бірде сөз өнерінің сұңғыла сырын тап басып тани білетіндігімен тәнті етсе, енді бірде туған халқының тарихы мен этнографиялық ерекшеліктеріне елти ден қойған зерделі зерттеушілігімен сүйсінтеді. Әдемі ән, жалпы мың құбылған музыка әлеміне деген құштарлығы тағы бір төбе. Бұл құштарлық, республикамыздың түкпір-түкпіріндегі теледидар көрермендері куә, қазақ әндерінің табиғаты мен тектілігі туралы, ондағы дәстүр жалғастығы жайлы жақсы әңгіме және пайымды пікірлер болып, тіпті жүрегін жарып шыққан тұңғышы – «Дәурен-айындай» әсем ән болып әр жерде алдымыздан шығып жүр. Әрі осының бәрі екі кеменің басын ұстағандық емес, бірбітер біліктіліктің бірнеше қырындай жарқылдап, жақсы әсер қалдырады.

Осы орайда жазушының жаңа кітабы – «Серпер» де сәтті дүние. Ол авторды публицистік қырынан кең танытады. Ең алдымен «Очерктер және деректі әңгімелер» деп айдар тағылған бұл кітапта тәжірибелі журналистің әр кезде жазғандары жай ғана жинақтала салмаған. Олар тақырыбына қарай топталып, кітаптың үлкен-үлкен үш бөлімін құрайды.

Бірінші бөлімде республика тарихының тамаша беттеріне айналған Қазақстан Магниткасы, Ертіс – Қарағанды каналы және Екібастұз энергетикалық комплексінің құрылыстары, олар өлкемізге әкелген өзгерістер мен осы жасампаздық жаңалықтардың адамдар санасына әсері әдемі әңгімеленсе, екінші бөлім есімдері елге танымал еңбек адамдары жайлы сыр шертеді. Әрине, алғашқы бөлімде де жеке еңбек адамдары туралы жазылған портреттік очерктер жоқ емес, бірақ та олар ондағы ортақ ойды жан-жақты және терең жеткізуге қызмет етіп, жалпының жеке деталіндей әсер қалдырады. Ал үшінші бөлімнің тақырыптық өзегі – ғылым мен өнер адамдары жөніндегі парасатты пайымдаулар мен проблемалық пікірлер. Бұл ретте жинақты құрастыруға айтарлықтай жауапкершілікпен қараған автор мен редактор (Т. Қаупынбаев) оқырмандарына композициялық құрылымы біршама шымыр, бас-аяғы жинақы тұтас туынды (кітап) ұсынуға ұмтылғаны байқалады.

Ішкі логикалық байланыс әр бөлімдегі очерктер мен деректі әңгімелерді жүйелеуде де ескерілген. Мысалы, кітаптың 45-бетінен 72-бетіне дейінгі аралықта төрт очерктен тұратын цикл және екі деректі әңгіме бар. Тақырып тұрғысынан олардың бәрі де автор «Адамзат қолынан шыққан жер бетіндегі сегізінші ғаламат» атаған Ертіс – Қарағанды каналының құрылысына арналған. Ал логикалық үндестік олардың әрқайсысының айтар ойы мен арналған объектісінен танылады.

Деректі әңгімелерде канал бойындағы адамдардың жан дүниесін, оған өлкедегі өзгеше өзгерістердің әсерін даралап көрсетуге көп көңіл бөлінеді. Құрылыс тағдыры өз тағдырына айналған, үйреншікті емес жағдайдағы жұмыстың нәтижесі үшін жан ұшыраған учаске бастығы Ж. Мақанов пен ол жұмыстан келген сайын: «Көке, каналға су келді ме?» – деп тағатсыздана қарсы алатын ұлы Рашид, жасанды теңіз астында қалатын шағын ауылдың шамшыл да шыншыл қарты Аякең – өмірдің өзінен ойын алынған образдар ретінде канал тақырыбына арналған жазбалардың өзара логикалық байланысы аясында әдемі әсер қалдырады.

«Қарт пен каналдың» кейіпкерін біз бірден ширыққан, бөтен бір іске бел буған беймаза күйде кездестіреміз.

«Мал-басым өзімнен безіп, қарақшыдай жалғыз өзім жұртта қалсам да көшпедім. Ол аз десең, Ертістің суы Сарыарқаны қарық қылып, топан суы қаптаса да көшпедім. Уа, көшпеймін! Саба түбі сарқынды жасым қалғанда, аруақ аттағандай боп атамекеннен безер жайым жоқ. Айтқаным – айтқан. Сөз сол!..» – деп ашу шақырады қартың. Яғни, ол канал суы қаптайтын өңірден қыр астындағы жас қалаға қоныс аудару жөніндегі өмірдің өзі тудырған қажеттілікке көнгісі жоқ. Бұл жай қиқарлық та емес. Санасына сіңген, ойына әбден орныққан көзқарастың бас көтеруі. Ол мұны тіпті өзінше атамекен алдындағы, аға ұрпақтар алдындағы перзенттік парызы санайды.

Жинақта оқиғалы, проблемалық және портреттік болып бөлінетін очерк түрлерінің қай-қайсысының да жақсы үлгілері кездеседі. Осы ретте «Сонар» оқиғалы очеркке жатады. Ол: «Ел ішінің бір қызық дәстүрі – кейде өтіп жатқан уақыт сілемін есте қалар елеулі оқиғамен өлшейді ғой... «Аякөзде де «Теміртауға 15 жігіт шығарып салған жылы» деген тіркес бар», – деп басталып: «...Үш күн өткенде алыстағы Аякөзде Төлеутайдың анасы Қапиза шешей терезе алдында мынадай бір хат оқып отырды: «Қымбатты анашым! Мен еңбектегі алғашқы қуанышымды алдымен өзіңізге жеткізуге асығып отырмын. Бүгін көптен бері асыға күткен сәтті бастан өткердім. Қазақстан Магниткасының алғашқы шойынын балқыттық. 1960 жыл, 3 июль». Осы бір қуаныш хатының соңына қойылған ай-күн белгісі кейін Қазақстан Магниткасының туған күні болып тарихқа енді», – деген жолдармен өріледі. Очерк кең тынысты кеніштің Бүкілодақтық комсомолдық екпінді құрылыс аталуына орай жан-жақтан жастар жиналу сәті мен онда алғаш шойын алу оқиғасын баяндайды. Сюжеті жас жұмысшының еңбек жолы төңірегінде желіленгенімен, негізгі ой арқауын көтеріп тұрған түп қазықтар тап осы оқиғалар екені даусыз.

Жол-жөнекей очерктердің санатына жататын «Алғашқы адымдар» мен «Қарлығаштар» да республика өміріндегі осындай өркенді өзгерістерге арналған. Біріншісінде тың төсінде ту тіккен шаруашылықтың бүгінгі қол жеткен биігі өткенімен байланыстарыла талданса, екіншісінде қой шаруашылығын комсомолдық қамқорлыққа алған жастардың жеке бригада болып жұмыс істеудегі алғашқы қадамдары әңгімеленеді. Сапар үстінде көріп-білген қиыншылықтар, кейбір проблемалар кейіпкерлер сөзінде де, автордың пайымдауларында да айқын көрініс тауыпты.

Ал проблемалық очерктің сәтті бір үлгісі – кітаптың үшінші бөліміндегі «Ат шаба ма, бап шаба ма?» деген очерк. Ол хас жүйрікті қапысыз тану және білгірлікпен баптау өнері төңіріндегі ойлардан басталып, республикамызда ат спортын дамытуды кенжелетіп отырған келелі проблемаларды қозғауға ұласады. Автор бұл проблемаға жай ғана сілтеу жасамайды, оларды нақты да өткір сын объектісі етеді. Әрі әйтеуір сынауды мұрат тұтпай, бар проблемалардың шешімін іздестіреді. Оған оқырмандардың өздерін де тартады. Сондағы сүйеніші – бүгінгі ат спортына бұрынғы ұлттық ойындармен байланыстыра қарау арқылы ел ішіндегі екшелген халықтық бай тәжірибені арашашы ету.

«Егер әр спорттың өз ерекшелігі, өзіндік сұлулығы, тек қана еңбекпен келетін өзіндік талап-талғамы бар деп қарасақ, ат спортымен айналысушылар үшін басты ерекшелік тапқыштық, бапкерлік, зоотехникалық терең білімділік болса көңіл сүйсінерлік емес пе? Оның бергі жағындағы қазақтың тіршілік тұрмысы тудырған, эстетикалық ләззаты мол алуан түрлі ат ойындары өз мәнінде өту үшін сыншылық, бапкерлік басты қасиет болу керек десек артық емес. Ендеше ат спортымен айналысушылардың, ат спорты жаттықтырушыларының ауыл-ел арасындағы сыншы, бапкер, атбегі ақсақалдардан үлгі-өнеге алып, тәжірибесін қабылдауы қажет», – деген пікір айтады бірнеше нақты ұсыныстар жасаған автор.

Жинақтаған очерктердің дені портреттік очерктерге жатады. Түйеші Қ. Ерболғанов («Ойсылқара»); шопан, Социалистік Еңбек Ері Ш. Ынтықбаев («Өмір, мен саған ғашықпын»); диқан, Социалистік Еңбек Ері Владимир Аврамович Дитюк («Тың тарланы»); академик Әбілқас Сағынов («Ақша қар жауған күн») және күйші, Қазақстан Ленин комсомолы сыйлығының лауреаты Ш. Әбілтаев бейнелері жасалған көркем туындылардың қай-қайсысында болсын бөлекше болмыс-бітім, кесек-кесек кейіпкер характерлері, өмірдің өзінен ойып алынған тағылымды эпизодтар мен өтімді ой-пікірлер баршылық.

В.А. Дитюк туралы республика журналистері аз қалам тербемегені белгілі. Дегенмен, А. Сейдімбеков очеркі өзгешелеу әсер қалдыратын көркем туынды екені сөзсіз. Кейіпкер тұңғыш тың игерушілердің типтік дәрежесіне көтерілумен қатар, өзіндік болмыс-бітімімен де айтарлықтай дараланған. Шартты түрде шағын-шағын бірнеше тарауға бөлінген он төрт беттік очеркті оқып шыққанда біз кейіпкердің тек танымал өндіріс озаты ғана емес, жан дүниесі өте бай, туған жеріндей болып кеткен тың төсінің тарихынан да терең хабардар азамат ретіндегі бейнесін терең танимыз.

Бұл жерде белгілі журналистің өз очерктеріне таңдап алған объектілерді зерттеудегі зерделілігіне ерекше назар аудару қажет. Ол «Қай очеркте болсын, қашанда бір кейіпкер артық жүреді, ол – автордың өзі» деген белгілі қағиданы берік ұстанатыны байқалады. Автордың өз көзқарастары мен пайымдаулары, кейіпкер ойына қатысты немесе көтерілген мәселелер төңірегіндегі өз пікірлері очерктердің салмағын арттыра түскен.

Сейдімбеков очерктерінің енді бір ұтар тұсы – тіл құнарлылығы. «Туырлықтың жоғарғы жағында үркердей боп шүпірлеген үш-төрт тесік бозара көрінеді. Мұнысы – «Таң келдінің» белгісі» (152-бет), «Шоқырағы жоқ, төрт аяғы бірдей тайпалған жорға, күйдің жорғасы тұяқ қимылдатса не болар еді? Не болушы еді, алпыс екі тамырыңды саумал саз жайлап алғандай, сиқырлы әуез сай-сүйегіңді балқытады...» (183-бет) – деген жолдар немесе:

«Ақтөбелі үйін тігіп, ақбөкендей қойын айдау», – деген сияқты сөз орамдары оқырмандарын өзіне тартып, оқуға жетелеп отырады. Әсіресе орайын келтіре қолданылған мақал-мәтелдер ажар ашарлық. Сол сияқты әрбір кейіпкердің аузына, өз болмыс-бітіміне сай сөз салу да ұтып-ақ тұр.

Жазушы В. Тендряков журналист В. Аграновскийдің соңғы шыққан кітаптарының біріндегі соңғы сөзінде: «Публицист в идеале – своеобразный кентавр обладающий свойствами ученого и художника», – деп жазған екен. А. Сейдімбековтің «Серпер» жинағы да журналист шығармашылығына түсер жауапкершілік жүгінің қаншалықты салмақты екенін айқын аңғартады.





Қайсар Әлім





«СЕРПЕРДІҢ» СЕРПІНІ




Көркем очерк көңілдің ажарын ашып, жүрекке алау нұр құйса, онда жазушы миссиясының орындалғаны. Өмірдің айнасы атанған бұл жауынгер жанрда, өкінішке орай, екінің бірінің аты озып келіп жатпайды. Кейде очерк айдарымен суреттеме дәрежесінен аспайтын ортақол дүниелер оқырманды мезі етеді. Жалықтырып жібереді, ешқандай ләззатқа кенелтпейді. Адамды тебірентпесе, жан сарайын арайландырмаса – туындының тұйыққа тірелгені. Жасратыны жоқ, біздің мерзімді баспасөзімізде немесе баспалардан шығып жатқан жинақтарда кейбір көркем очерктердің дәрежесі төмен. Оларда өмір шындығы өрескел бұрмаланады, тілі мүкіс, кібіртік келеді. Оқушыны еліктірмейтіні, тартпайтыны осындайдан.

Ал жақсы очерктің жөні тіптен бөлек. Оңайдың оңғақ, қиынның қымбат болатыны секілді, әрине, мұндайда творчестволық қуат түгесілген сәтте ғана сәтті туынды қолға тимек. Соңғы жылдары қазақ көркем очеркінің форма жағынан жетіліп, мазмұны тереңдеуі – талмай ізденудің айғағы. Біз бүгіндері осынау жауынгер жанрдың батпан жүгін белі қайыспай көтеріп келе жатқан белгілі жазушы-журналист Ә. Нұршайықовтың қаламынан туған очерктерді іздеп жүріп оқитын болдық. Сондай-ақ, жас буын өкілдерінің ішінен жазушы Ақселеу Сейдімбековті бөле-жара атар едік.

Бұл екі жазушының тағдыры бірегей, ізденістерінде көп ұқсастық бар. Айталық, Әзілхан бүгінгі деңгейіне журналистік бар сатысын адалап барып көтерілсе, Ақселеу де солай. Ол да газет қызметкері ретінде өмірді жете зерттеді, күн құрғатпай қойын дәптеріне белгі түсіре жүрді. Осы жерде орыс ақыны Н. Тихоновтың: «Очерк – жүз есе кішірейтілген роман», – деген сөзі еске түседі. Бұл сөздің жаны бар да секілді. Кезінде шымыр очерктерімен көзге түскен Ақселеу Сейдімбеков, Әзілхан ағасына ұқсап, ақтангер прозашы болып алды. Міне, журналистік бастаудың жазушылық арнаға ұласқанын осындай мысалдардан байқаймыз.

Жазушылық сапардың тауқыметінен мойын бұра алмай жүрсе де ол журналистік парызын бір сәтте ұмытқан емес. Қазақстан Магниткасы жұмысшылары мен Қарағанды, Екібастұз кеншілерінің арасында жиі болды. Сонымен бірге диқандардың ерлік істері мен өнер шеберлерінің тың ізденістері де қаламына қанат бітірді. «Жазушы» баспасы былтыр шығарған «Серпер» атты очерктер мен деректі әңгімелер жинағы А. Сейдімбековтің оқырмандар алдындағы елеулі есебі секілді.

Жинақ – көп жылғы еңбектің мәуелі жемісі. Одан жазушының өзіндік қолтаңбасы айқын көрінеді. Онда топтасқан дүниелерді оқып отырғанда орыс очеркінің атасы М. Кольцовтың өмір шындығын етене зерттеу мақсатымен таксиден үш күн бойы түспей, класта жеті күн «оқушы» болып отыруы, ЗАГС-те тіркеуші болып қызмет атқаруы еріксіз еске оралады. Әсіресе Қостанай диқандарының ерлік істері көркем өрілген «Миллиардтың ізімен» очеркінде кейіпкерлер бейнесі бірнеше күнге созылған таныстықтың нәтижесінде сәтті ашылған. Ертіс – Қарағанды каналының құрылысшыларына арналған «Өмір арнасы» очеркінде проблема жағына баса назар аударылған. Проблеманы көре білу үшін де көз керек, уақыт керек. Ізденгіштіктің бір қырын содан аңғарамыз.

«Екібастұздың бүгінгі мен ертеңі» деп аталатын деректі әңгімені оқып отырғанда А. Сейдімбековті өндіріс тақырыбының ерен білгірі ретінде танимыз. Ол инженердің ойын толғап, жұмысшының қимылын жасайды. Көмір өнеркәсібін жедел дамытудың соңы резервтерін табуға ат салысады. Әңгіменің «Гүл қауызына біткен көмір», «Он жасқа толмаған Батыр», «Қарасордың қасында қырық ДнепроГЭС» секілді сәтті тауып қойылған тақырыпшаларынан-ақ жазушының өзіндік стилі байқалады. Бұл ретте очеркист В. Овечкиннің жаңалықты сезіне білуі, зерттегіш қасиеттері Ақселеуге де дарығандай әсер қалдырады.

Жұмысшы өмірін жырлауда марқұм Жекен Жұмақановтың аянбай тер төккені белгілі. «Ат тұяғын тай басар» дегендей, А. Сейдімбеков очерктерінің біразы жұмысшы-қаһармандардың образын жасауға арналған екен. Социалистік Еңбек Ері Алтынбек Дәрібаев пен украиналық болат қорытушы Егор Проскуриннің арсындағы достық, олардың рекордқа барар жолдағы ерен қимылдары нанымды суреттеледі. Алтынбек өмірінен кезінде Тайыр Жароков поэма жазды. Иван Шухов қалам тербеді, ол туралы ән шығарылып, кино шежірелері жасалды. Біз олардың біразымен таныс едік, ал мына очерк солардың бірде-біреуін қайталамайды. Сол себепті де құнды Деректі әңгімелердің ішінен «Қарт пен канал» әңгімесін бөліп қарауға болады. Туған қоныстың үстін басып өтетін канал құрылысы жақындап келе жатты. Атамекенін су астында қалдыру Айтуған ақсақалға қалай батты десеңізші! Қарт томаға-тұйық жүріп алды, өзінше қарсылық көрсетіп бақты. Бірақ келе-келе ол өзінің бұл қарсылығының тіптен негізсіз екенін ұқты. Канал сол кіндік кескен жерін гүлдендіру мақсатында қазылып жатыр екен. Тандыры кепкен аймақтың суға мейірі қанбақ. Ендеше не тұрыс бар, қарт көшуге келісім береді.

Айтуған осынау ұзақ өмірінде Шідерті, Ащысу, Түндік өзендерінің жоғарғы жағасындағы Шыбындыкөлден басқа көл көрген емес-ті. Каналды бойлап келе жатып «Шыбындыкөл мұның жанында қара су тәрізді екен, мынау өзі жойқын мол су ғой...» деп ойлайды. Жалпы бұл әңгімеде ескі мен жаңаның арасындағы тартыс бірсыдырғы тәуір берілген.

Мемлекет малы үшін жанын пида еткен шопан көмекшісі Сейткүл Тұрсынбаеваның ұрпақтарға жетер ерлік өнегесі жайлы әңгіме «Құлағында үні кетті сәбидің» деп аталады. Иә, ана артында сәбиі қалды. Сәби үнін қай ана мәңгілікке қиғысы келер? Сейткүл қиды! Ел байлығы үшін қиды! «...Әуп-па деші, тәте...» – деген бөбегінің үні кетті құлағында! Бұл әңгімені тебіренбей оқу мүмкін емес. Ғабит Мүсірепов жасаған ана образдарының легін ала тұратын салмақты туындылардың бірі десек, ешқандай қателеспеген болар едік.

Күйші, өнер зерттеушісі Шәміл Әбілтаевті кім білмейді? «Шәмілдің Шайтанкөлі» очеркінде оның творчестволық жолы жан-жақты қырынан әңгіме болады.

«Серпер» – соны серпінді шығарма. Оның өн бойында шындықтың шиыршық атқан желісі бар. Ал мықты желі тартылған жерде идеяның солғындығы, композициясының көмескілігі, сюжеттің солбырлығы, мазмұнның таяздығы мен формалық ізденістің жаңсақтығы мүлде кездеспейді. Демек, «Серпер» – қай жағынан болсын сәтті де сапалы туынды!





А. Сейдімбектің 1981 жылы «Жазушы» баспасынан жарық көрген «Аққыз» туралы кітабы ой-пікір





Қали Сәрсенбай





КЕҢ ТЫНЫСТАП, ТЕРЕҢ ТОЛҒАНЫП




Көркемдік әлемі сұлу да сырбаз, кең тыныстап, терең толғайтын, бір сөзі бір сөзіне жарығын мол түсіріп тұратын, оқырманын халқының рухани биік парасатына, өмір-салтына ұдайы қанықтырып отыратын қаламгердің бірі А. Сейдімбеков десек, пендешіліктің ауылына бет бұрып, тіл ұшына келген тәтті ойдың ауанына да берілгендік емес. Ол – кітаптан соң кітап беріп, үнемі өсу, өрлеу үстінде келе жатқан жазушы. Таяуда «Жазушы» баспасынан жарық көріп, оқырмандар қолына тиген «Аққыз» кітабын оқығанда да осы ой биігінде қалдық.

Жазушы өмір бойы халықтан үйреніп өтсе керек. «Аққыз» соны терең ұқтырады. Өн бойына бар жақсы қасиеттерді халықтан дарытып, шығармашылық көздің бастауын да содан алады. Жазушы осы кітабында да күйлері «кісен ашқан», әндері шуақ шашқан халықтың бойындағы құнды қасиеттерден сыр тартып, соны оқырманына жеткізуде шеберліктің қырқасына талмай көтеріледі. «Аққызда» жазушы оқырманы әбден танып-білген сол сара үрдісін, қолтаңбасын сәтті жалғастырады.

Әдетте жақсы бір ән, музыка тыңдасаңыз көкірек сарайыңыз ашылып, өмірге деген бір құштар сезім кеудеңді күмбір күйге толтырып, әрі-беріден соң дүниеге деген көзқарасыңды да өзгертуге ықпалы аз болмайды. Иірімі көп иманды кітап та сондай. Жинақтағы «Қыз ұзатқан», «Күзеуде», «Аққыз», «Бір атым насыбай», «Ақиық» секілді повестер – нанымды оқиғасы, тіл төгілімі, идеясының имандылығымен бірін-бірі толықтырып тұрған толайым туындылар. Ата-баба салтына, әдет-ғұрпына қанықтырады. Қандай еді біздің салт-дәстүр? Жігіттердің қызды ауылдың сыртынан келіп тоқтағандағы тұлпар тұяғының дүрсілімен бірге лүпілдей соққан жүрегінің дыбысын тыңдау қандай ғанибет?! Соны оқып отырып алуан бір сәт жүрек тербейді. Сол жампоз жігіттер бүгінде уақыттың ығында қала бастаған, кешегі сал-серіліктің соңы болған Кенендерді еске түсіреді. Мәселен, Наймантай, Абзал, Ршымандар бойындағы тазалық, азаматтық, мықтылық, сырбаздық, кей тұстағы пендешіліктің өзі де бүгінгі жігіттердің бойында жетпей жатыр екен ғой дейсіз. Қарап отырып кеудеңді бір сартап болған сағыныш кернейді. Жігіттің мәрттік шынайы үлгісі, мағынасы қайда жатыр десейші! Сол қасқалардың бойындағы ата-баба салтына, дәстүріне деген адал сезім жан баурайды. Намыс ше, намыс?! Бәрінен де соны айтсаңызшы! Жазушының бір атап айтар жетістігі сонда – бүгінде бояуын жоғалтып бара жатқан сол қасиеттердің жадыда мәңгі қалуы, жаңғырып тұруы үшін жанын салып, тер төгіп жазады. Ұлттың келешегі бүлінбеген пәк күйін аңсары ауып отырып, бүгінге бет бұрып жазады.

Бұрымы бұратылған, тарқап аққан, шолпысы сыңғырлап айды ұялтқан қыздарымыз қандай еді?! «Аққыздағы» Аққыз, «Күзеудегі» Торғын мен Уәкила, «Қыз ұзатқандағы» Ақбілек – өн бойынан ибалылық, инабаттылық иірімдері үйірілген арулар. Дала арулары, қазақ қыздары!

Қазақтың тұрмысы, тіршілігі қандай еді дегізеді. «Жаз жайлауда қымыздың бал күйіне ерекше мән бергіш бай ауылы сылдырмақты піспектерін ырғай толғап, ұзақ-ұзақ пісті (Аққыз. 61-бет) деп ынтығып жазады жазушы. Осы жолдарды оқығанда көк базардың қазіргі көк қымызы еріксіз есіңе түседі...

Адам туасы табиғатпен етене. Кітаптағы әңгімелердің бірсыпырасы туған табиғаттың қойнауынан жазылған. Қаламгер табиғат қызықтарын ой қазанына салып, әдемі толғайды. Жазушыны құстың ұясы мен космосқа дейінгі аралықтың жай-күйі терең толғанысқа түсіреді. Әрі ол әңгімелерді шашып тастамай, басын біріктіріп, оқырманға арнау сөз жазуы да жазушы мәдениетінен, ойды жинақтап беруінен хабардар етеді. «Ақиық» повесінен бастап, «Тауға біткен жалбыз», «Рамазан мерген», «Тәтті тіршілік», «Көңіл шіркін» әңгімелері, егер жазушыны суретші десек, бұл туындылар майлы бояуы қанық картиналар секілді, тұтас бір табиғат пейзаждарын көріп тұрғандай күйге бөлейді. Табиғатқа тартып туғандық деген сол. Қыран құстың, бүркіт шәулісінің ұясына барған бала кезгі суреттер жаныңа тым жақын, тым әсерлі берілген, оқыған сайын ынтықтырып отырады. Адамның делебесін қоздырып, көңіл сарайын ашатын ұлттық саятшылық өнерін жазуға жазушы соншама жетік.

Сірә, шын жазушы өз заманы зиялыларының озығы, ойлысы болып туса керек. Олай емей немене, құбылып соққан замана желін, сарынын, тілге қанша тұсау салынса да, там-тұмдап болса да, жазушыдан артық айта алған халықты біле бермейміз. Осы әңгіме табиғатын, аталмыш ойды «Бір атым насыбай» повесі шынайы ұқтырады. Бірауық қазақтың Түнқатар секілді қасиетті қара шалдарын ет жүрегің елжіреп сағынасың. Кітаптағы туындылардың әрқайсысы өз жүгін арқалап тұрғанымен, өз басыма осыдан асып тұрған туынды байқала бермеді. Егер қазақтың «Көңіл шіркін бір атым насыбайдан қалады» деген сөзіне әлемде тең келетін сөз табыла қоюы екіталай десек, бұл – тереңіне имандылық ұялаған аяулы сөз. Аталмыш повесть тым әсерлі, жылы жазылғандықтан осындай ой түйіндетіп отыр.

Бүгінде ұлттық тәрбиенің әрісі әлі тар. Бала дүниесінде ертегілердің атқарар жүгі қаншалықты зор екендігін де бағамдамай бара жатқан секілдіміз. Әдетте ауыз әдебиеті үлгісінде бұл жанрды халықтың ой-қиялынан туғызушы еді. Қазір жекелеген қаламгердің қалам сілтеуі үрдіс алып келеді. Бұған қуану керек шығар. Осы орайда кітаптағы ерекше назар аудартатыны – ертегілер.

Қазір балаларға арнап жазу да қиындап кетті ғой. Соған қарамастан бұл тақылеттес шығармалар тек әсерлі оқылып қоймайды, өзегінде терең ой, философиялық толғам, иманды идея жатады. Мәселен, «Бақ, Дәулет, Аман» ертегісінің айтар ойы тым қарапайым. Оқығанға, ой түйгенге жеңіл, бала ұғымына сай. «Әйел-анасы» ащы тарихи шындықты айтады. Ертедегі Күншуақ әлі етек-жеңі мол пішілген, мамыражай, өзінен басқа өзгеге қаупі жоқ қазақ әйелі болса керек.

Оның басынан нелер өтпеді?! Бұл туындыда сондай бір қиын-қыстауда қазақ әйелдерінің көрсеткен ерлігі, парасаттылығы, тапқырлығы арқау болады. Қандай қатыгез, қанышер болса да ата жауыңның өзі де адамзаттың асылы ананың алдында именген ғой. Автор соны айта отырып, қиын кездің өзінде бір ұлттың ананы пана санап, аман қалғандығын әдемі оқиға, құнарлы тілмен төгілдіріп жазады. Задында ел-жұрттың арман-аңсарын, мұратын білдіруде көркемдік әлемінде ертегіге ештеңе тең келе қоймас. Автор соны уағыздай отырып, туынды бойына көп арман, мұң сыйғызады.

Бірыңғай тамсана беруден аулақпыз. Әдетте жазушының өн бойында асау сезім арпалыс көп болады. Бірақ кейде көңіл ауанына беріліп, тым шалқып кеткендіктен бе, сол ойдың бәрі табиғи шыға бермейді. Авторда бұл жай тым сирек болса да кездесіп қалады.

Жинақтағы ертегілердің қайсысы да оқылады, есте қалады. Әйтсе де, халықтың дана сөзін тарқатып айтып берудің бәрі ертегі емес. Мәселен, «Бақыт» ертегісіндегі құнарлы ой еш оқиғасыз, «Бақыт балақтан кіріп, басқа қонады» деген халық даналығы төңірегіндегі толғанысқа құрылған. Әрине, бұл ертегіден келіп тұрған ешқандай нұқсан жоқ. Дұрыс, ертегі тек әдебиет туындысы ғана емес, онда фантастика, философия, тарих – бәрі-бәрінің де нышандары болады. Бірақ ертегі нанымды оқиғасымен, бай қиялымен, ертеңгі ғажайыптарды көз алдыңа әкелуімен құнды, қызық. Меніңше, «Бақыт» – сол киелі ұғымға жан-жақты мағына, сипат беруге тырысқан, халық даналығының сырын ашуға ұмтылған ой-толғанысқа құрылған мақала іспеттес дүние (Кім біледі, бәлкім, кейбір мәселеде бізде де түсінбестік бар шығар. Дегенмен де, көңілге ұялаған ойды жасырғың келмейді). Бір атап айтатын нәрсе, бұл ойларымыз кітаптың құндылығына ешқандай көлеңке түсірмесі хақ.

«Аққыз» – халқының бойындағы тектілікті, тұнықтықты кең тыныстап, тереңнен толғап, майын тамызып жырлаған, жасандылықтан ада кітап. Қазіргі кезде таза ұлттық қасиеттерді дәріптейтін, салтыңды сақтауды қаперге салатын, арғы-бергіңді зерделеп, аса бір сырбаздықпен, талғампаздықпен жазылған кітаптар керек-ақ. Бүгінге басқа мәселелермен қатар рухани жүдеулікті де бастан кешірген оқырманның кітап сөрелерінен осындай дүниелердің ойып орын алғаны абзал. Өйткені ол өзін-өзі ақтайды.





А. Сейдімбектің 1981 жылы «Жалын» баспасынан жарық көрген «Күңгір-күңгір күмбездер» кітабы туралы ой-пікірлер





Әлкей Марғұлан





ОЙ-ДЕРЕГІ МОЛ ЕҢБЕК




Ұлы сахараны ескі дәуірлерде қоныстанған мал бағушы тайпалар жасаған мәдениет, өнер – ойға зор әсер ететін, зерттеуді керек қылатын бір таңсық нәрсе. Олардан бүгінге дейін сақталып келген көркем бейнелер қараушыны еріксіз өзіне тартып, Отанның ескі дәуірдегі мәдениет үлгісін жарқын түрде сипаттайтын, бүгінгі рухани қазынасының арналы бір саласы болып отыр.

Археологтар зерттеуімен табылған қаншама байлықтар бар, оның көбі – алтыннан, күмістен, әдемі қоладан жасалған сұлу дүниелер. Олар – бүгінгі музейлердің айшықты асыл қазынасы, сонымен бірге елдің өткен ғұмыр шежіресінің жанды айғақтары. Міне, осынау әр текті, шалғай өрістерден тартылатын мол-мол мағлұмат аз аяда ғана белгілі. Арнайы шұғылданып жүрген тарихшы, археолог ғалымдар қазір қыруар деректер жинақтап үлгерді. Ал қалың оқушы қауым, әсіресе жаңа талап жауқазын жастарымыз сол байтақ мағлұматтарға құныға ден қоюы оңайға түспейді. Ғылымның қиын қалтарыстарынан дұрыс жол тауып шығып, пайдалы ұғым-түсінік орнықтыру үшін жас адамға әрқашан қолғабыс жасап отыру парыз.

Жас ұрпаққа жақсы өнеге көрсетудің небір ұрымтал үлгілері мәдениеті озық елдерде аса ыждағатпен қолға алынады. Мұның ең бір жарқын айғағы ғылымның әр түрлі тегін тектейтін көпшілік қолды кітаптарды шығаруға ден қою деп білемін. Сонда ой-санасы орныға бастаған, қиялы қарақанаттанған жас ұрпақ ел-жұртына пайдалы талпыныстарға ден қойып, өнегелі ғұмыр кешпек. Ақселеу Сейдімбековтің «Күңгір-күңгір күмбездер» деп аталатын кітабы – осындай шуақты ойларға тиек болатын еңбек.

Автор байтақ даладағы бақташы елдердің тарихына, географиясына, қандай тіршілік жасағанына ерекше көңіл қойып, әсіресе олардың мәдениетіне, өнер түріне, әдетіне, істейтін ісіне, тігетін киіміне, ішетін асына, ғұрпына, барлық этнографиясына жарқын көзбен қарап, оларды ғылыми, көркем тілмен айтып беруді мақсат еткен. Қытай, грек, латын тілінде бақтышылар туралы жазылған байтақ мәліметтерді пайдалана отырып, кейінгі замандағы атақты саяхатшыларды, топ-тобымен зерттеген ғалымдарды еске түсіріп отырады. Сондықтан да А. Сейдімбеков кітабын әрі ғылыми дұрыс, әрі жанға жайлы жұғымды, көпшілік әдемі түсінетін жарқын тілмен жазған.

Кітаптың ішіндегі терең оймен жазылған бір бөлімі – көп ғасырлар ішінде көшпелілер даласында жазылған байтақ мәдениет, оның тұлғалары, сабақтас болып өсуі, өркенді дәстүрлері туралы. Мәдениет дегеніміз – адамзат баласының ақыл-ойы, маңдай тері, қажырлы еңбегі; мұның бәрі – зор қоғамдық сипат. Қазақстанның кең сахарасында бүгінде 25 мыңнан астам тарихи-мәдени ескерткіштер бар. Олардың үлкен бір тобы Қазақстанда қола дәуірінің ұлы бір мәдениет үлгісі (цивилизация) болғанын сипаттайды, оның сирек жолығатын түрі – қола дәуіріндегі қыстақтардың орны, кен қазып шығарушылардың қыстаулары, зәулім қалқа тастан жасалған архитектура көрінісі, биік меңгірлер – қалқа тастар, қанат тастар, қотан тастар. Бұлармен сабақтас болып тұрғызылған бақташы тайпалардың зәулім обалары – тас оба, жер оба, бес шатыр. Олардың ең зәулімдерін Т.У. Аткинсон Тарбағатай тауынан, Қапал тауынан, Іле өзені бойынан көріп, қағазға түсірген. Сондай зәулім төбелер (оба) әсіресе Орталық Қазақстанда, Ертіс бойында, Алтай, Қалба, Сауыр тауларында орасан көп.

Мәдениеттің өнерге негіз болған енді бір түрі – мүсін тастар. Бақташы елдің шеберлері тас қашауды, кен қазуды жетік білген. Қазақстандағы мүсін тастың ең ескі түрі ғұндар заманында шыға бастаған. Олардың ерекшелігі – өте биік етіп жасалғаны (4-5 метрге дейін), мұның үлгілері Қарқаралы тауының ішінде (Ақ қойтас), Атасу өзенінің бойында сақталған. Оны бастырып шығаруға мүмкіндік болмай отыр.

Мүсін тастың көбі Түркі қағанаты кезінде қойылған. Ол Қазақстанның барлық жерінде кездеседі, олар көбінесе ескі замандағы атақты ерлерді, ақылды билерді, ақын-жырауларды суреттейді (Қарқаралы, Баянаула, Көкшетау, Ұлытау). Қыпшақ дәуірінің мүсін тастары көбінесе мал күтетін әйелді, қойшыны, бақсыны қадірлейді, малды көбейтетін солар деп түсінген. Қарлық, шектілердің мүсін тастары да осы тәрізді, сонымен қатар олар саятшы, құсбегілерді, сұңқар, лашын, қаршыға салатын адамдарды тас мүсінмен бедерлеп отырған.

Қазақстандағы қала мәдениетінің қалдығы орасан көп, олар өліп жатқан тау сияқты Жетісуда, Шу, Талас өзені бойында, Сырдария, Арал теңізі өлкесінде, Орталық Қазақстанда, Жайық, Жем өзені бойында, Маңғыстауда жиі-жиі кездесіп отырады.

Міне, сан ғасырды көктей өтіп, сабақтасып жатқан осы байтақ мәдениет қалдығын, көркем мұраларды жүйрік біліп-түсінуге, оларға тарихи мән беріп, зерттеуге көп шеберлік керек. Біздің бұл өскен заманда Отанның тарихын, оның мәдениетін жүйрік білудің зор мәні бар. Ол – Отанды ардақтайтын ой-сананың бір түрі. Бұл мәселені В.И. Ленин 1918 жылы қол қойған Мәдени ескерткіштерді қорғау жөніндегі Декретте ашып сипаттаған.

В.И. Ленин мәдени мұраларды мемлекет қамқорлығына алып, оған арнаулы қаржы бөлуге зор көңіл бөлді.

Осыларды еске алып отырып, жазушы А. Сейдімбеков сахарадағы мәдениет нұсқаларына, белгілеріне айрықша көңіл бөледі. Ол үшін Сарыарқаның географиялық мәніне тоқталып, оның әдемі тау-тасын, өзендерін, сай-саласын, үңгір-оқаптарын, архитектуралық үлгілерін, мал өсіріп, егін алуын өте жарқын түрде, терең мағынада көрсетіп бере алған. Оның бүгінгі заманда да гүлденіп келе жатқаны жан-жақты сипатталады.

Автордың аса көп ой бөлгені – бақташылар дәуірі. Олардың қонысы, тұрмыс жағдайы, мәдениет қалдығы. Соның ішінде көбірек жүгініп отыратын сақтар (не скифтер), ғұндар, үйсіндер, қаңлылар, кейінірек Түркі қағанатына кірген тайпалар. Олардың әдемі киіз үйлері қытай тарихы бойынша Лу-Мао-Цзай кітабынан алынған, бөріні, маралды қадірлеуі, тұлпар ат, желдей жүйрік нар түйелерді жарыстырып қызық көруі, сол ортаның рухани тіршілігі, ескі жазулары болғаны, ертек, аңыздары, қария сөздері, шешендік сөздері, эпос жырлары болғаны кітапта тартымды әңгімеленген, ғылыми ойларға өріс болған.

Ескі тайпалардан өздерінің тарихтағы ізін суытпай, бері қарай өсіп келгендері – үйсін, қаңлы, дулат, суандар (қытай жазуында юебань, чуван), қыпшақтар, арғындар, наймандар (сегіз өгіз), уақ-керейлер, адайлар, кердерілер, қияттар (қоңыраттар). Олардан тараған әйелдер ер жігітпен бірдей еркін болды (Құртқа, Ақжүніс, Назым, Қарлыға). Атақты би, тегіндермен қатар ел басқару ісіне қатысқан данышпан әйелдер де аз болмаған. Абулғазы тарихшының айтуынша, Сырдария бойын мекендеген бір оғыз ұлысының өзінен 7 данышпан қыз шығып, ел билеген, соның бірі – атақты Алпамыс батырдың әйелі Гүлбаршын, ол қыз өлгенде оның атына оғыз бен қыпшақтар бір қаланың атын Баршынкент деп қойған. Баршынды жақсы көрген оғыз ұрпақтары – кейінгі қазақтар оны Қызқала деп атаған. Оған таяу тұрған атақты Көк кесенені Абулғазы осы Баршын сұлудың күмбезі еді дейді. Сондай тарихта аты қалған әйелдердің бір тобы: Баян сұлу (күмбезі Аякөзде), Белең ана, Жұбан ана (күмбездері Сарысу өзенінің бойында сақталған), Құлан қатын (ХІІІ ғ. Шыңғыс ханның тоқалы), Болған ана (ХІІІ ғ.), Жошы ханның қызы, Қаңлы сұлтандарының бәйбішесі (күмбезі Кеңгір өзенінің аяғында). Бұл атақты белгілер ХVІІІ ғасырдан бері қарай орыс әдебиетінде әдемі айтылып келеді. А. Сейдімбеков өз кітабында байырғы еңбектерге ыждағатпен, ұрымтал жүгіне отырып, әдемі ойлар айтады, тарих, мәдениет белгілерін қорғайтын орындарға жарқын кеңес береді.

Жазушының көп ой бөлген мәселесі – ғасырлар бойы сақталып келе жатқан кейбір тарихи қымбат белгілерді қалай сақтап қалу жайы. Олардың көбі бүгін-ертең жойылып кетуге жақын тұр. Олардың ішінде әдемі сәулет өнері – Алаша хан мазары (ХІ ғ.), Аяққамыр (ХІ ғ.), Жошы хан мазары (ХІІІ ғ.), тағы басқалар. Мұндай қымбат ескерткіш-белгілерді сақтамай, тоздырып алу өшпейтін бір өкініш қой.

Мәдениеттің күрделі ізін жазушы А. Сейдімбеков толып жатқан тас үңгірлерден, тас бетіндегі сайраған суреттерден көреді. Сондай жарқын ойлардың бірі Орталық Қазақстанның, Бетпақдаланың жер аттары, сол Бетпақдаланың ұзақ шөлін ерте кезде кесіп өткен неше алуан сусыз жолдары туралы. Соның бәрі де тартымды тілмен, жүйелі оймен, әсіресе ел ішінен ерінбей жинаған қызықты деректерімен баурап отырады.

Сайып келгенде, кітап өте мазмұнды, білікті де бай деректерге сүйеніп, әдемі тілмен жазылған, көпшілік құлшына оқиды деп сенеміз. Кітаптың түйінді ойы – тарихи-мәдени белгілер ұлы Отанның бір қырын танытар айнасы дегенге саяды.





Мырзабек Дүйсенов





СҰЛУЛЫҚ ТУРАЛЫ СЫР




Қазірде біз болашағымызды болжап, келешегімізді тереңірек біліп-түсінуге мүмкіндік тауып отырмыз. «Жалын» баспасынан шығып, оқушы қауымның қолына тиген Ақселеу Сейдімбековтің «Күңгір-күңгір күмбездер» деген жаңа кітабы осы айтқанымыздың тағы бір айғағы бола алады.

Сан салалы мәдениетіміз бен өнеріміздің ертеңіне ой көзін жіберу үшін алдымен бүгінгі барымызды жете біліп алуымыз керектігі түсінікті. Ал бүгінгіміздің тамыры кешегімізде жатыр, ендеше өткенімізді зерделеп алмай бүгінгіміздің де сыр-сипатын жан-жақты, толық түсінуіміз қиынға соғады.

Қандай да бір халық болсын, оның тарихы, мәдениеті туралы сөз қозғағанда «бай еді, ғажайып еді» деп қысыр сөзбен қысқа түйіп айта салу оқушыға түк те бермейді, нақты деректерге сүйене отырып, оны дәлелдеу арқылы көзін жеткізу қажет. Бұл ретте салыстырмалы әдістің пайдасы айрықша. Ал көне тарих, мәдениетіміз хақында деректер мен айғақтар бар ма, жеткілікті ме?

Көнеде қытай, латын тілдерінде жазылған әр алуан еңбектер, Орта Азия, Батыс Сібір жерлеріне саяхат жасаған ерте кездердегі жиһанкездердің жазбалары бар. Әсіресе соңғы жылдардағы археология ғылымының табыстарын айрықша атап, бағалауға болады. Бай деректерді қорытып, оған әділ баға беру үшін және де оны қалың оқушыларға әсерлі жеткізе білу үшін ғылымдық дәйектілік, жазушылық өнер қажет. А. Сейдімбековтің бойынан біз осы қасиеттерді байқадық.

Кітаптың тақырып аясы кең. Халқымыздың тұрмыс-салтындағы әдет-ғұрып сипаттары, ұлан-байтақ жеріміздің арғы-бергі тарихына байланысты туған топонимикалық деректердің, аңыздардың, ою-өрнектердің, күмбірлеген күмбезді мазарлар мен кешендердің, қобыз, домбыра сияқты көне аспаптардың ішегінде сақталған көл-көсір күйлердің сиқырлай сылдыраған сырлары, тағы да басқа халық мәдениетін танытар хикая шертіледі.

Бүгінгі мәдениетіміздің кемел шаққа жеткенін айта отырып, автор оның арғы төркініне батыл барлау жасаған. Ал бұл төркіннің тамыры біздің эрамызға дейінгі ІІ-І мыңжылдықтарға алып кетеді.

Ана бір жылдары адамзат қоғамы мәдениетінің дамуын тек отырықшы елдер ғана жасады, көшпелілер оған ештеңе де қоса алған жоқ деген ғылыми теріс тұжырымдар жасағысы келген тенденция бой көрсеткені бар-ды. Жалпы адамзат қоғамының даму жолы бар жерде бірдей болмағаны белгілі. Бірақ, соның өзінде де, осы дамуға отырықшылар мен бірге көшпелілердің де өз үлестерін қосқаны даусыз еді. Бұны бір-біріне қарсы қою түбірінен қате, керісінше, солардың әрқайсысының өз үлестерін анықтай танып, бағалап, қажетімізге жарата білуіміз керек қой.

Сонау Шығыс Азиядан бастап Қара теңіздің теріскей жағалауларына дейінгі аралықты көне дәуірлерде мекендеген ру-тайпалар негізінен көшпелілер болатын-ды. Тарихта хун (ғұн), сақ, скиф деп аталатын тайпалық одақтар бірлестіктеріне енген елдердің жартылай отырықшы болғандарына қарамай, олардың негізінен бақташылықпен айналысып, көшпелі тұрмыс құруына тарихи-экономикалық, географиялық жағдайлары мәжбүр еткен-ді. Терімшілік, аңшылыққа қарағанда, адамзат дамуының бұл да бір сатысы болғаны сөзсіз. Осы дәуірде өмір сүрген Еуразия халықтарының мәдениетінде, өзіндік кейбір дара сипаттармен бірге, ортақ ұқсастықтар да аз кездепейді. Мұның сыры неде? Бір-біріне әсер-ықпал жасап отырған ба? Сонау Азиялық Қиыр Шығыс пен Еуропа, Алдыңғы Азия, Египет елдерінің арасында ол кезде қандай мәдени байланыс болуы мүмкін? Әлде әр халық бір-бірімен тікелей араласпай-ақ, қоғамдық-экономикалық дамудың негізінде ұқсас типологиялық мәдениет жасады ма екен? Бұған дәйекті жауап беру үшін тарихи жағдайларға шолу жасамай болмас еді. Содан кейін әр алуан әдет-ғұрып, ырым, өнер, мәдениет түрлерінің жақындық сипаттарына, сабақтастықтарына ден қоюға болады. Автор мұны дұрыс түсінген. Көшпелілердің көне мәдениетіндегі бірізділік, тұтастықты көптеген нақты деректермен дәлелдейді.

Біздің эрамызға дейінгі І мыңжылдықта Еуразия, Орталық, Орта Азия далаларында көшпелі мәдениет болғаны бүгінде дау тудырмайды. Әсіресе Орал маңы, Алтай-Саян жерлерінде металлургияның пайда болуына қарай мәдениет салалары да тарамдана түседі. Аталған аймақтар мен Қара теңіздің теріскей жағалауларына жүргізілген археологиялық қазба жұмыстарының нәтижелері осы пікірге айғақты дәлелдерді толығынан тауып беруде. «Жануарлар стиліндегі» сан қырлы зергерлік бұйымдар, үңгірлер мен тастардағы таңбалар мен суреттер, обалар мен қорғандар, мазарлар мен кешендерді былай қойғанда, халықтың ойын-сауығында, саятшылық кәсібінде, күнделікті тұрмысында қалыптасқан әдеттері, ғұрыптары қаншама?! Ел аузында сақталған аңыз-әңгімелер, әндер мен күйлер қаншама?! Осылардың бәрі халық тудырған мәдениет, осы мәдениеттің төл сипаты арқылы әлеуметтік жағдайды, жалпы халықтық өрені білуге толық мүмкіндік аламыз.

«Халық өмірі тек қана экономикалық, әлеуметтік, рухани әрекеті арқылы қалыптасып қоймайды, сонымен бірге материалдық және рухани әрекеттің бөлінбес сыңары сияқты эстетикалық таным-түсінігі де шыңдалып отырады», – деп автор дұрыс байлам жасайды. Маркстік эстетика адам баласының дүниені сұлулық заңдылықтарымен игеруін, эстетикалық сезім мен талғамның шыңдалуын қоғамдық-тарихи тәжірибемен сабақтастықта қарайтынын жақсы түсінген жазушы зергерлік бұйымдар мен күмбезді мазарлардың, киіз үй құрылысы мен ою-өрнектердің символдық сипаттарын, күй сырларындағы әсемдіктерді үлкен толқыныспен айта білсе, оның шыққан тегін халық өмірінің тарихымен терең байланыстыра ашады. Соның өзінде тамсану жоқ, әсемдік, сұлулықтың сиқырын өзі терең түсініп, жақсы тани білген, білгенін басқаларға да жеткізе алған.

Көне деректер мен жиһанкездердің жазбаларында көшпелілер туралы берілетін мағлұматтардың аз еместігін жоғарыда айттық. Алайда жазушы оларды талғамай ала бермейді, көбіне сын көзімен қарап, өз көзқарасын ашық айтып отырады. Олай етпеске, әрине, болмас еді. Тарих атасы саналған Геродоттың скиф туралы деректерінің бағасы өзгеше. Алайда ол Орта Азия, Қазақстан жеріне келмеген. Бұл даланы мекендеген тайпалар туралы мәліметтерді әркімдердің айтуы бойынша жазған. Оны ғұлама өзі де мойындайды. Ал мәлімет берушілердің кейбіреулері ел ішіне тараған аңыздарды шындыққа балап жеткізгені даусыз.

Жазушы скифтердің көне мәдениеті мен қазақ халқының мәдениетіндегі төркіндестік пен сабақтастықты көшпелі тұрмыстың ортақ құбылысы еді деп дұрыс байлам жасай отырып, кейде Скифия жерлеріндегі жер атаулары мен адам аттарынан түркі тіліне жақындықтарды іздестіргендей болады. Кейбір мақалаларға сүйенеді. Содан Скифияда түркі тектес тайпалар да мекендеген жоқ па екен деген ойдың ұшығын да тастап кетеді. Әрине, болжам айтуға, ұсынуға болады, бірақ оның дәлелдері иландырарлықтай, сендірерліктей болып жатуы тиіс қой дегіміз келеді.

Көшпелі өмір-тіршілігі тудырған өнер салаларының түрлері сан алуан.

Соның бір саласы ақпа-төкпе ақындық – импровизация еді.

Күні бүгінге дейін сақталып келе жатқан осы бір ғажайып өнердің арғы төркіні сөз болып отырған көне дәуірлерде жатыр. Ақындық, жырау-жыршылық дәстүрді тудырып, дамытушы әрі сақтаушылар: ақын, жыршы, жырау, сал, сері, абыз, бақсылар сияқты типтерінің қалыптасуы, жеке меншіктің тууына байланысты ен-таңбалардың шығуы, оның әріптерге айналуы, сөйтіп жазудың пайда болуы – өз алдына сөз етерлік мол дүние. Жазушы ол жағына арнайы тоқталмай, желе-жортып, шарпи айтып өтеді. Мұны біз кінә ретінде айтып отырғанымыз жоқ, алдағы уақытта назарда жүретін жайлардың бірі ретінде ғана ескерткеніміз. Әйтпесе алдына қойған мақсатын ашу үшін жазушының қамтыған басқа салалары да жетіп-артылып жатыр.

Қорыта айтқанда, А. Сейдімбековтің бұл шығармасы халқымыздың бүгінгі мәдениетінің төркінін сөз еткен, дәстүр тағылымын, сабақтастығын ғылыми дәлелді әрі публицистік пафоспен әсерлі әңгімелей білген еңбек деп санаймыз.





Сәбетқазы Ақатаев





СҰЛУЛЫҚ ТУРАЛЫ СЫРЛАР




Қай халықтың болмасын мәдени мұрасы – ұлттық қазынаның бір түрі. Ол – тасқа түйген әні, қайысқа таспалаған күйі, ағашқа ойған өрнегі... Оның жақсысы, жаманы болмайды және оны ажыратар өлшемі де жоқ. Оны зерттеу, жинау және қорғау – Отан қорғау секілді қасиетті борыш. Дүрбелеңмен өткен өмірдің иісі бұрқыраған асыл мұрасын эстетикалық талғамы биік бүгінгі өскелең ұрпақтың кәдесіне жарату – есеюдің белгісі.

«Күңгір-күңгір күмбездер» атты кітап авторы, жазушы Ақселеу Сейдімбековтің мәдени мұраларды зерттеу, сақтау және насихаттау хақындағы ойлары сол себепті де ешкімді бейтарап қалдырмайды.

Көптен бері түйіншегі тарқатылмаған өзекті мәселелердің бірі «қазақ» атауының кейінгі орта ғасырда (XV) пайда болуына байланысты Қазақстан жеріндегі тарихи мұраларды бөлу, оған ен салу, оларды тудырушыларды басқа өңірден іздеу әрекеті – бірден-бір мұрагершілікке күдік туғызу болып келді. Үлкен бір халықтың жаңа тарихи кезеңге жаңа атпен шығуын негізге алып, оның тарихи өрісін тежеп, үш-төрт ғасырлық ғұмырмен ғана шектеу жалаң академиялық ағаттықтан туа қалған күпіршілік дегенге илану қиын-ақ. Саяси-экономикалық және әлеуметтік қарама-қайшылықтардың диалектикалық жолмен өз шешімін табу барысында қоғамда орын алып жатқан жаңа сапалық өзгерістердің, бұрыннан сабақтас оқиғалардың, оның ішінде этногенетикалық құбылыстардың кемелденіп, белгілі бір межеден өткен соң басқа мазмұнға ие болып, мәнін өзгертуін, былайша айтқанда, барлық объективтік өзгерістерді сыпырып тастап, тек оның формасына, атаудан пайда болуына тели салу, әрине, тарихи тәсілді еркін түсінбеуден туған методологиялық ағаттық. Автор шешімі оңайға түсе қоймайтын осындай мәселелердің дұрыс методологиялық кілтін таба білген.

Ата-бабаларынан мирас тұтқан шын мәніндегі халық ескерткіштерінің ең қомақты бөлігі – дала ғимараттары. Бұлар тек құрылыс пен сәулет өнерінің ғана асқан үлгілері емес, сұлулық пен тарихтың тұтасқан ажырамас бірлігі. Ежелден азаттық сүйгіш халықтың саяси бірлікке құштарлығының айғағы.

Ғимаратшылардың Қазақстанның географиялық ортасын, оның кіндігін дәл тауып салуында үлкен әлеуметтік мән болған. Автор қаламынан көпке әйгілі Алаша хан, Домбауыл, Жошы хан, Аяққамыр, Болған ана өз тұлғаларын тауып, олардың бүгінгі жағдайына қалың оқырман жұртшылықтың назарын аударта білген.

Бірақ автор иек артып отырған кейбір деректер үстірт тұжырымдалып, зиялы оқырман талабынан шыға бермейтін де тұстары бар. Алаша хан туралы ғылыми таластың мәні ашылмаған. Кеген жазуы, оның кейінгі тағдыры авторға беймәлім екендігі көрініп тұр. Кейбір ескерткіштер негізсіз «қартайтылған», көнеленген. Тарихи жазба деректер, әсіресе араб-парсы тарихшыларына тән компиляциялар жіктеліп қолданылмаған. Кітаптағы мұндай ақаулар түсінікті де, өйткені автордың мақсаты жаңалық ашу емес, көпшілік назарын таным мәселесіне аудару, осы мәселелерді насихаттау. Қандай да болсын тарихи болмыс тарихтың өз бетбұрысынан, оның ішкі заңдылықтарынан тууы керек. Тарих заңдылығына қарсы шығу, қарама-қарсы әрекет жасау тек кешірілмес күнә ғана емес, ол – адамзаттың күш-қайратын, жігерін құм қылу. Мәселен, моңғолдың «мәңгі» хандары Қара-қорымды дүние жүзінің астанасы жасаймыз деп әрекеттенгені белгілі. Шартараптан Қарақорымға қарай қазына мен байлық, өнер мен оны жасаушы шеберлер ағылмады ма? Мұны мамандар да, қарапайым халық та жақсы біледі. Қарғысқа ұшыраған қаланың көшелері мен махаллалары мал тұяғына тапталып қала бермеді ме? Тарих заңы білмегенге – дүлей күш, білгенге – сыршыл жолдас, елгезек дос деп түйін тастайды автор.

Кітаптың ұтымды үлкен бөлігі – малшылық тақырыбы. А. Сейдімбеков бұл салада өзі жинаған соны материалдарды өте ыждағаттылықпен ұқыпты қолдана білген. Мал шаруашылығында шешілмей жүрген мәселелер бойынша оқырман қауыммен кең сұхбаттасуға ниет білдіреді. Көшпелі халықтардың дүниежүзілік мәдениетке қосқан үлесінің мәні неде деген сұраққа жауап іздеген адам міндетті түрде мал шаруашылығынан бастамақ. Қазақстан мәдениетінің тарихын тегіс саралағанда қола мәдениеті дәуірі жат қалмауы кәміл. Сондықтан Ақселеу Сейдімбековтің қола мәдениетінің кемел шағы Беғазы-Дәндібай кезеңіне байланысы бар археологиялық табылмаларға талдау жасауы орынды. Бұл мәдени ошақ ғылымға ардагер ағамыз, республика халықнамасының білгірі Әлкей Хақанұлы Марғұланның ғұмыр ісі ретінде қосылғанмен, әлі де болса қалың бұқара оның мән-жайын толығымен біле бермейді.

Беғазы-Дәндібай мәдениет үлгілері – өз заманының асқақ шыңы. Тіпті қатар тұрған Қарасуық мәдениетінен көш озық. Жасыратыны не, көпшілік үшін, музейден болмаса, тарихи таным ретінде таңсық қалып келеді. Беғазы-Дәндібайдың тағы бір кереметі – отырықшы қола дәуірін көшпелілерімен ұластырып, алғашқы Сарыарқаның мал өсірушілерінің шығуын негіздейді. Адамзаттың алғаш рет ат жалын тартып, сәйгүлігіне мінуі андрон кезінде сенім туғыза қоймаса, Беғазы, Тоқырауын, Ақсу-Аюлы, Қарағанды қыраттарын мекендеген тайпалар сүйектен де ауыздық жасап жіберіп, ағаш үзеңгімен-ақ төңіректің төрт бұрышынан жоғын іздеген. Көшпелілердің қазба кен байлықтарын игеруінде осындай сыр болды.

Мыңдаған жылдарға созылған осы мәдениет ошақтарына байланысты мәселелерді талдай отырып, А. Сейдімбеков олардың қазіргі хал-ахуалына қалың жұртшылықтың назарын аударады. Кезінде академик Ә. Марғұлан көтерген Былқылдақ, Беғазы ошақтарын археологиялық мемлекеттік қорықтарға айналдыру мәселелесіне үн қосады. Үлкен музейлерден табыла бермейтін археологиялық ескерткіштердің әлі де болса елеусіз тағдырын еске салады.

Күй туралы автор ойы тұңғиыққа тартады. Бірақ айтары анық.

Күй дүниесі – халқымыздың мақтанышы, байлықтың аса сирек кездесетін түрі. Күй шежіресі өте тереңнен басталып, өз дамуында басты-басты бес кезеңнен өткен екен. Халқымыздың музыка тарихы үшін бұл – жаңалық. Мамандар назар аударарлық тосын пікір. Бұл – А. Сейдімбековтің күй мәдениетінің ырысы мен шығысын әбден есептеп түйген салауатты тұжырымы.

Қазіргі музыка зерттеушілері күй тарихын Қорқыт атамыздан бастап, күйшіні кейінгі орта ғасыр өкілі санап, шығармаларын бақсының жын шақырған сарыны ретінде түсіндіріп жүр. Түп тамыры осындайға саятын басқа да пікірлер жоқ емес. Бірақ ізденуге не жетсін?!

Кітаптың қамтып отырған басқа да өзекті тақырыптары мол. Автор өз ой елегінен халық тіршілігінің негізін қалайтын қомақты дүниелерін өткізіп, талғам биігінен бағалап, тамашаларын оқырмандарына паш етіпті. Бұл – сирек кездесетін игілік. Мұндай мазмұны аумақты жұмыс кем-кетіксіз болмайтыны белгілі. Сын айттық. Бірақ кітап көптің көңілінен шығары даусыз.





Жомарт Әбдіхалық





КҮМБІРЛЕЙДІ КҮМБЕЗДЕР




Бүтіндей бір халықтың, бір халық емес-ау, тұтас адамзат тарихының шеңберінде ұзақ-ұзақ уақыт бойы өзгеріп келе жатқан қоғам, мәңгілік мәдени-әлеуметтік жаңғырулар, ұрпақтар алмасуы негізінде мәдениеттің, өнердің ізін іздеу, бір сөзбен айтқанда, белгілі бір тектің (ұлттың, халықтың) рухани өндірісінің сабақтастығын саралау жеңіл жүк емес. Белгілі журналист-жазушы Ақселеу Сейдімбеков бұл жаңа кітабын жазуға ден қойғанда әрі қажет, әрі ауыр, бірақ парасатты осы бір мақсатты бетке ұстаған.



Біздің тарих – бұл да бір қалың тарих,

Оқулығы жұп-жұқа бірақ-тағы,



– деп зергер де зерделі ақын Қадыр Мырзалиев айтқандай, бергісі қазақ жұрты, арғысы түркі тектес нәсілдің қалыптасу, саралану, өзіндік келбет түзеу нышандарын ала отырып, автор халықтық өмірдің қазыналы сырын суыртпақтайды, шежірелі тінін тартады. Өте ұлағатты мақсат.

Әр нәрсе өз орнында болуы керек. Бұл – дүние-тіршіліктің, үйлесім іздеп ілгері ұмтылған өмір күресінің тапжылтпайтын талабы. Ерте ме, кеш пе, әйтеуір бір ақиқат жеңеді дегенде, адамдар әділдікпен әр нәрсенің өз орнында, өз өлшемінде болуын тілеп үміт еткен және сол үшін күрескен.

Осы сияқты өмір-салты – біздің бүгінгі кемел дәуір, келісті қоғамымыздың да туы. Әр халықтың тарихи орны, кейінгі ұрпаққа қалдырған мәдени мирастары, салт-дәстүрі бар. Әсіресе өнер, мәдениет айшықтары, таным-түсінік өрнектері, тіршілік, шаруашылық қарекетінің іздері тіпті бүгінгі ұрпақтарға жетіп, ілгері жалғасуда. Сөйтсе де, кейінгі бір кезеңге дейін Ұлы Дала (Л.Н. Гумилев) аталған кең сахара – негізінен бүгінгі Қазақстан өлкесі тарихын, оны мекендеген ежелгі халықтың мәдениетін әр түрлі саққа жүгірткен ұшқары пікірлер орын алып келді. Ондай жаңсақ тұжырымдар, түптеп келгенде, бүтіндей бір байтақ өңірді мекендеген тарихи этникалық жұрттың тектілігіне, олар жасаған мәдениет ерекшелігінің өзімдік бітімділігіне, рухани, эстетикалық мәнділігіне күмән келтіреді...

Бірақ, Шығыс пен Батысты бір-біріне соншалықты қарсы қойған өзімшілдік шылауындағы өрескел дәуірдің сарыны қазіргі заманымызды да шарпығанымен, мұндай сыңаржақ әдет бүгінгі ғылым мен тарихи-этнографиялық әдебиетте мүлдем әлсіреп, ізін жоғалту үстінде. Демек, бұл ретте де шындық жеңіп, еліміздің, жеріміздің тарихы, халқымыздың мәдени мұрасы адамзаттық прогресс, әлемдік цивилизация желісінде лайықты орнын, өз арқауын тауып келе жатыр. Мәселен, ғылымның тарихы Жерорта теңізінен басталады дейтін бізге мәлім тұжырым 3-4 мыңжылдық уақыт көлемін қамтыса, қазір мәдени шежіре тарихы одан екі-үш есе әріде жатқаны айқындалып отыр. Азия, Африка, Америка құрлықтарының талай жерлерінен 5000-10000 жылдар бұрын жасалған ірі мәдениет қалдықтары табылуда. Ежелгі Шумер-Вавилон мәдениеті, Индия мәдениеті, Қытай мәдениеті, Орта Азия, Қазақстан мәдениеті, Орталық Африка, Конго-Ангола мәдениеті және басқалар. Ал Америкадағы майя, ацтек халықтарының мәдениеті өзіндік бітімді, кемелдігімен назар аудартады.

Мәдениеттердің тектілігі осылай сараланған шақта, әлі де болса «ашық орынды» фактілерімен деректеп, айтулы нұсқаларды ел есінде қалдыру, ұрпақтар жадына ұялату – ол үшін жүздеген кітап бетін ашып, архив қазынасына үңілу, тұтас ел өмірінің, туған өңір Сарыарқа, байтақ өлке Қазақстан жерінің қойнау-қойнауындағы тарихи мол ескерткіш, жер, су аттары, оны мекендеген халықтың болмыс-сыры тіршілік куәсі екендігін зерделету – А. Сейдімбеков кітабынан алған бірінші әсеріміз.

«Күңгір-күңгір күмбездерге» алғы сөз жазған академик Әлкей Марғұлан: «Автор байтақ даладағы бақташы елдердің тарихына, географиясына, қандай тіршілік жасағанына ерекше көңіл қойып, әсіресе олардың мәдениетіне, өнер түріне, әдетіне, істейтін ісіне, тігетін киіміне, ішетін асына, ғұрпына, барлық этнографиясына жарқын көзбен қарап, оларды ғылыми, көркем тілмен айтып беруді мақсат еткен», – дейді. Және: «Қытай, грек, латын тілінде бақташылар туралы жазылған байтақ мәліметтерді пайдалана отырып, кейінгі замандағы атақты саяхатшыларды, топ-тобымен зерттеген ғалымдарды еске түсіріп отырады. Сондықтан да болар, А. Сейдімбеков кітабын әрі ғылыми дұрыс, әрі жанға жайлы жұғымды, көпшілік әдемі түсінетін, жарқын тілмен жазған».

Тіл шұрайы табиғи, халықтық орамында ой айқындығымен, автор позициясының объективті дүниетаным негізіндегі беріктігімен қабысқанда, ол ол ма, бұған факті-деректердің нақтылығы ой дәйектеудің тұжырымды сонылығы, иланымды әсері тоғысқанда, кітап беті бір тараудан келесі тарауға ынтықтыра жетелей тартып, еліте, жүгіндіре береді. Өйткені автордың діттеген концепциясы айқын, ол – «халықтың тарихи шежіресін, этно-генетикалық арқауын, рухани дәстүрін тереңнен тартып, сабақтастықта қарау, прогресшіл мұраларын бүгінгі дамуымыздың ұлы керуеніне теңдей білу – болашаққа бой көтерген мәдениетіміздің тұғыр тасын орнықтыру».

Ал бұл – көп тараулы еңбек. «Қазақстанның кең сахарасында бүгінде 25 мыңнан астам тарихи-мәдени ескеркіштер бар». Бұлардың байыбына толық жетіп болмаған, зерттелуі әлі толық қолға алынбаған бүгінгі кезеңде осыншалық текті өнер, тегеурінді мұраның шежіресін шерту, жалпы мүмкіндігі бар іс болғанымен, әркімнің қолынан келе бермейтін шаруа. Ақселеу мойынға алған бұл міндетті ғалымға тән сара мақсатқа берік ыждағатпен, жазушыға тән шеберлікпен атқарып шыққан.

Кітаптың «Болмыс бедері», «Ұлы Дала», «Көшпелілер әлемі» аталатын тараулары тарихи нұсқалы ой айтудың ғылыми дәйектілігімен, салыстырмалы батылдығымен көп жайға әлі де тереңдей деректеп қарауға мәжбүрлесе, «Жердің тілі», «Халықнама» тараулары ел өмірі, халық тіршілігінің нақты болмысын шежірелеп, жүрекке нұр құяды. Әсіресе оның қазақ даласында күн кешкен тайпалар мен рулардың өнер дәстүрін тар аядағы тұйық шеңберде қарамай, іргелес елдер, тіпті әлемдік мәдениеттің ауқымында соның құрамдас бір бөлігі деп жора танытуы – өте құптарлық байлам. Өнердегі дәстүр сабақтастығы, эстетикалық талғам-түсініктің іштей түлеп жетілуі көшпелілер әлемінде, жазушы А. Сейдімбековтің топшылауынша, ерекше бітімді кемелдікке жеткен. Өйткені Ұлы Дала тайпаларының көне өнері де, бұлардың кейінгі ұрпақтарының бертінгі VIII-XVII ғасырлардағы мәдениет ескерткіштері де бұл өлкедегі халықтар өмірінің, оның рухани ой-санасының, тарихтың қандай аласапыран, зобалаң қиыншылықтарына қарамастан, тоқырамағандығын айғақтайды.

Автордың пайымдауынша, және бір бөліп айтатын жай – сонау көне заманнан желі тартып, халықтар арасындағы мәдениеттер байланысы бүгінгі бір тілек, бір мұратты ұлттар достығының сенімді іргетасы болмақ. Бұл – болашаққа, ұрпақтан-ұрпаққа кететін игілігі мол дәстүр...

Кітаптың екінші бір құнды әсері – автордың күмбірлеген күмбез сырын, күй-шежіре дастандарын, архитектуралық әсем мұраларды, қолөнер туындыларын, тұрмыс-салт, таным-түсінік деректерін бүгінгі күннің талап-тілегіне орай шендестіріп, оларды қорғау, қалыпқа келтіру, жинақтау, насихаттау қажеттігін алға тартуы, соның кейбір проблемалық, практикалық мәселелерін көтеруі.

Бұл күнде иесіз мұра жоқ. Халқымыздың өткен өмірін, күресін, болашаққа талпынысын айғақтайтын, гуманистік ұлы мұраттарды жақтайтын, әсемдікке, адамгершілікке баулитын нұсқаларды әлі де болса ұрпақтар тәрбиесіне пайдалану, ел игілігіне айналдыру – қажеттің қажеті. Жазушы А. Сейдімбековтің жаңа кітабынан түйетін бір ой осы. Қай пернесін бассаң да күйсандықтай күмбірлеп тұрған еңбектің басқа да әсерлі тұстары мол. Біз оны кітапқұмар қауымның өз ықыласына тапсырдық.

Қазыналы құт мекенге айналған Қазақстанның, қазақ халқының көне заманнан бергі шежірелі тарихын, мәдениет, өнер үлгілерін бүгінгі мұратымызбен әдемі ұштастырған зерделі ой иесі, зергер тілді қаламгер Ақселеу Сейдімбековтің азаматтық ізденісінен туған бұл жаңа туынды – мәдени-рухани өмірімізге ден қойғыш бүгінгі замандастарымыздың ұялмай қолға алып ынтыға оқитын кітабы.





Зарқын Тайшыбаев





КҮМБІРЛЕГЕН КҮЙ КІТАП




Алғы сөз – аты мәлім ғұлама Әлкей Марғұландікі... «Сан ғасырды көктей өтіп, сабақтасып жатқан осы байтақ мәдениет қалдығын, көркем мұраларды жүйрік біліп-түсінуге, оларға тарихи мән беріп, зерттеуге көп шеберлік керек», – депті. Тарих атты тұнған тылсымның таңғажайып сырларын сырбаз кестелеп, шымыр деректермен ширақ баяндау әркімнің қолынан келе бере ме? Және де өтті, кетті, көшті, қонды демей, құбыласына мәдени мұра, дәстүр сабақтастығы деген шоқжұлдызды қойып алып, тәуекел деп тартқан екен автор.

Берісі он, әрісі он мың жылдық адамзат сапарының іздерін оймен шолып, ғылыми деректерге шұқшиып, өзінше дара пікір топшыламақ. Бүгінгі ұрпаққа қызық-ау деген көненің кілкіген қаймағын сүзіп алып, алдына қоймақ. Өркендеп өскен мәуелі мәдениетіміздің бастауын тауып, әрбір қоғамдық формация кезеңіне қарай жіктемек.

Осы бір ізгі ниетті мақсат етіп, Ақселеу атқа мініп, ақберен тағып, ақ тілеумен аттанған екен. Автор сол жолдан қоржыны тоқ, олжалы қайтыпты. Күмбездер күмбірінің сырын ұғып, көкейге түйгені мен көргенін сыпайы ғана кітап етіп бастырыпты.

Иә, «ғылым жолы – шырғалаң, күрделі де қиын соқпақ». Ол кейде даңғыл көрінгенімен, шиырға салып, адастырып та кетеді. Немесе тамсану-таңдану үстінде қиялды қияға шарықтатып әкетеді, бас айналдырып, құздан құлдырамаға қаратады. Әдібін дәл басып, байыпты байламға жеткізгенше көз қарықтырып, бел талдырады. Осы үміт жолында, ұмтылыс үстінде ұшырасқан әр зерттеушіге, кезіккен бойда ат басындай алтын тап десек қиянат болар. Сонда да өзінен бұрынғы-соңғы жазған-сызғанды сынай қарап, солармен сырласа отырып, өзінше толғаса несі айып?

Ой-хой, Сарыарқа! Сан ғасыр сартап болып сақталған сырыңа сан сарбаз ұлың үңілді ғой. Ай бетінің ақырларына ат қойып, жұлдыздарды жіліктеп жатқан көзіміз ашық, кемел шағымызда да сен бір ашылмаған планета ма едің? Жоқ, Геродот сынды жиһанкезден бастап бүгінге дейін менің туған жерім туралы жазылған, айтылған мағлұмат көп-ақ, көп. Құладын ұшпас құба түз болса да, ата-бабамыздың анасы – алтын бесік мекеніміз ғой. Әр кезеңде дәуіріне сай адамы, санасына сай мәдениеті жазылмаса да әдебиеті болған.

Кітаптан оқимыз: «Әр ұрпақ бүкпесіз шындықпен өз болмысының ізін қалдырған». Мұны танып-білу үшін қора-қора қойтасты қайта қорытып, қорғасындай салмақты шындық табу бір мұрат екен. Ақселеу айтпақшы, «Тарих пен фактіні сабақтай алмаған сөзде пәтуа жоқ». Факті деген құдіреттің айбары, бұлтартпайды. Көз көріп, қолмен ұстаған соң кей тұжырымдар көңілден қоныс таба бермейтіні болады. А. Сейдімбековтің ұтқан жері осы. Қалауын тапса қар жанады. Ақселеу кіргенде үңгірлер де күмбірлеп қоя береді. Көшпелілердің керуені көшкен көмескі іздер. Арқа деген апайтөс кітаптың парақтарына түскен тарихтай тебіреніп тіл қатады. Қара қобыз шанағынан шындықтың ащы күйі азынайды. Бетпақтың белінде бедірейген балбал тастар белгісіз жайлардың бетін ашқандай. Бұл дегендеріңіз – байтақ даламыздағы бай мәдениеттің бадырайған белгілері. Факт. Сол белгілерді ғылыми тұжырымдарға бөлеп, ғалымдардың сан атасының айтқанымен астарлаған – жазушының осы еңбегі. Ғасырлар бойы жиналған ұлан-асыр мол мұраның ғылыми құнын, мәдени мәнін «білмекке құштарлық» деп аталатын мықты желі бойымен жетектеп жеткізе алғанын кітаптың ақырғы бетін жапқанда білесіз. Білесіз де, шіркін, тіл өнерінің құдіреті-ай деп тамсанасыз.

Автордың әу бастағы мақсаты – «халықтың тарихи шежіресін, этногенетикалық арқауын, рухани дәстүрін тереңнен тартып, сабақтастықта қарау, прогресшіл мұраларын бүгінгі дамуымыздың ұлы керуеніне теңдей білу – болашаққа бой көтерген мәдениетіміздің тұғыр тасын орнықтыру.

Көне заманда бабаларымыз мал бағып, металл қорытқан. Ақиқат па? Ақиқат. Оны уақытына қарай, маңызына қарай бағалап, өз орнына қойған – археология ғылымы. Одақтық, әрісі әлемдік ауқымдағы зерттеу нәтижелерін саралай салыстыра отырып, А. Сейдімбеков адамзат жасаған рухани байлықтың қайсысын да менікі-сенікі деп отаулап олжалаудың теріс екенінен сақтандырады. Оның пікірі: «...археологиялық мәдениеттің тегін тектеу үшін бүгінгі саяси және ұлттық шекара аясында қалып қоюға болмайды». Дүмбілез долбар емес, дәл тапқан тұжырым. Жұмыр жердің әр құбыласын биік қойғысы келіп, өркениеттер тегін дойбының тасындай ойнатушыларға ол қарсы. Бұл – зерделі зерттеушінің, мәдениетті жазушының табысы деу керек. Қазақ даласында күн кешкен тайпалар мен рулардың өнер дәстүрін тар тұсаулы тұйық шеңберде емес, бүкіләлемдік мәдениеттің құрамдас бөлігі деп көсіле қарастырғаны дұрыс болған.

«Өз жерін сүйе алмаған – елін сүйе алмайды» деген бір әділ сөз бар. Осы орамды тарату үстінде Ақселеу туған жер топонимикасын да шебер сөйлеткен. Әр атаудың түп төркіні тарихты тануға тірейді. Айтып жүріп, жазып жүріп, біле бермейді екенбіз. Жер бедеріне аталарымыз еншілеп кеткен жеке есімдерге ықылас қойып, үңілсек көп нәрсені байқайсың.

Ал жартас-қойтастардағы таңбаларды танып-білу ше? Тұнып жатқан сыр ғой өзі. «Олар, – дейді автор, Ұлытаудағы таңбалы тас туралы толғана келіп, – дала руларының бірлік пәтуасына айғақ, тұтастығына белгі, ант беріп, ауыз біріктірген шақтың туындысы». Сонда сахарадағы көшпелі тайпалардың ұлт болып қалыптасу дәуірін, бұл процестің пісіп-жетілу кезеңінің куәсін көзбен көру – бүгінгі ұрпаққа ғанибет.

Біздің ойымызша, бұл кітаптың берері – жаңа өскін, жас ұрпақты Отанын сүюге шақыратынында. Шақырып қана қоймайды-ау, патриот жазушы өзінің көз майын тауысып, жинаған мол мағлұматтарынан шым-шымдап қана хабар беріп, оқушысын ізденіске, ой толғауға жетелейді. Тарих дариясының әр тұсынан ат шалдырғанда асыққаннан емес, мәйегі осы тұста деп мегзейді.

Мәселе өзінен бұрын айтқандарды қайта адақтап шығуда емес, қалай айта білуде. Ежелден мәлім дүниелерді А. Сейдімбековтен емешең құрып, ентіге оқып шыққың келетіні содан. Ғылымды насихаттаудың жолы әр қилы. Оның құндысын кәусардай дәмдендіріп, сырлы аяққа Сейдімбековше сылап қана құйып бергендер көп емес. Ломоносовтың «Шыны туралы одасын» қазіргілер поэзия емес деп кемсіткенімен, кезінде керемет танытқанын білеміз.

«Күңгір-күңгір күмбездердің» тұрмыстану тарауын оқып көріңізші. Немесе аңыз әңгімелердің халықтың дәстүр-салтын ашатын тұсына тоқтаңыз. Бізге тосырқау көрінгенімен, көнерген салт пен ескірген ертегінің желісі көрсоқырлық, кері кеткендік куәсі емес, қайта өрге жүзген өршіл ойдың, өмір үшін күрестің жемісі екенін аңғарасыз.

Табиғат және адам. Немесе керісінше. Екеуінің арасындағы егіздікті ет жүректі пенде кейде біле бере ме? Ол үшін сол табиғаттың өзімен ғана тағдырлас болып байқаңыз. Сонда әлгі өзіміз күлетін «Бар тәуіріңді ұзын сарыға сақта» дейтін мәтелдің шындығына жетесіз. Осы кітапта келтірілген «Кетпен-шотың сайлы болсын, кер өгізің майлы болсын, Жер-ананың тоң кеудесі жібитін, тас емшегі иитін шақ келді» деген дана сөзді төркіндетіп көріңіз.

Жазушы А. Сейдімбеков күмбез күңгірінен ән тапса, шомбал тастан сән тапса – үлкен олжалы екен. Сонысына қарай дәл осы кітап әсемдік туралы тұнып тұрған поэзия болған да шыққан... Тарих-абыздың қай тамырын басса да, омыраулап келіп өнерге табынады. Оның эстетикалық көзқарасының темір қазығы тиянақты. Көзжұмбай, әсіре мадақтау, өз биігіне шығып алып, басқаның шыңын көрмеушіліктен ада.

Елеуге тұрарлық еңбек жөнінде осындай азды-көпті пікір айту үстінде оның ұзын тұрқын көктей өттік те, мазмұнына барғымыз жоқ. Тек осындай әрі ғылыми, әрі әдеби, өзі деректі, өзі көркем кітаптың құрылымы қызық екенін айтпай болмас. А. Сейдімбеков белгілі бір тақырыпқа барғанда бап тілемейді. «Жыр айтады, күй айтады, шежіре осылай сөйлейді...» деп қайнарын тауып алады да, жылғалатып, көсілте жөнеледі. Арты арналанып, автордың негізгі мақсатына құйылып жатқанын аңғара да алмай қаласың.

Әр тараудан тоғыса келіп, түйген түйініне, шүйгін ойына, байсалды болжамына дау айта қою қиын. Ердің екі қасындай әрі ерек, әрі берік тұтас бірлікте дүние туған.

Ойымызша, оқушысын табатын, оқылатын, рухани нәр беретін кітаптардың бірі осы.

Әрине, біткен іске сыншы көп, осындай өне бойы күмбірлеген күй кітаптың кей тұста тиегі дәл тұрмаған-ау деген оқшау-оқшау пікіріміз де жоқ емес. Ондай бірді-екілі кемістік шығарманың он екі мүшесін түгел қараған адамның көзіне шалынар да.

А. Сейдімбековтің сары атандай желісті, төрт құбыласы келісті әуезді әңгіме-хикаяларын бұрын да білетінбіз. Дәл осы жолы мынадай жауапты жұмыс үстінде, сол сүмбідей түзу, сүйріктей сұлу сөз сипаты сырнайдай сыңғырлап ашыла түскендей.

«Ордалы тарихтың ортасынан ойып алып, көне мәдениет жөнінде ойларымды ортаға салдым. Оқы. Сен де ойлан. Бұйдасын қолыңа бердім, жетеле де жүріп көр, оқушым» деп жол сілтеген тілек таныдық осы кітаптан.





Мерғали Ибраев





КӨНЕ ДӘУІР КҮҢГІРЛЕП ТІЛ ҚАТҚАНДАЙ




Жер бетін мекендеген саналы адамдардың – гомо сапиэнстің түнек басқан қара үңгірлерден шығып, тарих бетіне із-таңбасын қалдыра бастағаннан бері адамзаттың 800-дей ұрпағы ауысқан екен.

Тарихшы ғалымдары осы 800 деген цифрды атай тұрып, мұның шартты түрде алынған сан екенін де ескерте кетеді.

Әрине, тарихи зерттеулердегі «Шарттылық» деп аталатын шарасыздық атаулыны көшіруге болады, ал көне мәдени, өнер мұралары жайында сөз болғанда мұндай шарттылық жүрмесе керек. Себебі, қандай да болмасын мәдени мұралар мен өлмейтін өнер туындыларына соны жасаушы, нәрестедей тапқан, қаққан халықтың ана сүті аузына жұқпай, қаны-тері сіңбей тұра алмайды. Сол бір халық жасаған мәдени өнер мұралары заманнан заман өте келе қаншалықты ауыс-күйіске түссе де, түр-мазмұн жағынан «бет пішіні» танымастай күйге жетсе де өзін тұңғыш жарық дүниеге әкелген алғашқы ата-ана бесігінің салт-дәстүр, таным-нанымындағы өнер қанын ешбір жоғалтпақ емес.

Егер ол өзіне қасиет болып біткен ондай аналық, аталық затынан жұрдай болып, жұрнақ қалмай жоғалып кетер болса, онда оның хас халық мұралары да болмағандығы.

Талантты жазушы, халқымыздың көне мұралары жайында біраз уақыттан бері байсалды пікір білдіріп, салиқалы сөз қозғап келе жатқан Ақселеу Сейдімбековтің мына еңбегі сол өзінің әу баста нысана етіп, мақсат қылған кең қарымды зерттеушілік өнер өрісіне алыстап, шырқап барған және батыл барған бір тұсы екен.

«Күңгір-күңгір күмбездер» деп аталатын бұл кітаптың «Сұлулық туралы сырлар» деп жанама түрде аталуы да автордың жүйелі түрде айтып бермекші болған сол көздеген ойының бір ұшығын аңдата түскендей. Себебі әрбір халықтың, мейлі, ол ұлы болсын, мейлі, кіші болсын, бәрібір, өмір тануында, өнер қастерлеуінде, сұлулық атаулының сыр-сипаттарын объективті, субъективті түрде қабылдауларында болсын, өзгеге ұқсамайтын өзіндік «мені», тас емшегін иітіп, тар өзегін жарып шыққан өзіндік өксік-шері, арман-үміті жатады.

Сондықтан да есте жоқ ескі күндерде жасалған көне заман мұраларын тілге тиек еткенде ең алдымен сол өнерді жасаушы халықтың бүгінгі ұрпағының бойында, жан-жүрегінде сақталған белгі-бедерлердің сабақтастығын, дәстүр жалғасын тап басып, дұрыс көрсете білудің танымдық, тарихтық, қоғамдық-әлеуметтік ғылыми маңызы ерекше.

Көлемді-көлемді он тараудан тұратын және сол тараулардың арасы кемінде жүздеген, тіпті мыңдаған жылдарды алып жатқан бұл кітапта халқымыздың жүріп өткен тарих көшіндегі қадау-қалдау із-белгілерінің сорабын көрсетіп, сол арқылы атадан – балаға, кешеден – бүгінге желісі үзілмей жалғасып келе жатқан ұрпақтар бойындағы дәстүр сабақтастығының орнын айқындауға айрықша назар аударылған.

Автор кей тұстарда этнолог, кей тұста археолог, кей тұста этнограф, кей тұста спелеолог (үңгіртанушы ғалым), кей тұста топономик ретінде сөйлей отыра, бүгінгі көсегесі көгерген халқымыздың бұдан жүздеген, тіпті мыңдаған жылдар бұрынғы наным-түсінігіндегі, тіршілік салтындағы, әдет-ғұрпындағы, ой-санасындағы нюанстық жарастықты, жалғастықты үнемі айырып, ажыратып, көрсетіп отырады.



Біздің тарих – бұл да бір қалың тарих,

Оқулығы жұп-жұқа бірақ-тағы,



– деп Қадыр Мырзалиев дөп түсіп жазғандай, біздің халық тарихының тым көнеден келе жатқанын, «көшпенділер емес, «көшпелілер екенін», «біздің ата-бабаларымыздың өмір-салты көшпелі болғанмен, рухани болмысы көшпелі болмағанын» Ақселеу тарихқа объективті көзқарас тұрғысынан келіп, пайымды, қызықты әрі құнды талдауларға барады.

«Ескіні жаңаның ығыстыруы, жаңаның уақытқа қызмет етуі – мәңгілік процесс. Осынау бірін-бірі жоққа шығарып жататын мәңгілік процестің үзілмей созылатын бір арқауы бар. Ол – дәстүр», – дейді автор.

Рас, заманына, ортасына орай дәстүр де көнереді, бірақ із-түзсіз жоғалмайды, шорт үзіліп, орта жолда қалмайды, қайта жалғасып, жасарып, жасаңғырап отырады. Халықтық өнердегі, дәстүр сабақтастығындағы қойындасып, қандасып, жымдасып жатқан ішкі үндестік жарасымы да бұл пікірге айрықша дәлел бола алады.

Мәселен, сонау оғыз-қыпшақ заманында ғұмыр кешкен ұлы сарыншы Қорқыт (VI ғасыр) күйлерін XIX ғасыр туғызған дәулескер күйші Құрманғазы шығармалары жоққа шығара ала ма? Заманы басқа-басқа болғанымен, Абайды – Әуезов, Махамбетті – Сүлейменов, Сүгірді – Тілендиев жоққа шығара ала ма? Жоқ! Олай болса, Ақселеу меңзеп отырған «Үзілмей созылатын бір арқау» – өнер арқауы осы болса керек. Демек, өнерді, өнердегі сұлулық атаулыны қабылдауға деген халықтық идеялдың тұрақтылығын «Дәстүр» деп атауда Ақселеудің жан-жақты ғылыми дәлелдерге сүйеніп отырғаны танылады. Халықтық өнердегі көнеден келе жатқан дәстүр сабақтастығына соны методологиялық принциптер тұрғысынан келуі зерттеушінің ой-толғауларындағы тосыннан, тыңнан айтқан пікір желісінің орнықты, тиянақты түрде жалғасып отыруына көп септігін тигізген. Ақселеудің жер бетіндегі халықтардың өнер дәстүріндегі айырманы әлеуметтік-қоғамдық даму заңдылықтарынан іздеуі де осындай бір тосын зерделілікті байқатады. Көшпелілер әлемі мен ертедегі полис-мемлекеттер (полис-мемлекеттер – Көне Грекиядағы қала-мемлекеттер, оның ішінде Грекия, Рим, Финикия осылай аталады – М. И.) туғызған өнер мұраларын қатар алып қарау, салыстыра сөз ету Ақселеудің тарихшы-зерттеуші ретіндегі өзіндік жолын айқын аңғартады.

«Көшпелілер әлемі мен полис-мемлекеттер сәйкестігі материалдық мұралардың ұқсастығында емес, тарихи-әлеуметтік болмысының тектестігінде, заттық иеліктердің қандай ауқымда жасалғандығында емес, сол заттық иеліктерді адамдардың қандай қоғамдық қарым-қатынаста игергендігінде. Көшпелілердің әлеуметтік қажеттілігі тудырған мұралардың көне Грекия мұраларына ұқсамауының себебі де осында», – деген байсалды ғылыми түсініктемелермен бекіте түседі.

Есте жоқ ескі заманда жасалған мәдени мұралардың халық болмысымен тікелей байланысып жатқандығын, оны бір-бірінен бөле жаруға келмейтін тұтас құбылыс екенін А. Сейдімбеков дұрыс байқаған.

Сонымен тереңнен тамыр тартқан дәстүр сабақтастығын тарихи аспектіде алып қарау және оны әріден бастау жөніндегі А. Сейдімбековтің қажырлы ізденісін, ұтымды айтылған ұшқыр ой, қанатты қиялға сүйенген пайымдауларының танымдық-тарихтық ғылыми маңызы ерекше деп білеміз. Спелеогогия – үңгіртанудан бастап, ортағасырлық дала ескерткіші Жошы хан мазарына (XIII ғасыр) дейінгі аралықтағы көшпелілер өміріндегі, ұғымындағы, салт-машық түсінігіндегі, қалдырған өнер-мұралар арасындағы дәстүр сабақтастығын танып-білуде, оны ғылыми тұрғыда тұтастай қарастыруда Ақселеу қазақ ғалымы ретінде алыс жайылым, кең өріске шырқап шығып, тың үлгі танытып отырғандай сезіледі. «Күңгір-күңгір күмбездердің» өн бойында үнемі ілесе жүріп отыратын осы басты идея кітаптың құнын арттырып, салмағын ауырлата түскен.

Осы кезге дейін, ілуде бір тарихшыларымыз болмаса (қазақстандық ғалымдарды айтамыз), халық төркінін әріден тану, ру, тайпа, ұлыс бірлестіктері дәуірлеріндегі олардың ұстанған этика, эстетикалық мұраттары хақында желілі әңгіме қозғала қоймайтын. «Мына тұрған орта ғасырда тарих сахнасында аты аталған қазақ халқы бір күнде көктен түскен жоқ, өзіне дейінгі ұзақ тарихтың әлеуметтік-саяси толғатуларының арқасында пайда болған» (49-бет). Олай болса, ұрпақтар арасындағы өзара рухани сабақтастықты сөз ету – ең алдымен сол нәсілдің заңды бел баласы, мұрагерінің бірі болып отырған бүгінгі бақытты қазақ халқының өткенін ғана емес, ұлан-ұзақ тарих жолында, аттың жалы, атанның қомында жасап келген мәдени қазынасының сыр-сипатына тереңдеп бару деген сөз. Сондықтан да көшпелілер қалдырған мұраны «қазақ» сөзінің этногенездік шығу төркінімен ғана шектесек, сонымен ғана өлшеп-шамаласақ, онда арғыдағы жүздеген жылдық тарихты мүлде жоғалтып, сызып тастағанымыз болады.

Автордың үңгірлер туралы ілімге соғуы жай бір таңсықтықтан емес, осындай көне дәуір өнерінің бас алған алғашқы көзін табуға ұмтылған мақсатынан туындағанын аңғарамыз.

«Адамзат баласының алғашқы сезім-түйсігіне, алғашқы ұғым-түсінігіне, алғашқы қабілет-дарынына айғақ болар ғаламат белгілердің үңгірлерден табылып отырғанына» назар аударған жазушы Қазақстан жеріндегі үңгірлерге байланысты туған аңыз-әңгімелерге де ден қояды. Үңгірлердегі петроглифтер (жартастағы жазулар мен сурет-белгілер) алғашқы рулық бірлестік кезіндегі көшпелілердің өмірінде болған аса ірі оқиғалардың нышандары, соның көмескі түрде болсын бізге жеткен сүрлеу-шежіресі екендігінде дау жоқ.

Сондықтан да зерттеуші «байтақ дала төсіндегі үңгірлердің тарихи оқиғалармен, тарихи тұлғалармен сабақтасып жатқанына» Балқан тауындағы Мәдидің қара үңгірін, Семейдегі (Абай ауданы, Орда тауы) Еңлік пен Кебек тығылған үй тасты, Ұлытаудағы Асан Қайғының (XV ғасыр) бәйбішесі Тана жерленген шыңның басындағы Ақмешіт әулие үңгірін, Ойылдағы Құныскерей үңгірлерін мысалға алып, ел мен жер тарихын сабақтастыра ой өреді.

Бүгінгі жас ұрпақты, өлкетанушы балғын натуралистерді «жердің тілін» үйренуге, зерттеуге қызықтыра, еліктіре тартады. Егер жер асты, жер үсті үңгірлері мен жолдарының көпшілігі кездейсоқ жағдайда жас өлкетанушы, мектеп оқушыларының тікелей қатысуымен ғылымға мәлім болғанын ескерсек, дәл осы «Үңгіртаным», «Жердің тілі» тарауларының бүгінгі зерделі жас буын өкілдеріне айтары мен нұсқары көп деп білеміз.

Әсіресе көне Қазақстан жеріндегі жер-су аттарына орай берілген топонимиялық түсініктердің орны ерекше. «Шажағай», «Көш жолы», «Ұлы тау», «Жауыртау... жоқ, Теміртау», «Қызылкеніш», «Шежіре табиғат» тақырыпшаларына жіктеліп-жіліктеніп берілген бөлімдерде көшпелілердің моральдық-этикалық таным-түсінігінің дәстүрлі ұлы нобайы, көмескі сұлбасы айқынырақ таныла түседі.

«Туған жер төсіндегі табиғи бітімі айрықша орындарды қорғау, олардың байырғы атауын сақтау – ұрпақтар тәрбиесімен өзектес міндетіміз» екенін Ақселеу құнды ой, құнарлы тіл арқылы шебер жеткізе білген. Этнографиялық новеллалардан тұратын «Халықнама» бөліміндегі «Дастархан», «Құрғақ сүт», «Қызыл ірімшік», «Тасқорық», «Уызқағанақ», «Шеберлік», «Табиғатпен тілдес», «Итсигектің уы», «Ырым», «Саят», «Ел аузынан» тарауларындағы көшпелілер өмірінің тіршілік-тынысындағы этнографиялық өзгеше сыр-сипаттар, бөлекше бітімдер алыс дәуірдің демтынысынан, жүрек соғысынан хабар беріп тұрғандай.

Бүгінмен жалғасып жатқан ұрпақтар арасындағы осындай рухани дәстүр жалғасын көрсетуде халық аузынан алынған мұндай тірі мысалдарды автордың ұзақ жылдар бойында ел арасынан мысқалдап жинап, мұқият зерттегеніне көз жеткіземіз.

«Өнер» тарауындағы «Күй-шежіре», «Даналық өрнегі», «Киіз үй» бөлімдері, «Ғимарат» тарауындағы «Алаша хан мазары» (X-XI ғасырлар), «Жошы хан мазары» (XIX ғасыр), «Домбауыл кешені» (XIII-IX ғасырлар), «Дүзен мазары» (XIX-IX ғасырлар) туралы жазылған шежірелі сұлу сырлар, аңызы мен ақиқаты аралас, көзге күңгірт болғанмен көңілге жылы тиетін жүйелі сөз – автор еңбегінің танымдық тұғырын биіктете түскен.

А. Сейдімбеков өнердегі дәстүр жалғасы туралы айта отыра, қандай қиын түйін, қандай шырғалаң шешімдер болмасын, баршасына елдің өз аузында, өз жүрегінде сақталған белгі-бедерлерді, сұңғыла сүрлеу аңыздарды дәлел етіп, көлденең тартады. «Күңгір-күңгір күмбездердің» тағы бір қымбат қасиеті саналуға тұрарлық жетістігі, жаңалығы да осында болса керек.

Алғашқы барлау, қарлығаш кітап болғандықтан автордың кей тұстарда даулы, кей тұста екіұшты болып көрінетін жаза басқан тұстарының өзіне кешіріммен қараймыз. «Біткен іске сыншы көп». Алайда автордың көшпелілер дәуірінен күні бүгінге дейін жалғасып келген ұрпақтар арасындағы ішкі рухани үндестікті, кемел дәстүр келбетін шеберлікпен қиюластырып, көне құмыра сынықтарын құрастырғандай зергерлік көрсетуі риза қылады. Әрине, көшпелілердің мыңдаған жылдық көне тарихы бір еңбектің, тіпті бір зерттеушінің ғұмырына тар соғады. Ең бастысы – тарих тұңғиығына бойлаудың бір тосын үлгісі жасалып отыр. Ақселеу Сейдімбеков еңбегінің ең сүбелі, сүйсінерлік тұсы да осында деп білеміз.





Қ. Жақыпов





ҰҒЫМҒА ТИЯНАҚ...




...Осы кітаптағы «Жердің тілі» бөлімі жас оқырманның мектепте алған білімін толықтыруға бірсыпыра көмегі тиеді. Атаулар көп. Оның сыры да көп. Олар жай атала салмайды. Оның атын халық қойған. Ұрпақтан-ұрпаққа беріле береді. Бұл атауларды ешкім өзгерте де алмайды. Осы туралы «Жердің тілі» бөлімінде сыр шертеді.

«Қозы Көрпеш – Баян сұлу» жыры – халқымызға кең тараған жырлардың бірі. Бұл жыр сегізінші кластың қазақ әдебиетінде оқылады. Осы жырмен байланысты атаулар біздің өлкемізде аз емес. Осыған орай аталмыш кітапта жер атаулары талданып, толық мағлұматтар берілген. Мұндай деректерді «Жердің тілі» бөліміндегі «Жауыртау... жоқ, Теміртау» әңгімесінен алуға болады. Жырға байланысты мынадай аңыз баяндалады. Баян Айбас деген жігітті Қозыға жібереді. Сәлемдемеге алтын сандыққа домбырасы мен моншағын, басындағы қарқара қадаған тақиясын салып береді. Айбас жол ұзақтығынан шаршап-шалдығып жүріп сәлемдемені түсіріп алады. Домбыра түскен жер – «Домбыралы», моншақ қалған жер – «Моншақты», қарқарасы қалған жер – «Қарқаралы», ең соңында алтын сандық түскен жер – «Алтын сандық Ақшатау» деп аталады. Айбастың астындағы аты болдырып, тоқырап тұрып қалыпты. Содан бұл жер «Тоқырауын-Жәмші» аталған екен. Осы арада біраз демалып, Айбас Қозыны іздеп тағы жүре береді. Жүрістен аттың арқасы жауыр болып, міністен қалады. Жауыр боп аттың келген жері «Жауыртау» аталыпты. Қазір бұл жер – қала, екі жүз мыңнан астам еңбеккер қауым тұрады. Мұнда болат, шойын, қақталған қаңылтыр, химия өнімдері шығарылып, қырыққа тарта шет елдерге жіберіледі. Бұл қаланың аты – Теміртау. Қаланы жасаған да халық. Атын қойған да халық. Демек, Жауыртау – Теміртау болып аталды. Сегізінші класта Қазақстан географиясында Теміртау қаласы оқытылады. Осы тақырыптың оқытылуына байланысты жоғарыда келтірілген деректерді пайдаланған орынды.

«Ұлытау» әңгімесі тарихтан біраз сыр шертеді. Ұлытау асқан биіктігімен, айбынды сұстылығымен, кербез сұлулығымен аталып тұрған жоқ. Үш жүздің басы қосылып, біріккен құтты мекені. Қазақ халқының тарихы жатқан қасиетті орын. Сондықтан халқымыз оны қастерлеп Ұлытау деп атайды. Сонау ертеден тарихы бар, халқымызға құтты қоныс болған Ұлытау – қазір де құтты мекен. Төскейі төрт түлік малға толған, қойнауынан түсті металл өндірілген, экономикасы мен мәдениеті қарыштап дамыған, өсіп-өркендеген шадыман халқы бар, бірлігі жарасқан достық мекені. Тілегі де, мақсаты да, ойы да жарасқан құтты мекенді бұған дейін әркім біле білмейді.

Автор Ұлытаудың тарихи шежіресінен біраз әңгімелейді. Шыңғыс ханның, Жошының жорықтары, Темірдің тепкілері, Бату мен Бабырдың қимылдары, қалмақтардың қанды қырғындары туралы аңыз-шежірелер Ұлытауға байланысты айтылады. Мектепте Қазақстан тарихын оқытқанда, осы материалды қосымша пайдалану жөн болар еді.

«Халықнама» бөлімінде дастарқан тағамдары (құрғақ сүт, қызыл ірімшік, уызқағанақ, тасқорық) туралы сөз қозғайды. Қазақ халқы – мал шаруашылығымен шұғылданған халық. Мал сүтінен әр түрлі тағамдар әзірлей біледі. Кітаптың 114-бетінде қымыз, шұбат, айран, қатық, балқаймақ, кілегей, ақ қаймақ, ақ ірімшік, қызыл ірімшік, сусыз сүт, сапырма сүт, құрғақ сүт, қойыртпақ, іркіт, сарысу, тасқорық, шалап, сүт кеспе, сүт салма, уыз сірне, құрт, ежегей құрт, сықпа, сүзбе, тағы басқа сол сияқты сүттен істелетін тамақтың 27 түрі аталады. Қандай мол дастарқан десеңізші! Мұның бәрін жастарымыз біле бермейтін шығар.

Қазақ халқы аңшылық-саятшылықты ұнатады. Оның мынандай себептері болды. Бірінші – күнкөріс үшін; екінші – мергендікке, төзімділікке, қажырлылыққа шынықты; үшінші – көңілді демалыс үшін қажет болды. Аңшылық-саятшылықтың бір түрі – аңды бүркітпен аулау. Құс салу көп білгірлікті қажет етеді. Аң алатын бүркіттің балапанын тани білу, оны үйретіп, тәрбиелеу, күту, тамақтандыру, бабын табу, түсінісе білуге дағдыландыру аса білгірлікті қажет етеді.

Бүркітке байланысты қажетті мүліктердің аттары: тұғыр, томаға, балақбау, желібау, бүркіт құндық, бүркіт балдақ, саптыаяқ, түтік немесе шүмек. Кітапта олар тамаша талданып айтылады. Бұл қажет те, өйткені оқырманның бәрі де бұларды біле бермейтіні даусыз.

6-класта Абайдың «Қансонарда бүркітші шығады аңға» өлеңі оқылады. Бүркітке байланысты заттардың аттарын түсіндіру үшін осылар керек-ақ. Мұны оқытушы ұстаздардың балаларға тәлім беру үстінде пайдаланғаны жөн.

Кітаптағы «Өнер» бөлімінде қазақ халқының күй өнерінің дамуына тоқталып, қазақ музыкалық фольклорының шығу, даму кезеңдерін бес кезеңге бөледі. Содан әр кезеңге жататын күйлерге, шығармаларға, музыкалық мұраларға тоқталады.

Республикамызда 25 мыңнан астам тарихи-мәдени ескерткіштер бар. Оның кейбіреулерін автор кітаптың «Ғимарат» бөлімінде баяндайды. Осы бөлімде Ұлытаудағы X-XI ғасырларда салынған Алаша хан мазарына, Қаркеңгірдегі Шыңғыс ханның үлкен ұлы Жошы хан мазарына, Домбауыл мазарына тоқталады. Олардың архитектуралық сымбатына, ерекшелігіне, халық арасынан шыққан өнерпаздарының өнерлілігіне көңіл аударады. Осы тарихи ескерткішке байланысты шежіре баяндалады. Осы сияқты тарихи-мәдени ескерткіштердің қалпын сақтау қажеттігін, қалпына келтіру сияқты жауапты мәселелерге көңіл аудартады. Өйткені бұлар – халық мұрасы, халық арасынан шыққан өнерпаздардың қалдырған өлмес ескерткіштері. Сөйтіп, автор жас ұрпаққа көп мәнді ұлағатты ойлар айта отырып, күмбір-күмбір күмбездердің бүлінбеуіне, соған қамқор болуына үйретеді әрі шақырады.





Ә. Әбдіхалықов





ОЙЫҢА ӨРІС




Рухани игілігіміздің бай қазынасына тағы бір бағалы, мазмұнды, мәнді еңбек қосылды. Ол – журналист-жазушы Ақселеу Сейдімбековтің мектептің жоғары класс оқушыларына арнап жазған «Күңгір-күңгір күмбездері».

Тілі жеңіл, көкейге қонымды, зер сала оқуға тартымды, мектеп оқушыларының жас ерекшеліктеріне сай әдебиет. А. Сейдімбековтің бұл еңбегінде мақсаты айқын, мазмұны бір үйлесімді үш ұғым бар: тарих, дәстүр, ұрпақ сабақтастығы. Бұл сабақтастықтарда халық болып қалыптасу, мәдениетіміздің жасалу тарихы бар. Кітаптың «Халықнама», «Өнер», «Ғимарат» деген тақырыптары көшпелілердің сапырылысқан халық, сапасыз тобыр емес, мазмұнды мәдениеті, рухани қазынасы бар шалқар жұрт, салиқалы ел болғандығын мектеп оқушыларына, жалпы оқырмандарға да таныстыра алады.

Бұл еңбекте ұстаздарға тарих, әдебиет, т.б. пәндерді оқыту барысында қосымша пайдаланар деректі, білім мен тәрбие беруде методикалық деректі нұсқа бар.

Аталмыш кітаптан қазіргі ұрпаққа, мектеп оқушысына салтымызды сақтауға, мәдени мұраларды баптауға, дәстүрдің озығын бұзбауға, қайта оны уақыттың өскелең дәстүріне жарасымды жалғастыруға, тәрбиелеуге бағыт-бағдар табамыз.

«Өзінің тарихымен жанды байланысты үнемі сезініп, өзінің тарихи дәстүрлерінен ең жақсы атаулының бәрін ала білетін және оның бүгінгі күннің игілігіне айналдыра білетін халық – ұлы халық», – деген Л.И. Брежнев жолдас Киевтегі мемориалдық комплекстің ашылу салтанатында. Халықтың болашағы – жас ұрпақты туған жердің өздері өскен елдің тарихи-мәдени мұрасына деген сүйіспеншілігін оята тәрбиелеуде шарапаты тиетін игілікті әдебиеттің құны жоғары.

Осы кітапты мектеп оқушылары үшін керек, оларға интернационалдық, патриоттық, адамгершілік, эстетикалық, кәсіптік бағдар беруде елеулі үлес қосатын еңбек деп білеміз. Мамандық таңдауда көмекші құрал, насихатшы бола алады. Осы еңбекте аттары аталған Қаныш Сәтбаев, Әлкей Марғұлан сияқты ұлағатты ғалымдардың алғашқы ғылыми әліппесі осынау кең-байтақ дала төсіндегі ата-бабалары қойған атаулар, арнайы жасалған ғимараттар, табиғат туындылары, аңыз-әңгімелері, көне жазулары болғанын білеріне күмән жоқ.

Мектептің жоғары класс оқушылары қашанда сырға ынтық, сұлулыққа ынтызар, жырға құмар, ерлікке құмар, еңбекке ынталы, білмекке ықыласты. Әр нәрсеге сынай қарап, сырын білуге құштар келеді. Осы тұрғыдан алғанда, әңгіме етіп отырған еңбектің мектеп оқушыларын тәрбиелеуде көмегі ерекше. Әр бөлімге қойылған атаулардың өзі талай сырға сезімді еріксіз жетелейді, ерігіп емес, емініп оқисыз. Көз алдыңнан қазақ халқының ұлттық өнері, дәстүр тағылымы, ұлттық тағамы, ғасырлық ғимараты, дала өрнегі, халық қасиеті шұғылалы кемпірқосақтай көрініс береді. Соңғы жылдары тарихи шығармалар қатары толысуда. Міне, осы салада мектеп оқушыларының тарихи романдарды түсініп оқуына, зерттеп оқуына пайдасы мол фактілер мен деректерге толы.

«Күңгір-күңгір күмбездер» бір ғылым саласындағы пән үшін ғана емес, мектеп программасындағы әр ғылым саласындағы пәндер үшін де күмбірлеп тұр. Мектептің жас шәкірттері қаншама аң-құс, өсімдік атауларының атына қанып, сырын ұғуға мүмкіндік алады. Даланың өсімдігі сыңсып, құстары сайрап, тіршілік үні табиғат сәулетімен үйлесім тауып тұрғандай әсер қалдырады. Мысал келтірейін: «Бұлақ табаны – сыңсыған қарақат, долана, итмұрын, қымыздық, бүлдірген, сарымсақ, түйетабан, биеемшек сияқты жемісті өсімдіктер. Көгінде қыран қалқиды, тау иығынан мүсіндей болып арқар үңіледі, бұта-бұта арасынан қояны мен қарсағы, түлкісі мен қасқыры сығалайды» (160-бет).

Көшпелілер өмір-салтында адамдар арасында қалыптасқан моральдық-эстетикалық нормалардан мысалдар келтірілген. Сыйласымдылыққа, ізеттілікке тәрбиелеуде ықпалы тиетін туыстық, жақындық, қарым-қатынастық атаулардың 56 түрі аталған.

Бұл кітаптан Ә. Марғұлан, К. Ақышев, М. Алпысбаев, Л. Ерзакович, М. Қадырбаев, К. Байпақов сияқты тарих-археология саласындағы ғалымдардың елеулі ізденісінен де, еселі еңбегінен де жас шәкірттер қаншама ләззат алып, тәрбиелік тағылым, ізденіске құлшыныс табары анық.





А. Сейдімбектің 1998 жылы «Өнер» баспасынан жарық көрген «Мың бір маржан» кітабы туралы ой-пікірлер





Мyзафар Әлімбаев





БАР ӨЛЕҢ БІР ТӨБЕ, ҚАРА ӨЛЕҢ БІР ТӨБЕ




Ауыз әдебиеті – адамгершілік академиясы.

Халықтың сөзін тану – адамның өзін тануына баспалдақ.

Әр алуан ұлттар мен жұрттардың, соның ішінде өзіміздің де, атам заманғы ауыз әдебиеттерінің аяулы нұсқа жәдігерліктерін оқыған сайын, тыңдаған сайын, өзім үшін өнеге тұтар ғибрат түйген сайын жоғарыдағы ойға орала берем. Жалпы фольклор жайында осылай десек, халық мақалмәтелдері мен қара өлеңінің жұлдызы тіпті биік. Өйткені мақал-мәтел де, қанатты сөз де және қара өлең де – елгезек жанр, қолғанат өнер.

Соңғы жылдарда қазақтың қара өлеңінің қасиеті, рөлі жиі-жиі сөз болып отыр. Бұл заңды да! Қазақ халқының рухани дүниесінде аяулы әже-өлең, ақылды ата-өлең – қара өлеңнің қадірі айрықша! Өйткені қазақтың бар өлеңі бір төбе, қара өлеңі бір төбе!

Шымыр поэзияның шынайы халық әдебиетінің ең көпшіл, демократияшыл, халыққолдысы – қара өлең! Оның қай қырынан қарасаң да, жалпының рухани игілігі үшін жаратылғанына куә боласың. «Қара өлең – өмір-тіршілігіміздің барлық саласын, сезім-түйсігіміздің барша қасиетін әсерлі көрсетіп келе жатқан икемді де өміршең жанр» (А. Сейдімбеков. Мың бір маржан. – 10-бет).

Біріншіден, қара өлеңде көптің, қалың бұқараның көкейкесті арман-тілегі, жан құштары, адамгершілік мұраттары жеке ауызбен айтылып сәулеленеді.

Екіншіден, қара өлең – қоспасыз алтындай таза асыл, қапысыз қарапайым әрі асқан көркемдік, сыршыл сұлулық, адам жанын ізгілікке қанықтыратын әсемдікпен айшықталған зер дүние!

Үшіншіден, тыңдаушының да, оқырманның да жадына нұрдай сіңіп, шипадай дарып, берік орнай қалатын тегеурінді төрт таған, тарлан төрт діңгек. Төртіншіден, қара өлең – жер бетінде тақсірет-қасірет мұхитын қаһармандықпен кешкен, тағдыр зобалаңынан ғибратты тағылымдар түйіп, ұрпағына өсиет етіп қалдырған ата-бабаларымыздың ауыз өнері. Солай болғандықтан әрқайсысымызға арналған сөз! Солай болғандықтан әрқайсысымыздың тірлік жасауымызға қажетті құралымыз! Қара өлеңді естігенде жетпістегі қария да, жетідегі бала да көңіл көзін тігіп, зерде сандығының қақпағын ашатыны содан! Қолма-қол әрі оп-оңай жаттап алатыны содан! Өзі ғана біліп қоймай, өзгеге білгізіп, өзінен кейінгілерге де жеткізуге ден қоятыны содан!

Төрт тағанның тұла бойы-тұлғасынан тұтас әсемдік, тұтас сұлулық табамыз:



Еркім жоқ жылқы құрлы баққан кеңге,

Сен жақтан жаным сергір соққан желге.

Түскенде сен есіме, сенер болсаң,

Көзімнен аққу жүзер аққан селге.



Нағыз ғашықтық іңкәр! Үзіліп те тұр, үздігіп те тұр. Айдаладағы өрісте еркін жайылған жылқы құрлы ғашық жарға қарай аттап шығуына амалы қалмаған ашық қыз мұңын шағады. Жігіт жүрген беткей жақтан самал ессе де, санамен сарғайған бойжеткенді бір сергітіп тастайды екен. Қайран ғашығын есіне алған сайын еңірегенде екі көзінен сел ағады. Сол селдің айдынында аққу жүзе алардай. Бұдан артық «Өл!» дейсің бе осыны осылай айта алған ақынға?!

Енді тағы да бір үңіліп қараңызшы, осы жиырма екі сөздің тым құрыса біреуі артық екен деп дәлелдеп көріңізші кәне! Жоқ! Ондай керемет ешкімнің қолынан келе қояр ма екен?! Жо-жоқ, мүмкін емес! Осындай тұтас әсемдік қара өлеңдеріміздің қалың көпшілігіне тән десек, артық бағалау, асырып айту болмас.

Көл қадірін білмеген аққу-қазға ұқсама, ел қадірін білмеген зәнталаққа ұқсама, әрбір алма ағаш өз топырағында гүлдесін деген идеяны халық қандай ғажап шеберлікпен, төрт сап жырмен кестеге шегеді:



Күнде алшы түсірсең де асығыңды,

Көрмейді жат жер сені тасы құрлы.

Шеңгел де өз жерінде дүркірейді,

Әркімнің өз елінде басы құнды.



Өлеңнің ұлттық бояуының қанықтығы кімді болсын тәнті етеді-ақ! Халықтың шынайы қара өлеңдерінің бәрі осындай лепті! Өйткені халық поэзияның атқарар қызметінің ізгі де игі екенін терең пайымдағандықтан да:

«Өлеңім – жақсылардың жан азығы», – деп түйеді.

Халық-ақынның қапысыз айтқыштығы қашанда қайран қалдырмай қоймайды. Шілденің шыжыған аптап күнінде шөп шауып жүрген пішеншілердің көңіл күйін жалғыз-ақ жол өлеңмен алақанға салғандай ашып бергеніне назар аударыңызшы:



Шөлдедік ішердей боп маса сауып.



Сұмдық сурет! Ар жағында әлгіден асқан айшықты бейне енді қалмағандай. Маса сауу – «Елім-айдағы» қайың сауудан да сорақырақ, жан түршігерліктей! Профессионал ақындардың қайсысы әлгі бейнеге, әлгі тапқырлыққа қызықпас екен?!

Қара өлеңдегі поэтикалық тәннің әр жүйе-жүйкесінің шымырлығы, пәктігі, салмақтылығы, қуаттылығы, өмір тынысының кеңдігі кім-кімді де таңдандырады:



Болғанда өлең – тілден, ән – тамақтан,

Қосылса екі жақсы елге мақтан.

Демей ме жақсы – көпшіл, жаман – кекшіл,

Емес пе ырыс алды ынтымақтан?!



Нағыз қара өлеңнің нәрлісінде – не бары төрт жолдың кеңістігінде бір романға желі боп тартылып, мәйек боп мәнерленер сом идея, соны ойлар жатады дейтініміз осыдан! Менің бақылауымша, қара өлеңнің ғажайыптығының бір қыры оның ең кем дегенде бір жолы немесе бір жолының үзігі дербес нақыл әлде қанатты сөз, мақал-мәтелге бергісіз бітімге ие болады! Мәселен, жаңағы төрт жолда неше мақал бар?! Осындай ойдың салмақтылығына сөз таныр зерде қалай қызықпас екен?!

Қара өлеңдегі дарындылықтың дарқандығы да сілекейіңді шұбыртады-ақ:



Ел таны беріп жүріп асың барда,

Жер таны желіп жүріп атың барда.



Асты-үстілі үш жұп ұйқас-үйлесімнің екі жолда орын тебуі шеберліктің шыңы емес пе?! Өлең – мақал! Мақал – өлең. Шынымды жасырмай айтсам, өз басым классик ақындардан бұрын ауыз әдебиеті туындылары оқитыным да содан. Қара өлеңнен, ендеше, үйренеріміз көбірек болғаны-ау!

Және де қара өлең мазмұнында әманда қарама-қарсылық шарты сақталады, ой жүйесінде тартыс жатады. Бұл да оның өмірдің өзіндей шыншылдығы мен сыршылдығы! «Атадан өлең мұра», «Халқымыздың өлең – ортақ қазынасы» деп халық айтқандай, қара өлең қазақ даласының барша түкпіріне, барша мүйісіне бірдей қадірмен! Бәз бірде ілгерілі-кейінгі поэзиямызда төбе көрсетіп қалатын жергілікті жаргон-диалект дегенді қара өлең қашаннан-ақ емес, тумысынан бойына маңайлатпайды (Зәуде бір ұшырасуы да жоқтың қасы). Тілдің тұнығы, ойдың мөлдірі осында! Осы қасиеттің өзі де – қара өлеңнің демократияшылдығының кепілі. «Мұның сыры, – деп А. Сейдімбеков жіті бақылағанындай, – көшпелі өмір-салтында әлеуметтік-мәдени идеалдың біртұтас болғандығынан». Қара өлеңнің өзі алғаш туған ауылында қамалып қалмай, қанатты тұлпардың желді екпінімен, жалпақ даланы шарлаған жолаушының аузымен желдей есіп, шартарапқа тез тарауынан. Ал біздің зымыран заманымызда қара өлеңнің тарауы тіпті ұшқыр, әрине, халық творчествосы – толассыз туындайтын тың өнер. Жаңа таң атқан сайын жақсыларды таратушы жанды өнер!

Біз дүкендерге енді ғана түскен – «Қара өлең» (Құрастырушы Оразақын Асқар. «Жазушы» баспасы, 1989 жыл), «Мың бір маржан» (Ғылыми түсініктемесін жазып, қара өлең нұсқаларын жинап, құрастырушы Ақселеу Сейдімбеков. «Өнер» баспасы. 1989 жыл) деп аталатын екі жаңа кітапты, екі жақсы кітапты асықпай оқып шықтық. Алдымен айтайық, екеуі де халыққолды басылымдар. Бірінің тиражы – 40 мың дана, екіншісінің тиражы – 7 мың дана.

Оразақын Асқар «Қара өлең қайнары» деген алғы сөзінде: «...Ауыз әдебиетінің қара өлеңнен де ықшам жанры мақал-мәтелдер бар екенін еске алу орынды. Бірақ сол мақал-мәтелдің өзінде де қара өлеңнің нышаны бар», – дейді. Мұнда екіұштылық аңғарылады. Құдды бір қара өлең мақал-мәтелдің бастауы дегенге меңзейтіндей. Мақал-мәтел – қара өлеңнен әлдеқайда көне, ескі жанр. Бұл – талассыз шындық. Ендеше о баста қара өлеңнің тууына он бір буынды мақал-мәтелдердің қозғау салып, түрткі болуы әбден ықтимал. Екінші бір ақиқат тағы барын ұмытпалық. Қара өлең қабырғасын қатайтып, бұғанасын бекіткен сәттен бастап өзінің кейбір аса парасатты әрі кестелі тармақтары арқылы мақал-мәтелдеріміздің баюына жәрдемін тигізді, тигізіп те келеді. Сол сияқты қара өлең шығарушылар күні бүгінге дейін халық мақал-мәтелдерін бүтіндей де, бөлшектеп те, бітімін өзгертіңкіреп төрт жолдыққа сыналайтын үрдіс бар. Бұл да құптауға тұратын тәсіл!

«Мың бір маржан» («Қара өлең табиғаты»), түсініктеме деп сыпайы аталғанымен, бұл – ғылыми монография. Талай жылдардың тірнектеп жиналған жемісі, талай қайнар бұлаққа үңілген көздің майы, сарыла ізденістің нәтижесі. Кітап авторы – белгілі жазушы, қазақ халқының тарихын, әдебиетін, этнографиясы мен археологиясын жастайынан зерттеп келе жатқан білімдар қаламгер Ақселеу Сейдімбеков. Ол «Мың бір маржанға» ондаған жылдар бойына жинап-тергенін іріктеп, сұрыптап 1001 қара өлең мен 101 қайырма енгізген. Бұған дейін талай ғалымдар қара өлеңге жол-жөнекей ғана тоқталып, келте-келте талдаулар жасаса, А. Сейдімбеков қара өлең болмысына бір кітап арнап отыр.

Қазақ совет фольклористикасына өзіндік сипатымен қосылған ойлы еңбек қатпа қалыптан, шиырламадан, шұбалаңдықтан ада. Композиция түзілімі тапқыр әрі ұтымды. Конценция орнықты. Зерттеуші А. Сейдімбеков қара өлең жайында өзіне дейінгі ой жосықтарын әр тұста білдірген ғалымдар пайымдауларына адал қарап, ақ сөйлеп, әділ бағалайды. Олардың оң түйіндеріне бас изейді, құп алады. Осы қалай дегендері жайында өз көзқарасын бүкпеуге тырысады, кейбіреулерімен ашық пікір таластырады, орайсыз ойтолғамдарды орынды мансұқтауға дейін барады.

Еңбек ғылыми тұрғыдан инабатты. Түйін-тұжырымдарында сонылық бар. Ғалымдық шалым мен ақындық, алғырлық үйлесе тоғысқандай әсер етеді. Кітап қызық оқылады. Білгішсіну нышаны ұшыраспайды. Рас, шымқай академизмге ара-тұра адым ұратын тұстары жоқ емес. Рас, бұл ғылыми еңбек, монография, қорғалған диссертация екенін де ескеруіміз ләзім. Алайда мына кітаптың қалың көпшілікке арналғанын да ұмытпаған жөн.

Монографиядағы қара өлең табиғатына бойлаудың бағасын арттырып, бір белес жанрдың атау төркінін анықтауға талпынуы орынды. Өзге зерттеушілердің қара өлеңдегі «қара» анықтауының мағынасы байырғы, көне, ескі, мәңгі өзгермейтін, ежелгі немесе бастапқы, басты, негізгі дегенге саятын тұжырымдарына автор жығыла салмайды. А. Сейдімбеков «қара өлең» атауы «қасиетті», «киелі», «әсерлі», «күшті», «көп» дегенді білдіретіндігін иландыра дәлелдейді.

Зерттеменің екінші жақсылығы – қара өлеңнің алғашқы екі тармағы «мағынасыз» болап келеді-міс деп тұжырымдауға тырысқан зерттеушілердің ой-жосықтары негізсіз екенін де ғылыми уәжбен, қара өлең үлгілерін нақтылы талдай отырып, инабатты дәлелдейді. Көркемдік параллелизм – логикалық шендестіру түпкі қазықтай.

Петербург университетінің профессоры И.Н. Березин өзінің «Түркі хрестоматикасы» атты еңбегіне қосқан әдемі бір үлгіге назар салайықшы:



Салады сиыр соқпақ шұбырғанда,

Ет қалмас қабырғада сыдырғанда.

Ау, қыздар, сұлумын деп мақтанбаңыз,

Табылар сізден сұлу қыдырғанда.



Ал осында мағынасыздық бар ма?! Біздіңше, жоқ! Кәне, талдап көрелік.

Өлеңнің негізгі идеясы – мақтаншақты шенеу. Мақтанушы, яғни «мен сұлумын» деуші қыз осы сөзі арқылы із тастап отыр, яғни шұбырған сиырдың соқпақ салғаны сияқты белгі қалдырды, сөз иесін таппай қоймайды, бекер сөйлеме деп отыр. Мақтаншақ қызға біз қыдырып араласақ, ел ішінде сенен де ажарлылар табылады, сонда сенің сырың еті сыдырылған қабырғадай жалаңаштанып, әшкере болып ашылып қалады деп отыр. Міне сізге біртұтас, бөлінбес бейнелілік! Қара өлеңнің алғашқы екі жолы бостекі сөз, мағынасыз сөздер шоғыры ғана деуге ешбір негіз жоқ.

Қара өлеңнің алғашқы жолдарында ситуациялық мән деген бар. Қара өлең алғаш айтылған сәтте сол ортаға түсінікті жағдаятқа байланыстыра, жанастыра бейнеленеді деген негізгі идея. Кейінгі ұрпаққа ол ситуациялық мән әр кез түсінікті бола бермейді, өйткені ол детальдің мәні күңгірттенген немесе ұмытылған, өшкен. Бірақ ұмытылғандығынан қара өлеңнің қасиетіне нұқсан келіп тұрған жоқ. Ендеше қара өлеңнің әр жолы ауыр салмақты, мәнді идеяны тең бөлісіп көтерісіп тұрған діңгектің, төрт тіреудің біреуі деп қарауымыз парыз.

Қара өлеңнің ұйқасқа түспейтін жетім жолы – үшінші тармағы өлеңшіні онша қинамай табыла салатын, дөкірлеу айтсақ, қыстырыла қалатын нәрсе деп жүретіндер біліп айтады дей алмаймыз. Бұл да бір қайыспас діңгектің, төрттіктің бірі. Рас, қалыпқа түскен үйреншікті тармақтардың қара өлеңнің бірінен екіншісіне көшіп жүретіні бар. Бірақ әманда көшпелі жолдар кез келген қара өлеңге жабыса қалмайды, қабыса бермейді. Барша қара өлеңнің жетім жолы өгей емес, өз баласы боп кірігеді.

Монографияның үшінші жақсылығы – ақындық илһам-шабытпен, көсілмелі көркем тілмен, кең тыныспен жазылғандығы. Автордың көптеген түйін-тұжырымдары нақыл іспеттес, нақышты құйылған.

«Өмір-тіршілік – қара өлең үшін шындыққа жетудің тартыс алаңы, бәйге мәресі, күрес даласы» (91-бет), «Консервативті дәстүр көшпелілерге жат. Олардың рухани шабыты табиғатпен үндескен сәтте шарасынан асып төгіледі» (103-бет), «Платон айтпақшы, философия адамдарға қалай өлуді үйретсе, қазақтың қара өлеңі адамдарға қалай өмір сүруді үйретеді» (105-бет), «Ұлттың рухани мұрасын тани білу – қай халық үшін де ең үлкен ұлттық бақыт» (126-бет). Осындай азын-аулақ үздік те үзік ойларға қарап-ақ А. Сейдімбековтің қалам сілтесінен, терең толғамдарынан хабардар болуға оқырман сырттай да мүмкіндік алады.

Әрине, А. Сейдімбеков зерттемесінің оңды жақтарын айтқанда оқырман оны оқып шыққан соң қара өлең табиғатын көңіл көншитін деңгейде танитындығын атамақпыз, бірақ бұл еңбек авторы жанрдың әлі де ашылмаған қабаттарын түгендей түбірлеп-түптеп ақтарып шықты деген сөз емес.

А. Сейдімбеков зерттемесінде өзінен бұрынғы зерттеушілердің, әсіресе философия ғылымдарының докторы Бекмұрат Уақатовтың бәрінен гөрі толығырақ, тереңірек үңіліп, тұжырымдар жасағанын атай келіп, қара өлеңнің сегіз сипат-қасиетін, белгі-нышанын, жағдай шартын жіті аша, өзінен бұрынғылардың ғылыми байламдарын толықтыра, тереңдете, өзіндік ғылыми анықтама береді. Біздіңше, екінші пункттегі: «Қара өлең міндетті түрде а-а-б-а түрінде аралас ұйқасады», – деген пайымдаудағы «аралас» сөзі басы артық. Қара өлеңнің әлгі жанрлық сегіз қырына қосарлық тағы да сипат-сапа бар, ол – қара өлең авторының беймәлімдігі, автор есімінің ұмытылып, белгісізденуі. Мұны да жеке атағанның артықтығы болмас еді. Сонда қара өлеңнің жазба поэзиядан іргесі ажырай түсер еді.

Қара өлеңге жанр ретінде біздің туған әдебиетімізде ғылыми тұрғыдан ең алғаш анықтама берген – өзіміздің ұлы ғалымымыз Шоқан Уәлиханов.

Иә, эпикаға қаршадайынан қаныққан Ш. Уәлихановтың әлі терең тамыр жайып, кең өріс ала қоймаған қара өлеңге онша көңілі көшімеуінде бір себеп бар сияқтанады. Шоқан заманында бүкіл қазақ сахарасының түкпір-түкпірінде жұлдыздай шашырап, бырдай шашылып, әлі атымен қағаз бетінде таңбаланбаған қара өлеңнің қаншасы ғалымның қолына түсті дейсің. Жартымсыз материал жан-жақты зерттеуге, байыпты түйін жасауға мүмкіндік бере ала ма? Бәлкім, Шоқан құлағына шалынған немесе көзіне түскен азын-аулақ қара өлеңдердің біразы ел ішінде сайқымазақтар аузынан түспей жүретін үйлесімсіз-орайсыз, қисынсыз-қисық өлеңсымақтар болуы да ықтимал. Мәселен, Абайдың досы, қолбаласы Қиясбай қылжақтары сияқты. Ендеше Шоқанның: «Көбінесе төрт жолды шумақтар мағынасыз болып келеді», – деп тұжырымдауы содан шығар.

Ш. Уәлиханов анықтамасының аудармасы ғалымның қазақ тіліндегі кітабында жаңсақ тәржімеленгенін зерттеуші Ақселеу Сейдімбеков дұрыс аңғарған. Сол себепті өз аудармасының нұсқасын ұсынған. Әйтсе де, Шоқанның «заключающих в себе каждое отдельную идею» деген түйінін қайта қарау қажет секілденеді. Біріншіден, «Әр шумақта жеке-жеке ой жатады» деуге ой жалғыз емес, бөлшек-бөлшек бірнешеу сияқты ұғым тудырады. Екіншіден, идея деген жай бір ой емес, одан гөрі салмақтырақ, одан гөрі кеңірек ұғым. Идея – мұрат көздеген ой, мақсатты ой. Сол себепті әлгі сөйлемді «Әр шумақта өз алдына идея жатады» деп қазақшалағанымыз түпнұсқаның көкейіндегісіне жақындай түседі.



Сыртқа жайды сырымды өлең шіркін,

Өлең айтар, жігіттер, мынау бір күн.

(«Мың бір маржан», 189-бет)



Өлең шіркін – өсекші, жұртқа жаяр,

Тоқтатайын сырымды айта бермей.

(Абай)



Кім бұрын айтқан? Мәселе осында ма? Алда-жалда Абай атамыздың аузына әлгі екі тармақ аяулы анамыз – халықтан кейін оралса, айып-шамы жоқ. Алыптың да халықтан үйренгенінің айғағы! Ал жаңағы қара өлеңнің иесі – халық өзінің кемеңгер классик ақыны Абайдан соң айтса, оның да оқасы жоқ, халықтың өз ұлы перзентінен хұсни ғибрат алғанының айғағы! Мәселе ауыз әдебиеті мен жазба әдебиетінің егіз-қатар өмір сүріп, біріне-бірінің игі ықпалы үздіксіз жасалып жатуында! Қара өлеңнің игі ықпалын қазіргі қаламгерлеріміз – замандас ақындарымыз да бастан кешіп отырғанына куәміз. Мәселен, қазақтың қара өлеңін және халық әндерін зерттеп шабыттанған аға ақынымыз Әбділда Тәжібаев бір цикл өлең тудырғанына сүйсіндік. Иә, «Бәріміз де қара өлең шалғайынан шықтық!» дей аламыз. Осы арада бір тың проблема туындайды. Әуелі фактілерге жүгінейік. А. Сейдімбековтің «Мың бір маржанында»:



Адамнан артық ажар, ақыл-айлаң,

Ажары аy бетіңнің асқан айдан.

Адасқан аққу құстай болдым асық,

Айдындай ақ төсіме асылшы, айнам!

(240-бет)



Осы төрт жол бір халық әнінің тексіне де кіріккен, қазір радиодан көп шырқалады. Алдымен айтарымыз – өлең әсем! Саздылығына құлақ тосыңызшы, арман қуған ашықтың аһ ұра күрсінгені бірден құлаққа ұрады, төрт жолдың бойында 28 «а» дыбысының қайталануы ғажайып! Екінші айтарымыз – осыны халық өз сөзім деп айтып жүр. Ал шындығында бұл – зиялы зергер ақын Шәңгерейдің төл өлеңі. Бар айырмасы соңғы шумақта, ұмытпасам, Шәңгерейде:



Айдындай ақ төсіме асыл, айнам!



Ал ел аузындағысы сәл-пәл алогизмге тартпақтап тұр. Адасқан аққу құстай ғашықтың айдындай ақ төске ынтығуы орынды емес пе? Ғашық жігіттің омырауын айдын көлге теңеуіне жол болсын! Жұмбақ басқада!



Көріп пе ең сен қырғыздың Алатауын,

Басында бұлт ұялап күнде жауын.

(«Мың бір маржан», 148-бет)



Бұ да ән-өлеңнен. Мұның авторын түстедіңіз бе? Білмесеңіз, Сәкен Сейфулиннің өзі! Ендеше осы арада жазба поэзия туындылары мен қара өлеңнің арақатынасы жайындағы мәселе туындайды. Халық кәдесіне жараған туындыны – авторы белгілі өлеңді, егер ол қара өлең қатарына берік кіріп, бүкіл жалпақ жұрт әнге қосып айтып жүрсе – ондай өлеңді қайда жатқызамыз? Фольклордағы қара өлеңге ме? Жазба әдебиетке ме?

Орыс ақыны Кондратий Рылеевтің «Ревела буря, гром гремел» деп басталатын жыры халық әні делінеді. Ақын И.З. Суриковтың «Рябинасы» да сондай. Міне, бұл мәселені зерттеуші Ақселеу Сейдімбеков әріптестер үлесіне, кейінгі толқын зерттеушілер сыбағасына қалдырғанға ұқсайды. «Қара өлең» кітабына «Елім-ай» да енгізіліпті. Алайда «Елім-айдың» бунақтарын ауыстырып жазу арқылы өз әнімен айтуға келмейтін құрылымға түсірілуі жөнсіз болған екен. «Елім-ай» ақтабан шұбырынды, алқакөл сұламаның кезінде емес, әлдеқайда кейінірек, кештеу туған» деген сияқты пікірлер ауызша айтылып қалып жүреді. Бұл, меніңше, халықтың өнерпаздық елгезектігін, парасат қанаттылығын мойындамауға саяды.

А. Сейдімбеков монографиясында бір жіті бақылау бар: «...Қара өлең болса тарихи өмір-салтқа шаппа-шап үн қосып, қоғамдық өмірді реттеуде әрекетшіл функция атқаратын қасиетімен дараланады» (89-бет). Халық өз басынан кешірген тарихты айнаға өз сәулесімен түсіруді кейінге ешқашан ысырмайды, оқиға-құбылыстың тұсында не іле-шала өнерде, әдебиетте белгілеп қалдырады. «Елім-айдың» өлеңіндегі:



Қаңғырып жүргенінде көп қазақтың

Көмусіз қала ма алда талайлары?



Немесе:



Шұбырып аш-жалаңаш тозған қазақ,

Қалады қайсы жұртта суйектері?



– деген сияқты ащы шындықтың куәгер жолдары зобалаңның созалаңдап тұрған өз тұсында шығарылғанына мегземей ме?

Элегия – зар, ел қасіретінің үстінде дүниеге келгеніне сендіреді. «Қазақ елінің Қаратауды жайлағанына» куәлік еткен «Елім-ай» – қара өлеңнің де қара шаңырағы деуімізге негіз бар. Сонда қара өлең XVIII ғасырдың бірінші жартысының туындысы болмай ма? Жалпы қара өлеңнің уақыт кеңістігіндегі шегі, шебі, шекарасы әріде сияқтанады. Мәселен, жыраулар творчествосындағы он бір буынды өлең нұсқалары сондай ойға жетелейді.

Зерттеуші А. Сейдімбеков өз монографиясында қара өлеңнің жыраулар творчествосына арақатынасы жайына тоқталмаған, аттап өткен. Бұл да жаңа зерттеушісін күтіп жатқан тақырып болса керек. А. Сейдімбеков өз жұмысында бір мәселенің төбесін көрсетіп өткен: «Бір шындықтың басы ашық, қазақ халқының әдеби фольклорлық мұраларыныңбаршасысияқты, қара өлеңнің де тек-тамыры иісі түркі халықтарына ортақ байырғы әдеби жәдігерліктермен сабақтасып жатыр» (66-бет).

Автор бұл мәселеге сұғына кіріп, саралауды міндетім деп санамай, қысқа қайырымды қанағат тұтқан. Шырпып қана айтқанын ғылыми ізденістің олқылығы демей-ақ қоялық. Бірақ алдағы уақыттарда бұл уәзипаны өз еркімен мойнына алар жас берендер табылар! Сол сияқты «көмейі кесілген», «аузына тілі сыймайтын» асқар ақындарымызға да «қара өлең дәстүрі шын мәнінде ғажайып ұстаздық» етіп келе жатқаны зерттелсе, жазба поэзиямыздың кадрларының творчестволық ізденістеріне себін тигізері талассыз. Немесе жыраулардың да, ақындардың, жазба поэзиямыздың жайсаң өлеңдерінің де творчествосынан қара өлеңге ауысқан ғибраттар айрықша сөз етуге татымай ма?! Мәселен, бір қара өлеңде Біржан салдың:



Аққумен аспандағы ән қосушы ем,



– дейтін тармағы бітеу қалпымен-ақ кіріккен екен («Мың бір маржан», 198-бет).

Қара өлеңнің көпварианттылығы – дау шақырмас шындық. «Мен білетін нұсқасы мынандай...» немесе «Біздің жақта олай айтылмайды, былай...» деген сияқты уәждерді қашанда болсын естисің. Солай бола тұра, қара өлең кітабын түзгенде де, жалпы ауыз әдебиеті нұсқаларын тергенде де қатар қоя салыстыра келе идеясы жоғарысын, көркемдеу сомдалғанын, жұмырлауын, жылылауын таңдаған дұрысырақ! Көзге жас үйірілетіндей көркем қара өлең:



Шын ғашық бірін-бірі алдамайды,

Қайғысыз қайран журек зарламайды.

Қара тас уйқың келсе болар мамық,

Ғашықтық сұлулықты таңдамайды.

(«Қара өлең», 203-бет)



Осының да көпке белгілі бір нұсқасы басқаша, бәлкім, әрліректеу де шығар:



Қайғысыз ғазиз журек зарламайды,

Адал дос бірін-бірі алдамайды.

Қара тас ұйқың келсе болар мамық,

Шын ғашық сұлулықты талғамайды.



Мұндайда кітапқа екі вариантты қатар енгізген абзал.

Халық – ғасырлар бойында жасап келе жатқан ғажайып тілдің авторы әрі ана тілін әрлеп-сырлаушы, ұдайы сұлуландырушы, көріктендіруші, әдеби тілдің көркемдік потенциалын анықтаушы ғана емес, молайтушы екенін біз қара өлең табиғатынан да танимыз. Сөз жасауға оңтайлылықты да біздер, профессионал ақындар, халықтан үйренсек керек! «Ақындық атасынан үзілмеген» халықтың поэтикалық шеберлігі шексіз көрінеді.

Қара өлең табиғатын зерттеушілер осы жанрдың тілдік өрнектілігі сырын да ашуды ойластырса екен. Мұның әсіресе жаңа буынға эстетикалық пайдасы көп болар еді.

Менің бүкіл адал досыма, сүйген жарыма, бейтанысыма ақтарыла айтайын дегенімді үстінен түскендей дөп басып, нақтап-нақыштап ата-бабалар қалай айтып кеткен?! Қиынға тап боп, қысылған жерінде жаныңды қинамай, қалағаныңды аузыңа салып әп-сәтте құтқарып жіберетін – көзі жоқ, рухы мәңгі тірі әулие ата-бабаңа әлеумет көзінше, дауыстап айтпасаң да, іштей ырзалық білдіретінің тағы да аян! Және қалыңдамаса жұқармайтын, жаңармаса көнермейтін қара өлеңнің қазынасы өз замандастарымыздың өнерімен толассыз үстемеленіп жататыны біздің ойымызға да келмейді-ау! Сіз осы жолдарды оқып отырғанда – сонау Атырауда ма, анау Алтайда ма, аптапты Қазығұртта ма, ақ қарлы Баянда ма – бір мүйісте ділмар бір замандас бір ауыз қара өлеңді сомдап та үлгерген болар!

Халық – ақын. Мәңгі өлмейтін ақын – халық! Ендеше өлмейтін халық өшпейтін сөзді үздіксіз-үзіліссіз өмірге келтіреді. Ендеше қара өлең – қарт тарихтың куәсі, шешен шежірешісі. Екі басылымға кейбір тақырыптың атымен қамтылмай қалуы, әрине, «қап!» дегізеді. Рас, бірді-екілі шумақтарда тоқырау тұсын ишарамен білдіретін тұстар бар әрі сәтті!

«Белгілі батырдан белгісіз батыр көп» демекші, менің ойым айтады: ел ішінде, мойны қашық аудандарда, жиналған жырлардан жиналмағандары басым. Бұл ең алдымен қара өлеңге қатысты. Сырттан естуімше, Қазақ ССР Ғылым академиясының М. Әуезов атындағы Әдебиет және өнер институты қорында Шәкәрім жинаған бір дәптер қара өлең бар көрінеді. Бұл – әлі қол тимеген сандық!

Қара өлеңді қажетті мүдделілікпен, қасиетті сүйіспеншілікпен мұқият әрі мол жинау қаламгерлерге ғана емес, зиялыларға жаппай уәзипа деп қарағанымыз жөн. Халық қазынасын жинап-теруге оқытушы-ұстаздар әр жастағы шәкірттерді кішкентай шағынан баулығаны игі қадам болар еді. Сөйтсек, бүлдіршіндер теруші ғана емес, зерттеп-танушыларға – ғасырлар қойнауынан бізге жеткен халық әдебиетінің қазынасын бағалап үйренушілерге айналар еді.

Тағы бір ұсыныс: жарық көрген екі кітаптың тиражы тым аз, халықтың мынандай қымбат кітапқа мұқтаждығын қанағаттандыру үшін қос басылымды қосып, бір томдық түрінде қайта басу қажет.

Екінші ұсыныс: халқымыздың рухани-адамгершілік бейнесін басқа халықтарға таныта беру үшін қара өлеңдерімізді алдымен орыс тіліне, содан соң басқа тілдерге аудартып, насихаттау парызы туындайды. Шынайы қара өлең – ақынның асқаралы өнер перзенті, татымсыз өлеңсымақ болса – әурешіл әуейінің әншейінгі лақпасы. Ақселеу Сейдімбеков пен Оразақын Асқар кітаптарында қара өлеңнің құн-баға жетпес небір інжу-маржандары моншақтай тізілген-ақ. Алайда екі кітаптың да, ішінара болса да, әлгі айтқанымдай, әурешіл әуейілердің әншейінгі гөй-гөйлері де тырнақ ілдірген тұсы жоқ емес. Ендеше қара өлеңді халық ортасынан, ел аузынан теріп жинағанда жоғары идеялысын, жұмыр бітімдісін, көркемдік жаңалығы жарқын көрнектісін әлеуметке ұсынуды қарастыру қажет. Оған білгірлік те, талғам да керек, әрине. Өйткені қазақтың бар өлеңі бір төбе, қара өлеңі бір төбе.

Халықтың қара өлеңі деген құрметті атауға лайықсыз дүниеліктерді құлағынан көтеріп, халықтікі деу орайсыз. Қыруар нұсқа жинаған Оразақын Асқар «Қара өлең» атты кітабына теңдессіз өлең түрі жайында жақсы-жақсы пікірлер білдіре келіп: «Қара өлең қазіргі кезде де туып, халық арасына таралып, негізгі қорды сан жағынан да, сапа жағынан да арттыруда», – дейді. Қатесі жоқ түйін. Ал енді әлгі пайымына келтірген мысалы сәтсіз.

Тұрмыс фактісін тіркеу ғана, түйіндеуі жоқ, игі идеясы жоқ.

«Қара өлең» мен «Мың бір маржан» кітаптары – қазақ қара өлеңінің бүкіл тарихымыздың өне бойындағы тұңғыш басылымдары. Қара өлеңді қандай ретпен орналастырудың тәжірибесі бізде әлі қалыптаспаған. Ақселеудің, Оразақынның қара өлеңге жасаған жіктеуі құптау тудыра қоймайды. Қайткенде де қара өлеңді кітапқа орналастырудың тиімді тәсілін тапқан жөн. Тегі, шағын-шағын тақырыптарға бөлу қажет шығар.

Қара өлеңнің қасиеттері, хұснилары – қашанда өз заманын байытқан, келер замандарға көнермей қосылар қазыналар – әр ұрпақ үшін әрқашан да жаңа! Адамзат қауымы айдай әлемде ай маңдайы жарқырап алға маңып бара жатқанында ауыздан түспей, адамгершілік қызметін тоса берер асылдардың бірі де қара өлең боп көрінеді. Ендеше қанымызбен араласа ағындап, жанымызбен жанаса жалындап, қара өлең қанатын жая берсін!





Е. Құдайбергенов





АСЫЛ МҰРА




Қазақ халық ауыз әдебиетінің үлгілері қисапсыз мол болса, жанрлық түрлері де өте көп. Сондықтан әлі де болса фольклор нұсқаларын жинап, сұрыптап, жүйелеу көп жұмыс атқаруды керек ететінін мойындау керек. Мәселен, күні бүгінге дейін арнайы жинақталып, жүйеленбей келген мол қазынамыздың бір қызықты үлгісі қазақтың қара өлеңі еді.

Биыл «Өнер» баспасынан жарық көрген «Мың бір маржан» атты кітап осы саладағы олқылықтардың орнын толтыруға ұмтылушылықтан туғаны сөзсіз. Кітаптың ғылыми түсініктемесін жазып, қара өлең нұсқаларын жинап, құрастырушы – жазушы Ақселеу Сейдімбеков. Кітапқа тек қара өлең нұсқалары жинақталып қана қоймай, оның жанрлық ерекшілігі, көркемдік қасиеті, қалыптасу жолдары және қоғамдық-әлеуметтік мәні туралы қызықты ой-тұжырымдар арқау болған.

Кітап «Тармақ», «Бунақ», «Ырғақ» деген бөлімдерден құралған.

Алғашқы «Тармақ» деген атпен берілген бөлімде А. Сейдімбеков қара өлеңнің жанрлық ерекшелігіне, жиналу-зерттелу мәселелеріне, оның халық өмірінде алар орнына тоқталады. Өткен ғасырда халық өлеңдері нұсқаларын жинап, байсалды ой-тұжырымдар қалдырған Ш. Уәлиханов, А.И. Левшин, Т.А. Сейдалин, Г.Н. Потанин, С.А. Жантөрин, В.В. Радлов, Ә. Диваевтар еңбектерін ерекше ықыласпен атайды.

Кейінге дейін біздің көптеген ғалымдарымыз «түсініксіз», «өлеңге еш қатысы жоқ» деп келген алғашқы екі жол туралы А. Сейдімбеков айтқан пікір шынында өте қызғылықты. «Бұл – бір ауыз қара өлең шумағын біртұтас тиянақты поэтикалық бірлікке келтіріп тұрған жанр ерекшелігіне тән эстетикалық шарттың бірі. Демек, қара өлеңдегі кез келген «түсініксіз» деген жолдар сол өлең айтылған орта үшін әбден түсінікті екенін, сол ортадағы адамдардың мінез-бітіміне, тағдыр-талайына тікелей қатысы бар астарлы, емеурін сөздер екенін әсте естен шығармау керек», – дейді автор.

Қазақ өлеңдерін зерттеуге елеулі еңбек сіңірген Б. Уахатов кезінде қара өлеңнің жеке жанр ретіндегі ерекшілігін көрсететін сегіз белгісін атап еді.

Сол белгілерге тоқтала отырып, А. Сейдімбеков қара өлеңнің Б. Уахатов анықтамасындағы: «...алтыншы – қара өлең ойын-сауық үстінде айтылатын болғандықтан, тек жиналған жұртты көңілдендіріп, күлдіруді көздейді», – деген пікірмен келіспейтіндігін өте әдемі де нақты ашқан. Кітап, міне, осындай тың ойларымен, соны түсініктемелерімен құнды.

А. Сейдімбеков кітаптың «Бунақ» атты екінші бөлімінде «ақ өлең», «қара өлең» деген атау-ұғымдардың бар екенін еске сала отырып, «қара өлең» атауының мән-мағынасына, төркін-тегіне арнайы тоқталады. «Қара» сөзінің түркі халықтарының бәрінде кең тарағанын айта келіп, «қара» – «қасиетті», «құрметті», «күшті», «қуатты», «мол», «көп» деген мағыналар беретінін көптеген мысалдармен дәлелдеп береді. Қара өлеңнің өмірдегі алар орны, қызметі туралы ойын тарата отырып, С. Ақатаевтың: «Қара өлең – сондықтан қазақ фольклорының әдеби-философиялық мұрасы», – деген пікірін қостайды.

«Ырғақ» бөліміне А. Сейдімбеков қара өлең үлгілерінің мың бірін сұраптап алып, топтастырған және оның көпварианттылығына да ден қойып, нақты мысалдар келтірген:



Сөйлеп қал, сөйле, тілім, шал боларсың,

Қу томар, басын кескен тал боларсың.

Қартайып, жасың жетіп келген шақта

Артыңа бір қарауға зар боларсың;



немесе:



Сөйлеп қал, сөйле, тілім, екпіндетіп,

Жүйріктей топқа түскен екіленіп,

Қартайған шабан аттай жүрісің жоқ,

Алсайшы осындайда желiп-желiп,



– деген тәрізді қара өлең үлгілерімен ойын дәлелдей түседі.

Автор қара өлеңнің жеке жанр ретіндегі ерекшелігінің бірі болып табылатын, бірақ бұрын көп көңіл бөлініп зерттелмеген өлең қайырмалары жөнінде де егжей-тегжейлі әңгіме қозғайды. Осы ниетпен жүз бір өлеңнің қайырмасынан мысалдар келтірген.

А. Сейдімбеков қазақтың қара өлеңін зерттей отырып, оның оқшау жанр екенін көрсете, таныта білген. Қара өлеңнің жанр ретіндегі ерекшеліктерін жақсы ашқан. Бұрын арнайы зерттелмеген тақырыпты жұрт назарына ұсынып, қара өлеңнің көркем-эстетикалық болмысын жарқырата көрсеткен. Оның тарихи тек-тамырын, көркемдік мән-мағынасын жеткізе білген. Бұл кітап қалың оқырман үшін осынысымен құнды.





А. Сейдімбектің 1997 жылы «Жалын» баспасынан жарық көрген «Ойтолғақ» кітабы туралы ой-пікір





Серғазы Қалиұлы, Талас Омарбеков





ОЙТОЛҒАҚ




Бұл кітап – КСРО (СССР) деп аталған тотиларлық социалистік империяның соңғы ширек ғасырына куә болған ұрпақтың күнделігі. Бәлкім, бұл кітапты күнделік деуден гөрі елінің азаттығын аңсаған, аңсай жүріп дүлей жүйенің (системаның) құрсауында булыққан қаламгердің шер тарқатар құпия жазбалары десе де болар. «Ойтолғақ» кітабының атауына қосымша

«Жарияланбайтын жазбалар» деген тақырыпшаның берілуі содан болса керек.

Кітапта соңғы ширек ғасырдай уақыт арасындағы қоғамымыздың саяси-әлеуметтік, мәдени-рухани өмірі сөз болып, байсалды ой-тұжырымдар жасалып отырады. Ұлттың азаттығы, халықтың рухани кемелдігі, мәдениеттің төлтумалығы, тарихқа адалдық, міне, қаламгерді осы тақырыптар толғандырады. Кітап күнделік түрінде жазылғанмен, автор қара басының хал-ахуалын мүлде сөз етпейді десе де болады. Ел өміріндегі мың сан оқиға, өнердегі жаңалықтар, әсіресе халықтың тарихи-әлеуметтік ахуалы авторды бір сәт бейтарап қалдырмайды. Әрбір жағдайға орай шыншылдықпен ой зерделетіп, лайықты бағасын беріп отырады.

Кітаптағы ой орамдарына дәл бүгінгі рухымыздың азаттығы тұрғысында қарасақ, пәлендей таңғалдырмауы да мүмкін. Алайда тоталитарлы социалистік жүйенің құрсауындағы рухани кіріптарлық кезінде айтылған сөз бен толғанған ой тұрғысында елестетер болсақ, қаламгер А. Сейдімбектің азатшыл рухы, ұлтжанды болмысы, ұшқыр ой жүйесі кім-кімге де назар аудартқандай. Түптеп келгенде, азаттықтың таңын жақындатып, тәуелсіздіктің туып тіктеуде осындай азаматтардың тегеурінді ой-аңсары қоғамдық санаға ықпал еткеніне сенесің.

Бұл еңбекті оқи отырып авторды көне түркі мәдениетінің әлденеше ғасырлық тарихына терең бойлап, ой толғаушы этнограф-ғалым десе де, өмірге әдебиетші, журналист ретінде жіті көзбен қарап, пікір білдіруші публицист десе де болғандай.

Автор көне түркі мәдениетінің бірегей білгірі Л.Н. Гумилев, Г.Е. Грумм-Гржимайло, Г.Н. Потанин, Ш. Уәлиханов, Ә. Марғұлан, тағы басқалардың еңбектеріне сүйене отырып, ертедегі ғұн, скиф, түркі, қыпшақ дәуірін сөз етеді. Қыпшақтар мен орыстар, қыпшақтар мен моңғолдар, қыпшақтар мен түркілер мәдениетіне терең бойлап, Қазақстанның оңтүстігіндегі Бесқала, Сауран, Сайрам, Тараз қалалары тарихына, ертедегі түріктер мен Иран-Парсы, Грек-Рум жұртының сауда-саттық, алыс-беріс жасауы, мәдениет алмасуының сыры мен қырын ашуға, аңыз-әңгіме, ертегі-жырлардың мазмұндық ұқсастығының түп-тамырының бірілігіне ден қояды. Автор жер-су аттарының қойылу тарихына, этимологиялық сөз тіркестерінің астарлы мағынасын дәлелді себептермен ашуға тырысқан.

Автордың заман өзгерген сайын заң да өзгереді, адам түсініктері де жаңарып, өзгеріп отырады деп, оған мысал ретінде осыдан 30-40 жыл бұрын қазақ ауылында жеке адамның көптен оқшаулана көзге түсуін жаман қасиет деп санаса, бүгінде даралықты әуес көруден өзімшілдік, бәсекелестік сияқты әдеттердің бел алып отырғанын, бұндай әдеттердің этникалық даралықтың әлсіреуіне себепші болатынын орнықты қисындармен жеткізеді.

Автордың ойынша, табиғи сұрыптау деген тек табиғатқа ғана тән құбылыс емес. Ол бүкіл адамзат қоғамына да қатысты, «тарихи тағдырдың елегі шайқаған кезде оның тор көзінен ездер түсіп қалып, ересендер ғана іріктеліп, қоғам көшіне ілеседі».

Кітапта халқымыздың мәдени-рухани тағдыры айрықша сергектікпен сөз болып отырады. Автор Қазақстанда екі түрлі мәдениеттің қатар өмір сүріп келе жатқанын, оның бірі – тамыры тереңде, сонау VI-VII ғасырларда Орхон-Енисей жазба ескерткіштерінен бастау алған, дәстүрлі халықтық өнер болса, екіншісі – отаршылдық идеямен сабақтасып кіре бастаған, әсіресе кейінгі кеңестік дәуірде өмірімізге бойлай енген эклектикалық өнер екені, біріншісінің халықпен біте қайнасқан тамыры тереңде болса, екіншісі ықтасыннан пана іздеген қаңбақ сияқты нәрсіз, бірақ сүйеніші мықты, жаны сірі екені, рухани мәдениеттің бірінші түрінің насихатшысы жоқ болса, ал екіншісінің қолдаушысы билік басындағы дүбәра әкімдерден бастап, бүкіл бұқаралық ақпарат құралдары болып отырғаны, сондықтан онымен күресіп жеңудің оңайға түспейтіні батыл баяндалады. Мұндай пікір кітаптың басынан аяғына дейін жылғалап жалғасып, көрініс беріп отырады. Автор орыс жазушысы А.И. Солженицынның «Россияны қалай көгертеміз?» атты мақаласын терең талдай келе, бұл мақала, түптеп келгенде, бүкіл Одақ халықтарына от тастап арандату, әлем халықтарын орыс халқына қарсы қоюды көздеу, сайып келгенде, өткен ғасырдағы реформашыл П.А. Столыпиннің, ХХ ғасырдың 60-70-жылдарындағы Қазақстанды бөлшектеуді көздеген Н.С. Хрущевтің ұлы орысшылдық-шовинистік саясатын қайта жандандыруы екенін дәлелдеп, А.И. Солженицынның арам пиғылын ымырасыз әшкерелейді.

Сондай-ақ, автор орыс тарихшысы И. Калашниковтың «Жестокий век» романын терең білгірлікпен талдаған (94-бет). Автор өткен заман тарихы, әсірес басқа халықтар мәдениеті туралы еңбек жазушының этнографиялық, этнопсихологиялық терең білімдар болуын қалайтынын, онсыз көшпелі өмір-салтын білмейтін адам жазғаны тек кітаби шындық болып қалатыны, сөйтіп кинодан көрген үндістер туралы ұғым-түсініктердің төбе көрсетіп қалуы сияқты келеңсіздіктердің кітаптың өн бойынан сезіліп отыратынын әділ де ащы сынаған.

Автордың тарихшы-этнограф Н. Масановтың еңбегіне байланысты сын-пікірі де тарихшыларға еріксіз ой саларлықтай. Мұнда «кітаптан кітаби ғылым жасаудың өлшеусіз зияндығы, көшпелі өмір-салты, көшпелілердің мал шаруашылығын жазып отырып, қой мен шошқаны айыра алмайтын» дәрменсіздік орынды сынға алынған. «Қой малы күніне 4-5 шақырым жер жүре алады», – деген Н. Масановтың пікірін А. Сейдімбек өмір шындығының өзімен теріске шығарып, былай дейді: «Арқадан Шуға көшетін әкелеріміз «Араға 17 қонып, 18-қонаға тұяқ іліктіреміз» дейтін. Сонда қой малы күніне 40-50 шақырым жүреді деген сөз. «Қойдың өрісі қанбай, оты қанбайды» дейтін мәтел содан қалған».

Автордың қазақ байына жаңаша көзқарасы сонау 1987 жылы, яғни біз әлі социализмде өмір сүріп тұрғанда-ақ көрініс бергені де ойлантады.

«Көшпелілердің мыңғырған малының иесінің болуы – мейлінше шартты ұғым, – деп жазады ол. – Өйткені көшпелілердің қоғамы рулық құрылымға негізделген. Ру аясындағы кез келген байдың малшысы – сол байдың ет жақыны, ағайыны, аталасы. Мал өнімі өзінен өзі тұтас рудың игілігі болып табылады».

Иә, бұл – кезінде Кеңес өкіметі мойындамай келген ащы шындық. Ал бұл шындықты тарихшылар енді ғана ашық айта бастады.

Кітапта тарихшыларды жаңа зерттеулерге жетелейтін соны да тың ойлар баршылық. Осының нақты бір мысалы автордың төмендегідей пікірі дер едік:

«Меніңше, Шыңғыс хан бастаған моңғолдар деп жүргеніміздің дені, басым көпшілігі – кейін қазақ халқының шаңырағын көтерген рулар. Тарихтың қисыны да, барша тарихи дерек те осы ойға қайшы келмейді.

Ең көне деректердің бірі «Алтын топшы» атауы дәл осы үндестігінде, дәл осы мағынасында қазақ тілінде айтылады.

Тағы бір ескеретін жай, тек қана жазба мұралармен шектелмей, қазақтың ауызша шежірелерін де тарихи дерек ретінде қарастыратын мезгіл жетті. Әсіресе ру, адам аттарын анықтауда өлеңмен баяндалған шежірелердің деректік құны айрықша».

Автордың: «Социалистік жүйе әу баста ұлттардың федерациялық дербестігін ту еткенімен, әлемдік бәсеке барысында орыс халқының шовинистік ындыны бел алды, «бірыңғай социалистік мәдениет жасау идеясы» жүздеген ұлттарды бір арқанмен байлап-матап тастады, нәтижесінде КСРО-да «химералық этнос» төбе көрсете бастады, интернационалдық-ұлтсыздық идеясы ұлттық сезімді өшіруге бағытталады, бұл процесс қоғамның мәдени тоқырауын, рухани дүбәралығын туғызды...» – деген пікірі өткен өмірдің шыншыл болмысындай қабылданады. Бұл тұжырым қазіргі ұлттық мәдениет проблемаларының теориясымен айналысушы философ-ғалымдардың тереңірек зертеуін қажет ететін бүгінгі таңдағы көкейкесті мәселе екені даусыз.

Ғалымның ұлт мәдениетінің келешегі жөніндегі тұжырымдары әр беттен айқын және батыл түрде көрініс беріп отырған. Ол ұлтшылдық пен ұлтсыздық бір заттың екі беті сияқты құбылыс деп қарай келе: «Ұлттың өз ішінен шыққан мәңгүрттер империяның сойылып соғуға келгенде алдына жан салмайды... Біздің атқа мініп, тізгін ұстаған белсенділерімсіз барлық проблеманы «интернационалист» болып алған соң шешеміз деген ойда...» – деп ұлтсыздықты жақтаушыларды сынайды.

Автор: «Қазақтар үшін ұлтжандылық – бүгінгі таңда табиғи өмір салты... Кез келген ұлттың асыл арманы – азаттық. Өз тағдырының тізгінін өзі ұстауға ұмтылу – ұлттың ұлт болуының киелі қасиеті... Әлем қазақтарының рухани бірлестігін сақтау үшін оқулықтармен, баспасөзбен, бұқаралық хабар-ошар тетіктерімен қамтамасыз етуге бір орталықтың – Қазақстанның ұйытқы болуы, олардың емін-еркін қатынас жасауына жағдай туғызуы, шет елдердегі қазақтардың туған жеріне қайтуын республиканың стратегиялық бағытына айналдыру керек», – деген қорытынды пікір ұсынады.

Автордың: «ХІХ ғасырға дейін ұлт пен ұлттың, ел мен елдің арасындағы қақтығыс, соғыс ашық түрде болып келсе, ХХ ғасырда бір ел екінші елді жаулау, отарлау үшін басқаша тәсілге көшті. Мұны «идеологиялық соғыс» десе де болғандай... Бүкіл әлем американдық талғамды пір тұтуға ден қойып бара жатыр. Әсіресе рухани өрістерде американдықтардан басталған «жабайы азаттық» әуезе болып барады...

Санасы теріс қарап кеткен ұрпақтың есін кіргізу қиынның қиыны... Ол үшін «өткенді ұстаз тұтып, бүгінге жауапкершілікпен қарау арқылы сананы құлдықтан құтқаруымыз керек», – деген салиқалы ой түйіні көп нәрсені аңғартқандай.





А. Сейдімбектің 1997 жылы «Санат» баспасынан жарық көрген «Қазақ әлемі» кітабы туралы ой-пікір





Нұрдаулет Ақыш





ҚАЗАҚТАНУҒА ҚОСЫЛҒАН ЕҢБЕК




Бұл кітапта ғылыми әдебиетке тән зерттеушілік сипат айқын. Автордың ой-тұжырымдары көбінесе дәйексіз болжам, дәмегөй сәуегейлік емес, байыпты талдаулардан өтіп, сарабдал сараптаулар орнын тапқан тиянақтаулар. «Этномәдени пайымдау» деген анықтама берілген бұл қомақты дүние тек тарихи деректерге, архивтік айғақтар мен көз көріп, құлақ естіген мысалдарға құрылған.

Аты айтып тұрғандай, кітап мәліметтерді ой көзімен зерделей отырып, ықшамдап жинақтап, қазақ халқының кім екенін, оның адамзат өркениеті тарихында алатын орнын мейлінше түйіндеп көрсетуді мақсат етеді. Шығармада халқымыздың қысқаша тарихы, салт-дәстүрі, шаруашылық-кәсіптік бағыт-бағдары, мәдени-рухани келбеті, қаһармандық көзқарасы, тұрмыстық әдет-ғұрыптары, психологиясы, әдебиеті мен өнері, қоғамдық келбеті, бір сөзбен айтқанда, ұлтымыздың халықтық сипаттары тегіс қамтылған. Тарихи шолу жасаған жағдайда осылардың қай-қайсысын да бір-бірінен жіліктеп ажыратып, майдан қылшық суырғандай әрқайсысын автономды түрде дербес талдауға болмайтыны мәлім. Автор өз ойын жүйелеп, салалап жеткізу үшін әр тақырыпты індете тарқатып, іркілмей түйін жасап отырғанымен, халық, ұлт болмысын құрайтын басты-басты компоненттердің арасына «Қытай қорғанын» тұрғызып, шектеп тастамайды.

Көлемі 26 баспатабақ болып келетін қалың кітапты шекілдеуікше шағып, жіліктей талдап берудің мүмкіндігі, шағын рецензия, қалай тартсаңыз да, бәрібір шектеулі. Сондықтан сағыздай созып сараптап жатпай-ақ, баға берумен ғана қанағаттануға тура келеді.

Автор ежелгі қазақ жерінің, онда өмір сүрген тайпалардың тарихын сонау ықылым заманынан бастағанда ең алдымен дүние ғалымдарының зерттеулерін бұлжымас дәйек етіп алады да, біздің дәуірімізге қатысты мәселелерді қозғаған сайын аяқ тірейтін ауқымды кеңейте түседі. Дала төсінде сақталған тарихи қазба материалдардың сілемдері, ел аузындағы әңгімелер, көне молалар, қорғандар, мазарлар, заттар мен бұйымдардың сынықтары, архивтік айғақтар, қысқасы, зерделі зерттеушінің қолына түскен деректі-дерексіз зат атаулының баршасы жамырай сөйлеп жатады. Оларды сөйлететін, әрине, ғалым-қаламгердің салыстырмалы методологияны қолдана отырып, байыппен жасайтын талдаулары. Кітапты жазу барысында автор қыруар түпнұсқа еңбектерді сана сүзгісінен өткізген, архивтердегі адам қолы тие бермейтін қаттамаларды ақтарған, қазақ жерінің талай жазирасын тақымы талғанша шарлаған, кәріқұлақтардың қайталанбауы мүмкін әңгімелерін ала қағаздың бетіне аптығып-асықпай, сабырмен аударып үлгерген. Бір сөзбен айтқанда, «Қазақ әлемі» атты этномәдени пайымдау – Ақселеу Сейдімбектің ондаған жылдар бойғы тірнектеп жинап, жалықпай жазып келе жатқан салмақты еңбегі. Бұл арада, әлбетте, кітаптың физикалық салмағынан бұрын ондағы ой салмағының ауырлығы ауызға алынбақ. Ал ол салмақтың мөлшерінің қандай екенін бағалап беруге жалаң рецензент ретінде менің құдіретім де, құзіретім де жетпейді.

Қазақ әлемінің әр саласына, әр тарапына қатысты автордың өзі жасаған ой қорытулар, тұжырым-пайымдары, өзі жасаған түйін-байламдар осы кітаптың басты табысы дерлік. Мысал ретінде солардың біреуін айтып өтейік.

Бүгінгі таңда мәдениет туралы екі түрлі түсінік бар екен. Оның бірі – мәдениет пен өркениет біртұтас құбылыс деп қараушылық. Екіншісі – мәдениет санатына тек қана рухани-эстетикалық саланы жатқызушылық.

«Мұның екеуі де жаңсақ ұғым, қате үрдіс, – дейді автор. – Абзалы, қоғам мен мәдениетке біртұтас әлеуметтік системаның әр түрлі аспектілері ретінде қараған жөн. Былайша айтқанда, мәдениет дегеніміз қоғамның өмір сүруінің міндетті қызметі болуы керек» (69-бет).

Осы оқшау тұжырымды одан әрі індетіп, ілгерілей отырып, автор: «Мәдениет дегеніміз – қоғам өмірінің дара бөлігі немесе оқшау саласы емес, керісінше, сол қоғам өмірінің біртұтас қалпындағы мәнді де құнды айғағы», – деген тұжырым жасайды (70-бет).

Сондай-ақ, көшпелілер шаруашылығының отырықшы жұрттардың шаруашылығына қарағанда тұрақтылығы мыңдаған жылдар бойы өзгермей келе жатуы да назар аударатын фактор. Мұның өзі көшпелілер қоғамының рухани тазалығына айрықша әсер еткен деп пайымдай отырып, еуропалық үлгіде ойлайтын ғалымдардың кейбір тұжырымдарына дәлелді түрде қарсылық көрсеткен. «Жер төсін тырмалаған отырықшыларға қарағанда, көшпелілердің өндірістік негізі әлдеқайда берекелі болды» (330-бет), – деген батыл пікір ағылшыншаға немесе орысшаға аударылса, үзілді-кесілді ой айтуға дағдыланған талай «ғұламаны» біз сұғып алғандай шоршытып түсуі ғажап емес.

Кітапта қазақ әлемінің өзіндік бет пішінін оқшаулап көрсететін жағдаяттар жеке-жеке сарапталып, түйінделіп отырады. Мұсылман діні таралмай тұрып-ақ әлем әміршісі деп Тәңірді таныған көшпелілердің дүниетанымын ашып көрсету мәселесінде автор қаламы көсіле жортады. Тәңірге табынушылық кезеңдегі талғам-түсініктің қай-жағынан да қисынға сыйымды, ғылыми негізді екеніне автордың көлденең тартқан мысалдары жеткілікті-ақ. Кейін осынау дүниетаным ислам дінінің қағидалармен оңай үйлесім тапқан. Өйткені ислам негіздерінің өзі қисынсыз туған, зорлықпен таңылған нәрсе емес қой. Қазақтың ырым-сырымдарының қай-қайсысын да жаратылыстан тыс кездейсоқ күштердің ықпалымен өмірге келген деп айтуға болмайтынын да Ақаң айпарадай айқын айғақтармен дәлелдейді.

Сөйтіп, қазақ өмірін қоғамдық, мәдени, этнографиялық және әлеуметтік жағынан талдай отырып, автор бұрыннан қалыптасқан қағидаларға ішінара өзінше толықтыру, өзгертулер жасап отырады. Кітаптың өмірге келуінің басты мақсаты – Еуразия материгінің кіндігіне орналасқан қазақ деген халықтың кім екендігін, оның дүние жүзі өркениеті тарихында алатын орнын анықтау болып табылады. Кітапты тіпті энцеклопедиялық биік өреде, ғылыми талап-деңгейінде жазылған деп бағаласақ артық айтқандық бола қоймас.





М. Жолдасбеков, Қ. Салғараұлы, А. Сейдімбектің 2001 жылы «Күлтегін» баспасынан жарық көрген «Елтұтқа» кітабы туралы ой-пікірлер





Жомарт Әбдіхалық





ЕЛТҰТҚА




Барды көріп, бағалыны айырмау, ең азы айналадағы артық пен кемді, ақ пен қараны тани алмай күн кешу – қай кезеңде де кешірілмес кемтарлықтың нышаны. Оған мойынсұну – қорлық, одан қол үзіп, құтылу әрекеті – ерлік.

Осының екеуін де басынан кешіп отырған біздің туған жұртымыз өз тіні мен өз мінін ертелі-кеш сабақтап, сара жолын сараптай беруі қажет. Мұның бір бағдары – өйткенге айқын баға, орнықты көзқарас қалыптастыру.

Келешекке кең ашылып келбет түзегенімізге онша көп болған жоқ. Мемлекеттік кейпімізге терең тамырдан нәр алып, ақиқат тарихтың, әлемдік өркениеттің айдынынан танылуы үшін қандай тылсым істер күтіп тұрғаны да белгілі. Әйтеуір тәуелсіздігіміздің арқасында соңғы он жылдың қарасында бұрынғы теріс таңылған тарихи сана, тарихи танымдағы кемтарлықтан көз ашудың жолы салынып, жобасы қалыптасып келеді.

Ел тарихы мен әлеуметтік-саяси тағдырымызға қатысты көп дүние жинақталып, баспа жүзін көріп, көп жайымыз жаңаша байыпталу үстінде.

Бірден айтып қояйық, ондай лақ етіп жаппай жазылған еңбектердің асыра сілтеуі де, анықталмай жатқан әсіреңкі тұстары да аңғарылмай жатқан жоқ. Дегенмен, халықтық сана мен қарымды зердеге қуат беретін тарихшы ғалымдар, салауатты зерттеуші, зиялы топ осы күннің өзінде едеуір іс тындырып үлгерді. Біз назар аударып отырған мына «Елтұтқа» (Ел тарихының әйгілі тұлғалары) атты тың туынды – сондай ыстық буы басылмаған ілкі еңбектің бірі. Оның авторлары: Мырзатай Жолдасбекұлы, Қойшығара Салғараұлы, Ақселеу Сейдімбек.

Қазақтың рухани, мәдени, тарихи өміріне көкірегі ашық, зердесі жетік ғалым-қаламгерлер бұл жолы қандай ғаламатты дүниеге келтіреді деп ойлауларыңыз әбден мүмкін.

Ойласақ ойлағандай, расында да, айрықша бітімді, қамтуы мен қазыналық мазмұны әрбір адамға мол дерек, мағлұмат беретін бұл кітап авторлардың тарих және тарихи тұлғалар жөніндегі зор пайымын танытқандай екен.

Жеке тұлғаның тарихтағы орны туралы тарих философиясында талас пікірлер әр алуан. Біздің зерттеушілеріміз де бұл тұрғыдан тоқтамды танымдық-әдіснамалық тұжырымнан ада емес.

Авторлар «Тарих және тұлға» атты кіріспе бөлімде ел тарихын әйгілі тұғалары арқылы зерделеу – қазақтың дәстүрлі таным-түсінігінде ертеден қалыптасқан үрдіс деп пайымдайды. Қазақтың қария сөздерінде, яғни шежірелік зердесінде тарих ұдайы жеке тұлғалардың өмірдерегі арқылы танылып отырады. Қоғамның саяси-әлеуметтік, мәдени-рухани ахуалы ұдайы жеке тұлғалар болмысы арқылы көрініс табады. Содан болу керек, қазақтың дәстүрлі философиялық пайымдауында өмірді өзгертуден бұрын, алдымен адам санасын шыңдауға көбірек мән беріледі. Дәл сол сияқты шежірелік дәстүрде де қоғам дамуының жалпы ахуалынан бұрын, алдымен адам туралы мағлұмат беру – басты нысана. Бұл – авторлар тұжырымы.

Сахара төсінде әр кезеңде туындаған тарих туралы еңбектердің баршасы ұдайы жеке тұлғалардың өмірдерегін негізге алу арқылы жазылған. Әрідегі Түркі қағанатының (VI-VII ғғ.) баһадүрлеріне орнатылған тас ұстындардағы жазбалардан бастап, одан берідегі Рашид-ад-дин, Бабыр, Дулат Мұхамед Хайдар, Әбілғазы Баһадүр хан, Ұлықбек, Жалайыр Қадырғали би, Өтеміс қажы, Шәкәрім қажы, Құрбанғали Халид, Мұхамеджан Тынышбай сияқты тарихшылардың бәрі де жеке тұлғалар өмірі арқылы тарихты зерделеген, қоғам дамуының үрдістеріне ден қойған.

Қазақтың шежірелік зердесінде адам – тарихтың негізгі тұлғасы, адам сапасы – тарихтың қозғаушы күші...

Авторлар келтірген мұндай қағидаттар, әрине, тұтас тарихи танымның бір қыры ретінде ғана жолға жүреді, кәдеге жарайды деп есептейміз. Ал бүкіл тарихи таным үрдісін тек тарихи тұлғалармен ғана шектеліп немесе шендестіре қарау объективті ақиқаттың логикалық және диалектикалық сабақтастық бітім-болмысын бере алмайды. Мұны олар әу бастан-ақ сезген. Ол үшін олардың ғылыми тұрғысына, алып отырған объектісін өз аясында ғана шектеп қарайтын біліктілігіне және кітаптың (оқу құралы ретіндегі) мақсатына айқын келіп отырғандығына риза боласың.

«Елтұтқа» – қазақ ғылыми-тарихи басылымдарының ішіндегі соны туынды. Бұл кітап арқылы, онда ғұмырдеректері баяндалатын тарихи тұлғаларды көз алдыңнан өткізе отыра, бүкіл Еуразия алабындағы, оның ішінде Ұлы Даланың төл перзенті – түркі текті қазақ этносының, ұлтының қандай қиын-қыстау тарих белестерінен өткенін жан-жүрегіңмен сезінесің. Ең азы екі мыңжылдық аяда бой көрсеткен тарихи тұлғалар ел өмірінің, иісі қазақ жұртының қандай қатпарлы, қилы-қилы кезеңдерден өткенін көз алдыңа жайып салады. Мұны әр тұлғаға арналған шағын деректеме, шежірелі баяндаулардан сезіп әрі оның тұжыра айтылған иірімдерінен ой өрістетіп, тарихи тағдырымыздың қалай өрім тартқанына ден қоясың.

Бүгінгі халықтық қалпымызға дейін Ұлы Дала төсінде қандай ғұмыр өткен? Оның әлемдегі орны қандай? Бүгінгі біздің сабақ алар, өнеге тұтар өткеніміз кімдер арқылы келешекке жол тартпақ?..

«Елтұтқаны» шолып, зерделей оқып отырғанда осы сұрақтардың жауабы мол дерекпен дәйектеліп, қисынын тауып айқындала берді, айқындала берді.

Әлемдік тарих, әлемдік өркениет шежіресінде Ұлы Даланың есесі мен еншісі әзірге толық мойындалып отырған жоқ. Оның бер жағында, қазақ этносы мен ұлтының өзіндік тарихи тұрағы, бітім-болмысы, әлеуметтік-саяси тағдыры болуына қарамастан, оның әйгілі тұлғалары, мәдениеттегі үрдісі енді-енді ғана жүйеленіп, жүз танытып келеді. Мұндай жағдайда 120-ға тарта тарихи тұлғалардың сипаты мен дерегін әйгілеген авторлардың еңбегі үлкен энциклопедиялық қарымдылыққа парапар.

Кітаптың төрт тарауға жіктеліп, пішін құрауында және оған енген тұлғалардың қатары әлі де толыға түсуінде шәк бар деп ойламаймыз. Ал қазіргі бітімінде бұл еңбек рухани әлемімізге ең бір шежірелі туынды болып қосылып тұр. Басы сонау байырғы заман тұлғаларынан бастап ғұн, түркі, Алтын Орда, Қазақ хандығы, жаңа заман тұлғаларын саралап-шежірелейтін бұл кітап елім, жұртым дейтін әрбір өзекті жанның зердесін жаңа бір леппен желпитіні хақ.

Мүде қаған кім? Әйгілі Еділ (Атилла) ерлігін тарихтың қандай сипатымен айқындауға болады? Немесе Тоныкөк пен Күлтегінді алыңыз. Кітапта өте ұғымды баяндалған мол деректер бұл тарихи тұлғалардың бүгінгі тәуелсіз еліміздің қазіргі және болшақтағы ұрпақтарымен қалай табысқанын паш етеді.

Ата Қорқыт, баба Қорқыт жөнінде қайшылықты пікір аз емес. Ол жөнінде мынадай сиапттама берілген: «Қорқыт (VIII-IX ғғ.) – оғыз-қыпшақ тайпаларының ұлы ойшылы, батагөй абызы, дәулескер күйшісі, келер күнді болжайтын көріпкел данасы. Оның өмірде болғаны, Сыр бойы мен Сарыарқа алабында ғұмыр кешкені, нақтылы тарихи тұлға екені бүгінгі күнге дейін жинақталған ғылыми деректер бойынша күмән қалдырмайды. Ата жағынан Қорқыт оғыз тайпасының Қай (Қайыспас) дейтін атасынан тараса, анасы жағынан қалың қыпшақ нағашы жұрты болып келеді...

«Қорқыт батыр емес, абыз (патриарх), халық даналығын бас болып паш етуші және сақтаушы, оның парасатына дүйім жұрт ден қояды», – дейді В.В. Бартольд. – Бұл тұжырымды Қорқыттан жетті дейтін мынадай нақыл сөздер орнықтыра түседі: «Қара есектің басына жүген таққанмен, тұлпар болмас: күңге сары пай шапан жапқанмен, бәйбіше болмас», «Анадан өнеге көрмеген қыз жаман, атадан өнеге алмаған ұл жаман», «Ата даңқын шығарып, өзінің тегін қуған балаға ешкім жетпейді», «Өтірік сөз өрге баспайды» (профессор Ә. Қоңыратбевтың аудармасы).

Түркі халықтарының ішінде Қорқыт күйлерін сақтап, бүгінгі күнге дейін жеткізе алған бірден-бір халық қазақ болып отыр». Міне, дәл осы деректің өзі қыруар күмәннің түйінін шешеді.

Л.Н. Гумилев атындағы Еуразия ұлттық университетінің ғалымдары әзірлеген бұл әмбебап шежірелі еңбектен Отан тарихындағы ел жадында қалған қолбасшы, батыр, қайраткер, дарынды өнер иелерінің әйгілі еңбектері, дара бітімдерімен сап түзеп, тұлға танытады. Оның қайсыбірін қайталап айтып жату қажет емес деп есептейміз.

Дегенмен, кейбір тұлғалар жөнінде кейінгі кезде күмәнді бағалар етек алып, олардың тарихи орнын айқындауға келгенде әр түрлі емеуріндер желдей есіп жүргенін білеміз. Мәселен, Сәкен Сейфуллин туралы. Авторлар оның ұлт перзенті ретінде толымды еңбек сіңіріп, тағдырлы ғұмыр кешкенін тиянақты байыптай алған: «Сәкен – қазақтың маңдайына біткен біртуар дара тұлғалардың бірі. Ол өз ұлтын қалтқысыз сүйіп, халқына жойдасыз еңбек сіңірді, бұл жолда Сәкен социалистік жүйені, оның идеялық дем берушісі коммунистік партияны халықтарға бақыт пен бостандық әкелуші деп сенді. Тіпті, сенбеген күнде, сөз жүзінде мейлінше тартымды коммунистік партияның саяси платформасын ұлттың көгеріп-көктеуіне пайдаланбақшы болып жан-тәнімен қимылдады. Алайда...

Демек, тарихи тұлғалардың тағдырын парықтағанда, олар қандай жолды таңдағаны бойынша бағаланбауы керек, халқына қаншалықты қызмет еткені, қаншалықты еңбек сіңіргені, қаншалықты жілігі татитын мұра қалдырғаны бойынша лайықты бағасы берілуге тиіс. Тарихи әділдіктің де, тарихи-әдіснамалық ұстамның да қисыны осы. Бұл тұрғыдан келгенде Сәкен – халқымен мәңгі бірге жасайтын, халқының мәңгі сый-құрметіне лайық біртуар тұлға».

Міне, мұндай ұстаным – басқа да бірқатар «күмәнді» тұлғалар жөнінде әділетті дәйек бола алатын өлшем.

Кітаптың түйін тарауы «Тәуелсіз Қазақстан» аталып, қазірдің өзінде тарихымыздың тұғырдағы тұлғасына айналған Нұрсұлтан Әбішұлы Назарбаевқа салиқалы сипаттама беріледі.

Қарап отырсақ, еңбегі мен өмірі елімен, халқымен тағдырлас тұлғалар кезең-кезең тарихтың, белең-белең тіршіліктің қалпын елестете алады екен. Осы парызды оқулық кітаптың авторлары абыроймен атқарып шыққан.

«Елтұтқа» – деректілігімен құнды еңбек. Мұнда қазақ халқы алғаш рет өз атамекенінің тұрғылықты (автохонды) халқы ретінде қарастырылып, оның ұзына тарихы саяси-әлеуметтік және мәдени-рухани сабақтастықта зерделенеді. Кітапта әрбір тарихи тұлға түрлі түсті суреттермен берілген әрі ол суреттерді салу барысында тарихи, этнографиялық және антропологиялық деректер мұқият ескерілген. Жас ұрпақтың тарихи зердесін қалыптастыруда көрнекі деректің ықпалы ерекше екенін ескерсек, кітап мазмұнын толықтыру мақсатында алғаш рет ұсынылып отырған бұл бейнепортреттердің мән-маңызы ешкімге де күмән тудырмасы анық.

Отанды, елді сүюге, әрине, көп дәлелдің қажеті жоқ. Ол – сенің жарық дүниедегі жалғыз ғана мекенің. Туған жұртың. Сондықтан оған деген сезіміңе шоқ тастап тұтанғың келсе, дәл осы «Елтұтқаны» қолға түсіріп, бір шолып өтші деуге біздің әбден хақымыз бар.





Сүлеймен Мәмет





ЕЛ ТАНЫТАР ЕРЕКШЕ ЕҢБЕК




Л.Н. Гумилев атындағы Еуразия ұлттық университетінің ғалымдары республикамыздың қоғамдық ғалымдар саласындағы жетекші ғалымдармен тізе қоса отырып шығарған «Елтұтқа» атты оқу құралының атауы мен құрылымы үлкен салмақ көтеріп, бүгінге дейінгі белгілі тарихымызды бағзы замандардан бастап көктей өтуге, даналығымен де батырлығымен, сұнғылалығымен де шешендігімен дараланған тұлғалар арқылы халқымыз жүріп өткен жолдың бүкіл тағылымы мен қасіретін, арманы мен жеңістерін кең ауқымда көрсетуге, ең бастысы, Қазақстан тарихын әлемдік тарихи үрдістің құрамдас бөлігі ретінде қарастыруға мүмкіндік берген. Осы уақытқа дейін әрісі Шпенглер, Тойнби, Ясперс сияқты адамдардың, еңбектері дүние жүзінің ақыл-ойына ықпал етіп отырған тарихшылардың, берісі Ресей тарихшыларының еңбектерінде түркі әлемі, оның ішінде Еуразия көшпелілерінің әлемі адамзат өркениетінің аясында қарастырылмай келді. Тіпті көшпелілер мәдениетінің туындылары тобырлардың мардымсыз дүниесіндей саналды. Мұндай ой-тұжырыммен санасы уланған ұрпақтан асқақ рухты да биік отаншылдықты күту қиын еді. Міне, осы олқылықтың орнын толтыратын «Елтұтқа» атты кітаптың авторлары: Мырзатай Жолдасбекұлы, Қойшығара Салғараұлы, Ақселеу Сейдімбек. «Kulteqin» баспасы шығарған үш автордың бұл дүниесі екі жарым мың жыл аясын қамтып, Қазақстан топырағында ғұмыр кешкен 120-ға тарта тарихи тұлға туралы сыр шертеді.

Кітап «Байырғы заман», «Орта ғасыр», «Жаңа заман», «Тәуелсіз Қазақстан» атты төрт бөлімнен тұрады. Өткен бейсенбі күні Еуразия ұлттық университетінде осы аталмыш еңбектің тұсаукесер рәсімі өтіп, оған елорда жұртшылығының өкілдері, сенаторлар мен Мәжіліс депутаттары, министрлер, еліміздегі барша жоғары оқу орындарының ректорлары, болашақ ел тұтқасы болар жастар қатысты.

Алғашқы сөзді кітап авторларының бірі, университет ректоры Мырзатай Жолдасбекұлы алды:

– Біздің бүгінгі қалың жұртты осы залға шақырып жинағандағы мақсатымыз – қуанышымыз қойнымызға сыймай, көптен бері зерделеп жүрген еңбегіміздің нәтижесін көрсетейік, таныстырайық, қолына ұстатайық деп талап қылғандық еді. Университетке келген соң оң жағыма Ақселеуді, сол жағыма Қойшығараны алып, қарап отырмайық, бір тіршілік жасайық, әбден жаңқаланып саясиланған, бұрмаланған қазақ тарихын қайтадан зердеден бір өткізіп, ұлы тұлғалар арқылы жұрттың ой-санасының толығуына септігімізді тигізейік деген ізгі ниетпен күндіз-түні көз майын тауысып, жұмыс жасадық. Соның жемісі – «Елтұтқа». Мұнда тарихымызға қатысы болған тұлғаларды, ғұламаларды, қазақ тарихын жасаған даналарды қамтыдық. Жарыққа шығуына ел зиялылары, азаматтары көп ықпал жасады. Сәті түсіп сөйлесіп қалғанда, Елбасы Нұрсұлтан Әбішұлы: «Бұрмаланған тарихымызды өз арнасына қалай түсіреміз, қалай қайта жазамыз?..» – деп тереңнен тамыр тартып, ой салып еді. Осы сөз бізге үлкен түрткі болды. Кітаптың шығармашылық алқасын басқарған Күлтегін бабамыздың еңсесін биікке көтеріп, көшірмесін университет шаңырағының астына әкеліп, айтулы еңбек атқарған, қазір Қазақстан Үкіметінің тізгінін қолға алған Иманғали Нұрғалиұлы Тасмағамбетов болса, ғылыми кеңесшісі күні кеше ғана бәрімізді өкіндіріп өмірден өткен Манаш Қозыбаев еді. Ал пікір жазған – Ұлттық Ғылым академиясының корреспондент-мүшесі, үлкен ғалым Рымғали Нұрғали, – деп тебірене бір тоқтады.

Бұдан кейін ол қазақтың шежіресі ата тарихы, әулет тарихы ғана емес, бүкіл қазақ тарихының мөлдір бастауы екенін, бодан болған үш ғасырда оның тәрк етіліп, табанда тапталғанын, соны тірілтуде, тұлғалар арқылы толықтыруда шежіренің көп көмегі тигеніне тоқталды. Ал сөзде жазылғанды суретте өрнектеп, әр заманда өмір сүрген ұлылардың ұлы бейнесін бояу тілінде сөйлеткен, әсіресе «Бата», «Алтын адам» атты екі панноны салған, кітапты безендірген талантты суретші Нұржан Қарымсақовты жеке таныстырды. Жұрт ілтипатына бөленген қылқалам шеберінің қолтаңбасы кім-кімді де бей-жай қалдырмайды.

«Елтұтқа» кітабындағы жаңалықтар туралы профессор Хангелді Әбжанов жан-жақты сөз қозғады:

– Кітап авторлары кәсіпқой тарихшылар емес, олар – филологтар, – деді ол. – Бірақ үшеуі де әдебиетке тарих ғылымы тұрғысынан, тарихқа әдебиет ғылымы тұрғысынан келген ғалымдар. Сүбелі дүниеде қазақ халқының біртуар ұлдары мен қыздарының жалаң тізбесі емес, олардың мәртебесі, ұлттық және әлемдік өркениетке салған олжасы ұқыптылықпен, бай деректік негізде бейнеленген. Бұрынғы тарихи зерттеулерде қазақтың айтулы адамдары сирек ұшырасатын.

Парламент Сенаты төрағасының орынбасары Өмірбек Байгелді кітап құндылығына өзінің тәнті болғанын, адамның бойында отаншылдық рух ояну үшін тарихыңды білу керектігін, тәуелсіздікке дейін құлдық психологияның құрсауында жүргенімізде отаншылдық рух жойылып кетудің аз алдында қалғанын тілге тиек етіп:

– Енді біз қарап отырсақ, біз ұлы халық екенбіз, біздің жерімізде ұлы мемлекеттер, ұлы көшпелілер мәдениеті өркендепті, – деді. Сонымен бірге кітап авторлары кемерден шықпай, артық сілтеп кетулерге бармай, шындықты көрсеткеніне ризашылығын білдіріп, мұнымен шектелмей, ауқымын кеңейту, әлі де атаусыз қалып қойған айтулы азаматтар туралы деректерді тауып, қосу керектігін еске салды.

– Шынында да, елдің рухани өмірінде елеулі оқиға болып жатыр, – деп бастады өз сөзін бітім-болмысы, сөз саптасы, таным-талғамы бөлек қоғам қайраткері, үлкен қаламгер, сенатор Әбіш Кекілбайұлы. – Тәуелсіздікті өліп-талып алғанымызға бар болғаны он жыл толды. Он жылдың ішінде ел болудың оңай емес екендігін көріп жатырмыз, Ел болып кету ең алдымен елдік сананың қалыптасуына байланысты. Елдік сананың қалыптасуы енді-енді қолға алынып жатыр. Тәуелсіз мемлекеттің тұңғыш басшысы Нұрсұлтан Назарбаевтың бастамасымен осыдан бірнеше жыл бұрын Ұлттық тарих жылын атап өттік. Соның арқасында біз өзіміз туралы өзгелердің қоржынында қалған мәліметтерді жинап, жарыққа шығардық. Тарихқа жаңа көзқарастың бір көрінісі – осы «Елтұтқа». Бұл кітаптың дүниеге келуінің ар жағында жаңадан қалыптасып келе жатқан көзқарастарды байқауға болады. Кезінде біз халық дейтін сөзбен ұлт деген сөзді, ұлт деген сөзбен азамат деген сөзді, халық деген сөзбен мемлекет деген ұғымды көлегейлеп келіп, құртып жібердік. О заманда да, бұ заманда да елдіктің тізгінін ұстап келе жатқан көш бастаушыға тиісетін үрдіс шықты. «Хан баласы ақсүйек, ата жауым сен едің» дегенді Құранның сөзіндей қайталап отырдық. Соның салқыны қазірдің өзінде бар. Демократиялық делінетін әңгімелердің көпшілігінде жағадан алып, жармаса кетуге, біреулерге тіл тигізуге, әбден боршалап мытып тастауға ұмтылу байқалады. Біздің талайымыз әлі баяғы қайта құрудың желігінде жүргендейміз. Ол қайта құру империяны құрту үшін жасалған, мемлекетті орнықтыруды емес, құлатуды көздеген іс еді. Ал біздің санамыз да, өкпеміз де, бопсамыз да сол кездің желігінен әлі арылып болмаған сияқты. Біздің тарихты тарихи санаға айналдыру өте күрделі мәселе. Осы қазіргі қазақ еліне, қазақ баласына ең басты құндылық – біздің мемлекетіміз. Ол бәрін бір күнде толтырып тастамады, қарық қылмады деу асығыстық. Рухани құндылықты түгендеуге ұмтылысымыз елдігіміздің барлығын көрсетеді. Елдігі жоқ ел билікке жете алмайды. Мейлі, ол есепсіз байлықтың, тіпті алтынның үстінде отырсын. Бірақ елмін дей алмайды. Жер бетіндегі халықтың бәрі елдікке жетіп жатқан жоқ. Біз – жеткендердің қатарындамыз. Сондықтан ендігі жерде тарихты отантану, ұлттану, тұлғатану деп саралап алсақ, тарихи сананың қалыптасуына көп септігін тигізері анық. Тарихты таразылаған кезде ескеретін нәрсе, өткеніміздің барлығы ойдағыдай еді десек, ол өтірік болады. Өйткені ондай жағдайда қазақ бес ғасыр бодан болып отырмас еді. Осыдан мың жыл бұрынғы ұлттық туымыз қайта көтерілді. Ендігі мақсат – үлкен-кішісі, жарлысы-байы, баласы-данасы бір-біріне түсіне қарау, бір-біріне иіле білу, бір-бірінен өнеге-тағылым іздеу, оны таба алу, өзінің ұлтын жөнді-жөнсіз беттен алмау, бүгінгіні сыйлай білу, – деп ой түйді сенатор.

Бұдан кейін сөз алған Мәжіліс депутаты, халықтың рухани байлығы үшін жан аямай күресіп жүретін Шерағаң – Шерхан Мұтаза тарихты жазатын адамдардың жүрегі, қолы, ары, ниеті таза болу керектігін баса айтты:

– Жаратушы құдірет адамды жаратқанда ақыл берді, сана берді, сөз берді, ал ниетін өзіне қалдырды. Содан бері адам баласында әр түрлі ниеттілер кездесудей кездесіп келеді. Мен тарихшы емеспін, тарихты жете де білмеймін, әсіресе қазақ тарихын. Ол менің дүниеден көрген әділетсіздігім шығар. Он жылдықты бітіргенше бізге қазақ тарихын оқытпады. Жоғары оқу орнын Мәскеуде бітірдім. Менің білетінім – басқа елдердің тарихтары. Көшпелілердің тарихы жоқ, мәдениеті жоқ, өркениетке үлесі жоқ, сондықтан тарихтың арасынан түсіп қалуы керек деп оқытты. Міне, бұл – қорлау. Сол қорлықты көріп келдік. Және қайталадық та. Енді, құдайға шүкір, ел болдық. Тәуелсіздік болмаса мынандай кітап шығар ма еді? Күні-түні бас алмай қарап шықтым. Жалықпай оқыдым. Кейбір кітаптарды оқып жатып ұйықтап кетесің. Тіпті ұйықтау үшін де оқитын кітаптар болады... Бұл кітаптың бір артықшылығы – ұлы тұлғалар туралы 1-1,5 беттің көлемінде мол мағлұмат бере алады. Бұл – авторлардың шеберлігі, осы жағынан келгенде, тарихты осылай саралаған бұл үш азаматты баһадүр десе де болады. Бұрын сүмірейтіп көрсетілетін ұлт рухы мұнда биіктепті, – дей келіп, бұрын біраз дау тудырып жүрген тұлғалар туралы түрлі пікірлерге нүкте қойылғанын нақты дәйектермен атап өтті.

Білім және ғылым министрі Шәмша Беркімбаева кітаптың Тұмар ханшадан басталғанының өзінде үлкен мән жатқанын, қазақ халқының қызын сыйлап, анасын құрметтейтінін, соның бір белгісіндей қасиетті тілінің алдына ана сөзін қосуын, қазақ қыздарының ерлермен бірге ел қорғауға қатысқанын атап айтты:

– Бұрын-соңды Қазақстан тарихынан жазылған кітаптарда жеке тұлғалар жеткілікті зерделене бермейтін. «Елтұтқаны» оқи отырып қазақ жерінің киесі де, иесі де оның даналары болған екен-ау деген ойға қалдым. Ұлттық мәдениетіміз бен болмыс-бітіміміз, тіліміз бен дініміз, қайратымыз бен намысымыз тарих толқынында шыңдалған екен. Ел ерсіз болмайды, ер елсіз болмайды. Небір дуалы сөздер осы даналардан қалыпты. Қазір Астанадағы кейбір дүкендерге барсаң, безендірілуі көз арбайтын «Я – вор в законе», «Мой отец – убийца», тағы басқа жат кітаптардан көз сүрінеді. Солардың орнын осындай танымдық дүниелер алса ғой, шіркін. Менің пайымдауымша, бұл кітап жастардың қолынан түспеуі керек. Бұған осында отырған жоғары оқу орындарының басшылары ұйытқы болса екен. Тіпті бұл кітапты мектептерге дейін оқыту ләзім. Себебі тілі жатық, нағыз қазақтың құнарлы тілінде жазылыпты. Осындай кітаптарды оқыған ұрпақ, тілін білумен қатар, ұлы тұлғалардай болуды арман етеді. Рухы биіктеп, ұлтын сүйіп, отаншыл болып өседі, – деді.

Парламент Сенатының Әлеуметтік-мәдени даму жөніндегі комитет төрағасы Қуаныш Сұлтанов Қытай елінде жатқан Еренқабырға мен Алтайдың ұштасып жатқан тұсынан сан мыңдаған бұлақтар бастау алып, Қара Ертісті құрап жатқанын, сол өзендердің ішінде суы молы Қыран, Буыршын, Алқабілек өзендері екенін мысалға келтіріп, «Елтұтқаны» қалың қазаққа ұсынып отырған үш азаматты сол өзендермен салыстырады. Ол сонымен қатар көп толғандырып жүрген тіл мәселесіне де, оқулық жайына да көңіл бөліп, оны дұрыс жолға қоюдың басы осындай халыққа қажетті, ұрпақтың ой-санасын оятатын кітаптар екенін еске салды:

– Мұндай игі қадам алдағы уақытта да жалғасын табу керек. Тіпті бұл «Елтұтқа» деген ұлттық энциклопедияның бастауы болса да еш артықтығы жоқ. Цинь империясы туралы 300-ге жуық томнан тұратын дүние бар. Осы секілді еңбектердің жиі жариялануы болашақ ұрпақтың ой-санасын өсіреді, елге деген ілтипатын арттырады.

Жұртшылық қолына жаңа тиіп жатқан «Елтұтқа» туралы айтқанда, бұл кітаптың «Бата» атты көлемді паннода бейнеленген тұлғаларды ғана арқау ете отырып, өткеніміздің өнегесін қалың оқырман қауымға ұғынықты тілмен, барынша сығымдалған күйде әңгімелеу басты мақсаты болып табылатынын әрі тарихты осы тәсілмен баяндаудың тұңғыш талпынысы екенін де ескерген жөн. Танымдық мақсатты алға қойған кітаптан одан өзгені талап ету де артық болар еді. Қалай дегенде де «Елтұтқаның» елтануға өзіндік үлесін қосатыны күмәнсіз.

Тұсаукесер рәсімі сан ғасырлардағы ұлылардың күйіне ұласты. Заманалар үнін жеткізген сырлы сарындар бірінен кейін бірі күңіреніп, сөзбен жазылған тарих күй күмбірінде бейнеленіп жатты.





Меңдігүл Шындалиева





ТАРИХИ ТҰЛҒАЛАРДЫ ЗЕРДЕЛЕГЕН




Қазақстанның тәуелсіз он жыл аясын ойша зерделеп көрсек, қазақ мәдениетін, рухани байлығын таразылауда, танытуда біраз шаралар іске асып жатыр. Бұрын Қазақстан тарихын жұқа оқулықтардан атүсті оқитынбыз. Ал еліміздің тарихын әйгілі тұлғалар арқылы зерделеу – тәуелсіздіктен кейін ғана қолға алынып, жақында республиканың қоғамдық саласындағы жетекші ғалымдары біріге отырып «Елтұтқа» атты оқу құралын жарыққа шығарды. Бұл Қазақстанның білім беру саласындағы, оның ішінде қоғамдық ғылымдар саласындағы бұрынғы ескі көзқарастарды, тұжырымдамалық идеяларды қайта қарап, уақыт талабына сай жаңаша пайымдаған еңбек деуге болады. «Елтұтқа» бұрынғы көзқарастар мен ұстанымдарға жаңаша сипат беріп, ел тарихын әйгілі тұлғалар арқылы зерделеуді мақсат еткен.

Кітап «Байырғы заман», «Орта ғасыр», «Жаңа заман», «Тәуелсіз Қазақстан» деген төрт тараудан тұрады. Бұл оқу құралында Қазақстанның тарихы алғаш рет әлемдік тарихтың құрамдас бөлігі ретінде қарастырылып, Еуразия көшпелілері, түркі дүниесі туралы тарихи объективті ақиқатқа ден қойған. Бұл кітапты тәуелсіздіктің арқасында өмірге келген рух азаттығының жемісі деуге болады. Қазақ халқының әйгілі тұлғаларын тарихпен шендестіре таныту, жеке тұлғаның халық арасынан шығатынын, тарихи дамуға халық негіз болатынын кеңінен түсіндіреді.

«Елтұтқа» кітабының бірінші тарауында қазақ даласының ежелгі заманнан бастап қалыптасқан көшпелі өмірге сай мәдениеті, өнер туындылары, құндылықтарды парықтайтын салт-дәстүрлері орныққандығын нақтылы дерек-айғақ арқылы атап көрсеткен. Байырғы заманда өмір сүрген Тұмар ханша (570-520), Тұманұлы Мүде қаған (228-174), Мыңзықұлы Еділ (Атилла) қаған (410-453) сияқты әйгілі тұлғалардың өмірлері арқылы тарихты зерделеуге, қоғам дамуының үрдістеріне назар аударған «Елтұтқа» кітабының осы сияқты ғылыми-әдіснамалық ерекшеліктерін атап өтуге болады. Біріншіден, қазақ даласындағы соңғы екі-үш мың жыл аясында өткен шежірелі тарихты алдыңызға жайып салады. 120-ға тарта әйгілі тұлғалар, әр ғасырда, әр заманда өмір сүрсе де, ел мен жер көсегесінің көгеруін аңсап өткендігіне, рух тұтастығын аңсағандығына жүздеген айғақты көлденең тартады.

Екіншіден, тарих ғылымында жаңа мойындала бастаған «жаңаша әлеуметтік тарих», «тарихи антропология» деп аталатын соны ізденістер негізінде жеке тұлғалар арқылы тарихты зерделеуді басшылыққа алған. Яғни, адам – тарихтың негізгі тұлғасы, адамның сапасы – тарихтың қозғаушы күші деген әдіснамалық ұстаным кітаптың өзекті арқауына айналған.

Үшіншіден, «Елтұтқа» кітабында соңғы екі жарым мың жылда өмір сүрген, Қазақстан топырағынан шыққан жүзден аса тарихи тұлға туралы энциклопедиялық очерктер берілген. Бұл очерктердің мазмұны, жазылу өрнегі тың. Әр заманның, әр ғасырдың деңгейінен даңқы шыққан әлденеше жүз саңлақтардың нақтылы айғақ-дерегі, объективті бағасы берілген. Бұл энциклопедиялық очерктерде қазақ халқынан шыққан ұлы тұлғалардың өнегесі, адамгершілік асыл қасиеттері, рухани дүниесі, ой-арманы толық ашылған. Елдің ел болуына ұйытқы болған түркі зиялылары ғылыми талғаммен сұрыпталған.

Төртіншіден, «Елтұтқада» әрбір тарихи тұлғаның түрлі түсті суреті беріліп, ол суреттерді салуда тарихи, этнографиялық айғақ-деректер ескерілген. Жас ұрпақты тәрбиелеу мен қалыптастыруда көрнекі деректің рөлі ерекше екендігін ескерсек, бұл суреттердің жас ұрпақ санасына әсері айрықша болса керек.

Бесіншіден, жас ұрпақты отансүйгіштікке, оны ардақтауға баулып, көкірегінде өз еліне деген мақтаныш сезімін ұялату мақсатын көздеген мағлұматтар молдығымен құнды.

«Елтұтқа» қазақ тарихының алтын қазығы, ұйытқысы болған ұлы тарихи тұлғаларға арналған алғашқы оқу құралы болғандықтан, Отан тарихын білгісі келетін жұртшылыққа таптырмайтын қастерлі рухани-мәдени кітап екенін айтқан жөн.

Тағы ескеретін бір жай, Қазақстан – көп ұлтты мемлекет. Білім жүйесі де бірнеше тілдерде жүргізіліп жатқандығын ескере отырып, «Елтұтқаны» орыс тіліне аударса, тек басқа ұлттар ғана емес, орыс тілді өз қандастарымыздың да көңілінен шыққан болар еді және бұл – ұрпақ мүддесіне қатысты ортақ іс деп түсінуге жол беретін қадам.

Қорыта айтқанда, екі мың жыл тарихын жаңа уақыт талабына сай жаңғыртып жазған «Елтұтқа» ұрпақ тәрбиесі, білім беру мәселелерінің межесінен шығатын құнды оқулықтар қатарына жататынына күмәніміз жоқ. Қазақстанның әрбір кітапханасына, әрбір жоғары оқу орнына, мектебіне қажетті құрал екенін уақыт талабы дәлелдеп отыр.





Абай Каиржанов





НА СКРИЖАЛЯХ ИСТОРИИ




Издательством «Кюль-тегин» Евразийского национального университета им. Л.Н. Гумилева выпущена в свет новая фундаментальная книга крупных ученых Казахстана Мырзатая Жолдасбекова, Койшыгара Салгарина и Акселеу Сейдимбека «Елтұтқа», что в переводе означает «История Казахстана в лицах». Эту книгу можно представить и как учебное пособие, и как энциклопедическую историю и культуру казахов, охватывающую две тысячи пятьсот лет, начиная от великого сакского племенного союза и до современной истории независимого Казахстана.

Написана книга очерковым стилем и предназначена для широкого круга читателей. В первую очередь, она обращена к нашей молодежи. В создании этой книги принимали непосредственное участие ведущие ученые – историки, политологи, а также известные государственные деятели, писатели страны – И.Тасмагамбетов, А.Кекилбаев, Н.Нурпеисов, М.Кул-Мухаммед, М.Козыбаев, К.Койгелдиев, Х.Абжанов, Ж.Артыкбаев, Р.Нургалиев и другие. Это свидетельствует о высокой достоверности материалов книги, она неоднократно подвергалась тщательной экспертизе, прежде чем вышла в свет. В композиционном плане книга состоит из четырех частей: 1) Древний мир; 2) Средневековье; 3) Новая история; 4) Новейшая история (История независимого Казахстана).

Такая периодизация является классической, которая свободна от политизированной коньюнктуры, и является единственно научной, признанной во всем мире. Такой подход в исследовании истории того или иного народа был предложен французскими и немецкими историками, которые назвали его антропологической историей народа. Авторы рецензируемой книги использовали антропологический подход в описании истории Казахстана и привлекли жанр исторического портрета. Такая новая парадигма позволяет исследовать историю народа через деятельность ярких исторических личностей. В книге даны очерки 120 исторических личностей, которые оставили след в истории. Ведь через сито народа просеиваются те или иные деятели прошлого и настоящего, остаются на скрижалях истории лучшие из лучших. Именно эти 120 деятелей нашей истории представляют лучшую часть творческого меньшинства. Их имена остались потому, что они сумели сохранить от упадка творческие силы меньшинства, что приводило к усилению мимезиса (добровольного подражания со стороны кара бодун (большинства народа), и в результате усиливалась центростремительная тенденция, приводившая к укреплению социального единства в обществе, как едином целом.

Важным аспектом, на мой взгляд, является стремление авторов показать историю евразийских кочевников в единстве с мировой историей. Ведь территория Казахстана была в древности «перекрестком цивилизаций» (Н.А. Назарбаев). Еще в эллинистическую эпоху (V-I вв. до н.э.) сформировались и начали развиваться различные мировые конфессии на периферии Великой Степи: конфуцианство и даосизм в Древнем Китае, буддизм в северных пределах Тибета, в Месопотамии древние семиты создали монотеистическую религию Яхве. Это демонстрирует плавный процесс аккультурации между Западом – Евразией – Востоком. Парадигмы культуры контактирующих этносов менялись, что послужило образованию высокой духовности и на Западе, и на Востоке. Этому способствовала древнейшая номадическая культура наших предков, которая была воспринята античной культурой в облике величественного Кентавра, превратившегося в метаобраз мировой культуры. В Великой Степи этносы и их суперэтнические обьединения соседствовали рядом, а длительные и постояннные контакты внутри этих образований и государств сформировали особый евразийский менталитет независимо от принадлежности к тому или иному вероисповеданию. Эллинистическая культура увидела и осмыслила эти качества во всаднике-кочевнике. Она сумела постигнуть глобальную гармонию свободного духа и неиссякаемой силы кочевника. Носитель такой культуры способен априори вести диалог культур между Западом и Востоком и создавать ситуацию не только культурного обмена , но и творить свою собственную историю. Эта особенность древней протоказахской культуры глубоко и отчетливо показана через характеристики исторических персоналий авторами рецензируемой книги.

Отметим, что до сих пор история Великой Степи описывалась бессистемно и разрозненно в отрыве от мировой истории. Не прослеживались связи и отношения между разными представителями кочевнической культуры. Эти лакуны в истории Евразийской цивилизации с великой обьективностью заполняются в анализируемой книге.

Впервые рассматривая историю народа, используется принцип хронологической последовательности. История казахского народа – это евразийская история, которая характеризуется открытостью и великой толерантностью общества. Человек такого склада мышления проявляет готовность к восприятию чужой культуры и изумительную способность синтезировать и трансформировать это чужое в свое, воспринимая и перерабатывая эти идеи, вырабатывает свою мировоззренческую позицию. В историческом прошлом она противопоставлялась китайской, иранской, романо-германской и византийской системам ценностей. Такой позиции характерно гармоничное сочетание общечеловеческих и евразийских (кочевнических) ценностей. Эти аспекты в протоказахской истории выпукло и зримо представлены авторами анализируемой книги.

Через персоналии вдумчивый читатель обнаруживает истоки формирования казахской нации и образования государственности казахов. Это произошло тогда, когда многие этносы, населяющие эту землю, на рубеже двух эпох заложили основу степной цивилизации Евразии. Это были саки, юэчжи, усуни, тюрко-язычные народы – древние кыпчаки (ди, уди, байди, жаньди, хуньчы: динлины Алтая), тогуз-огузы, хунны которые в результате метисации и ассимиляции стали основой протоказахской народности. Новая этническая популяция к серидине ХV в. вышла на историческую арену – образовалось Казахское ханство. Казахские жузы обьединяет не только единый кодифицированный великими акынами и сказителями язык, но и единая этнокультура. Читатель ощущает мощь этой культуры, отражающей состав племен и племенных союзов исторического прошлого. Генетическая связь прослеживается в родоплеменной структуре казахов в идентичности не только хозяйственного уклада, но и культуры, образа жизни и быта, общности самой территории.

Итак, к началу ХV в., после распада Золотой орды, начался объединительный процесс, в результате которого возникает казахское ханство. Начало этому процессу положила знаменитая откочевка Керея и Жанибека в пределы Моголистана и раскол узбекского улуса (кочевых узбеков). Именно этот раскол позволил объединиться казахским племенам и отделиться от остальных племен и их союзов. На смену этнонима «кочевые узбеки» приходит новое имя «казах», которое распространилось на всю территорию современного Казахстана. В создании и упрочении Казахского ханства неоспорима и велика заслуга Тауке хана. Эти перипетии четко представлены в очерковых зарисовках авторов анализируемой книги.

Новейшую историю независимого Казахстана авторы книги справедливо связывают с именем первого Президента страны Н.А. Назарбаева. Читатель ощущает «шаги-сажени» нашей Родины. Народы Казахстана строят новый демократический мир, перспективы которого намечены Н.А. Назарбаевым в программе «Казахстан – 2030» и в других законодательных актах страны. И так, я считаю, что рецензируемая книга должна стать настольной для тех, кто интересуется историей своей страны, и для тех, кто любит свою родину. У нас в Республике 8150 средних школ, из них в 45% обучение ведется на русском языке, поэтому необходимо, чтобы эта учебная книга была в каждой школе, в каждом вузе. Полагаю, что есть смысл перевести эту книгу на русский язык и издать дополнительным тиражом для того, чтобы удовлетворить потребности читателей.





А. Сейдімбектің 2002 жылы «Күлтегін» баспасынан жарық көрген «Қазақтың күй өнері» кітабы туралы ой-пікірлер





Манаш Қозыбаев





АҢЫЗДАН АҚИҚАТ ТАПҚАН




Ғылым әлеміндегі әрбір жаңалыққа мән беріп, жетістік-кемшілігін дәл парықтап отырудың маңызы айрықша зор. Әрбір рухани құбылысты дәл саралап, ғылым көкжиегінен төбе көрсеткен зерттеуші-ғалымның еңбегіне дер кезінде ден қойып отыру ең алдымен ғылыми талғам-танымды орнықтыру үшін қажет. Ғылым жүзіндегі жаңалықтардың парқы дәл сараланбаса, жаңа талап ғалым-зерттеушілер дәл бағаланбаса немесе әсіре дәріптелсе, онда ең алдымен ғылыми талғам-танымға өлшеусіз нұқсан келеді. Сол арқылы асыл мен жасықты, оң мен терісті, ақиқат пен өтірікті бажайлау қабілетіміз көмескі тартады.

«Жиырмасыншы ғасыр қазақ халқының тарихи-әлеуметтік және мәдени-рухани тағдыры үшін айырық ғасыр болды», – деп жазды «Күй шежіре» атты зерттеуінде Ақселеу Сейдімбек. Шынында да, Еуразияның Ұлы Даласында үш мың жыл бойы дәурен сүрген салт атты көшпелілер өркениеті жиырмасыншы ғасырда ғана тізгін тартты. Сол көшпелілер өркениетінің атажұртындағы қазақ халқының да тарихи тағдырына дамудың жаңа үлгісі бұйырды. Мұндай өлара кезеңде өткеннің асылдарын бүгінгі және болашақ ұрпаққа жұғысты етіп отырудың тарихи мәні бар.

Қазақ халқының да ұлттық қасиет-болмысы алыс ғасырлар қойнауында қалыптасқан. Ұлт ретінде қазақ халқының тал бойында бүгінге дейінгі сан ғасырдың жүгі бар. Сол жүктің сабақты жібіне дейін қалдырмай, бүгінгі және болашақ ұрпақтың рухани еншісіне айналдырып отыру – парыз. Бұл орайда тарих, мәдениет, этнография саласында ізденіп жүрген ғалым-зерттеушілердің атқарар міндеті айрықша зор.

Төл тарихымыз туралы, дәстүрлі мәдениетіміз бен этнографиямыз жайында қалам құрғатпай жазып жүрген ғалым-зерттеушілеріміздің бірі – Ақселеу Сейдімбек. Ғалым-зерттеуші ретінде А. Сейдімбектің тақырып аясы кең. Оның тарих, этнография, фольклор, музыка, қол өнері туралы жазған еңбектері эмпирикалық дерегінің молдығымен, ой-тұжырымының сонылығымен ден қойдырады. Әсіресе халықтың экосистемамен біте қайнасып қалыптасқан шаруашылық-мәдени типі, системалық алмасу барысындағы этникалық мәдениеттің тағдыры, ұрпақаралық рухани сабақтастық проблемалары – А. Сейдімбек зерттеулерінің өзекті тақырыбы. Бұл ретте А. Сейдімбек – өзін этнолог, этникалық мәдениет зерттеушісі ретінде таныта алған ғалым. Ол өз еңбектерінде халыққа біртұтас тарихи-әлеуметтік құбылыс ретінде қарай отырып, халықтың мәдени-рухани болмысын да тұтастықта қарастырады. Мұндай методологиялық зерде А. Сейдімбек еңбектерінің өзіндік ерекшелігін аңғартып қана қоймайды, сонымен бірге этномәдениет саласындағы байсалды ой-тұжырым ретінде де назар аудартады. Бұл ретте этносты қалыптастырған өткеннің бар асылын бүгін мен болашақ кәдесіне жарату проблемасын А. Сейдімбектің ғылыми мақсат-мүддесі деп тұжырым жасауға болады.

Тарих, этнография, этномәдениет саласынан жиырмаға тарта кітап жазған А. Сейдімбектің «Күңгір-күңгір күмбездер» (1981), «Күй шежіре» (1993) және «Балталы, Бағаналы – ел аман бол» (1993) атты үш кітабы айырқша назар аудартады. Бұл еңбектерінде автор тарихи, этнографиялық және фольклорлық материалдардың негізінде қазақ халқының мәдени-рухани әлеміне кең аяда ден қойып, жүйелі тұтастықта ой қорытады. Әсіресе фольклорлық-этнографиялық материалдардың молдығы автордың тың тұжырымдар жасауына мүмкіндік берген. Қазақ қоғамтану ғылымында соңғы кездерге дейін этнография мен фольклорды шендестіріп зерттеуге айтарлықтай мән берілмей келді. А. Сейдімбек өз еңбектерінде этнографияға фольклордың өмір сүру формасы ретінде ден қояды. Сол арқылы қазақ фольклорына пән ретінде емес, этностың мәдени-рухани табиғатын танытарлықтай аса мәнді айғақ ретінде қарап, ой қорытуы ғылыми жаңалық ретінде назар аудартады.

А. Сейдімбектің сөз болып отырған үш кітабында ұлттың мәдени-рухани болмысы кең аяда сөз болғанымен, сол үш кітапты да көктей өтетін арналы тақырып бар. Ол – қазақ аңыздары және оның этномәдени қызметі деген мәселе. Рас, фольклор да, оның өмір сүру формасы болып табылатын этнография да байтақ «әлем». Осы орайда А. Сейдімбек аталмыш үш кітабында да қазақ аңыздарының этномәдени аспектісін саралауға арнайы тоқталып, толымды ғылыми тұжырымдар жасай алған. Әсіресе топонимдік аңыздарды, күй аңыздарын және шежірелік аңыздарды жан-жақты талдай отырып, оларды халықтың әлеуметтік-этникалық және тарихи-мәдени болмысын айғақтайтын рухани қазынаның біртұтас кешені ретінде қарастырады.

Аңыздарды негізге ала отырып, қазақ фольклорының ұжымдық тәжірибе ретінде немесе ұжымдық жады ретіне көрініс табатын, қоғамдық өмірді реттеп отыратын, ұрпақ арасындағы рухани сабақтастықты қамтамасыз ететін, ұлттық мәдениетке даралық сипат дарытатын және мәдениеттің төлтума (самобытный) болмысын орнықтыратын мәнді-мәнді қасиеттерін ашып көрсеткен. Қоғамның мәдени-рухани өміріндегі әр түрлі сұранымына фольклордың белсенді араласқаны, қазір де айрықша рөлінің бар екені, әсіресе оның дәнекерлік (коммуникативную), танымдық, діни этникалық, әлеуметтік-жүйелеушілік (социально-классификационную), кіріктірушілік (интегрирующую), семиотикалық, т.б. табиғатына байсалды талдаулар жасалған. Былайша айтқанда, автор аңыздардың этномәдени қасиеттеріне ден қою арқылы қазақ фольклорында бұрын арнайы зерттеу объектісі болмаған тақырып бойынша тың ой-тұжырым жасай білген.

Сөз орайында А. Сейдімбектің ұзақ жылдар бойы тікелей өзі жүргізген түз жұмыстарының нәтижесінде екі мыңдай күй аңыздарын, жүздеген топонимдік және шежірелік аңыздарды жинап, хатқа түсіргенін, олардың басым көпшілігі ғылыми жарияланым ретінде аталған кітаптарына енгізілгенін және сол материалдар негізінде байсалды ғылыми талдаулар жасалғанын айрықша атап өтуге болады.

А. Сейдімбектің «Күңгір-күңгір күмбездер» кітабының «Жердің тілі» атты үлкен бір тарауы топонимдік аңыздарға арналған. Жер бетінде атауы жоқ белгі-бедер таба алмайтынымыз ақиқат. Өйткені адамзат қоғамының ілгері дамуы үшін географиялық атаулардың мәні айрықша болған, бола да бермек. Содан да болар, автор топоним атаулыға тарихи, географиялық және лингвистикалық мәнінен хабар беріп тұратын айғақ ретінде қарайды. Яғни, белгілі бір өңірдің топониміне қарап, сол өңірді мекен еткен ұрпақтың тарихы туралы, тіршілік көзі жайында, ой-өрісі хақында, тіпті сезім сұлулығына дейін хабардар болып, белгілі бір қорытынды жасауға болады екен деген сөз.

Сондықтан да А. Сейдімбек топоним атаулыға жердің тілі ретінде қарап, топонимдік аңыздардан ұрпақтың ұғым-түсінігін, тіршілік тынысын саралап тануға талпынады.

Автор топонимдік аңыздар арқылы халықтың тек қоршаған ортаға деген қарым-қатынасын танып қоймайды, сонымен бірге сол орта туралы, жеке адамдардан бастап, тұтас ру, тайпа, ел өміріне қатысты алуан түрлі шежіре-сырдың жаңғырығын да тап басып айырып отырады. Көне түркі жазуы қалдырған Орхон ескерткіштеріндегі (VІІІ ғ.) Ертіс, Селенгі, Қарақұм, Бұқар, Қаракөл, Көміртау, т.б. сияқты жер-су атаулары бүгінгі күнімізге еш өзгерместен жетіп отыр. Бұл тұрғыда келгенде, топонимдік аңыздардың тарихи-танымдық мәні де ерекше қымбат екенін автор жеткізе айтады. Демек, топонимдер, таза практикалық-деректік қызметіне қоса, олардың халық жадында сақталған алуан түрлі аңыз-әңгімелері таным-тәрбиелік мәнімен және сол халықтың этномәдени табиғатын да айқын танытумен құнды.

Халық жадында сақталған аңыз-әңгімелердің мол нұсқасы күйлердің дүниеге келуімен байланысты. А. Сейдімбек екі мыңдай күй аңызын жинап, оның мыңға тарта нұсқасын «Күй шежіре» атты кітабында келтірген. Жай ғана келтіріп қоймай, күй аңыздарының этномәдени қызметін жан-жақты саралаған.

Осы уақытқа дейін қазақ музыкасының, дәлірек айтқанда, қазақтың музыкалық фольклорының бір ғана қырына баса назар аударылып келгенін аңғаруға болады. Ол ән-күйлеріміздің таза музыкалық туынды ретіндегі қасиеттері еді. Алайда аса бай музыкалық фольклорымыздың екінші қыры – сөзбен байланысты филологиялық қыры назардан тыс қалып келді. Ән-күймен біте қайнасып жатқан өлең, жыр, толғау, аңыз, әңгіме сияқты көптеген жанрлар музыка зерттеушілері үшін филологиялық объект болып есептелсе, филологтар үшін музыкалық мұраның объектісі ретінде ескерусіз қалып отырды. Нәтижесінде қыруар мұраның назардан тыс қалып, жиналмай келуі өз алдына, оған қоса музыкалық фольклорымыздың синкретті болмысындағы тарихи-эстетикалық қадір-қасиеті де толық ашылмай келді.

А. Сейдімбек өзінің «Күй шежіре» атты көлемді кітабы арқылы осы олқылықтың орнын толтырған деп айтуға болады. Автор қазақ күйлерінің тарихи пайда болу, даму жолдарын, күйдің өмір шындығын бейнелеудегі өзіндік ерекшеліктерін, қазақ күйлерінің сөз өнерімен шендесіп жататын синкретті сипатын және әрбір күйдің қосарлана айтылатын тарихи-шежірелік аңыз-әңгімелерін күй өнерінің көркемдік-эстетикалық мәнін саралап түсінудің бірден-бір кілті деп түсінеді. Сондықтан да жалпы рухани мұраны, оның ішінде музыкалық фольклорды да халықтың өткен өмірімен сабақтастыра зерделеп, тарихи-әлеуметтік аспектіде саралап отыруға айрықша мән береді.

Қазақ даласында сонау VІІІ-ІХ ғасырлардың өзінде-ақ музыкалық мәдениет ән түрінде (вокалды музыка) және күй түрінде (аспапты музыка) көрініс тауып, музыкалық жанрлар сараланып үлгерді. Бүгінгі күнімізге Қорқыттан он шақты күй жетсе, одан берідегі ғасырлардан жеткен күйлер үзілмей жалғасады. Осынау ғасырлар куәсі сияқты жүздеген-мыңдаған күйлердің бәрінің дерлік аңыз-әңгімесі бар.

Ақселеу нақтылы айғақ-деректерді көлденең тарта отырып, күй аңыздарын тарихи бес кезеңге бөліп қарастырады. Бірінші кезең Еуразияның Ұлы Даласындағы көшпелілер арасына ислам діні тарағанға дейінгі заманды қамтиды. «Қос мүйізді Ескендір», «Көктөбет», «Көкбөрі», «Аққу», «Сарын», «Тарғыл бұқа» сияқты күйлердің қай-қайсысы да көне саз-сарындарымен ғана емес, қосарлана айтылатын аңыз-әңгімелерімен де алыс замандарды меңзейді. Екінші кезең – оғыз-қыпшақ заманының (VІ-VІІІ ғғ.) күйлері. Бұған Қорқыт ата сарындарын, «Абыз толғауы», «Саймақтың Сарыөзені», «Балжыңгер» сияқты күйлерді жатқызады. Үшінші – ноғайлы кезеңінің (ХІІІ-ХVІ ғғ.) күйлері. Оғыз-қыпшақ заманының аласапыранынан кейінгі қазақ даласындағы ру-тайпалық тұтастану, Алтын Орда сияқты айтулы мемлекеттің бой көтеруі осы кезеңге тұспа-тұс келеді. Сондықтан да А. Сейдімбек бұл кезеңге «Жошы ханның жортуылы», «Шора батыр», «Әмір ақсақ», «Қамбар» сияқты күйлерді жатқызады. Төртінші кезең Жоңғар шапқыншылығы кезіндегі (ХVІІ-ХVІІІ ғғ.) күйлерді қамтыса, бесінші кезеңге ХІХ ғасыр мен ХХ ғасыр басында туған күйлерді жатқызған. А. Сейдімбектің бұл жіктеуі ғылыми қисын-дәлелдерінің орнықтылығымен ден қойдырады.

Сондай-ақ, автордың күй аңыздарын тақырып бойынша жүйелеуі де дау тудырмайды. Атап айтқанда:

1) Тарихи оқиғаларға арналған күй аңыздары;

2) Күйші-композиторлардың өміріне қатысты күй аңыздары;

3) Табиғат туралы күй аңыздары;

4) Тұрмыс-салтқа байланысты күй аңыздары;

5) Арнау күйлерінің аңыз-әңгімелері;

6) Жан-жануарлар туралы күй аңыздары.

Бұл сияқты жүйелеу кітапта нақтылы айғақ-дерекпен орнықты дәлелденіп отырады.

Қысқасы, күй аңыздарының жанрлық ерекшелігі, тарихи кезеңдері, деректілігі, көркемдігі, синкреттілігі сияқты қасиеттерін саралап келгенде, халықтың рухани тұлғасын танытар, мәдени өресін көрсетер ең бір рухани құнарлы өрістерінің бірі екеніне күмәнсіз көз жетеді.

Қазақ аңыздарының этномәдени табиғатын саралау барысында А. Сейдімбектің оқшау мән беріп, арнайы зерттеу объектісі еткен еңбегі «Балталы, Бағаналы ел аман бол» деп аталады. Автор бұл еңбегінде шежірелік аңыздарға ден қойып, шежіренің тарихи материал болатынына айғақ ретінде найман тайпасының ішіндегі балталы, бағаналы руларының шежіресін келтіреді.

Бүгінгі таңда этногенез мәселесін бажайлауға фольклортану, этнография, лингвистика, археология, этникалық антропология, демография, өнертану, т.б. сияқты ғылым салалары қолғанат болуда. Алайда этногенез мәселесін бажайлауда осынау ғылым салаларының бірде-бірі фольклорды айналып өте алмайды. Ал шежіре (генеалогия), оның ішінде шежірелік аңыздар болса, этникалық тарихтың ең бір тұрақты дереккөзі болып табылады. Содан да болар, А. Сейдімбек қазақтың шежіре тарату дәстүрін тарихи танымның елеулі бір саласы ретінде қарастырады. Автор шежірелік аңыздарға көзсіз сенбейді. Бұл орайда, шежірелік аңыз неғұрлым көне болған сайын, оған арқау болатын оқиға да тарихи деректілігін көмескілеп, мифтік, әфсаналық, аңыздық сипаты басым бола түсетінін орнықты дәлелдермен ашып көрсетеді.

А. Сейдімбек шежірелік аңыздарда тарихи дерекке қоса этнографиялық айғақтардың мейлінше мол ұшырасатынына ден қояды. Әсіресе халықтың этномәдени табиғатын айқын аңғартып отыратын салт-дәстүр, жөн-жоралғы, ырым-сенім, кісілік қалыптары, адамдық сапалары, этникалық арман-аңсары (идеал) шежірелік аңыздың негізгі арқауы екенін жан-жақты ашып көрсеткен.

Түйіндеп айтқанда, этностың тарихи-әлеуметтік және мәдени-рухани өміріне қатысты өзекті мәселелер А. Сейдімбектің аталмыш кітаптарында ғылыми байсалдылықпен сөз болады. Әсіресе топонимдік аңыз, күй аңызы, шежірелік аңыз сияқты жанрларды арнайы жазылған еңбектерінде жан-жақты талдай отырып, халықтың әлеуметтік-этникалық болмысын айғақтайтын рухани қазынаның біртұтас кешені (целостный комплекс) ретінде қарастырады. Тарих дегеннің өзі тек қана өткеннен тұратынын ескерсек, онда қазақ халқының этномәдени болмысына көз жеткізу үшін топонимдік, шежірелік және күй аңыздарына назар аударудың мән-маңызына көз жеткізе түскендейміз.





Несіп Жүнісбайұлы





КҮЙ ШЕЖІРЕ




Әлгі қазақтың мәдениеті мен өнеріне таудай қызмет көрсеткен Затаевич марқұм ба еді: «Маған қазақ даласы үнемі ән салып тұрғандай көрінеді», – дейтін? Сол сабаз сөзді бір детальмен байыту талап етіліп тұр. Ол сөз «...ән салып және күй тартып...» деп келсе жарасар еді. Бұл толықтырудың діңгегі – қолымызға алған қаламгер-ғалым, өнерпаз-зерттеуші, күйші-композитор Ақселеу Сейдімбектің «Қазақтың күй өнері» монографиясы.

Ақселеу Сейдімбек – ХХ және ХХІ ғасырлардың алып кемелері қабырғаласар кезеңде қазақтың халықтық өнерінің, қазақ мәдениеті және салт-дәстүрлерін өз бесігіне бөлеп алу ісінің, қазақ тілі мен дінінің бір ізге түсірілуіне көзге көрінер еңбек сіңірген айтулы қоғам қайраткері, қаламгер.

Ақселеу – күрескер. Аталған кітабының табалдырығынан аттай бере бәрімізден сұраған «Сауғасынан-ақ» Ақаңның сол күрескерлік бейнесін күшейтпесе солғын тартқызбағанын көріп, қол соғасың.

«Уақыт мейлінше күрделі. Соңғы тынысқа дейін рухани мәңгүрттікке қарсы күресуден басқа жол жоқ. Технократтық даму ұлттық атаулының бәрін кеміріп, жалмап, обып құртып барады. Ішіңнен шыққан балаңа «біз осындай болып едік» деп нандыра алмайсың. Ал өзіндік қасиетінен айырылған ұлт өледі. Ұлтты өлтірмейтін оның төлтума мәдениеті ғана. Сондықтан бұл жолда еткен еңбек пен төккен терді Тәңірдің сыбағасына балай жүріп, өткеннің асылдары болашақ ұрпақтың жан-жүрегін жылытуы үшін қол жалғап жіберу қажет-ақ», – дейді Ақселеу Сейдімбек. Бұл – салмақты сөз, терең ой, ғаламат ескерту. Бүгінде қазақ боп туса да маймыл боп өсіп келе жатқан бір шоқ этносқа ел ертеңі (дәстүрі, тілі, мәдениеті, өнері... – Н. Ж.) бәрібір. Олардың жақсы пәтер, жүйрік көлік және жарқ-жұрқ өмір жалғаса беруін мұрат тұтқанын көре отырып, олардан қан көргендей іргемізді аулақ салмасақ, бүкіл ұлттың болашағы бұлдыр дегенді бір бүгін ғана айтып отырмаған қаламгер-ғалым бұл кітабында сол ұлы ойларды өнер табиғатының оның ішінде күй құдіретінің туу, даму, өркендеу, шарықтау динамикасымен дәлелдейді және бүкіл қазаққа сол өнерінің пірі – күй-мұхитқа «шомылып» шығуды ұсынады. Қолыңа «Қазақтың күй өнері» кітабын алсаң-ақ, сол мұхит ернеуінен аса мөлтілдеп, арғы жағасы көз жетпейтін алыстан бұлдырап, еріксіз өзіне тартып, шомылу аңсаған жанды дереу «шешіндіре» бастайды...

Таза ғылыми еңбектің биік ғимаратына да сыймай, көпшілік-әдеби жанрда жазылған «Қазақтың күй өнері» кітабы, алғашқы бетін парақтасаң-ақ, сені сиқырдай арбап, өз соңынан мұрнын тескен бұзаудай жетектеп алатын ғаламат бір әфсана, таза тарих, ән мен жырға, өлең мен күйге орап ұсынған балдай тәтті әдеби шығарма, жерік астай құныға бас салатын тарихи тұлғалар тізбегінің энциклопедиясы. Кітаптың «Тарихнама» және «Этнографиялық шолу» тараулары оқырманға жалпы көшпелілер өнерінің дәстүрге, қоғамдық ситуацияға қаншалықты байлана туғанын терең дәлелдей жазылған. Бұл тарауларды көз талдыра шолсаңыз, бір ғажап тоқтамға жолығасыз. Ол – көшпелілер өміріндегі ән-жыр, айтыс-дастандар, тіпті бақсылық өнердің белгілі бір аспапсыз айтылмағаны, яғни халқымыз өзі этнос боп қалыптасу дәуірінде ән мен күйді тел туғызған, қатар тәрбиелеген, ол өнерлер біте қайнасып, бірінсіз бірі жетім көрінген.

Ақаң айтты деп емес, өзіміз-ақ бір сәт ой-қиялымызды алысқа ұшырайықшы: тіпті сонау қобыз, жетіген, домбыра дүниеге келмеген кезеңнің өзінде баба-әжелеріміз бесік жырын да, той-томалақтағы өлеңін де әлденеге қосып айтқан болар-ау. Тым болмаса үй іргесінен кетпейтін қара қазанға қайың ожауды тықылдатып отырып салғандай көрінеді ән мен жырларын. Тіпті керек болса, қазақтың музыка аспаптары дәл осындай қажеттіліктен туып, тарих доңғалағымен бірге жетіліп, дәл бүгін «нағыз қазақ – домбыра» кезеңіне жеткен болармыз. Бұл да Ақселеу ағамыздың осы ғана емес, бұрыннан жазғандарының жеміс-әсері.

Ауызды «Күй аңыздары» тарауына келгенде кеңірек ашасыз. Бұл – ғылыми құндылықтарға толы, танымдық-тарихи әңгімеге бөккен, екінің бірі жазуға ниет қылса да оңайлықпен тіс батыра алмайтын пласт. Тереңдігі – шыңырау, қажеттігі – ғұмырдай, өнерсүйер жан үшін ғаламның туу кешіне куә болғандай кесек жазу. Сөзді Ақаңның өзіне берейік: «Осы уақытқа дейін қазақ музыкасының, дәлірек айтқанда, қазақтың музыкалық фольклорының бір ғана қырына баса назар аударылып келгені аңғарылады. Ол – ән-күйлердің таза музыкалық туынды ретіндегі қасиеттері. Яғни, ән-күйлердің әуендік, сарындық ерекшеліктеріне ғана мән беріліп келді. Ең талдап сөз еттік дегенде, сол ән-күйлердің музыкалық туынды ретіндегі жанрлық сипаты, ішкі-құрылым-бітімі, орындалу ерекшеліктері тілге тиек болып отырды. Алайда қазақтың аса бай музыкалық фольклорының екінші қыры – сөзбен байланысты филологиялық қыры назардан тыс қалып келді. Ән-күймен біте қайнасып жатқан өлең, жыр, толғау, аңыз, әңгіме сияқты көптеген жанрлар музыка зерттеушілері үшін филологиялық объект болып есептелсе, филологтар үшін музыкалық мұраның объектісі ретінде ескерусіз қалып отырды. Нәтижесінде қыруар мұраның назардан тыс қалып, жиналмай келуі өз алдына, оған қоса музыкалық фольклордың синкретті болмысындағы тарихи-эстетикалық қадір-қасиеті де толық ашылмай келді. Әрине, мұндай жағдайда музыкалық фольклордың және онымен шендесіп жатқан күй аңыздарының да төл ерекшеліктері туралы ойдың өрбуі мүмкін емес. Бұл тұрғыдан келгенде, қазақ халқының тарихи-рухани шежіресінің құнарлы бір арнасы болып табылатын көл-көсір күй аңыздарын жинап-бастырудың, саралап-зерттеудің мән-маңызы ерекше зор. Кезінде академик Мұхтар Әуезов былай деп жазды: «Күй аңыздарының көп екенін ел біледі, бірақ кітап, баспа білмейді. Егер олқылықтар толып, күйлердің көрікті аңыздары, тілдегі баяндауыш әңгімелері жазылса, онда қазақ халқының музыка фольклорына әдемі айшық, нақыш қосылуымен, мағыналы мазмұн анықталып, жалғасуымен қатар ауызша фольклор да өзінің бір қысқа түрдегі көркем әңгіме, новеллаларын көп байытқан болар еді». М. Әуезов көтерген, жүзеге асуын арман еткен бұл проблема өзінің мән-маңызын әлі күнге жойған жоқ».

Ақселеу айтқан соң сөз қосу артық. Әйтсе де, ғалым-жазушы өзім білемдікке салынбайды. «Күй аңыздары» тарауының тартпасын тарихи тұлғаларға, ғалымдар мен өнер зерттеушілеріне кезек тартқызып, өзі қазына жинаушыдай солардан қол созым жерде жүріп отырады.

Автор әр кезеңді саралап, кейбір ел білетін аңызды аралап баяндап келе жатады да Құрманғазы, Тәттімбет, Дәулеткерей, Тоқа, Қазанғап, өзге де дүлдүлдер топталған қазақ ән және күй өнерінің алтын ғасыры болған ХІХ ғасырға келгенде дүр сілкініп, сөз түсінетін адамды дір еткізетін жолдар жазады: «...Егер әрбір халықтың тарихтағы орны жалпы адамзат мәдениетінің дамуына қосқан рухани үлесімен өлшенер болса, онда қазақ халқының ұялмай бетке ұстары музыкалық мұрасы болса керек. Бұл орайда, әсіресе, ХІХ ғасырдың алар орны айрықша. Өзіне дейінгі талай ғасырдың сарын-сазынан нәр алған ХІХ ғасырдағы қазақ музыкасы бойын түзеген арудай сыланып шыға келді де, өзіне бұрын-соңғы ғасырларды тәнті етіп, мәңгі ару күйінде қалып қойды».

Қос алақанға әрең сыятын ірі кітаптың мінезі де ірі, көтерер жүгі жүз батпан. Сөз еткен тарауымыздың өзі жүз тақырыпшаға бөлініп, бас-басына күй аңыздарының бір-бір қырын баяндайтынына, оқырман үшін білмеуге түк қалдырмай тәптіштеп, түсіндіретініне қарап қарапайым кітапқұмар қорқып қалмасын. Ғалым немесе ғалым-қаламгер қаншалықты терең білімді болса, тақырыпты Сіз бен Біз үшін соншалықты түсінікті тілмен жаза алады. Осы кітаптың сүбелі бөлігін алып тұрған «аңыздарды» сырттай бір түсініп, бір күмәнданып отырған оқырман: «Қазақ халқының ертеден қалыптасқан өнерпаздық дәстүрі бойынша, кез келген күй тартылмас бұрын білікті домбырашы сол күйдің шығарушысы, шығу себебі, күйдің тартылу ерекшелігі, күйді кімдердің жеткізгені және қазіргі тағдыры жайында толық мағлұмат беретін әңгімесін айтып алады. Түптеп келгенде, күй аңызы дегеніміз осы», – деген анықтаманы оқығанда: «Е-е, мұны өзім де білемін», – дейді еріксіз. Автордың айту мен жазу шеберлігі де осында. Білген нәрсесін әдемі етіп, алдыға жайып сала алуда, Мұқағали ақынша айтсақ, «күпі киген шындықты шапан кигізіп» қайтарып беруде. Ақаң солай істейді.

«Халық күйлерінің аңыздары» аталатын төртінші тараудан ілгері автор бізді білетін, естіген оқиғаларға араластырып, өзіміз ат ерттеп мінгендей сілкіндіре түседі. Бұл – әуелі терең білім үшін тапжылтпай оқытып алып, енді өмірге араластырғандай – көздің ашылатын сәті. Әрі бұл аңыздар қызықты, көркем, аяулы күйлерге өзек болып, замана қатпарынан жеткен оқиғалардың әрбірінен халқымыздың хандай қадамы, қыздай мінезі, құлдай шыдамы атойлап, оқиға іргесінде өзің жүргендей тізгін қағып отырасың. Осыдан соң-ақ Ақселеу Сейдімбек бізге арнап қос ат жеккен жайлы арбадан түскің де келмейді, түспейсің де.

Сонау «Лениншіл жас» газетінде тілші боп жүргенінде-ақ өнер тақырыбына жазғандары құлашы кең қаламгер ретінде танытқан Ақселеу Сейдімбек жүрегіне жылдар ұялаған сайын тереңдеп, самайын қырау шалған сайын биіктеп, заман түрленген сайын толысқан зерделі қаламгер – аңыз болып қалыптасқан көз алдыда. Керегі де, кереметі де сол – Ақселеу Сейдімбек – оқырманын орнында қалдырмай, өзімен бірге өрге сүйрейтін жазушы. Бір қарағанда, Ақаңды оқу үшін үш академия бітіру қажет секілді болғанымен, түпсіз терең білімі бар қаламгер үнемі төменге түсіп, ойының сізге түсінікті болуын басты қағидасы етіп алып, қарапайым да қызықты, тербетіп әрі түсінікті етіп жазады. Кітаптың «Байырғы күйшілер» тарауы қандай ұғымды?! Қорқыт ата бастаған күйші бабаларымыздың қатарында Асан Қайғы ата да, Абылай хан да бар екендігі – екінің біріне жұлдыз жерге түскендей жаңалық. Ал Абылайдың «Терісқақпай» күйін Сәкен Сейфуллиннің орындауы – ол да тарихи оқиға, саналыға ой салар сылқым факт. Бар қазаққа ай маңдайлы хан болған тұлғаның осы өнер өрісінде Бұқар бабамызбен арадағы тілқағыс, сөзқағыстары, сол секілді өзге тұлғалардың тарихи, әфсаналық тағдырлары бұл кітапты тек күй, күйші жайлы кең құлашты әдеби-зерттеу еңбекпен бүкіл ғаламдық, жалпы ұлттық тарихқа өнер бұлағымен келіп қосылған арнадай, ғұлама шығармаға айналдырып жібереді.

Боғда, Махамбеттермен басталып, бүгінгі Қаршыға, Шәмілдермен аяқталатын «Жаңа заман күйшілері» тарауы қазақ күйшілеріне сөзбен салған суреті, ой-зердемен орнатқан ескерткіші, ғылыми-зерттеу еңбегімен жазған антология секілді. Күн сайын шаңырағымызда жүз тартылып жататын Құрманғазы, Тәттімбет, Дәулеткерей, Қазанғап күйлерін қанша жатқа білеміз десек те, сол күйлердің шығу тарихы, шығу себебі, оған түрткі болған, әсер еткен, туғызған тарихи оқиғалар мен тұлғалар тағдырын автор тостағанға толтырған қымыздай етіп, әрқайсысымызға ұсынады кітапта. Іше алмасақ, ішіп алып бойға сіңіре алмасақ – бізге серт.

Тараудағы тарамыстай мыңға бөлінген оқиғаларды оқи отырып, құдіретті күйдің саусақтан емес, тағдырдан туатынын автормен бірге сіз де мойындайсыз. Күйлерді классификациялау, олардың орындалу ерекшеліктері, орындайтын аспаптар артықшылықтары, домбыра бұраулары, тағы-тағылардың өзі соңына жеткенше тамақ батырмай отырғанда, кезіндегі ұлы композиторлардың бір-біріне күй арнау, күй сыйлау дәстүрін зерделегенде одан сайын ойландырып, сол кезеңнің өнер алыптарының шеруіне тамсана қол соғып, сәт сайын қиял ұшырып қана отырасың. Қазақтың ұлы күйшілері, Ақаңнан оқығандай, бір-бірін бізше білетін болса, сол кезеңде әлгідей ұлы күйлердің тууына аламан бәйгеде бір-бірін тізгінсіз сүйреген жүйріктердей өлшеусіз әсер еткен-ау! Осыны бізге айта алған Ақселеу-автордың шабысына қол шапалақтамай көр енді.

Ақселеу Сейдімбектің жазғанын оқымайтын, Ақселеу сөйлегенде тыңдамайтын, Ақселеу айтты дегенге қызықпайтын қазақ жоқ бүгінде. Әлгі «тілсіз» туғандар мен жан серігін жүре жоғалтқан ұрпақты алмай отырмын есепке. Ақаңды өзгеден көп оқыдым десем, шындыққа сын. Ақселеуден басқаны оқымайтындар да бар... Біз сол «Күмбірлеген күмбездерінен» «Күй шежірелеріне», одан бүгінгі «Қазақтың күй өнері» атты салмағы алты атанға жүк болар еңбегіне тізе бүгіп отырмыз. Шіркін, осы кітапты ерінбей парақтап шыққан жанның терезесінен төлтума өнердің күншуағы сығалар еді, тіпті күй тартпайтын, оны зерттемеген жанның өзінің кеудесінде әсем күй күмбірлей жөнелері сөзсіз. Ал күй тарихын танып, күйшілерге бас иіп, өзі күй шертіп жүрген жандардың құдайы берген күн – бұл күн – олардың шаңырақтарына ең қадірлі қонағы келгендей мереке.

...Біз де бұл кітапты қыса ұстап, әр бетін ашқан сайын жанымызға ұлы күй өнерінің теңдессіз шеберлерінің бірі тізе бүккендей, булығып, толғана түсеміз.

...Бір сәт байқасам, шаңырағыма қазақтың күй өнерінің бар сұңғыласы жиналып қалған екен деймін. Араларында Ақселеу Сейдімбек те бар. Араларында деймін, сол ұлыларды түгел ертіп келген Ақаң екен.

Осы тарихи күннің ақ орамалындай бейғам жатқан бағалы кітапты оң алақаныммен аялай сипап қоямын.





Сабыржан Шүкірұлы





КҮЙ ТОЛҒАУҒА – ОЙ ТОЛҒАУ




Мына шулы-дулы қоғамда, кісінің біріне бірінің жаласы мен пәлесі көп жұлмыр шағында, шаң-шұңнан бір аулақ кетіп, бейбіт күй кешкің келеді. Баяғы балғын шағыңдағы ауылдың қоңыр күйін аңсайсың.

...Көл жағасы, киіз үй. Қоңыр күз. Ошақта от маздайды. Түтінсіз, ақтезектің әдемі маздауы. Шағындау төрттаған ошақтағы кішкене қазан шымырлай бүлкілдеп жатыр. Жақсы күтілген еттің әдемі иісі. Қараотты даланың күзгі дыммен ауа кернеген, тынысқа жағымды лебімен араласа бой сергітеді. Бапты шертілген домбыра үні бірде шығып, бірде тынып, әңгіме араласа естіліп, бес-алты өспірімді бүлк еткізбей ұйытып отыр. Үлкенді сыйлайтын, әңгіме тыңдайтын кез. Зейінмен ұғар, бір естіп, бір көрген сол күйі жадта бекіп қалар, құймақұлақ шақ. Осылай жүріп талай күйді тыңдадық, талай әнді естідік, олардың небір сыр-шемен аңыз-әфсаналарына қанықтық. Соларға елігіп өстік. Біз өткен жолдың бір мектебі еді бұл.

Сол өмірді қазір таба алмайсың. Мазасы қашып, қисыны кеткен бір тірлік. Адам біткен әлденеге алаң, қамкөңіл, енжар, қырсау. Жарасты сөзден гөрі шамшылдыққа бейім, кеңпейілдіктен тарындыққа ауған пейіл аңдайсың. Сөзіңнен әлдебір жарықшақ шықса, байыбына барып болмай жатып көзі алая бастайды. Неткен үлдірік жүйке, күйкі сезім, жаманшылық билеген пиғыл бұл? Неліктен, неге бұлай боп кеттік?

Даңғаза шудан ба екен? Тұратын үйің толайым даңғаза, мекен еткен аулаң у да шу. Көшеге шықсаң да сол, көлікке отырсаң да сол. Қонаққа барсаң да сол. Той да сол, тіпті саяжайға барсаң да сол. Тыныш бір жерде ойға шомылып отырып, бір тостаған қымыз ішіп шығар орын жоқ. Дуыл, шуыл, ырыл, қырыл, дырыл, сырыл... айнала жүйке құртар жат дыбыстар. Адам қояншық болмай қайтсін енді?.. Жын-перінің құйынындай әлдебір сұрқайы дыбыс шықты дегенше, әлгінде ғана бейқам отырған адам өзінен өзі селкілдей бастайды. Суыл үдеген сайын әлгінің селкілі арбаң-тарбаң қимылға ұласып, әлденендей, әлгі отқа арбалған шайтан көбелектің әрекетіндей кейіпке түседі.

Ығыр еткен бұл ортадан қашасың. Қоңыр күй іздейсің. Тыныштық қайдан табылар дейсің. Қалада ондай орта жоқ, өшкен. Далада ше? Дала талмаусырап жатыр. Оның саған емес, сенің оған емің керек.

Осындай бір шақта алданыш болар нәрсе – кітап. Кітап болғанда да, әлгі бір беймазалық әрекеттер ішіне кіріп алған жүйке құртарлары емес, бапты қоңыр әңгімелі, жанға шипалысы.

Міне, оқыңызшы. Оқыңыз да елестетіңіз. Дәулескер күйші Байжігіттің «Қоңырқазы» тартылуда: «...Айдын көлге ақ төсін басып, сыза қалқыған қоңыр қаздың үніндей бір сыршыл әуен біресе сыбырлап, біресе сыңқылдап, «әп» дегеннен буынға түсе баурайды. Бара-бара әлгі қоңыр қаздың көкірегінен мұң төгілгендей, сыбыры сырға, сыңқылы мұңға ұласқандай болады. Сырын айтып, мұңын шаққан сайын тыңдаушысын өз тағдырына ортақтастырып, сол мұң мен сырға ілестіріп жөнелгендей. Сол бетінде қоңыр қаз сыбырлап-сыңқылдайды, мамырлап-мұңаяды, қамығып-қаңқылдайды, сарғайып саңқылдайды. Естір құлақтың құрышын қандырғандай, сезер жүректің шерін тартқандай болады. Сөйтіп қоңыр қаздың мұңы мен сырының төрешісі етіп тыңдаушы жұртты ұйытып тастаған күй мамырлап барып тынады...

Үнсіздікті Ағиық ақсақал бұзып, Байжігітке оң шырай береді: «Шырағым-ай, мынауың қалыңсыз қыз беруге тұратын күй екен. Жұрттың сөзі рас болды, бармағыңа бақ қоныпты. Жалғызбын деп қамықпа, сенің өнеріңе көз қиығын салмас, көңіліне алмас, ниетін бермес қыз болмас!» – деп еңсесін тіктегенде қызына көзі түседі. Сонда Ақсұңқар әкесінің ойын ұштап:

«Сөзіңізге құлдық, әке! Ата сөзі – парыз, ана сөзі – қарыз, байлауы шие сертім бар еді, түйінін өзіңіз шештіңіз. Мен бір қоңыр қаз едім, қияннан іліп, қияға қонатын қаршығаға олжа еттіңіз. Менің бағамның парқына бойлап, нарқын айттыңыз.

Өзіңіз тонын пішіп, қалыңын бердіңіз. Енді тойыңызды қамдаңыз!» – деген екен (323-бет).

Кәдімгі новелла. Ғажап әлем, ғаламат сезім әлемі. Күймен ұқтырып, бір ауыз сөзбен кесімін айтқызып, орайын тапқан өнерпазға тәнтісің. Нақ осындай оқиға желісі қолдарына тиген болса, батыстық қаламгерлер роман жазып, опера-балет, кино жасап дүрліктірген болар еді-ау. Ал біздің жан дүниемізді тербеп, қасаң тартып бара жатқан жүрегімізді жұмсартып, жадыратып сала беруге күй әуенімен аралас естілген осы әңгіменің өзі-ақ жетіп жатыр. «Мың бір түн» хикаяттарынан кем бе? Асып түседі-ау. Қазақтың әр күйі осылай сөйлегенде, бір «Мың бір түн» емес, бес «Мың бір түн» болады ғой. Ғажап-ау!

Күй сырын ұзақ жылдар бойы зерделеп, зерттеп келе жатқан, өзі де өнерпаз ғалым Ақселеу Сейдімбек: «Музыка зерттеушілері бүгінгі таңда қазақтың 5 мыңдай күй, 5 мыңдай ән мұрасын тіркеуге алып отыр. Қазақ күйлеріне арқау болған тақырыптар соңғы екі-үш мың жыл аясында Еуразия қос құрлығында өткен шежірелі тарихты паш етеді. Мәселен, «Қос мүйізді Ескендір», «Көкбөрі», «Аққу», «Қорқыт», «Ақсақ құлан», «Ел айырылған», «Қоржынқақпай» «Қалмақтың қара жорғасы», «Заман-ай», «Космонавт» күйлеріне арқау болған тарихи оқиғалар мыңжылдықтар аясын қамтып жатыр. Жер сардары Александр Македонский («Қос мүйізді Ескендір») мен көк сардары Юрий Гагариннің («Космонавт) арасында екі жарым мың жылдық қою тарихтың жатқаны аян. Сол қою тарихтың небір сырлы шежіресі қазақ күйлері мен олардың аңыздарына арқау болған», – деп жазады (9-бет).

Пәлі, қаншама кеңістік пен уақыт сыйып жатыр қазақтың тоғыз перне, екі ішекті қара домбырасына?! Осынау ұлан деректі жинау да оп-оңай болды деймісің. Жинау бар да, саралау, сараптау да бар ғой. Әлбетте, бұл талмай ізденіс пен тапжылмай еңбектенудің нәтижесі ғой.

Бұл орайдағы Ақселеудің біраз еңбектерімен етене таныспын. 1992 жылы шыққан «Күй шежіресі» («КРАМДС-Яссауи» баспасы) атты кітабын оқығанымда: «Егер қазақтың әр түндігінде бір-бір домбыра болуы оның ұлт таңбасы мен туындай саналып келсе, сол домбыраның қасында Ақселеудің «Күй шежіре» кітабының қоса тұруы – көнеден жеткен асыл мұра: кемел ой, қазақы әдеп, парасат, небір шежіре-сыр, даналық, теңдессіз өнер, тұтас-тұтас дәуірлер тарихы сынды өлшеусіз байлықтың дарқан қазақ отбасына қайта оралып, рухани азыққа айналары кәміл», – деп жазып, кітап арасына салып қойыппын.

Сол кітабының дербес бетінде: «Егер «ХХ ғасыр табалдырығын аттағанға дейін қазақ халқына ең мол рухани жұбаныш болған өнер түрлері қайсысы?» деген сұрақ қойылар болса, онда алдымен сөз өнері, музыка өнері және қол өнері тілге оралар еді», – депті. Осы өнерлердің үшеуін де кәміл игеріп, жетік білетін қаламгер-ғалым жазушы тұрғысында көркем шежірелеген бай мұрасын ғылымға, өнер зерттеу ғылымына бағыттады. Сөйтіп, 1997 жылы «Ғылым» баспасынан, «Күй шежіре» деген алғашқы кітап атауын қайталағанымен, одан мүлде басқа монографиялық еңбек жазып шығарды. Бұл еңбегіне кезінде сүйіншілеп үн қатқан екенмін: «М. Әуезов атындағы Әдебиет және өнер институты атынан «Ғылым» баспасы Ақселеу Сейдімбектің «Күй шежіре» атты кітабын шығарды. Бұл автордың 1992 жылы жарық көрген осы аттас кітабының ой-өрісті жалғасы іспетті болғанымен, одан ғылыми еңбек тұрғысында ерекшеленеді. Бұрынғы еңбек көркем кестелеген деректі шығарма болса, бұл – күй аңызының құрылымы, жанрлық ерекшелігі және күймен арақатынасы тақырыбына арналған фольклорлық зерттеу. Еңбекте тарихи-этнографиялық деректер кеңінен қамтылған. Ұлт өнері ұлттың ұлы өнерпаз тұлғаларының өмірлерімен астасып, ұлт тарихының салқар арнасына құйып жатыр», – деппін («Ана тілі». №51. 1997 ж.)

Сөйтсем, бұл еңбектер – әлі іздеу, жинау, яғни үлкен зерттеу, талдаманың алғашқы басқыштары ғана екен. Алайда сол ұзақ жылдарғы үздіксіз ізденістер мен тынымсыз еңбектену осы «Қазақтың күй өнері» атты көлемімен де, мазмұнымен де зор кітапты сомдаған екен.

Жеті тарау кітаптың әр тарауы бір-бір дербес ғылыми еңбекке, бір-бір кітапқа татырлық. «Тарихнама», «Этнографиялық пайымдаулар», «Күй аңыздары», «Халық күйлерінің аңыздары», «Байырғы күйшілер», «Жаңа заман күйшілері» тараулары – соны деректер, сирек суреттер, ноталармен беріліп, көркем тілмен өріліп, тың ойлар түйілген зерттеулер. Ең соңы «Қосымша» атты жетінші тараудың өзінде ХІІІ ғасырдан – Сары Салтық, Қодан, Саймақ, Жантөре, Арынғазы, Ұзақ, Байжұма, Қарабастардан бастап, Түркеш, Баламайсан, Кенен, Оқап, Сейілхан, Әбдімомын, Уәли, Жүсіптетіп, Секен, Нұрсаттармен бүгінге тірейді. Дәл осы тараудың өзінде бірегей 103 күйшінің өмірдерегі келтіріледі.

«Байырғы күйшілер» (бесінші тарау) санатында да біз Қорқытты, Кетбұғаны, Асан Қайғыны, Қазтуғанды, Байжігітті білеміз. Ал Абылай – кәдімгі Абылай хан домбырашы болыпты, күйші болыпты дегенді көпшілігіміз жете біле бермейміз. Бұл санатта айтылмай келген есім. Кітапта оның «Ақ толқын», «Ала байрақ», «Бұлан жігіт», «Дүние қалды», «Дүние сарсаң», «Жетім торы», «Қайран елім», «Қара жорға» (екі түрі), «Қоржынқақпай», «Майда жал», «Майдақоңыр» (екі түрі), «Садаққақпай», «Сары бура», «Шаңды жорық» және басқа да күйлерінің болғандығы аталады. Бірқатар күйлерінің аңыздары айтылып, ноталары берілген. Ал «Терісқақпайын» кезінде Сәкен Сейфуллиннің орындауында нотаға А.В. Затаевич түсіріпті. Сонда да, бәлкім, содан да еленбей, аталмай келіпті-ау.

Домбыраны, күй мен күйшіні өлең өрнегіне түсірмеген ақын қазақта жоқ шығар. Алайда нақ Ілияс Жансүгіровтей жырлағандары жоқ болар-ау, сірә.



Домбыра, сенде мін бар ма?

Мінсіз болсаң тіл бар ма?

Тіл жоқ деуге бола ма,

Тілден анық үн барда?

Домбыраның күші мол

Көмейінде күй барда,



– деген Ілекең күй мен күйшіні, домбыра құдіретін поэзияда аса биік өреде, тым көркем жырлаған ақын болса, қара сөзде тербеген Ақселеу Сейдімбек болар. Күй өнерінің мұндай іздеушісі, насихаттаушысы, оның күрделі тақырыптарын көтеруші болу, тек шежірелеу ғана емес, өнер тұрғысында кең ауқымда ғылыми зерттеу – ұлт атынан бағалауға тұрарлық іс.

Бірде теледидардан бір өнер зерттеуші қазақтың ән-күйлерін жинастырып, қазақ операларының музыкасына пайдаланған Брусиловскийді «ұлттық мәдениеттің негізін салушы» деп тұр. Ау, жоқ болса, бізде опера жоқ болған шығар. Алайда оның әндері, ариялары, музыкалары, оқиғалары, әртістері даяр емес пе еді?! Мәдениеттің, ұлттық мәдениеттің негізі дегеніміз солар емес пе?! Міне, мына еңбек – Ақселеу Сейдімбектің «Қазақтың күй өнері» кітабы да сол мәдениеттің біздің халқымызда Брусиловскийден басталмай, ғасырлар қойнауынан, бағзы заманнан барлығын паш етеді.

Белгілі бір деңгейдегі Е.Г. Брусиловский еңбегін ешкім де жоққа шығармайды. Оны осы кітап авторы да ілтипатпен атайды. Әйтсе де, өнерді тудырған қазақтың өзі тұрғанда, тұтас ұлт, халық тұрғанда, оның небір саңлақ арқалы да аруақты өнерпаздары тұрғанда көлденең көк аттыға теліп жіберу жөн болмас. Әрі мәдениет дегеніміз бір кезең, бір қоғам ауқымында ғана жасалмайды, халықпен туды-бітті бірге жасап, кеңістік пен уақыттың ғасырлаған тылсымдарынан бері жалғасып, ұштасып, өрлей отырып жасалады ғой. Қазақтың күй өнері де солай ғасырларды жалғастырып келе жатқан ұлт мәдениетінің үлкен бір саласы.

Адамзат білімпаздарының бірі Аристотель музыка арқылы адам мінезінің қалыптасуына ықпал етуге болады деген екен. Рас қой. Қазақ дегенің күймен жұбанып, күймен сергіп, күймен қуанып өскен жұрт емес пе?! Домбырамен небір сезімді берген, небір қайғыны серпілткен, небір шаттығын паш еткен. Тіпті музыканы дәрісіз ем деп те бағалаған ғұламалар болыпты. Басқаны білмеймін, қазақ күйін тыңдасаң, шынында да, қажыған көңіл қуаттанып, әлдебір сезім бойға күш беріп, жігерді жанитыны анық. Әлдеқалай тұнжыр ойдан арылып, бой сергітіп сала береді. Кәне, «Балды құсты» тыңдалықшы:

«Атыраудағы Тайсойған құмының ішінде Ақкөл деп аталатын ботагөз айдын бар. Ақкөлдің жағасы шүйгін, қамыс-құрағы бітік, шаруаға қолайлы. Осы көлді Рабай, Әбіт есімді екі кісі қатар жайлап жүреді. Қоңсылас болған соң бір-біріне сый-құрметтен де кенде болмайды.

Төрт түлік малдың тісіне ілесіп күн көру ата кәсіп болғанмен, Әбіттің құс салатын да өнері бар екен. Бір-екі рет сәті түсіп Әбіттің жанына еріп, лашынның құс ілген өнерін көрген Рабай қатты қызығады. «Шіркін-ай, осындай бір құсым болса ғой...» – деп армандайды. Алайда құрғақ арман құс бола ма, бір күні Рабай тәуекел деп Әбітке қолқа салады: «Әй, Әбіт, сен құстың тілін білесің ғой, құрқол болмассың, мына құсыңды маған бер, мен де қызықтайын. Қарымтасына бір үйір жылқы дайын!» – дейді.

Бұл сөзге Әбіт күліп: «Әй, Рабат-ай, қызықсың-ау, лашынды құсқа бір салғаным бір үйір жылқы емес пе!» – деп кете береді. Әбіттің бұл сөзін Рабай көңіліне алып, «Қап, мынау мені келеке қылды-ау...» деп іштей қамығады. Осыдан кейін Әбіт пен Рабайдың арасы салқын тартады.

Күндердің күнінде бұл оқиға Есбайдың құлағына шалынады. Есбай Әбітпен де, Рабаймен де көңіл жарастырған дос болса керек: «Қап, бұлары жарамаған екен», – дейді де, бір орайлы кезде Ақкөлге келеді. Сол жерде Әбіт пен Рабайдың басын қосып отырып бір уәж айтады: «Бірің құсты сұрап ала алмай, бірің бұлдап бере алмай жүргендеріңді естідім. Құс қанша бұлды болса да бар болғаны екі қанат, бір құйрық қана. Мал өлер, дүние тозар, мен сендерге өлмейтін, тозбайтын күй әкелдім. Мына фәни жалғандағы достығымыздың бір белгісі болсын», – деп күйін тартады.

Әбіт пен Рабай күйді тыңдап, көздеріне жас алады. Өткінші мен өміршеңнің парқын бажайлап, пендешілік қылықтары үшін қапаланады.

Есбайдың тартқан күйі ел ішіне «Бұлды құс» деген атпен тарап кетеді» (541-542-беттер).

Ғибрат па? Ғибрат. Пәлсапа ма? Пәлсапа. Өкпе-назды басып, шер тарқатар майда бір әуен бе? Иә, жүйке босатар келісті күй. Мұны: «Бұл мысалдар күй тілінің айтқыштығын, сезім қозғағыштығын аңғартып қана қоймаған. Одан да гөрі мәнді қасиеті – күй тілінің өмір-тіршілік құбылыстары туралы нақтылы хабар бере алатындығы», – деп Ақселеу өзі де айтып өткен (75-бет). Еңбекте бір домбыра ғана емес, бүкіл қазақ музыка аспаптарының арғы тегінен бергі даму сатылары, бағзы заманнан бері қарайғы дерек-мағлұматтар, зерттеушілер еңбектері сараланған. Басқа жұрттардың ұқсас саз аспаптарымен салыстыру, даралау, күйлерді жанрлау, атаулардың сөз тектерін ажырату сынды тақырыптарды жетік зерделеген Ақселеу Сейдімбектің «Қазақтың күй өнері» кітабы Мемлекеттік сыйлық сынды мәртебелі жүлдемен лайықты бағаланған еңбек дей аламын. Егер оқысаңыз, сіз де осы пікірге келісесіз.





Мырзатай Жолдасбеков





ІРГЕЛІ ЗЕРТТЕУ




«Қазақ халқының музыкалық мәдениеті өзінің терең тамырлы тарихымен де, философиялық синтезге толы мазмұнымен де, эстетикалық-эмоциялық рухының асқақтығымен де, өмір-тіршілікті бейнелеуден де жоғары көтеріліп кететін мәңгілік (тәңірлік) идеясымен де, жанрлық және түрлік әралуандығымен де, ең соңында өмірдің сан саласын реттеп отыруға айрықша ықпал еткіш қолданбалы-кәделік (утилитарно-прикладной) қызметімен де этностың рухани болмысында айрықша орын алады. Бұл ретте қазақ халқының мәдени-рухани әлемі туралы кез келген салиқалы ой-толғам оның музыкалық мұрасына әсте соқпай өте алмайды. Этнос атаулыны адамзат мәдениетіне қосқан үлесімен ғана парықтау қажет болса, онда қазақ халқының мағұрлана бетке ұстары ең алдымен музыкасы болуға тиіс».

Көрнекті ғалым-жазушы, филология ғылымының докторы Ақселеу Сейдімбектің жуырда жарық көрген «Қазақтың күй өнері» атты монографиялық еңбегі осындай сөйлемдермен басталады. Автордың қарымды ой орамы қазақтың музыкалық мәдениетінің тереңнен тамыр тартқан текті болмысына бірден назар аудартады. Сонымен бірге, сол текті өнердің қадір-қасиетін саралап танып, сараптап ашып көрсетуге бел буған тәуекелдің де лебі айқын аңғарылады. Шынында да, А. Сейдімбек қыруар еңбек сіңіріп, нағыз ғалымға тән табандылықпен ұлттың рухани олжасы боларлық толымды іс тындырған екен. Көлемі 70 баспатабақ болатын, 830 беттік іргелі ғылыми еңбектің әр бетінде ұшырасатын соны ой-тұжырымдар мен тың деректерді санамалап шығудың өзі мүмкін емес. Мұндайда сәтімен дүниеге келген еңбектің ауқым-аясы мен мән-мағынасын қорыта жинақтап ой түген абзал.

«Қазақтың күй өнері» монографиясына әрісі Еуразия көшпелілерінің, берісі қазақ халқының музыкалық мәдениеті туралы соңғы 2-3 мың жыл аясын қамтитын тарихи, этнографиялық, археологиялық айғақ-деректер тұңғыш рет жүйелі түрде жинақталып, тарихнамалық (историографический) айналымға түскен. Алғаш рет қазақтың музыкалық этнографиясы дәстүрлі таным-түсінік аясында сараланып, халық көкірегіне сақталған қыруар атаулар мен ұғымдар, терминдер мен тұрақты сөз орамдары мәдени-рухани өрелі айғақ ретінде көрініс тапқан. Еуразияның Ұлы Даласында қазақ ұлтының қазақ этнонимін иемденіп тарих сахнасына шығуынан көп бұрын музыкалық тін (средство) ретінде қалыптасып үлгерген күй өнері – синкретті өнер. Монографияда алғаш рет күй аңызы қазақ фольклорындағы құнарлы жанр ретінде қарастырылып, оның құрылымдық, тарихи және поэтикалық сипаттары ғылыми тегеурінді тұжырымдармен сараланған. Соңғы 1200 жыл аясында қазақ даласында ғұмыр кешкен 200-ден астам күйші-композитордың өмірі мен шығармашылығы тың айғақ-деректер негізінде пайымдалған. Әр кезеңде әр түрлі музыкалық аспаптарда дүниеге келген 5 мыңдай күй тіркеуге алынып, олардың 1 мыңдайы тарихи-этнографиялық, әдеби-фольклорлық және музыкалық-эстетикалық тұрғыда зерделенген. Осы орайда, қазақтың дәстүрлі музыкалық мәдениетінің қадір-қасиетін танып-түсінуде халықтың төл талғам-танымы эстетикалық түпнұсқа критерий ретінде алынып отыратынын, мұның өзі музыкалық эстетикада принципті мәні бар әдіснамалық (методологиялық) жаңалық екенін айрықша атап өткен жөн. Ең соңында, бұл монография өзінің типологиялық ауқымдағы мазмұны жөнінен тек қана қазақтың емес, сонымен бірге иісі түркілік музыка мәдениетінің де пайда болу, қалыптасу мәселелеріне толымды айғақ бола алатынына күмән жоқ...

Міне, «Қазақтың күй өнері» монографиясындағы осынау шоқтықты сипаттарды бір сәт парықтар болсақ, мұның өзі айтарға ғана оңай екенін, әйтпесе мұндай еңбектің табандылыққа, білімдарлыққа қоса ұлтжанды азаматтың ғана қолынан келетінін мойындаған жөн. Түптеп келгенде, монографияның өн бойындағы тарихи-этнографиялық, әдеби-фольклорлық және музыкалық-эстетикалық аспектілердің өзара тоғысып, энциклопедиялық өредегі ғылыми еңбектің дүниеге келуі автордың айрықша қабілет-қарымына айғақ.

Қазақ халқының аңсап табысқан саяси-әлеуметтік тәуелсіздігі осындай мәдени-рухани құндылықтармен шендесіп жатса құба-құп. Сонда халық өз бойындағы құдірет-қасиеттерді тереңірек сезініп, еңсесін көтеріп, мерей-мәртебесі жоғарылап, өмірлеріне мән-мағына дарып, ең бастысы, ұлы Отанын қандай қадір-қасиеттері үшін сүю керектігін парықтайтын болады. Бұл ретте Ақселеу Сейдімбектің «Қазақтың күй өнері» монографиясы – халық көңілінен шығатын өміршең еңбек десек, әсіре сөз болмайды.





Сәбетқазы Ақатай





ЗӘРУ ЗЕРТТЕУ




Әдетте халық көңілінен шыққан жылы сезімді санадан бұрын жүрек сезінеді. Мұндайда ақыл-ой шарасыз қалатын кездер болады. Өз басым ұлттық өнер тарихының екі құбылысына қатты құлшынамын. Екеуін де толық игерсем деймін. Тылсым үніне құлақ түрсем деймін. Бірақ дәрмен жоқ, маман емеспін.

Мені тәнті ететін сол дүниенің бірі – қазақ халқының ататегінің қордалануына елеулі үлес қосқан ертедегі сақтардың қолданбалы-декоративтік өнері (орыс ғалымдары оны «скифско-cибирский зверинный стиль» деп атап жүр), екіншісі – өзіміздің кәдуілігі күй өнеріміз. «Тағылар стилі» тек скиф-сақтарға, ертедегі Еуразия көшпелілеріне ғана тән сәулет болса, күй – тек қазақ топырағынан ғана жаратылған салтанат. Скиф-сақ өнерін тудырған философиялық көзқарастың астарын болжам түрінде ғана бажайлай алсақ, қазақ күйін тудырған философиялық құдірет бізге таныс, әлі де сол идея біздің ұлттық менталитетіміздің бағыт-бағдарын анықтау үстінде, қазақты қазақша ойландырып, қазақша кісілікке баулып, қарым-қатынасқа түсіріп, қауымдастырып, қауғаластырып отыр. Оның шын аты – қазақ идеясы.

Қазақтың күй өнері ғалымдар назарынан кенде деп айту қиын. Музыка этнографтары мен фольклоршылары қазақтың күйлерін зерттеуде елеулі үлес қосты. Ол туралы Ақселеу Сейдімбектің «Күй шежіре» кітабында жақсы айтылған, әлем ғалымдарының да, ТМД елдері мен отандық зерттеушілердің де есімдері аталып, еңбектеріне ризашылық білдірілген, көзқарастары арнайы сарапқа салынған.

Алайда күй өнері – синкретті, құрамы күрделі. Ол тек таза музыкалық үннен ғана тумайды, оның құрамында программасы, аңыз-әңгімесі қоса жүреді. Күй программасы – күйдің музыкалық құрал жеткізе алмайтын жағдаяттарының, күйдің шығуына немесе оның мән-мағынасына байланысты тарихи-деректерді жеткізуші қызмет атқаратын, күйге қосымша, оған түсініктеме беретін ауызекі әңгіме жанры. Ол туралы күй сүйгіш қауым бұрыннан да хабардар.

А. Сейдімбектің «Күй шежіре» деген қос томдық қомақты еңбегінің алғашқы томы – сынақтан өткен дүние. Ол туралы қалың оқырмандар да, маман ғалымдар да өз пікірлерін ортаға салды. Жақтаушылар да, сынаушылар да табылады. Пікір, сайып келгенде, дұрыс болды. «Күй шежіре» кітабының екінші томында автор халқымыздың рухани текті қазынасын ғылыми таным талқысына салған. Біздің ойымызша, А. Сейдімбектің «Күй шежіресін» осы өтіп жатқан ғасыр айдынында құнды еңбектердің қатарына жатқызуға болады. Марқұм біртуар азамат, жазушы, әдеби сыншы Асқар Сүлейменов:

«ХХ ғасырда қазақ ақыл-ойынан туған 2 дүниені биік өреге қоямын, – деуші еді. – Олар: М. Әуезовтің «Қилы заманы» мен Әбікеннің «Қоңыры». Мен А. Сейдімбектің «Күй шежіресін» кем дүние дей алмаймын. Әрине, оның шын бағасын уақыт айтар.

Күй – музыкалық шығарма. Бұған дау жоқ. Сөйте тұра күй үнмен жазылған философиялық шығарма десек, дау айтушылар табылып қалар. Ал мен философиялық шығармалар қатарына математика пәнін жатқызсам, бәлкім, дау айтушылар саны әлде көбейе ме, әлде сейіле ме, қайтер еді? Сөзімді дәйектей түсейін, кез келген музыкалық шығарманың өзіне тән түсінік жүйесі болады. Бірақ ол философиялық ұғымдар жүйесінен өзгеше, ұқсаса да ұқсамайды. Математика пәнінің де түсінік жүйесі өзгеше екені мәлім. Алайда музыканың да, математиканың да дүниенің жалпы заңдылықтарын ашу жолындағы қызметі философиядан кем түспейді. Философиялық құрал-жабдықтар жетпейтін құбылыстардың кейбір қатпарларын, қыртыстарын және қалтарыстарын танып-білуде музыкалық үндік жүйе мен математикалық сандық жүйе философиялық категориялық жүйемен қатар шабатын кездері де, асып түсетін кездері де болды. Қазақ күйінің синкреттілігін мойындасақ, онда оның шежірелік сипаты ашылмай тұрып, музыкалық парасаты да толық ашылмайтынын мойындауымыз керек.

Демек, Ақселеу Сейдімбектің «Күй шежіре» атты екінші кітабы қалың көпшіліктің зәру тақырыбын ғылыми бажайлауға арналған зерттеу екеніне шүбә келмейді. Бұл жинақ емес, зерттеу екенін баса айту керек.

Әр ғылыми мәселенің, әр ғылым саласының бағы ашылатын сәтті шағы болады. Мұны айтсақ, тәуелсіздік, ұлттың асыл арманы еске түседі. Тәуелсіздік бағы жанбаған көптеген тылсым дүниелеріміздің тұсауын кесті. Туған халқының тағдыр-тауаны мен ұлттық сана-сезімі бедерленген тарихын тану тек азаматтық парыз ғана емес, адамды отансүйгіштікке баулитын құрал қызметін де атқарады. А. Сейдімбектің кейінгі «Күй шежіресі» кітабының мән-маңызы осымен орайлас. Тәуелсіздік туын тіккенен бергі мезгіл аясында кердең көзқарастан құтыла алмай отырған жайымыз бар. Әлі де тәуелсіз өмір тағылымы қара орман қалың жұрттың игілігіне айналмай жатыр. Оған себеп – қоғамдық ғалымдарда тоқырау зардабы созылмалы болып келеді.

А. Сейдімбек болса, өз тақырыбының мәнін аршып көрсетуге келгенде, күрек ұстаған археолог секілді. Ұмытылуға, күлтөбеге айналуға бой ұсынған ұлт игілігін қазып алып, тотықтан тазалап, өңезінен аршып, ұлтына қайта ұсынып отыр.

Енді осынау «Күй шежіре» кітабының құрылымы мен мазмұнына үңіліп көрелік. Еңбек кіріспеден, қомақты 3 тараудан, 13 тармақтан және қорытындыдан құралған. Библиографиялық тізіміне 300-дей кітап пен жарияланым түскен.

Автор ең әуелі «этнос», «мәдениет», «этнография», «фольклор», «аңыз», «жағдаят», «әфсана», «көшкін», «мәтін», «өзекті» және тағы да көптеген 150-ге тарта философияға да, филологияға да ортақ ұғымдардың баламаларын ұсынып, түсініктемелерін түзіпті. Осы орайда ауызға алар едік, А. Сейдімбектің терминдер жүйесі қазақ тіліне төл, сіңімді келетінін, жатсыну-жатырқау дегенді білмейтіндігін атауға болады. Мәселен, «жаңа» атаулардың бірі – «жағдаят». Оны автор былай түсіндіреді: «Қазақ тілінің түсіндірме сөздігінде» «жағдаят» сөзінің мына сияқты 5 түрлі мән-мағынасы көрсетілген:

«1) Хал-ахуал, тұрмыс-жай;

2) Нақтылы жай-күй, қалып;

3) Кездейсоқ оқиға, іс;

4) Оқиға желісіндегі белгілі бір сәт кез;

5) Қолайлы мүмкіндік, ыңғайлы жай-күй».

Осынау түсіндірмелердің жалпы мән-мағынасы күнделікті тұрмыс-тіршіліктегі өмірлік нақты оқиғалар туралы айтылатын әңгіме (жағдаят) дегенді аңғартады. Сондықтан да «жағдаят» сөзі күнделікті тұрмыс-тіршілікте өмірлік нақтылы оқиғалар туралы айтылатын ауызша әңгімелерге атау болатын термин ретінде әбден ұрымтал деп білеміз». Бұл ұсынысты біз өте орынды деп санадық.

Біздің назарымыз түскен дүниенің тағы бірі – өзіміздің мамандығымызға сәйкес келетін «Күй аңызының тарихи деректілігі мен құрылымы» деп аталатын ІІ тараудың бірінші тармағы.

Еуразияның Ұлы Даласында 3000 жылдық тарихы бар салт атты өркениеттің жасампазы атанған ата-бабаларымыздың адамзат мәдениетінде алатын өз орны бар екені мәлім. Автор сол мәдениеттің соңғы тұяғы – қазақ халқы екенін зерттеудің методологиялық арқауы ретінде қабылдаған. Көшпелілік – қазақ халқының өмір-салты ғана емес, ұлттық болмысын қалыптастырушысы. Осыны анықтаған ғалым қазақ мәдениетінің төлтумалық ерекшелігіне бет бұрады. «Өнер – көшпелі халықтың өмірін реттеуші құрал» дейді ғалым. Тұжырымында дау жоқ.

А. Сейдімбек күй аңыздарын жіліктеуде өзіне дейінгі ғалымдардың ізденістерін, қол жеткен табыстарын ұтымды пайдалана білген. Мәселен, ол ғұлама ғалым Әлкей Марғұланның қазақ эпосының тарихи дәуірлеріне байланысты жасаған тұжырымдары мен күй аңыздарының да уақыт аясындағы көріністерін сәтті сабақтастыра білген.

Қазақ философиялық мамандарының назарын аударатын осы еңбектің тағы да бір құнды бөлігі ІІ тараудағы «Күй аңызының жалпы сипаттамасы», «Мифтік күй аңыздары», «Әфсаналық күй аңыздары», «Аңыздық күй аңыздары», «Жағдаяттық күй аңыздары» деп аталатын тармақтары деп санаймын.

Миф дегеніміз, автор жазғандай, «анықтығын тексеруге болмайтын ертегі-қиял сияқты» емес, «танып-түсінуді қажет етпейтін шынайылық та, жазмыштық сенім» де емес, миф пен қиял-ғажайып аңыз-әңгімелер жиынтығы. Мифологияның беліне аса ауыр жүк салуға болмайды. Филологияны білмеймін, әйтеуір философия мифологиядан басталады. Классикалық философияның арғы атасы – мифология. Осы кітаптың да негізгі бөлігі қазақ мифологиясын сөз етеді, шағын мифтерді құрап, түсіндіріп, мән-мағынасын анықтап, мифология туғызады.

«Мифтің бүгінгі күнге жеткен сұлабасынан діни сенімнің, таным-тәжірибенің, өнердің, философияның, тіпті саяси көзқарастардың да сұлабасын шырамытуға болады. Миф дегеніміз – дүние-тіршілікке қатысты қалыптасқан қоғамдық сананың бірден-бір әмбебап көрінісі», – дей келе автор осы мифологиялық сананың күй аңыздарына кірігу барысын тұшымды деректерімен дәлелдеп береді.

Автордың ел ішінен жиған материалдары, тарихи-этнографиялық деректері мол. Халық санасын, оның жүріс-тұрысын, мінез-құлқын саралауға, жалпы қазақтануға зәру материалдарға кітап мазмұны өте бай. Шығарманың тілі жүрдек, сөз қолданысы қордалы, ауқымды тақырып атауларының тынысы кең, ой-тұжырым желісінен монографиялық тұтастық байқалады. Мәселенің қойылуы да, шешілуі де айқын. Шығарма жеңіл оқылады, тартымды.





Тұрсын Жұртбай





РУХАНИЯТ ПЕРНЕСІ




Көшпелі дәуірдің бар болмысын көз алдыңа әкеліп, табиғи құбылыстарды көңіл пернесіне түсіріп, жан дүниеңді тамырыңмен солқылдата қопарып, ұлы қуат сыйлайтын құдіреттің бірі – күй. Мұнда есте жоқ ескі заманның азынай жеткен сарыны, саумал самалының қоңыр лебі, үзілмеген ұрпақ үні бар. Қадым дүниеден қазіргі күнге дейінгі, бүгіннен бастап ертеңгі елес келешекке дейінгі қазақ рухының ешқандай сыртқы әсерге көнбей, таза ділін сақтап баратын «неғылайыны жоқ» өнер саласы да осы күй.

Өйткені күй – сол ұлттың заманалар бойы қанына сіңіп, жанына ұялаған мінезінің, қимыл-қозғалысының, психологиясының, дәстүрлік танымының, құбылыс пен болмысты қабылдауының және ішкі буырқанысы мен толғанысын сыртқа шығарудың тылсым тәсілі. Санамыздың саңылауына ұя салған осынау бір түйсікті сезім күйін, өзге түгіл, өзіміз де толық саралап, талдап, сырын ашып біткеміз жоқ. Күйді тек түйсікпен түсініп, жүрекпен сезініп, құлақпен тыңдап келдік. Шындығына сайсақ, қазақ ұлтының ділінің (менталитетінің) түпкі тілсіз түйсігінің кілті – осы күйде.

Күйді түсіну үшін оның заңдылықтары мен құбылыстық ерекшеліктері жан-жақты бағамдалып, пайымдалып, ғылыми негізге түсуі тиіс. Күйді нотаға түсіру қандай қиын болса, оның ішкі құрылымын, яғни руханият пернесін орнына қою да сондай қияметті талап етеді. Күйді түсіну – адамның өзін-өзі түсінумен парапар таным жолы. Көшпелі дәуірдің бұзылмаған үні – осы күйде. Мысалы, ықылым дүниеде өмірге келген «Ескендір Зұлқарнайын» күйінің әуенінде біздің жыл қайыруымыздан бұрынғы, төрт жүз жыл бұрынғы, Плутархтың: «Скифтер қымызға қызып... отырған шақта... садағының адырнасын шертіп отыруды әуезе көреді», – деп жазған кездегі ата-бабамыздың жан дауысы бар. Орындаушы өзгергенмен де рухы сақталған.

Ал сол екі жарым мың жыл бұрын әуен боп «адырнаның» – домбыраның пернесіне түскен әуенді бүгінгі күнге жеткізген қандай құдірет?! Ол – рухани күй аңыздары. Тіпті сахнада күй тарту дәстүрге айналған қазіргі уақыттың өзінде де, орындалған күймен қоса, оның аңызын санамызда ұстаймыз, күй аңызын әлі де дәстүрлі таным тәсілі ретінде түсінеміз. Атақты даңғайыр күйші Смағұл Көшекбаевтің туған інісі, тарихшы Нәумет Көшекбаев: «Күйдің шығуы туралы аңызын айтып, ырғағы мен сөзін қоса түсіндіріп барып тартса, қазақ күйі әлемге жайылар еді. Өйткені күй аңызы тыңдаушының көңіл күйін белгілі бір тылсым әлемге дайындайды. Әуен – бейнесіз тарих. Ал оны көз алдыңа әкелетін құдірет – сөз», – деген еді.

Шындығында да, «Наридірген» күйінің «Ақcақал», «Жібер, жаным, жібер», «Қызыл тонды қыз» атты үш бөлімнен тұратын оқиғасын тарихи аңызсыз қалай терең түсіне аласың?

Қарапайым құймақұлақты былай қойып, көкірегі қобыз боп күңіренген ғұлама түйсік иесі Мұхтар Әуезовтің өзі сол тылсымның шешуін іздеп:

«Егер... күйлердің көрікті аңыздары, тілдегі баяндауыш әңгімелері жазылса, онда қазақ халқының музыка фольклорына әдемі айшық, нақыш қосылуымен, мағыналы мазмұн анықталып, жалғасуымен қатар ауызша фольклор да өзінің бір қысқа түрдегі көркем әңгіме-новелларын көп байытқан болар еді. Ұмытылып, жоғалып бара жатқан көп-көп ескі күйледің қызық, терең сырлы, мол мағыналы аңыздары да мәдениет мұрасы болып, жөнін тауып, жолы ашылар еді», – деп жазыпты.

Данагөй ғұламаның сол парызының бір арманды мақсаты орындалған екен. Алаштың арда ойлы оқымысты азаматы Ақселеу Сейдімбектің «Күй шежіре» атты қос кітабы – күйдің тамырын да, тарихын да, танымын да анықтап беретін түбірлі зерттеу. Бізді жоғарыдағы ойға да жетелеген осы еңбектің әсері.

Бұл қос кітап – Ақселеу Сейдімбектің өмірлік ізденісінің, өнердегі мұратты және мақсатты таным жолының жемісі. Бұл – қазақтың рухани мәдениетінің тарихы туралы оқулық. Қазіргі мәдениеттану пәнінен өткізілетін дәрістерге таптырмайтын пән құралы және тұжырымды ғылыми зерттеу. Қазақ күйлерінің тарихы, шығу тегі, ішкі құрылымы, заңдылықтары, тақырыптық тарамдары, ерекшеліктері туралы мұндай жүйелі зерттеу осы уақытқа дейін ана тілімізде жарық көрген жоқ.

Біз әдетте біреуді мақтасақ, оған уәж ретінде екінші бір ғұламаны қарсы қоюды бойымызға біткен ғадетке айналдырып барамыз. Иә, күй туралы Ахмет Жұбановтан асырып зерттеген ешкім жоқ. Бірақ бұл ол өнер жөнінде өзге ешкім қалам тартпауы керек деген қағида емес. Оның үстіне күйдің шығу тарихы туралы аңыздар осы уақытқа дейін арнайы зерттеудің арқауына айналған жоқ. Әңгіме күй әуені хақында ғана емес, сол күйдің ішкі мазмұны мен түйсіктік психологиясын ашатын, сол күй әлемінің ішіне жетелеп кіргізетін тарихи негіз туралы. Ал бұл негіздерге ұлттық таным, тарих, мінез, діл мәйек боп ұйыған.

Күй аңыздары – қазақтың рухани өнеріндегі ерекше жанр. Мұнда көркем образ да, ұйқас та, тарихи пайымдау да, ертегілік сипат та бар. Сөздің ішкі ырғағының өзі күйдің әуеніне қарай құрылады. Әуеннің философиялық, психологиялық, тарихи-танымдық мағынасын осы күй аңыздары ашады. Бір өзіне өнердің қат-қабат қатпарын жинақтаған күй аңыздарын А. Сейдімбек:

1) Ежелгі дәуірдегі күй аңыздары;

2) Оғыз-қыпшақ дәуіріндегі күй аңыздары;

3) Ноғайлы кезеңіндегі күй аңыздары;

4) Жоңғар шапқыншылығы тұсындағы күй аңыздары;

5) ХVII-XX ғасырлардағы, яғни «зар замандағы» күй аңыздары деп дәуір-дәуірге бөледі.



Екінші, тақырыпқа орай:

1) Тарихи оқиғаларға;

2) Тұлға тағдырына;

3) Тұрмыс-салтқа;

4) Арнауға;

5) Табиғат тылсымына;

6) Жан-жануарлардың психологиясы мен мінезіне арналған күй аңыздары деп жіктейді.



Ал мазмұнына қарай:

1) Мифтік;

2) Әфсаналық;

3) Аңыздық;

4) Жағдаяттық (тұрмыс-салттық) күй аңыздар деп төрт түрлі жанрға саралайды.

Бұл саралаудың барлығын ғылыми тұжырыммен дәлелдейді. Және тұңғыш рет жүйелеп отырған ғалым болғандықтан да А. Сейдімбек жаңа ұғымдарды қалыптастырған. Сәтті ме, сәтсіз бе, ол – басқа әңгіме. Соның барлығының електен өтіп, екшеліп, бір жүйеге түсуінің өзі – ғылыми жаңалық.

Ал «Күй шежіренің» екінші кітабында қазақтың ықылым заманда дүниеге келген күйлері туралы әфсаналармен бірге, Қорқыт пен Кетбұғадан бастап, Динаға дейінгі ұлы күйшілердің шығармаларының шығу тарихына тоқталған және олардың өмірбаянын бірге түсірген. Екі жарым мың жылдық күй тарихының зерделенуі – қазақтың руханияты үшін үлкен табыс.

«Күй шежіре» кітабы – ұлттық діліміздің ең қасиетті тылсым жұмбағының сырын түсінуге жетелейтін танымдық еңбек. Ата мұрамыздың жаңаша оқылған және соны тұжырыммен пайымдалған тың оқулығы.





Жұмағали Ысмағұлов





ТЕКТІ МҰРАНЫҢ ТЕГІ




Қазақтың дәстүрлі музыкасы, соның ішінде аспапты музыкасы (инструментальная муызка) өзінің байырғылығымен де, молдығымен де, музыкалық-эстетикалық мазмұнымен де және тарихи-әлеуметтік өмірді бейнелегіштігімен де халықтың мәдени-рухани әлемінде айрықша орын алады. Қазақтың рухани мәдениетінде мың жылдан астам уақыт аясын қамтитын авторлы күйлер бар. Бүгінгі таңда тіркеуге алынған, қолда бар күйлердің саны – 5 мыңдай. Ең ғажабы, осы күні бүгінге дейін тартылатын күйлердің барлығының дерлік аңыз-әңгімелері бар. Ол аңыз-әңгімелер әрісі Еуразия көшпелілерінің, берісі қазақ халқының тарихи-әлеуметтік өмірінің «жанды шежіресі» (М.О. Әуезов) болып табылады.

Өкініштісі, осынау ұлы мұра осы уақытқа дейін музыка зерттеушілер үшін филологиялық объект болып есептелсе, филологтар үшін музыкалық мұраның объектісі ретінде ескерусіз қалып келді.

Міне, әрі тарихи зердені, әрі музыкалық біліктілікті, әрі филологиялық пайымдауды қажет ететін қазақтың осынау синкретті мол мұрасын жинауда, зерттеуде және халықтың рухани игілігіне айналдыруда Ақселеу Сейдімбек екі кітаптан тұратын «Күй шежіре» атты еңбегінде нағыз зерттеушіге лайық табандылық көрсеткен. Автор тарихи, археологиялық, архивтік деректер мен тікелей өзі жүргізген түз жұмыстарының нәтижесінде 2 мыңдай күй аңызын жинап, оның 1 мыңдайын хатқа түсіріп, жариялап, күй мен күй аңыздарының жанрлық-құрылымдық, рухани-эстетикалық, тарихи-айғақтық мәнін ғылыми биік өреде жан-жақты ашып көрсете білген. Қазақта қанша мыңдаған күй болса, сол күйлердің шығу себебін баяндайтын соншама аңыз-әңгімесі бар болса, бұл – қазақ халқының мәдени-рухани әлеміндегі ерекше бітімдегі төлтума құбылыстардың бірі. Осынау текті мұраның назардан тыс қалып, жиналмай келуі өз алдына, оған қоса сол фольклорлық жанрдың синкретті болмысы мен тарихи-эстетикалық қадір-қасиеті де толық ашылмай келді. Бұл тұрғыдан келенде, қазақ халқының тарихи-рухани мұрасының құнарлы бір арнасы болып табылатын көл-көсір күй аңыздарын жинап-бастырудың, саралап-зерттеудің мән-маңызы ерекше зор. Кезінде академик М.О. Әуезов былай деп жазды:

«Күй аңыздарының көп екенін ел біледі, бірақ кітап, баспа білмейді. Егер олқылықтар толығып, күйлердің көрікті аңыздары, тілдегі баяндауыш әңгімелері жазылса, онда қазақ халқының музыка фольклорына әдемі айшық, нақыш қосылуымен, мағыналы мазмұн анықталып, жалғасуымен қатар ауызша фольклор да өзінің бір қысқа түрдегі көркем әңгіме-новеллаларын көп байытқан болар еді.

Ұмытылып, жоғалып бара жатқан көп-көп ескі күйлердің қызық, терең сырлы, мол мағыналы аңыздары да мәдениет мұрасы болып жөнін тауып, жолы ашылар еді».

М. Әуезов көтерген, жүзеге асуын арман еткен бұл проблема өзінің мән-маңызын әлгі күнге дейін жойған жоқ.

Ғалым-зерттеуші А. Сейдімбек өзінің «Күй шежіре» атты монографиясында күй аңыздарын жинау, хатқа түсіру, одан әрі қазақ фольклорының дербес жанры ретінде зерттеу арқылы дәстүрлі мәдениеті мен дүниетанымын бұрынғыдан да тереңірек парықтауға, ұлттың рухани болмысын бұрынғыдан да кеңірек бажайлауға жол ашқан. Монографияда зерттеліп отырған тақырыптың теориялық және практикалық тұрғыда мән-маңызының айрықша салмақты екені күмән тудырмайды.

Қазақ фольклорындағы күй аңызы сынды арналы бір саланың тарихи деректілігін, құрылымын, жанрлық ерекшеліктерін және күймен арақатынасын қарастыру – А. Сейдімбек монографиясының негізгі мақсаты. Зерттеу жұмысын бұлайша жүргізудің өзіндік мәнді себептері бар.

Атап айтқанда, күй аңыздарына осы уақытқа дейін ғалым-зерттеушілердің жалпы фольклорлық мұра аясында жол-жөнекей назар аударғаны болмаса, арнайы зерттелген емес. Тіптен, күй аңыздарының ел ішінде мейлінше молдығына қарамастан, бұған дейін жүйелі түрде жиналмағанын, өзінің канондық айтылу үлгісінде айтарлықтай хатқа түспегенін атап өтуге болады.

Сондай-ақ, қазақ фольклорындағы басқа жанрларға қарағанда, күй аңыздарының назар аударатын ерекшелігі – ол қоғам өміріндегі салт-дәстүрмен, әдет-ғұрыппен, кісілікті қалыптармен (нормалармен), күнделікті тұрмыс-тіршілікпен, қысқасы, халықтың барша тарихи-әлеуметтік өмірімен мейлінше етенелікте біте қайнасып жатыр.

Осынау өзекті мәселелер монографияда нақтылы мына сияқты аспектілерде көрініс тапқан:

1) Күй аңыздары жалпы этникалық мәдениетпен сабақтасып жатқан рухани құбылыс екені тарихи-филологиялық аспектіде сараланып, тұңғыш рет тақырыпқа қатысты тарихи, этнографиялық, археологиялық және жазбаша деректер ғылыми айналымға түскен. Сол арқылы күй аңыздарының пайда болу, қалыптасу және бүгінгі күнге дейін туындау үрдісі тарихи деректілік тұрғысында сараланған;

2) Күй аңыздарының құрылымы халықтың тарихи-әлеуметтік болмысымен сабақтастықта қарастырылған. Нәтижесінде күй аңыздары тарихи оқиғаларға, күйшілер өміріне, тұрмыс-салтқа, қоршаған ортаға, жан-жануарларға қатысты сараланып, осынау фольклорлық дербес жанрдың халық болмысындағы өзіндік орны, қадір-қасиеті анықталған;

3) Күй аңыздары қазақ фольклорындағы ертегіге жатпайтын проза саласының оқшау бітімді жанры ретінде жан-жақты қарастырылады. Күй аңыздарының өз ішінде миф, әфсана, аңыз, жағдаят (тұрмыстық әңгімелер) сияқты жанрлық түрлерге бөлінетіні, сөйтіп көп компонентті сипатымен дараланатыны мейлінше қисынды дәлелдермен, нақтылы айғақ-мысалдармен ашып көрсетілген;

4) Күй аңыздары, атауы айтып тұрғандай, тікелей күймен байланысты дүниеге келеді. Сол себепті де автор күй мен күй аңыздарының арақатынасын сабақтастыра зерделеу арқылы зерттеліп отырған тақырыптың ғылыми мән-маңызын тереңдете түскен;

5) Кез келген ғылыми соны пайымдаулар жасау үшін эмпирикалық материалдардың тұғыр болатын әдеті. Осы орайда А. Сейдімбектің ел ішінен екі мыңдай күй аңызын жинауы, оның мыңға тарта үлгісін жариялауы, сөйтіп зерттеп отырған тақырыбына берік негіз етуі қазақ фольклортануының тарихындағы үлгі боларлық еңбек еткенін атап өткен жөн.

Осынау ғылыми жаңалықтар мен ізденістердің қай-қайсысы да толымды теориялық-методологиялық деңгейде көрініс тапқан. Монографияның ғылыми жаңалықтары фольклортанудың, мәдениеттанудың, тарихтанудың ең іргелі жетістіктерін басшылыққа ала отырып, орнықты дәлелдермен түйінделген.

А. Сейдімбек әрбір ғылыми пайымдауларын қисынды дәлелдермен дәйектеп, әрбір ой түйіндерін нақтылы айғақ-деректермен көмкеріп отырады. Мұның өзі монографиялық еңбектің ғылыми салмағын арттырып, жаңа ой-тұжырымдарға күмәнсіз иландырып отыруға себепші болған.

Ал ғылыми жаңалығының деңгей-дәрежесі болса, мұның өзі ең алдымен бұрын-соңды қазақ фольклортануында арнайы зерттеу объектісі болмаған тақырыптың биік ғылыми-теориялық деңгейде орындалуынан айқын байқалады. Алынған нәтижелерді халықтың дәстүрлі мәдениетін парықтаудағы, әсіресе фольклортанудағы елеулі жетістіктердің бірі деп бағалауға әбден болдаы.

Жалпы күй аңыздарын жинау, жариялаудан бастап зерттеуге дейін автордың сіңірген еңбегін қазақ фольклортануының теориялық және қолданбалы ізденіс саласын дамытудағы елеулі жетістіктерінің бірі ретінде атап айтқан орынды.

Монографиялық зерттеудің негізгі тұжырымдарын, сондай-ақ жинақталған қыруар материалдарын Қазақстанның тарихына, мәдениетіне және өнеріне арналған еңбектерде кеңінен пайдалануға болады.

Әсіресе қазақ әдебиетінің көп томдығын жазу барысында зерттеудің негізгі жаңалықтары пайдаланылса, қазақ фольклортануы өзінің мазмұнын анағұрлым байыта түсер еді деп ойлаймыз. Сондай-ақ, монографиядағы өзекті жаңалықтарды жоғары оқу орындарының тиісті оқулықтарын жазу барысында пайдалануға әбден болады.

Сонымен бірге гуманитарлық бағыттағы оқу орындарында, осы зерттеу еңбекті негіз ете отырып, арнаулы курс оқуға да болады деп есептейміз.





Рабиға Сыздықова





КҮЙ ТАРИХЫН ТАРАТҚАН ШЕЖІРЕ СЫРЫ




Бір сүзіп оқып қана қоймай, қарайлап қайта үңілетін кітаптар болады. Солардың бірі жайында «бір қайырым» пікір айтсам ба деймін. Кітап аты – «Күй шежіре», авторы – Тарақты Ақселеу, білім-ғылым жұршылығына танымал есімі – Ақселеу Сейдімбеков.

Алдын ала ескертерім: пікірді музыка маманы болып немесе ән-күйіміз жөніндегі білім-танымға ден қойып жүргендердің бірі болып емес, қатардағы оқырманның бірі және тіл маманы ретінде ғана айтпақпын. Ең алдымен, осынау кітап, осындай еңбектер – бізге дәл бүгінгі таңда аса қажет дүние, рухани мәңгүрттікке жетіп құлаған «тарихи өларада» тұрған қазіргі шағымыздағы зәруліктің бірі. Зәруліктің өзі жоғалған немесе жойылып бара жатқан нәрселерге қатысты болады ғой. Ал бұл күндерде көз жазып қалған (сәл жұмсартып айтсақ, қала жаздаған) дүниеміз – ұлттық сана-сезіміміз екенін, терминдемей айтсақ, қазақпын деп сезінуден, қазақ болып көрінуден, «қазақ» деген халық атын мақтан етіп, зор тұтудан қалып бара жатқанымызды енді біліп (бұрын білсек те, ашынып айта алмай), енді айтып жатырмыз. Жоғалғанды қайтарудың, зәрулікті қолға түсірудің амал-әрекеті керек.

Сол ізденістің бір өтеуі «Күй шежіре» кітабы деп білемін. Өйткені ұлттық сананы ресми заң қабылдаумен, үгіт-насихатпен, «қысқаша курстармен» қалыптастыру қиын. Оны сол халықтың мәдени-рухани қазынасын танытумен, зердесіне құйып тәрбиелеумен әр адамның көңіліне ұялатуға болар. Ал «сөз өнері, күй өнері, қол өнері көшпелілер болмысының мәдени-рухани даралығын танытса», сол өнер түрлерінің шежіресін сөйлеу ұлттық санамызды оята түсер қарекет болмақ. Ақселеу Сейдімбеков осы мұратты көздеп, аталған еңбегімен «болашақ ұрпақтың (меніңше, тек болашақ емес, қазіргі үлкенді-кішілі буындарды да) жан-жүрегін жылыту үшін «қол жалғап» жіберіпті. Жан-жүрегіміз жылыса, онда ұлттық сезіміміздің де ұялай бастағаны ғой!

Ал күй тарихының, сол тарих шерткен шежіренің қазақы санамызды қамшылауда мәні ерен екенін ойлағанда есіме мына жәйт түсті.

1986 жылғы Желтоқсан оқиғасынан кейінгі кездердің бірінде біздің үйге марқұм Тахауи Ахтанов келіп, біраз әңгімелесіп отырдық. Сонда ТАқаң: «Ойпырым-ау, жоғарыдағы, Мәскеудегі саятшыларымызға, басшыларымызға не болды? Африканың кейбір жұрттары еркіндік үшін, халықтық дербестік үшін күресіп жатыр деп, оны қолдап, мадақтап, тіпті кейбіреулеріне жәрдемдесіп ақша төгіп жатқанда, қазақтардың елімізді ең болмаса тіліміз бен салт-дәстүрімізді білетін адам басқарса деген өтініш-талабын тәрк етіп, боздақтарымызды қанға бояп, итке талатты-ау! Африканың әбиірін жапырақпен жауып жүрген кейбір жұрттары кім, біз кім, біздің домбырамыз бар еді ғой!» – деп күйініп бір кеткен-ді. Соңғы сөйлеммен ТАқаң өз халқының сан ғасырлық мәдени-рухани болмысының асқақ сипаттамасын беріп еді. «Домбырамыз бар еді ғой!» дегенде, әрине, құралды, ағашты айтқан жоқ, сол қарапайым құралмен жан дүниесін білдіре алатын халықтың «рухани шүйгіндігін», білдіруге жарайтын қоғамдық тарих көші барын айтқан еді. Міне, Ақселеудің кітабын оқығанда, Ахтановтай ойшыл жазушының бір ауыз сөзбен тобықтай етіп осылайша түйіп тастағаны есіме түсті де, парасатты замандасымыздың келте қайырылған жүрек сызын Ақселеу кеңейтіп айтып, деректі уәждерімен дәлелдегендей сезіндім.

Иә, қазақтың сан ғасырлық күй өнері «тек рухани-эстетикалық ләззат беріп қана қоймаған, халықтың саяси-әлеуметтік мәселелерін шешудің құралы да болған» екен. Бұндай құрал ұстаған халықтың ұлттық сезім-санасы сергек, намысты. Тек сол намысты соңғы үш жүз жыл бойы мысқалдап қолдан бергеніміз болмаса...

Осыдан барып жазушы Сейдімбековтің домбырамыз шерткен күй шежіресін жинап, қалың жұртшылыққа ұсынғанына мейлінше разымыз.

Жай оқырман болумен қатар тіл маманы ретінде де бұл кітаптың мені қатты толқытқан, мейлінше тәнті еткен бірнеше тұсын айтсам. Алдымен еңбектің танымдық мәні орасан зор. Автор күй өнерінің тек сыр-сипатымен, табиғат-тарихымен таныстырып қана қоймайды, сол өнерді қазақтың әлеуметтік, рухани, мәдени болмысымен шендестіре сөз етеді.

Кітаптың алғашқы 75 беті «көшпелілер мәдениетінің бір қыры» – күй өнерінің тарихи кезеңдерін, күй жайында айтылатын аңыздардың «өзіндік ерекшеліктері мен дара қасиетін», күйші дегеннің кім екенін, күйлердің түрлерін, олардың ішінде айтыс күйлерін, тармақты күйлерді, күй аспаптарын тарамдап, талдап, көп сәттерде өз көзқарасын қоса білдіріп, бізге, қарапайым оқырмандарға (тегі, мамандарға да) мол мағлұмат береді. Әрине, ол мағлұматтардың дені тұңғыш рет ұсынылып отырмаған болар, бірақ дәл осы кітаптағы танымдық материалдардың құндылығы сол – мұнда бұл материал белгілі мақсат шеңберінде жинақталып, рет-ретімен ұсынылып, бас-аяғы бүтін, жұмыр дүние болып шыққан. Бұған оның жатық та әсем, әсерлі тілмен көмкерілген стильдік ерекшелігін қоссақ, тек қызығып емес, сүйініп те оқитын аз кітаптың бірінен танылады.

Стильдік ерекшелік деп отырғаным, еңбек – бұрын-соңды қазақ жазба дүниесінде көп кездеспеген ғылыми-көркем публицистиканың бір алуаны деп білемін. Мұнда көркем прозаның элементі де бар: автордың әрбір күйші туралы өз баяндауын да, жеке күйлер жайындағы әңгіме-шежірелері де бір-бір романның мәйегі дер едім. Шығарманың және бір жанрлық ерекшелігіне оның эсселік сипатын қоссақ, «Күй шежіре» өзгелерден одан сайын оқшаулана түседі. Ал эссе дегеніміз жазушының әңгіме объектісіне өз пікірін, көзқарасын қоса білдіріп отыратын шығарма түрі ғой. Бұл жерде Ақселеу Сейдімбеков аңыз-әңгімелерді жинаушы ғана емес, бар мәліметті қайталап айтып беруші емес, ұзақ жылдарды сарп етіп, шалғай жерлерді кезіп, қолжазбалар мен архивтерді ақтарған нағыз ізденуші қаламгер, жаңа деректердің авторы, бұрынғы деректер мен пікірлерге сын көзімен қараған зерттеуші-ғалым ретінде көрінеді.

Жазушы-ғалым өткен ғасырларда қазақ мәдениетіне үңілген Рычков, Палластардан бастап, бүгінгі Болат Қарақұлақовқа дейінгі қыруар әдебиетпен танысып, этнографиялық, тарихтық, филологиялық еңбектерді былай қойғанда, лингвистика, психология, археология, геология, металлургия салаларына қатысты әдебиеттерге де иек артып, өз ойын дәлелдейді. Бұл – жазушының білім-ғылым көкжиегінің кеңдігін танытатын, жас ғалымдарға үлгі-өнеге болатын қасиет.

Тіл маманы ретінде еңбектің мені өте қызықтырған екінші бір тұсы – қазақтың мың жылдық күй өнерінің ғасырдан-ғасырға, ұрпақтан-ұрпаққа қағазсыз, ауызша дегендей, «құлақша» жеткенін көрсетіп, дәлелдеуі. Бұл тұжырым ғылым үшін өте маңызды. Көшпелі өмір-салтын кешіп келген қазақ халқының ғасырлап сақталған үш өнерінің үшеуі де нотасыз, қолжазбасыз, кітапсыз, сызба-суретсіз біздің заманымызға тозбай, мүжілмей жетті деген тұжырым-түйініміз мәдениеті жазу-сызу арқылы дамып келген елдердің ғалымдары үшін нанымсыз, қисынсыз болып көрінеді. Қазақтың әдеби тілі де бастауын ертеден алып, ұрпақтан-ұрпаққа ауызша жетіп, дамып келді деген біздің пікірлерімізге орыс әріптестеріміз бен өзге де түркі тілдес кейбір әріптестеріміз күні бүгінге дейін таласып келеді. Егер Қорқыттың жиырма шақты күйі VIII ғасырдан бүгінгі күнімізге өз авторының атымен, өз идеясымен нотасыз жетіп отырса, қазақтың өлең-жырлары мен шешендік сөздерінің де жазу-сызусыз, қағазсыз жетуі неліктен шындыққа жанаспайды? Демек, бұл жерде біз Ақселеумен үндес екенбіз. Сондықтан «Күй шежіренің» теориялық мәні барын да баса айтамыз.

Сөз болып отырған кітапты тіл маманы көзімен оқығанда және бір тұсын айрықша атар едім. Ол – жазушының тіл құдіретін мейлінше қастерлеген шеберлігі мен күй өнеріне қатысты атауларды жүйе-жүйесімен көрсетіп, мағыналарын түсіндіріп беруі. Жазушы Ақселеудің, публицист Ақселеудің тілге дегенде, сөз таңдауға, сөз жұмсауға келгенде ізденгіштігіне, жауапкершілігіне, даралығына қызығып та, сүйініп те келе жатқандардың бірі едім. Бұл кітапта да қалам иесі ана тіліміздің икемділігі мен әсемдігіне имандай ұйыта түсті.

Ақселеу – әрбір сөздің жұмсалу орнына, бір-бірімен тіркесу қабілеттеріне мейлінше зер салатын жазушы. Мысалы: «Күнге, айға табыну, жерге, отқа, суға сиыну, аң мен құсты пір тұту, көк түсті кие тұту қазақтардың наным-сенімінде күні бүгінге дейін сақталған», – деген сөйлеміндегі көрсетілген етістіктердің барлығының мағынасы бір, бірақ әрқайсысының жанаса айтылатын зат, ұғым атаулары бөлек-бөлек екенін сөз зергері ғана біледі.

Тағы бір мысал. Білдіретін идеясы жағынан күйлерді топтап, әрқайсысын «бебеулейді, ширығады, күмбірлейді, азынайды, шалқиды, сылқылдайды, баяндайды» деп сипаттау Ілиястай ақынның күйші домбырасының қалай «сөйлейтінін» 65 түрлі етістікпен білдіргенін еске түсіреді.

Бұл кітапта музыка өнеріне, күйге қатысты қолданылатын атаулар мамандар үшін, мүмкін, жаңалық болмас, ал біз сияқты қалың оқырманға оларды тек-тегімен, түр-түрімен көрсетіп бергені – өте құптарлық іс. Мысалы, күй тартудың қағып тарту, шертіп тарту, іліп тарту деген түрлерін көбіміз білетін де болармыз, ал бірақ сол тарту тәсілдерінің атауларын түгел дәл біле бермейміз, сол сияқты перненің 21 және 23 түрлі атауын, күй тартуды бастауы, өрлеуі, шырқауы, қайтуы, жусауы болатынын біліп отырсақ, артық болмас. Кітап авторы күйші-композитор, домбырашы-орындаушы деп бұл екі терминнің айырмасы барын жақсы көрсетеді. Ана тілін сыйлайтын адам домбыраны ойнайды демей, домбыраны тартты деуі, қобыз жасау демей, қобыз шабу деуі керек екенін де автор әдемі ескертіп отырады. Жазушы кейбір сөздердің түп-төркінін барлауға да тәуекел еткен.

Кітап соңында берілген қосымшалар мен терминдер сөздігі басылым мәдениетін көтеріп тұр.

Қорыта келгенде, алдымызды жаңа жанрдағы өте құнды, көркем тілді тамаша туынды жатыр. Оны жастарымызға да, жасамыстарымызға да мол мағлұмат беретін, танымдық-эстетикалық қалауын өтейтін еңбек деп жоғары бағалаймыз.





Жомарт Әбдіхалық





РУХЫМЫЗДЫҢ ІНЖУ-МАРЖАН ШЕЖІРЕСІ




Десе дегендей, қазақтың сөз өнері, саз өнер және қол өнері – өзіміз үшін де, өзгелер үшін де айрықша құбылыс. Оның байыбына барып, мән-мағынасына бойлаған адам ешқашан халқымыздың бұл үш кие-қасиетіне таңданып, тағзым етпей өте алмаған. Ол шындықты қазіргі заманда тіпті емін-еркін, анық біліп отырмыз.

Дегенмен, қандай нәрсені де бір жақты қарап, оны шектен асыра мақтап даурығудың керегі жоқ. Біздің төл өнеріміз бен тұрмысымыздың кейбір тұстарын төмендетіп, балаңдыққа, анайылыққа балайтын, «кері кеткен кемістік» деп санайтын көзқарастың да бар екені белгілі. Алайда, сонау көне замандағы «тарихтың атасы» атанған Геродоттан бастап, бүгінгі дүниежүзілік халықаралық ұйым – ЮНЕСКО-ның білімпаз сарапшыларына дейін, атап айтқанда, қытай, мысыр, үнді, испан, араб, италия, орыс, поляк, неміс тарихшылары мен зерттеушілерінің, нелер кереметті өз көздерімен көріп, өз құлақтарымен естіген жиһанкез-саяхатшылардың қай-қайсысы да, жалпы алғанда, көшпелілер әлеміне, оның өркениет ерекшелігіне («цивилизация кочевников» деген термин орнығып келеді), нақты айтқанда, қазақ тіршілігінің болмысына бейтарап қарай алмаған. Егер айтып түгендей берсек, оның дерегі әрі әсерлі, әрі жеткілікті екеніне көзіміз жетеді. Бірақ қандай ақиқатты да тану, әсіресе халық тағдырымен тікелей тамырлас, өрімдес болып келетін төлтума өнер табиғатын тереңірек түсіну, мүмкіндігінше оны бойға дарыту кез келген жұмыр басты пендеге жеңіл жүк емес. Ал дәл осындай жағдайда белгілі қаламгер, білікті ғалым Ақселеу Сланұлы Сейдімбек (Тарақты Ақселеу) жазған «Күй шежіре» (Алматы, 1992 жыл) атты жаңа кітап – туған жұртымыздың қандай болғанын, кім екенін білгісі келген адамға қапысыз-ақ қол ұшын беріп тұрған іргелі еңбек дей аламыз.

Біріншіден, олай дейтініміз, асыл мен жасықтың парқын білер қауым бұрын да, бүгін де болғанымен, нақты дерек, тарихи зерде тұрғысынан неғұрлым жүйелі білуге келгенде бірқатар саладан едәуір кенде едік.

Соның бірі осы саз өнері, күй аңыздарының жай-жапсары болатын. Көбінесе тамаша салт-дәстүрімізді, әдет-ғұрыптарымыз бен дүниетаным, өнер туындыларын байыптап, түсіндіруге келгенде бас-аяғы бір арнаға жинақталмай, қадау-қадау мысалдар түрінде ғана айтылып, терең толғаулы қорытындылар, тұжырым-қағидалар (концепциялар) жасалмайтын. «Күй шежіреде» бұл талап, құдайға шүкір, мұқият ескеріліпті.

Екіншіден, кітап авторы Ақселеу Сейдімбек күй аңыздарына, күйші-сазгерлердің өздеріне байланысты арғы-бергі шежіре деректерді жалаң аңыздау, әсіре әңгімелеу шеңберінде қалып қоймай, олардың тарихи-әлеуметтік ортадағы орнын, сабақтастық тамырларын да дөп басуға тырысып, қыруар пайымдаулар жасайды. Сол арқылы киелі өнер иесі болып танылған жеке тұлғалардың қай-қайсысы да халықтық тағдырдың бел ортасынан көрінеді.

Осы іргелі еңбектің халықтығына, қажеттілігіне байланысты үшінші бір ерекшелік – кітаптың салған жерден көз жаздырмайтын көркемдік-эстетикалық тағылымының терең де тегеурінді екендігі.

«Күй шежіренің» өн бойынан еркін әрі мол табылатын және біртұтас мінсіз өріммен көрінетін осындай үш сипат, біздің ойымызша, бұл кітапты рухани қазынамызға соңғы жылдар ішінде келіп қосылған бірқатар санаулы еңбектің ішіндегі ең бір шоқтығы биік, әсері мол, игілігі ұрпақтан-ұрпаққа кететін туынды деп бағалауға мүмкіндік береді.

Енді осы айтқан үш тезисімізді тиянақтап шығуға жол берейік.

«Күй!» десе қандай елжірейміз?! Тыңдап, тұшына отырып қыруар хал кешеміз: үн-әуездің сазынан бойың сергіп, ойың қуаттанады... Тағы-тағы мың сан сезім жаныңды билеп, үміт-тілегің, қайрат-жігерің қанатты серпінге бөленіп, шартарапқа санаңнан сәуле шашылғандай болады.

Сонда бұл нендей құдірет?!

Ақселеу осы құпияның сырын ашу үшін ауқымды кеңінен алады. Саз өнерінің, музыкалық мәдениетіміздің тарихи тамырларын тереңнен бастайды. Еуразияның Ұлы Даласында үш мың жыл бойы көшпелі өмір-салтты бастан кешіргендердің «...ХХ ғасырға дейін жеткен ең соңғы тұяғы – қазақ халқы» деп есептей отырып, ол сол өмір-салтқа сай өркендеген мәдениеттің де кілтін табуға ден қояды. Осы орайда атап айту қажет, бұл кредо – оның ғылыми ізденістері мен шығармашылық көзқарасына арқау болған ең үлкен бір өріс.

Бұрынғы-соңғы зерттеулерде «Көшпелілер тіршілігі, көшпелілердің өмір-салты» деген ұғым бір мансұқ ету, «кері кеткендік» тұрғысынан қолданылатын. Сондықтан да оның аясынан әлдебір тарихи мәнді құбылыс тауып, оны үлкен жүйе тұрғысынан қарау ғылыми-шығармашылық дәстүрімізде өте кемшін еді. Енді жағдай басқаша – кейінгі ізденіс-зерттеулер мыңжылдықтарды именбей нысанаға алып отыр. Көзді ашып қарау деген осы болар, шамасы.

Күмән жоқ, көшпелілердің өмір-салты – Ұлы Далада өмір сүріп, мекен еткен этностардың тарихи-табиғи болмысы. Ол – төлтума дара құбылыс. Оны адамзат дамуының ұлы көші тұрғысынан алып қарасақ, ең ұзақ шыңдалған өмір-салт екенін көреміз. Басқа бірде-бір мәдениеттің, бірде-бір өркениеттің типтік ерекшелігі мұндай ұзақ уақыт аясын әсте қамтыған емес. Осынша ұзақ тарихи мерзім ішінде табиғи дамудың қажеттері (сұраныс-тілегі) қалайша қанағаттандырылып келген? Тіпті қайран қаласың!

«Өнер – көшпелілер өмірінің реттеушісі», – болған дейді автор. Рас емес пе, біз – рухани ықпал етуші күшке құлақ асу, мойын ұсыну дәстүрін қалыптастырған салты берік халықпыз. Сол салт-дәстүрімізге қылау түссе – ол да шындық. Жаңа өмір-салттың қамытын киіп, не әрі, не бері бола алмай жүргенімізге көп уақыт бола қойған жоқ. «Өнер алды – қызыл тіл» деп өнеге дарытқан қазақ ердің құнын екі-ақ ауыз сөзбен шешкен. Адам өмірін туғаннан өлгенге дейін ән мен күй әлдилейтінін де олар (Абай) тап басып айтқан. Ал сырт көздің өзі: «Бүкіл қазақ даласы ән салып тұрғандай...» (Г.Н. Потанин), – деп сүйіспеншілікпен елестеткен қайтерсіз?!

Осының бәрі, сөз жоқ, ішкі рух күшіміздің парасатты биік тұғырда болғандығын танытады. Оны әлі де ұрпақтар жадына ұялата түсу үшін «Күй шежіре» тәрізді кәміл сеніммен, шалқар шабытпен жазылған шынайы туындылар айрықша қажет.

«...Осы уақытқа дейін қазақ музыкасының, дәлірек айтсақ, қазақтың музыкалық фольклорының бір ғана қырына баса назар аударылып келгенін аңғартуға болады, – дейді Ақселеу. – Ол ән-күйлеріміздің таза музыкалық туынды ретіндегі қасиеттері еді. Яғни, ән-күйлеріміздің әуендік, сарындық ерекшеліктеріне көбірек мән беріліп келді. Ең талдап, сөз еттік дегенде, сол ән-күйлердің жанрлық сипаты, ішкі құрылыс-бітімі, орындалу ерекшеліктері тілге тиек болды. Алайда осы бай музыкалық фольклорымыздың екінші қыры, мейлінше мәнді қыры назардан тыс қалғандай. Ол – ән-күйімізді халықтың тарихи-әлеуметтік болмысымен шендестіре қарау мәселесі».

Дәл осы тұрғы, біздіңше, зертеуші-шежіреші Ақселеуге көп олжа түсірген. Кітапты тарихи роман-эссе деп танудың үлкен негізі бар. Күйшілік дәстүрдің сабақтастығын белгілі деген біртуар күйші-сазгерлер арқылы деректі зерттеу, шежіре әңгімелерімен дәйектегеннің өзінде ғажап тарихи тұлғалар сомдалып шыққан. Мына қараңыз, сонау ғасырдан бермен қарай Орта Азия мен Қазақстан топырағында үзілмей жалғасып келе жатқан арқайсысы заңғар-құдірет дарын иелері былайшы сап түзейді: Қорқыт ата (VIII-IX ғғ.), әл-Фараби (IX-X ғғ.), Ибн Сина (Х ғ.), ұлы жыршы Кетбұға (ХІІІ ғ.), Сафи-әд-Дин (ХІІІ ғ.), Сыпыра жырау (XIV ғ.), Қазтуған (XV ғ.), Әбу әл-Қадыр (XV ғ.), Байжігіт ( XV-XVII ғғ.), Ақтамберді (XVIIІ ғ.), Нысан абыз (XVIII ғ.), Құрманғазы, Тәттімбет, Дәулеткерей (ХІХ ғ.) , Тоқа (ХІХ-ХХ ғғ.), Дина (ХХ ғ.)…

Ал осындай ұлы рух иелерімен замандас, өкшелес күйшілер легі қаншама?! Олардың әрқайсысының өнерпаздық әлемі халық тағдырынан, оның әлеуметтік тіршілігінен, сезім, парасат, ерлік, адамгершілік қасиеттерінің сынға түскен қиын-қыстау шағынан үлгі-өнеге боларлық керемет сыр ашады. Сондықтан да болар, «Күй шежіре» – халықтың әлеуметтік тарихын, өнерпаздық мәдениетін әйгілейтін, оның сан алуан қатпарларын көз алдымызға қапысыз елестететін терең сазды, қарымды еңбек.

Тарихта болған ірі тұлғалардың (біз олардың бірқатарының кескін-бейнелерін осы кітаптағы нұсқа бойынша әдейі жариялап отырмыз – Ж.Ә.) тек күй шежіреге қатысты қырын ала отырып, оларды қоғамдық-әлеуметтік болмыстың шынайы кейіпкерлеріне айналдыру қандай шеберлікті, қаншама зерделілікті талап ететінін аңғару онша қиын болмас еді. Бірақ осындай ұлан-ғайыр зіл-батпан істің қиюын тауып, қисынын келтіріп, иін қандыра атқарып шыққан Ақселеуді бұл жолы тек қаламгерлік қырынан көру аздық ететіні ақиқат. Оның тарихшылығы, әлеуметшіл идеяны табиғи аясында талдай білетіндігі, әсіресе күй өнерінің сазды нақыштарынан не ғаламат сыр суыртпақтап, тіпті қазақ күйлерінің тақырып, мазмұн, әуез-сарынына қарай олардың типологиялық жүйесін жасауы – автордың зор жаңашылдық, әмбебап қарымын танытады.

Қанша белгілі, кейбір деректер бұрыннан да таныс дегенмен, ілгері-соңғы зерттеушілердің, көнекөз ел адамдарының, білікті өнер иелерінің айтқан-түйгендерін толық ескеріп, таразыға тарта отырып, тың арна табу бұл салада оңай жүк емес еді. Бұл ретте ол, талас жоқ, шын қуанып-құптауға лайық, әрі ғылыми, әрі көркем, соны туынды сомдап, оны өз дәрежесінде елге ұсынды.

«Соңғы деректер бойынша, – дейді автор, – ғалым-зерттеушілерге қазақ халқының бес-алты мыңдай күйі белгілі. Осынау мол мұраға тарихи-этнографиялық зередемен ден қойсақ, оның бір мыңдайы ХVІІ ғасырға дейінгі алыс кезеңнің еншісіне тиесілі екенін, төрт мыңдай күйдің XVІІІ-ХІХ ғасырлар аясында туғанын, қалған бір мыңдай күйдің соңғы ХХ ғасырда дүниеге келгенін аңғарар едік».

Міне, ғажап! Енді сол мол мұраның әрқайсысын өмірдің тәніне, халықтың басынан кешкен күйіне жақындатып көріңіз. Қандай келісті шежіре бой түзеді?!

Күйші – тарихи-әлеуметтік ортаның перзенті. Күй – өнер туындысы, оның сезімі, сенімі. Сол ортаның қуанышы мен қайғысы, қасіреті мен жеңісі.

Көне кезең – өз алдына бір бөлек дәуір. Мифтік сана, қауымдық тірлік – айтып болмас аңыздарға арқау болған. Әрине, көшпелілердің діні – Тәңірлік сенім. Яғни, дүние-ғаламның бәрі – «заттанған ақиқат». Бақ пен сордың қандай болатынын тек солар арқылы түсінген замана бастан өткен. Бұған күнге, айға, жұлдызға табыну, жерге, отқа, суға сиыну, аң-құсты пір тұту, тіпті ең арғысы аспанмен астасқан көк түске кие ретінде қарау қазақтардың наным-сенімінде күні бүгінге дейін кездесетіні куә. Және күйлер туралы аңыз бұл шындықты әсте аттап өте алмаған.

Ал кейінгі тарихи кезеңдер туралы сөз мүлдем басқаша. Оның күй сарындары – нағыз деректі әлеуметтік хал. Күйініш-сүйініштің енді ай-жұлдыздан емес, кімнен келіп, неден туындайтынының нақты ізі бар.

Кітаптың соңғы үшінші тарауы «Халық күйшілерінің күй аңыздары» деп аталады. Ол және Қорқыттан (ІХ ғасыр) басталады. Осы арада «Күй шежіресін» көсілтіп баяндайтын Тарақты Ақселеу Сланұлы Сейдімбектің ерекше бір ұрымтал әдіс тапқанын арнайы бөліп айтқымыз келеді. Бұл тарауда кемел дарын, керемет күйшілігімен музыкалық мәдениетімізде өшпес із қалдырған Қорқыт ата бастаған жиырма екі күйшінің өмірбаян-ғұмырнама деректері және олар шығарған күй-саздарының аңыз-әңгімелері баяндалады. Олардың әрқайсысы – энциклопедиялық ғажайып жиһаз, қимайтын қазына. Әсіресе әр күйшіге арналған кіріспе-эссе өзінше бір Ақселеулік әліппен жазылған. Мұндағы ғылыми жинақтау, ой қорытулар, түпнұсқа деректерге деген адалдық өз алдына, сонымен бірге ол өзі іздеп тапқан тың фактілерге, салыстырмалы пайымдауларға тізгін тартпай көсілте ерік берген. Сонысымен ғана өзінен бұрынғы белгілі тарихтың өзін жаңаша тағылым-дәлелдер арқылы әрі тереңдетіп, әрі жүйелі сабақтастыққа ұластыра алған.

Бұл – ірі жетістік.

Әйтпесе біз түркілік тұтастықтан ортағасырлық бөлшектенуді, одан Алтын Орда болған дәуірді, одан кейінгі қайта ыдырау заманын бастан кешіргенімізді, тіпті қазақ хандығы тарих аренасына шыққан айқын оқиғаның өзін мың құбылтып, неше түрлі терісқақпайға салғанымызды тағы да бір қайталағандай болар едік. Қуанышқа қарай, Ақселеу бұрынғы идеологиялық етекбастылықтан біржола қара үзіп, халқымыздың тарихи әр кезеңіне сай саяси-қоғамдық ахуалдың жалпы жұртқа түсірген нәубетін де, жеке тұлғалардың жүрегіне батқан запыран-зарын да емін-еркін жеткізе алған.

Бұл шығармалардан ұлы жырау Кетбұғаны, данагөй абыз Сәбитұлы Асан Қайғыны, өзі ақын, өзі би, қаһарман батыр Сүйінішұлы Қазтуғанды, дара тұлға Байжігітті, тар қыспақ заманда қазақ хандығының барын асырған Абылай ханды, болат семсер, ақ қылыш Өтемісұлы Махамбетті өз тұсының бүкіл қоғамдық шындығының қайшылығы мен қақтығысын анық сезіп, бел ортасында жүрген биік тұлғалар ретінде танысақ, одан кейінгі кезеңнің дарынды күйшілері де қазақ жұртының нәубетті тағдырынан еш алшақ бола алмағанын анық көреміз. «Күй шежіренің» Тәттімбет, Құрманғазы, Дәулеткерей, Абыл, Тоқа, Ықылас, Қазанғап, Дайрабай, Динаға... арнаған бөлімдері деректі мол қамтуымен және шымыр, түйінді ойлармен әдемі өрнектеліпті. Сонымен бірге батыл салыстыру образдық кесек бітімді бейнелейтін теңеу, шрихтар мұнда мол кездеседі. Әсіресе Құрманғазы, Шоңманұлы Тоқа, Ықыласқа байланысты соны пайымдаулар айрықша назар аудартады.

Мысалы, Ықылас жиырмаға әлі тола қоймаған кезінде дүниеге келтірген әйгілі «Ерден» күйі жөніндегі хикая атақты Орынбай ақынның өлеңімен, бағаналы елінің Шоқай атты (Құлжабай деп те айтады) шешеннің сөзімен келісті әдіптелген:



Ассалаумағалейкум, Ерден!

Кеткенің бе кердең?

Мен – Шоқай ағаң,

Алыстан көңіл айта келген.

Кел, кәне, көріселік,

Басыңды көтер жерден!

Басыңа бақыт құсы қонып,

Жасыңнан орын алдың төрден.

Жаратқан пұлсыз беріп, құнсыз алды,

Нең бар еді құдайға берген?

Сенің шикі өкпе балаң түгіл,

Әкең Сандыбай да өлген.

Оны мына мен көзіммен көргем,

Қолымнан көмгем,

Өлген қайтып келмен!

Ауырды жер көтереді,

Жерді жел көтереді,

Қазаны ел көтереді,

Қайғыны ер көтереді.

Қарадан туған хан емес пе едің?!

Айырдан туған нар емес пе едің?!

Кеше әкең Сандыбай өлгенде

Қасында мен бар емес пе едім?!

Сен сонда жалаңаяқ бала емес пе едің?!

Жаманның басына іс түссе ойлай береді,

Жақсының басына іс түссе бойлай береді.

Көтер басыңды,

Қарсы ал досыңды!

Босатпа беліңді, жасытпа еліңді!



– деп шешен сөз тастағанда, мейманасы асқан аға сұлтан Сандыбайдың Ердені сонда ғана жастықтан басын көтерген екен дейді...

Мұндай сырға «Күй шежіренің» әрбір новелласынан еркін қанығуға болады.

Сонымен, халқымыздың қазыналы рухани мұрасына жаңаша жүйемен қарап, саф алтынды сапырғандай ғажап әсерге бөлейтін бір кітап дүниеге келді. Оның елге мәлім аты – «Күй шежіре».

«Ешқандай қаймығатыны жоқ, бұл жаңа туынды – шежіре десе шежіре, қазына десе қазына. Әсіресе Ақселеу осы шығармасы арқылы ұлы Мұхаң – Мұхтар Омарханұлы Әуезов өсиет еткен бір парызды орындауға тегеурінді үлес қосып отыр.

«Күй аңызының көп екенін ел біледі, бірақ кітап, баспа білмейді. Егер олқылықтар толып, күйлердің көрікті аңыздары, тілдегі баяндауыш әңгімелері жазылса, онда қазақ халқының музыка фольклорына әдемі айшық, нақыш қосылуымен, мағыналы мазмұн анықталып, жалғасуымен қатар ауызша фольклор да өзінің бір қысқа түрдегі көркем әңгіме-новеллаларын көп байытқан болар еді.

Ұмытылып, жоғалып бара жатқан көп-көп ескі күйлердің қызық, терең сырлы, мол мағыналы аңыздары да мәдениет мұрасы болып жөнін тауып, жолы ашылар еді», – деген болатын кезінде академик М. Әуезов.

Міне, бүгінде «Күй шежіре» – ауызша фольклорымызды жинақтап, ел игілігіне айналдыру тұрғысынан ғана емес, рухани зердемізді жаңа деңгейде шынықтыра түсетін айтулы еңбек дәрежесінде қолымызға тиіп отыр. Әрине, мұны дәтке қуат санаймыз.





Қуанышбай Құрманғалиев





КҮЙ АҢЫЗЫ – СӨЗ МАҢЫЗЫ




Бұл өзі – сегіз қырлы, бір сырлы кітап. Сол себепті оны әр қырынан алып бағалауға тиіспіз. Оқырман оны өзін ғана қызықтырған жағынан қарастыруға хақылы. Ол әркімнің өз түйсік-түсінігіне, білім-білігіне, өресіне байланысты.

Бұл кітап біреулер үшін күй өнері туралы трактат, екіншілер үшін күйшілер туралы ғұмырнамалық ғақлия әңгімелер, үшіншілерге өнер тарихының бір тармағы, төртіншілердің тұжырымынша этнографиялық эсселер, бесіншілердің білуінше ғылыми еңбек сияқты қабылдануы әбден ықтимал. Сонда біз қайсысын қалаймыз, қайсысын ақиқатқа балаймыз? Осы жерде ерікті оқырман қауымының өзіне берген жөн. Қайсысын қаласа да қателеспейді. Тақырыбы мен жанрын анықтау үшін қара терге түсіп, өңеш жыртып айтысудың қажеті жоқ. Өз патша көңіліңіз шешсін. Бұл жерде бір-ақ нәрсе даусыз. Ол – «Күй шежіренің» қазақ баласына аса қажет, өзгеше құнды кітап екендігі. Мәселе кітаптың мән-маңызын тереңнен толғап түсінуде. Зейін қойып, зердеге сіңірмей, дара саралап, санаңа түсірмей, жайшылықтағыдай жеңіл қалқып, жете түсінбесек, онда өзімізге сын, яғни жетесіздігімізді білдіріп аламыз.

Мен Ақселеу Сейдімбековтің көп оқырмандарының бірі ретінде «Күй шежіре» туралы түйген, тоқыған тұжырымдарымды ортаға салсам деймін. Оның үстіне жазушының бұл шығармасы жалпақ елдің талқысына ұсынылып жатқан сәтте сыр бөліспей, сырт қалу, біз секілді қаламдас замандасқа жарасар ма?!

Қазақтың рухани қазынасы аса бай музыкалық өнерін түсініп-түйсіну – оның болмысын, өзгелерден айырмашылығын білудің алтын кілті. Осы орайда Ақселеу ашқан жаңалық бірден көзге ұрып, көңілге қонып тұр. Біз әдетте ән-күйлерімізді музыкалық туынды ретінде қарастырып, осы қырын ғана әңгімелеп келдік. Ал «Күй шежіре» төлтума мәдениетіміздің дара сипатын айғақтайтын мәнді мәселе көтеріп отыр. Жазушы ән-күйлерімізді қазақтың тарихи-әлеуметтік өмірімен сабақтастыра саралауға ден қойған.

Бұл болса – музыка мамандарының назарына ілінбей келген зерттеудің жаңа қыры. Ақселеу Сейдімбек осылайша күй аңыздарын әңгімелеп отырып, күй өнерінің көркемдік-эстетикалық мән-маңызын түсіндірудің кілтін тапқан. Бұл – өзгеміздің ойымызға оралмаған, аузымызға түспеген жаңа мәнді, құнды пікір.

Нағыз ұлттық музыка халықтың тарихи тағдырымен тамырлас екендігін дәлелдеп шығуы «Күй шежіренің» құнды ғылыми трактат ретіндегі бағасын асырып тұр. Сонау есте жоқ ескі замандардан бүгінге сол әуелгі әуенімен, таза қалпында жеткен музыкалық мұраларымыздың шындықты көркем бейнелеудің шырқау биігіне көтерілген асыл қазына екендігі ақиқат қой. Қазақтың осыншама рухани мұрасын көкірегінде, жадында сақтап келгені қандай ғажап құбылыс?! Нотаға түсіріліп, қағазға хатталса бұлайша таңдай қағып, таңданбауға болар еді. Ал сонау VIII ғасырда ғұмыр кешкен Қорқыттан бастап, мыңдаған күйлердің саф алтындай сақталып, хан-қараға бірдей түсінікті болуы кім-кімді де қайран қалдырары хақ. Міне, Ақселеу «Күй шежіресінде» қазақ күйлерінің осындай керемет қырларын аша білген әрі жеріне жеткізіп айта алған.

Жазушы күй аңыздарын әңгімеге арқау ете отырып, олардың көне замандарға, тарихи оқиғалар мен тұлғаларға айғақ болар құнды дереккөзі екендігін де дәлелдеп шыққан. Ол қазақтың ауыз әдебиеті өзінің күллі бітім-болмысы арқылы ұлттық музыкамен тығыз байланысты екендігін де тұшымды пікірлерімен түсіндіріп берген. Сондықтан да Ақселеудің:

«...Cөз өнерінің құрғақ қара сөзбен айтылмай, ән мен әуенге, саз бен сарынға иек сүйеу арқылы айтылатынын аңғартады», – деген тұжырымына толық қосыламыз. Оны күнде көзіміз көріп, құлағымыз естіп жүр емес пе?! Расында да, қазақ күйлерінің қай-қайсысы да шежірелі сөз, оқиғалы әңгімелерге байланыстырыла орындалатынын кім білмейді? Күйлердің шығу тарихын баяндау, сол арқылы белгілі бір кезеңді, ондағы оқиғаларды, тұрмыс-салт, әдет-ғұрыпты әңгімелеу арқылы да Ақселеу қазақтың музыкалық мол мұрасының ұлттық ерекшелігін, сындарлы сипатын ашып беріп отыр.

Біздің «Күй шежіресін» ғылыми трактат дейтін тағы бір себебіміз, оның қазақ күйлерін кезең-кезеңге бөле қарастырып, тақырыптық жағынан да жіліктей талдап, халқымыздың төл тарихымен тығыз байланыстыра қарағандығынан деп білгейсіз. Мұны ол нақты мысал, деректі дәлел арқылы әрлей, әсерлі әңгімелеп шыққан.

Ақселеу қазақ күйлері туралы толғанысында халықтың біртұтас екендігін еске салып, оның тарихи тағдырында шарықтаулар мен құлдилаулар болғандығын, ұлттық музыкалық мұраларымыз да соған орай күй кешіп, айтулы айғақ қалдырғанын да ұмыт қалдырмаған екен. Сондай-ақ, «Күй шежіреде» қазақ музыка өнерінің, оның ішінде құдіретті күй өнері де бар, қоғамдық өмірдегі өзгерістердің, империалистік идеологияның тепкісіне түсіп, ұлттық нақыш бояуынан мүлде айырылып қала жаздағанын да жасырмай, қабырғасы қайыса отырып жазған. Жазушы бұл жерде халықтың табиғи тағдырының кіндік үзсе – ол ұлттық мәдениет болмайтынын ашына айтқан, ақиқат айтқан.

«Күй шежіреде» күй аңыздарының шығу тегі, күй мен тілдің табиғи бірлігі, күй мен күйші тағдыры, күйдің жанрлары және күй аспаптары да жан-жақты әңгімеге арқау болған. Айтылған пікір, ортаға салынған ой – бәрі-бәрі жалаң сөз емес, көңілге қонатын ауқымды тұжырымдар жасау арқылы жазылған. Нағыз өнер мен сол киелі өнерді тудырған халықтың кіндігі бір, өмірі өзектес, яғни біртұтас екендігін бұл туынды тарихи тұрғыдан да, ғылыми жағынан да толық дәлелдеп берген. Кітаптың аса құндылығының айғағы да осы.

Ғұлама ғалым, әйгілі жазушы М. Әуезовтің данышпандығын даралайтын мысалдар мейлінше мол. Соның бірі – осы қазақ халқының музыкалық мұрасы туралы айтқан пікірлері.

Мұхаңның күй аңызының көп екендігін ел білетіндігін, оны жинастырып, жарыққа шығаруды баспалардың қолға алмай отырғандығын қынжыла әңгімелегені еске түседі. Ескі күйлердің «терең сырлы, мол мағыналы аңыздары» бар, оны жазса, көркем әңгіме, новелла жанры байып, әдебиетіміз әдемі айшық, нақышпен толысар еді. Мұхаңның мегзеуін мезгілінде байқап, басшылыққа алған да Ақселеу болды. «Күй шежіренің» жазылуына себепші болған Мұхаңның сол сөздері екендігіне де еш күмән жоқ. Оны Ақселеудің өзі де ашық мойындаған. Ендеше мұны ұлы жазушының әдеби арманының жүзеге асқаны деп біліп, авторға алғыс айтқанымыз жөн болар еді.

Жә, сонымен, күй аңыздары – көркем әңгімеге арқау болыпты. Осы тұрғыдан алғанда, Ақселеудің «Күй шежіресі» – көркем әдебиеттің тумысы бөлек туындысы дерлік дүние. Күй аңыздарын жазуда Ақселеудің жазушылық дарыны бар қырынан көрінген. Қара сөздің қаймағын ағызып, айызыңды қандырған, ақиқаттығына нандырған небір тарихи оқиғалардың куәсі боламыз. Қазақи әңгімелерінің нағыз нақышты, құлақ құрышын қандыратын шешендігі мен оқиғаның қызықтығы қосылып, шебер шендесіп, әдемі үндесіп отырады.

«Күй шежіренің» негізгі бір бөлігі халық күйшілерінің шығармаларына арналған. Ол – «оғыз-қыпшақ тайпаларының VII-IX ғасырларда ғұмыр кешкен ұлы ойшылы, батагөй ақыны, дәулескер күйшісі, келер күнді болжайтын көріпкел бақсысы» Қорқыттан бастап, жасында Моңғолия жағындағы нағашы жұртына өтіп кетіп, кейін халықтық іске белсене араласқан, өзі басынан кешірген оқиғаларды шыншылдықпен бейнелеген, ел-жұртын аузына қаратып, асыл өнерімен тыңдаушысын тәнті еткен шағында репрессиясының құрбаны болған атақты Дәуітбай Таудан-бекұлымен аяқталатын сандаған ғасырдың тарихы, жүздеген күйшілердің ғұмырнамасы. Бұл – аты-жөні тарихтан танымал, белгілі кезеңнің өнерпаздары болған, шығарған күйлері бізге сол күйінде жеткен күйшілер хақындағы хикаялар. Бұл шағын шығармаларды ғұмырнамалық ғақлия әңгіме деп те, эстетикалық эссе деп те, этнографиялық әңгіме деп те бағалауға болады. Түптеп келгенде, мәселе оның жанрында емес, ой-санамызға қосқан парасатында, жан дүниемізді байытқан сұлулық туралы сүйкімді сөзінде.

Ақселеу алдымен белгілі күйшінің өмірбаянымен, ол ғұмыр кешкен заманның сипатымен сусындатып алады да, іле-шала күйшінің шығармаларына жеке-жеке тоқталып, әр күйдің аңызын әңгімелеуге көшеді. Жазушы Қорқыт, Кетбұға, Асан Қайғы, Қазтуған, Абылай хан, Махамбет, Дина, Құрманғазы, Қазанғап, Тәттімбет, Дәулеткерей, Ықылас, Абыл, Тоқа сынды саңлақ күйшілеріміз туралы тың дерек-тұжырымдары мол әңгімелері арқылы өрен жүйрік өнерпаздарымызды өзге, жаңа қырларынан танытуға күш салған.

Үш мың жылдық тарихы бар көшпелілер өркениетінің ұзын-сонар ғұмыр жолына, әсемдік әлеміне қиял жүгіртіп, ой толғап, күй және күйшілер өмірін арқау етіп, әрі ғылыми, әрі әдеби шығарма жазған жазушы еңбегі – елдігімізді танытуға, мәдениетімізді марқайтуға қосылған тамаша туынды. Мың жыл аралығында дүниеге келген бес мыңға тарта күйдің аңызына арқа сүйеп, көшпелілер мәдениетінің көшелі тарихын жазу, сөйтіп халық болмысының жанды шежіресін жалғанның жарығына шығару көзсіз ерлік екендігін мойындауға және бағалауға тиіспіз. Осындай ұлттың рухани қазынасын байытқан шырайлы шығарма қандай сый-сияпатқа да сай. Бұл, сайып келгенде, Ақселеу Сейдімбековтің абырой-атағын шығару үшін емес, алдымен төлтума өнеріміздің өресі биік өзге елдермен терезесі тең екендігін айқақтауға қажет. «Күй шежіре» – қазақ баласына, қазақ еліне осы қасиет-қадірімен қымбат кітап.

Ақиқатқа жүгінер болсақ, Ақселеу «Күй шежіре» арқылы қазақтың ұлттық мәдениетінің көне тарихын қазіргі кемел кезеңмен жалғастырған мазмұны терең, мағынасы мәнді өнер туралы өзінің қайталанбас абыз сөзін айтты. Сөйтіп ол қазақ мәдениетінің тағдырындағы ұлы өзгерістермен біте қайнасқан болмысын жеріне жеткізе жазып, оны өткен замандардың, өнерпаз адамдардың өмір тарихымен шендестіре сыр шертті. Жоғын тауып, үзігін жалғап жүріп қазақ өнерінің мың жылдық тарихын жүйелеп, келелі сөз түзген қаламгер еңбегінің өтеуі не болар екен? Бар білім-парасатын, жан-жүрегінің отты қызуын қазақ халқының, елінің бүгіні мен болашағы жолына жұмсап, жарғақ құлағы жастыққа тимей жүрген дарынды перзентіне құрмет көрсететін сәт туған сияқты.

«Күй шежіренің» айы оңынан тууына тілек қосайық, жамиғат!





Қали Сәрсенбай





КҮЙ ДЕГЕН БІР ДАНА ҚАРТ...




Мыңжылдықтар аралығын алып жатқан көшпелілер мәдениетінің даму тарихында ел жанына зор рухани тірек болған өнер түрлері қайсы десек, ол – ән-күй, қол өнері. Небір жаугершілік замандарда көшпелілердің рухын асқақтатып, қасынан бір елі қалмай, бауыр етіндей болған қасиеттеріңнен айналайын қара қобыз бен домбыраның ұлылығына сөз бар ма?! Тайпалық кезеңнен таратпай-ақ, қазақ халқының соңғы бес ғасыр ішіндегі – хандық дәуірден бергі рухани шежіресін осынау қасиетті жәдігерлерсіз көзге елестету мүмкін емес. Егер ежелгі мыңжылдықтар дәуіріне тереңдеп еніп, титімдей сыр түйсек, Ұлы Дала тудырған даналық үлгілерінің қазақ деген халыққа тиер үлесі мол екен. Көне жазу-сызуы бола тұрып, сырт күштердің ықпалымен ұмытылып, ат жалында, түйе қомында жүріп ғажайып өнер туындысын жасаған халықтың киесі – қобыз, даналығы домбыра еді. Қысқасы, көшпелілер өмірін өнер сәулелендіріп отырған. Күй дәуір сахнасына шығып, тарихи таным мектебі ретінде далалық ауызша тарихнаманың бір іргелі саласын құраған.

Тарақты Ақселеу былтыр «Балталы, бағаналы ел аман бол», «Күй шежіре» деп аталатын екі кітап берді. Алғашқысы жөнінде пікір бөлек. Ал «Күй шежіре» туралы үнсіз қалуға болмайды. Бұл – алдыңғы толқын аға буынның кешегі заманда айтуға мүмкін болмаған, тұсауланған толғаныстары мен қанаты қайырылған пікірлерін тірілтіп, парасат биігіне алып шыққан кітап. Автор Ә. Марғұлан, А. Жұбанов, Қ. Жұбанов секілді атақты ғалымдардың алуан пікірлерін негізге ала отырып, қазақ күй өнерін кезең-кезеңімен кестелеп, рухани шежіресін жасап шығады.

«Күй шежіренің» құндылығы сонда – пәлсапалық, этникалық тұтастық, эстетикалық сезім тұрғысынан терең тұшынып талдап, қисынды ғылыми дәлел-дәйегі мол, күйді оқшау жанр, өнер біткеннің қазығы ретінде қарастырып, алуан сыршыл, ойшыл сипатымен назар аудартқан мұндай еңбек бүгінде жоқтың қасы.

Өнер тарихы – ел тарихы. Өкінішке қарай, кейде біз осы ғажап ұғымның аясын тарылтып аламыз. Ғасырлар тереңіне бойлағанда өнер шығармаларының шығу тегіне, тақырыбына, кезеңіне дендеп ене алмай жатамыз. Қазақтың өткен тарихын, бүгінін де өнерден асырып айтатын құдіретті табу қиын. Тарақты Ақселеу күй өнерінің табиғатын, дара қасиетін, бар болмысын, оның халық өмірінде алатын орнын айтуда бір желіден – тарихпен біртұтастықта қараудан айнымаймын.

Қазіргі кезде танымдық әдебиет тұмса күйде. Неге? Танымдық әдебиеттің міндеті – белгілі бір оқиғаны, ойды терең тыныстап, кең көсіліп, пәлсапалық иірімдерге, түрлі толғаныстарға барып, ақыл-парасат, өлшеусіз білім тұрғысынан түсіндіру. Демек, талант пен білімнің терең тоғысуы танымдық әдебиетті тудырады. Бұл кітап осы ойымызға орнықты жауап беріп, жанрлық сипатын да даралай түседі. Көкіректе маздаған ойды сыртқа лықсыта төгетін академиялық білім, сөзге сұлу сымбат дарытатын ішкі сезім тілі бұл кітапта мол ұшырасады.

«Күй шежіре» біздің кешегі күні коммунистік сана тәрбиесіне табынып, қатты назаланғанда «қаны сұйық неме» дейтін қазақтың құдіретті сөзінің байыбына бармай, мәңгүрттікке бір табан жақындап барып, әсіресе соңғы жүз жылда мешеу қалғандығымызды, сол жолда ұлы тәрбиеші – өнерді рухани айналыстан шығарып ала жаздағанымызды еске салады. Бірақ сол жолда қасиетті күй өнері хал-қадерінше күресіп бағыпты, ұлт тазалығын сақтауда алдыңғы саптан көрініпті. Аса сезімтал даланың дара дарабоздары, сыртқа еркін шығара алмаса да, күйді ғасырлар бойы көкірегінде, жадында сақтапты. Мұндай ғажайып қасиет тумысынан ерекше жаратылған халыққа ғана тән.

Қандай да бір жақсы дүниенің болмасын кемшін тұстары жүре келе толықтырылып отырады. «Күй шежіре» біткен дүние емес. Автор алғы сөзінде осы ойды жақсы айтқан. Аталмыш қысқаша энциклопедиялық күй сөздігінің бір атап айтар өзгешілігі – күйді тұңғыш рет оқшау жанр ретінде қарастырып, оның түрлі тарихи кезеңдердегі болмыс-бітімін аша отырып, күй көрсеткіштерін, дәстүрлі саз атауының тізбесін жасауы.

Бүгінде оқулық жоқ, болған күйде сапасы нашар деп жатамыз. «Күй шежіре» – сол олқылықтың орнын толтырғын еңбек. Ол қасаңдықтан, құр баяндаудан мүлдем ада. Кітапта күйдің синкретті сипаты жан-жақты ашылады. Сөз өнері мен күй өнерінің дәстүрлі сабақтастығы көрінеді. Кетбұға, Қорқыт, Асан Қайғы, Қазтуған, Абылай, Боғда, Мәмен секілді күй алыптары туралы тың деректер бар. Абылай туралы оқып-білу де қызық. Жалпы қазақ хандарының асқан өнерпаз болғанын біле бермесек керек. Біз олардың тұлғасын тек саяси аяда ғана түсініп келдік те, өзге қырларын біле бермедік.

«Күй шежіре» келешекке кететін, болашақ бағамдайтын, бағалайтын еңбек екендігіне дау жоқ. Бізде өнер тарихы әлі күнге жүйелі оқытылмайды. Қолға түскен еңбекпен әр нәрсенің басын бір шалып жүрміз. Өнер тарихын оқытуды тек салалық емес, жоғары оқу орындарының баршасына міндеттеу керек. Бір кездері өзіміз оқыған ҚазМУ-де этика және эстетика деген ғұмыры бір семестрлік қана пән болған. Осы пән үстінде өзгенің өнеріне тамсануымен болатынбыз. Өзгені де білу керек, бірақ ұлттық өнер тарихының жүйелі бағдарламасын жасауда «Күй шежіре» үлкен көмекке келері сөзсіз. Бұл кітап – қазақтың ән, күй, сөз, қол өнерін біртұтастықта, жүйелі түрде оқытудың бірден-бір кепілі. Сол жолда жас білімпаздарға мол мәлімет беретін, танымын кеңейтетін оқулықтың бірі осы болуға тиіс. Бүгінде осы кітаптың, өнер оқулығының тиісті орындар мен мамандар тарапынан қызу ой-пікір туғызбауы өкінішті-ақ.

Күй дана қарт секілді. Ол – шежіре, тарих, сыр мен жыр. Дала мәдениетінің бір кесек бөлігі. Демек, бүгінде отаршылдық ойсыратып кетті деп ойбайлай бергеннен гөрі, үн-түнсіз халқының рухани шежіресін жасап жатқан осындай азаматтардың еңбегіне көзқарасты түзеу қажет. Бұл – өткен тарихты терең ой-таным биігіне алып шыққан, рухани дүниеміздегі былтырғы жылғы ең айтулы еңбектердің бірі. Ең бастысы, арнаулы оқу орындары үшін парасатты оқулықтың қолға тигенін баса айтуымыз керек.





Сейітжапар Бимақаш





КҮМБІР КҮЙГЕ СӘУЛЕТ СЫЙЛАҒАН




Қазақ біткен түгелімен күй тыңдап, соның нәзік иірімдерін игеріп алған, шыңына жеткен деуге сенгім келмейді. Қайсыбіреу күй тыңдағанда есінеп отырса, алып саздың ырғын атасы сырын ашпай, сыртқа шығып кеткендей көремін. Әсілі, күйдің көңілін тыңдаушы ауламай, тыңдаушының көңілін күй аулағанға не жетсін?! Күй сазына ырық бергенде сылдырап аққан су, ақ жал толқындар, бусанып, толғатып жатқан Жер-ана, ол өз денесіне өсірген тіршілік тылсымдары – өсімдіктер мен жан-жануарлар, оның дыбыстары мен көгілдір билер көңілдің күйіне, өмірдің иіне пісіп, домбыра мен қобыз арқылы толғаққа ұшырап, тыңдаушысын толқытып, дегбірсіздендіріп, мамыражай өмір аңсатып, шарқ ұрған үрдіс жағдайларға тап қылады.

Ақселеу Сейдімбековтің «Күй шежіресін» оқығанда алуан саздың нәзік иірімдері барын сезіндім. Еңбек иесі айтады: «Қазақ күйлері еш уақытта өмір құбылыстарын еліктеп көшіре бейнелемейді. Әдетте өмір құбылыстарының болған және болатын нәтижесі туралы ой толғайды». Осы жолдарды оқи отырып, тағы да айтса екен, таза боздаудан, көкке қарап ұлудан, сыңсып жылаудан, бетін жыртып долдану мен ашудан ада қазақ күйлерінің табиғатын аша түссе екен деп делебең қозады.

Естір құлаққа күйдің тереңін түсініп, тыңдау мәдениетін қалыптастыру – оңайға түспейтін жәйт. Ұялып қалмас үшін кейде біреуден естіген жайды жұлмалап айтып, ой дәлдігін бұзып, күйді бұрмалайтын да кезіміз болады. Міне, алдымызда күйден соғылған сазсандық жатыр. Қиналғанда осыдан керегіңді алып, қажетіңе жарат.

Алғашында «Күй шежіре» құрғақ ғылыми мақсатта жазыла салған туынды ма деген де ойға келгенмін. Жоқ, олай емес екен, кітапты оқу үстінде көңіл көкжиегім кеңейе түсті. Құлақ құрышын қандырып, табиғаттың тылсым күйіне табындыратын талай дүлдүл күйшілердің атасы мен анасын ғана емес, тұлғасы мен тұрпатын да көріп отырасың. Әрбір жазылған кітаптың шыншылдығы осындай болса ғой деп тамсанасың. Күйдің нәзік бастауларын бұзып даңғазалайтын әсіре әуеншілдікке кіжінесің. Кітап авторы сені солай етуге мәжбүр етеді.

«Егер «ХХ ғасыр табалдырығын аттанғанға дейін қазақ халқына ең мол рухани жұбаныш болған өнер түрлері қайсы?» деген сұрақ қойылар болса, онда алдымен сөз өнері, музыка өнері және қол өнері тілге оралар еді», – дейді автор. Ғылыми тұрғыдан талас тудырмас осы тұжырым Ақселеу Сейдімбековтің кітабына жібектей өріліп, қазақ ордасының алып киіз үйіне өз ою-өрнегімен үйлесе келді.

Күйді барша тыңдарман бір кісідей түсінуі қажет емес те шығар. Жүз адамнан бір адам көңілге тоқи алса да жаман болмас. Біз өнеріміздің аспандауын қалаймыз, мүмкіндігі жеткен жеріне бас иеміз. Иіні қабыспай жатқан жерін көрмей кету – көрсоқырлық. Дыбыс бояуларының нәзік иірімдерін ажырата білу оңай шаруа емес. Ақселеудің «Күй шежіре» кітабын оқығанда өз басым үлкен бір мектептен өтіп, бір жасап қалдым. Күйді күйшілер дыбыспен өрнектесе, сол дыбыстарды Ақселеу сөзбен әдіптеп, қара сөзбен жырлаған. Небір сұңғыла тарланбоз күйшімен сөз өнерін тайталастырып, жарысқандай әсер қалдырады.

Сарыла ізденіп, ұзақ толғанудан туған еңбек айтары көп, өнерге шөлдеген оқырманды бір сусындатары сөзсіз. Әттең, кітаптың таралымы – бес-ақ мың. Мұндай сұңғыла зердемен өрнектелген туынды бүгінгі таңда аса қажет.

Қысқасы, кітаптан алған әсерім мол. Күй аңызын мұншалықты қопара, ғылыми дәлдікпен жазған Ақселеудің еңбегі саз және тіл өнеріне қосылған үлкен олжа деп білемін.

Мен өнер зерттеушісі немесе сөз зергері емеспін. Математика пәнінің маманымын. Аздап өлең жазатыным бар. Менің қолыма қалам алдырған – Ақселеудің күмбір күйге сөзден сәулет сыйғызғандығы. Ғалым әрі жазушы Ақселеуге ағалық алғаусыз көңілмен «Сәтті туындың қайырлы болсын!» дегім келеді.





Өмір Кәріпұлы





ТОЛЫМДЫ ЕҢБЕК




Данышпан жазушы Мұхтар Омарханұлы Әуезов: «Жалпы музыка атаулы нәрсе елдің сезім байлығы мен ішкі жаратылыс қалпын білдіретін болса, солардың ішіндегі ең толғаулы, ең терең сырлысы – қазақтың күйі», – деген екен.

Белгілі ғалым-жазушы, көсемсөзші, филология ғылымдарының докторы, этнография, өнертану саласында өнімді еңбек еткен Ақселеу Сейдімбек – қазақ халқының неше мың жылдардан бергі құндылықтарын жоймаған дәстүрлі күй өнерін зерттеп, ғылыми тұжырымдама жасап, орасан зор қажырлы еңбек еткен ғалым. Бұл монографиялық еңбек бұрын-соңды жазылған қазақтың күй өнері хақындағы пайымдауларынан оқшау тұрған, шоқтығы биік туынды екені дау тудырмаса керек. Мұндай күрделі де үлкен еңбек жасау үшін жан-жақты дайындықпен бірге қажыр, қайрат, парасат, үнемі ізденіс пен толғаныс, тарихты парақтау, мұрағат ақтару, айтушы мен орындаушының естелігін сараптап, екшеп қағазға түсіру, ғылыми негізде жүйелеп, қорытынды шығару, саралап салғастыру, дәйекті тұжырымдама қажет және үлкен талантпен бірге туған халқының өнеріне деген риясыз махабаты болуға керек. Бұл жағы Ақселеуде баршылық.

Мұндай тарихи құнды еңбекке бір адамның барлық ғұмырының орта есеппен алпыс пайызы жұмсалатыны даусыз ақиқат. «Нағыз рухани мәдениет тек қана ұлттық негізінде көрініс табады. Сол бірегейлік қасиетін тұғыр ете отырып қана дамып, шыңдалады өнер түрлері. Басқа елдің мәдени-рухани құндылықтарына жалаң еліктеу – жалаң қайталау болып шығады». Мұндай құнды пікір айту – жалықпай ізденудің жемісі.

Айқын бір-ақ нәрсе бар: өнердің ең жоғарғы түрі, ең саңлақ сапалысы, ең әлеуеттісі де халық өнері, яғни мыңдаған жылдар өтсе де мұқалмай, сыны қашпай, саф күйінде сақталып келе жатқан төл мұрамыз – ән мен күй өнері болмақ. Орыстың классикалық музыкасының негізін салушы композитор Глинка: «Музыканы халық жасайды, ал композитор – біздер оны өңдеуші ғанамыз», – деген екен. Ақселеу Сланұлы – қазақ халқының күй өнерін зерттеп, жинақтаушы ғана емес, оны насихаттауда да ұлтымыздың зердесіне құйып, жаңғыртып отыруды мақсаткерлікпен жүзеге асырып жүрген санаулы ұлтжанды азаматтарымыздың көшбасшысының біреуі және бірегейі деп білеміз. Бір ғана «Қазақтың күй өнері» атты монографиялық еңбегінің өзі бір үлкен энциклопедияға татитын құнды еңбек екені даусыз. Қазақ халқының күй өнерінің ерекше айтқыштығын дөп басып, сөз жүзінде мазмұндауда да Ақселеу Сланұлы айрықша озғындық танытады. Оның басты ерекшелігі сол, әмбебап, жан-жақты ғұламалығымен бірге музыкалық өнерге деген азаматтық ілтипаты мақсаткерлігіне ұштасып жатады.

Ол – халқымыздың күй өнерінен мол хабары бар, өзі де саңлақ домбырашы һәм сазгер, сегіз қырлы, бір сырлы азамат. Қазіргі кездегі жинақталып, қағаз бетіне түскен халық күйлерімен бірге халық композиторларының күйлерін бақайшағына дейін шағып, көркем тілмен баяндауда алдына жан салмайды-ақ. Қазақтың қаншама ән-күйлерін жинап, нотаға түсіріп, өз пайымдауын жасаған А. Затаевичтің құнды еңбегінің өзінде қаншама жаңсақ пайымдаулар барын соқырға таяқ ұстатқандай дәлелдейді. Мәселен, Затаевич Асан Қайғының күйін тыңдағанда көңілі шалқып, жаны жадырап, көтеріңкі сезім күйіне бөленетін болса, Жаяу Мұса әйелі Сапар қайтыс болғанда шығарған жоқтау әнді көңіл күйді көтеретін ойнақы, жеңіл ән деп топшылау жасауы үлкен қателік екенін автор дөп басып дәлелдейді. Қазақтың күй тілін жоруда жатжұрттық, әсіресе еуропалық музыкатану тәсілдерінің сай келмейтіні, қазақ күйлерін танып, жоритын төл талғам-тәсілдерінің бар екені, ондай талғам-тәсілдердің өзі ғылыми жүйелеуді, айғақтауды қажет ететін музыкатанудағы ең іргелі мәселелердің бірі екенін ғалым осынау ауқымды еңбегінде айта түсіп, тың пайымдаулар жасайды. Музыканы ұлттық таным-түсінікпен тыңдау, музыканың семантикасын ұлттық сезім тілімен жору арқылы ғана оның шынайы парқын бажайлауға болады. Әрбір басы жұмыр пенде бөтен бір елдің дәстүрлі музыкасын тыңдағанда да ең алдымен өзінің этникалық діңін тұғыр ете отырып жориды, яғни бөтен музыканың өзін этникалық талғам сүзгісінен өткізе отырып, эстетикалық ләззат алады. Сөз жоқ, мұндай талғам-талаптар кез келген музыкалық туындының, соның ішінде күй өнерінің халықтық төл талғам аясындағы қасиеттерін жетік білуді қажет етеді.

Белгілі бір ұлттың сөйлеу тілінің болатыны сияқты, әрбір ұлттың музыкалық тілінің болатыны – даусыз тұжырым. Ақселеу осы тұжырымды ғылыми еңбегімен дәлелдей білген.

Ақселеу Сейдімбектің қазақтың күй өнері турасындағы бұл зерттеуі қазақ музыка мәдениетінің көшбасшысы Ахмет Жұбанов ақсақалымыздың ұлттық музыка мұрамызды зертеп, жинақтап, ғылыми тұрғыдан пайымдаған өлшеусіз құнды еңбегінің заңды жалғасы іспетті.

Ақселеу Сланұлы шет елдерде болған сапарында да, өз аймақтарымыздың кез келген өңірін аралап жүрген кезде де қазақ халқының музыкалық мұрасы, ауыз әдебиеті, ақындар айтысы, шешендік сөздер сияқты халқымыздың жадында сақталып, аңызға айналып кеткен қызықты әңгімелерді жиып-теруді бір сәт есінен шығарған емес және бұдан жалыққан да емес. Қай елге барсын, кәріқұлақ, көнекөз өнерпаздарды іздеп тауып, күйшілерге күй тартқызып, күйдің тарихын зерделеп жазып, нотасын жазғызып алу, үнтаспаға түсіру сияқты істерге өте мұқият қарайтындығы аталмыш еңбегінен айқын байқалады.

Құдайға шүкір, бұрынғыдай бір орталыққа жалтақтайтын кез емес, егеменді елміз. Ұлттық өнеріміздің өлгенін тірілтіп, өшкенін жаңғыртып жатқан ат төбеліндей еңбекқор ұлтжанды азаматтарымыз көзі тірісінде жасаған салмақты да ауқымды еңбегінің жемсін көріп, бағасын алып жатса, елдігіміздің жарқын нышаны.

Ақселеу Сланұлының бұл монографиялық еңбегі – қашанда өз құндылығын жоймайтын, әрбір күй өнерін зерттеуші мұрагерлеріміздің соқпай өтпейтін аялдамасы, темірқазық іспетті бағдарламалық оқу құралы болмақшы. Бұл аталмыш зерттеу – ғылыми тұжырымдамалығымен бірге ұлтымыздың тарихи кезеңдерінде өмір сүрген және сол тарихи кезеңдерді де күй тілімен сөйлеткен халық композиторларының күйлерін сараптауда кесек-кесек философиялық ой-толғамының қарымдылығын көрсете білген бірден-бір құнды еңбек екені даусыз.

Осындай толымды еңбектің – «Қазақтың күй өнерінің» Мемлекеттік сыйлық алғаны барша қауымды қуантады.





А. Сейдімбектің 2008 жылы «Фолиант» баспасынан жарық көрген «Қазақтың ауызша тарихы» кітабы туралы ой-пікірлер





Жамбыл Артықбаев





АҚАҢ ЖӘНЕ «ҚАЗАҚТЫҢ АУЫЗША ТАРИХЫ»




«Калахаридегі ұлы пікірталас» және этнография туралы



Ақаң (Ақселеу) – туа біткен этнограф. Құдай Тағаланың Ақаңа жасаған сыйлықтарының ең бастысы не деген сұраққа мен жауапты көп іздедім. Ер азаматқа жарасымды қасиеттердің бәрі де бір бойында бар ағамызды сегіз қырлы, бір сырлы десек артық емес. Тіпті Ақаңның бойындағы қасиеттерінің бәрін сегіз қырға сыйғызу да қиын. Бірақ қазақ ұғымында «сегіз қырлы» дүние-тіршіліктің бүтінін, толығын көрсетеді. Адам тіршілік ететін ғаламшарды Бұқар жырау бабамыз «сегіз қиыр шартарап» дейді. Бұқарекең «Ей, Абылай, Абылай, қатын алма қарадан» деп басталатын толғауын:



Сегіз қиыр шартарап,

Төрт құбылаңды түгел қып,

Төріңде жатып салмақтан,



– деп аяқтайды. «Сегіз қиыр шартарап» – ұлыеуразиялық идеяның нышаны. Бұл ұғым – алып құрлықтың кіндік ортасына орналасқан түркі-моңғол тайпаларының тіршілік құндылықтарының негізі. Б.з.б. ІІ мыңжылдықта апайтөс даладан оңтүстікке жылжыған арья тайпаларының шығысқа шегелеген таңбасы. Дала пайғамбары Зәрдүшті, оны қолдаған арьяны Ұлы Даладан ығыстырған турлардың да ұстанып қалғаны осы сегіз қиыр шартарап. Ұлы Күннен, жарықтықтан, әлемнің сегіз қиырына ұмтылған құдіретті күшке тек анда-санда ғана алты бұрышты Дәуіт таңбасы қарсы тұра алған. Ақаңды біз «сегіз қырлы» деуімізге басты себеп осы.

Ақаң қазақ этнографиясының соңғы реликтілері сақталған ортада туды. Біз реликт ұғымын текке қолданып отырған жоқпыз. Ақаң жасы алпыстан асқанмен бала жанды, албырт адам, осы себептен өзінің туып-өскен ортасын сипаттаған уақытта өзі көрген, өзін өсірген этнографиялық ортаны төндіре, жарқырата сипаттап, бойжеткен қыздың көзіндей жәудіретіп, оқыған адамды қызықтырып, ғашық қылып қояды. Тарихтың дөңгелегін қайтадан кері айналдырып, Ақаңның балалық шағы өткен ХХ ғасырдың 40-50-жылдарындағы Жаңаарқа өңіріне топ ете түскің келеді.

Бұл – Ақаңның көркем әдебиет әдістері мен қуатты тілі туғызатын әсер. Шын мәнінде бұл кезең – қазақ халқының өміріндегі ең қаралы, ең ауыр, азапты кезеңнің бірі. Қазақ халқының ХХ ғасырдың 30-50 жж. шеккен бейнеті бірнеше «Ақтабан шұбырындыға» тұрады. Маған Қарқаралы өңірінде этнографиялық экспедицияда жүрген кезімде, 80-жылдар ортасында Ғабдолла деген аяулы қария айтып еді: «Біз бір ғасырда бес ғасырдың ауыртпалығын көтердік», – деп. Бес ғасыр деп қария ХХ ғасырдың ел басына түскен нәубет жылдарын айтып еді.

Дегенмен бала көңілі – кіршіксіз таза көңіл, таза сезім. Адамның азды-көпті өмірінде 13-ке дейінгі балалық шағы – періште кезеңі. Періште болғанда да тек жақсылықты ғана қабылдайтын періште, адам өсе келе құлағы жамандыққа түрік келеді. Балалық шақтың адамның өзге жасынан басты айырмасы осында. Ақаң Еуразия көшпелілерінің ұлы өркениетінің ақжал толқындары биік жарларды құлатқан теңізін көрген жоқ, ол сол теңіз тартылған уақытта соның табанында қалған сарқыншақ-қақтарды ғана көрді. Ең бастысы, Құдай Тағала Ақаңа сол сарқыншақ-қақты көруге жазды, бұл қазақ этнографиясын зерттеймін дейтін адамның басына қонған бақыт емес пе?! Біздің балалық шағымызда Ақаңның көрген қағы бірте-бірте құрғады, ауыл сыртындағы өзектің жарындағы қарлығаштар да жоғалды. Олармен бірге ақ кимешек киген әжелеріміз, саптама етігі сартылдаған аталарымыз бақиға аттанды. Ескі құрлықты бірнеше мың жыл бойы билеген ұлы өркениеттің соңғы реликтері көз алдымызда бұл-бұл ұшты. Ақаңның бала кезінде көшіп жүрген ауылдарының киіз үйлері менің алғашқы этнографиялық экспедицияларымның кезінде қораның төбесінде текше-текше болып брезентпен ораулы жататын. Казір ол да жоқ. «Көшпелі дүние» деген осы.

Қазақтың «Еділ-Жайық» аталатын ертегісі еске түседі. «Түп-тегі Қыпшақ еді. Еділ деген бай болыпты. Жайық деген қу жарғақ мерген болыпты. Еділ ағасы еді де, Жайық інісі еді дейді», – деп басталады бұл ертегі.

«Ол заманда Еділ мен Жайықтың арасында кертағы, аладомбай, бұғы, бұлан, арқар, киік, құлан елсіз-күнсіз жерлерде быжынаған биттей, құжынаған құрттай көп екен, – дейді осы ертегіні баяндаған Мәшһүр Жүсіп Көпейұлы (М.Ж. Көпейұлы. Шығармалары. 6 том. – Павлодар, 2005. – 47-б.). – Күндердің күнінде Жайық мерген Құлан суаты деген жерде түннен тұрып, суатты аңнан бұрын алып, тосып жатса, судың ар жағына бір ел қонып жатыр дейді. Малы – ылғи құлан, уық, кереге, шаңырақ – бәрі алтын мен күміс, киіз орнына ұстағаны – ылғи жібек пен торғын. Қазықтары – алтыннан, желі тоқпақтары – күмістен, желі арқаны – жібектен. Шатырлатып құланның қодығын байлап жатыр дейді.

Айтып-айтпай не керек, ақыры Жайық осы елдің бір қызының қойнында ұйықтапты. Бір күнгі көрген дәурені бар өміріне татырлық дәурен болыпты дейді ертегі. Таңертең ояна келсе қыз да жоқ, басына тіккен шатыр да жоқ, жамбасының астында төсеніштің тамтығы ғана қалған. Атын арқандаған жібек арқан мен алтын қазық қалыпты. Есі шығар-шықпаста еліне барыпты. Сонда ағасы Еділ:

– Ол көшпелі дүние бір түнеген жеріне жылына бір келеді дейтұғын. Сол көрген жеріңді бір жыл күзет, – деген соң, Жайық ас-су ішпей, ұйқы көрмей, бір жыл күзетіпті. Бір жылдан соң құланға мінген, қара киген бір қатын:

– Міне, Жайық, қатын-балаң! – деп, бесігімен бір баланы тастап кете беріпті. Алтыннан шүмегі, күмістен түбегі бар екен-мыс».

Ақаң осы көшпелі дүниеден қалған күміс түбекті, алтын шүмекті бала сияқты. Ақаңның жүріс-тұрысы, өзін-өзі ұстауы, әр түрлі жарқылдақтарға құмарлығы, аңғал батырлығы, жылпосқа сеніп қалатыны, т.б. қасиеттері мен қылықтары осыған нұсқайды. Ең бастысы – Ақаңның қаламынан шыққан кітаптар. Мәселе тек «Қазақтың ауызша тарихы» кітабында емес, әңгіме Ақаңның өмір бойғы жазған кітаптарының барлығы да, ең алдымен, этнография екендігінде.

Мен Ақаңның 1972 жылы шыққан «Ақиық» кітапшасын оқығаным жоқ, ал 1977 жылы «Жазушы» баспасынан шыққан «Қыр хикаялары» – шын мәнінде этнографиялық жинақ. Мен бұл жерде Ақаңның ғылыми-көпшілік, немесе монографиялық еңбектерін айтып тұрғаным жоқ. Олар онсыз да таза этнографиялық шығармалар. Мәселе Ақаң шығармаларындағы негізгі өзектің ерекшелігінде. Ол – жанр таңдамайтын, ғылыми немесе көркемдік тақырыпқа бағынбайтын ерекшелік. Біздің қазақ гуманитарлық ғылымында бұл құбылыс әлі өз зерттеушісін тапқан жоқ. Тек әдеби сынға қатысты кейбір еңбектерде ғана М. Әуезовтің «Абай жолындағы» этнография туралы айтылады. Бұл – қазақтың ардагер азаматы, ұлы ғалымы және қазақ ғылымын ұйымдастырушы Қанекеңнен (Қаныш Сәтбаевтан) басталған баға. Ол кісі көрегендікпен «Абай жолын» этнографиялық эпопея атаған болатын. Өз кезегінде М. Әуезов бұл жолды кеңестік тексіз қоғамның құрбаны болған Жүсіпбек Аймауытовтан алғаны белгілі. Ақаң бұл жолды ғылыми-көпшілік әдебиетке ұштастырды.

Бұл қандай жол? Батыс этнологиясында 1980 жылдары үлкен пікірт-лас болды. Мәселе этнологиялық зерттеулердің нәтижелерін оқырманға қалайша жеткізу керек деген сұрақ төңірегінде еді. Белгілі дәрежеде бұл пікірталасты ХХ ғасырдың 50-60-жылдары белең алған постмодернизм мен этнологияның классикалық үлгілеріне сүйенген ғылыми орталардың көзқарастарының алшақтығы туғызды. Бұл жерде біз Батыс ғалымдарының көпшілігі «этнология» ұғымының орнына «антропология» сөзін қолданатынын ескертуіміз керек. Қазақ ғылымында қазіргі күні «этнография» мен «этнология» қатар қолданылады, ал «антропология» тек этностың сыртқы, нәсілдік ерекшеліктеріне байланысты жүргізілген зерттеулерде ғана пайдаланылады. Шын мәнінде, К. Леви-Строс айтқандай:

«Этнография, этнология және антропология үш бөлек пән емес, бір зерттеудің үш түрлі концепциясы да емес. Бұлар – зерттеу жұмысының үш түрлі сатысы немесе зерттеудің үш түрлі уақыт кезеңі. Қандай терминді таңдау мәселесі зерттеушінің зерттеу әдістерінің ерекшеліктерін көрсетеді.

Ол үшеуін бірінен-бірін бөліп алып жеке қарастыру мүмкін емес» (Леви-Строс К. Структурная антропология. – М., 1983. – С.315). Этнографиялық зерттеулердің басты ерекшелігі – тікелей дерек берушімен (информатормен) жұмыс істеу, этнографиялық мәліметті жинаудың әдіснамасы және техникалық жақтары, оларды классификациялау және зерттеліп отырған объекті туралы сипаттама жасау. Ал этнология болса – жинақталған деректердің негізінде синтезге қарай басылған қадам. Ол тарихи, географиялық, жүйелік (нақты бір мәселеге байланысты) бағыттарда жүруі мүмкін. Осыдан келіп үшінші кезең – антропология өріс алады, оның негізгі мақсаты әр этностың адамзат эволюциясымен байланысын нақтылайтындай зерттеулер жүргізу.

Егер осы айтылған мәселені нақты бір мысалға түсірсек қалай болар еді, мәселен, Ақаң жазатын «киетек», яғни тотем туралы. Қазақ этнографы алдына тотем туралы түсініктерді зерттеу мақсатын қойғаннан кейін ең алдымен ғылыми бағдарлама жасайды. Ол ғылымда қалыптасқан, танымал жүйенің біреуіне негізделгені жөн, осыған қосымша этнограф информаторларына арнайы сұрақтар дайындайды, техникалық құрал-сайманын, жабдығын алады. Осылайша тотемдік түсініктер көбірек сақталды деген ортаға қарай, мәселен, Сыр бойына, екі-үш айға не бір-екі жылға аттанып кетеді. Америкалық эволюционистік этнографияның негізін салушылардың бірі Льюс Морган ирокездер арасында ондаған жылдар өмір сүріп, өзінің әлемге танылған монографияларын жазды. Енді біздің қазақтың этнографы Қызылорда маңында сақталған тотемдік түсініктерді (жыланға, қасқырға, түйеге, т.б. киетектерге) ұқыпты жинап, әр деректі фронтальді түрде тексеріп, ғылыми сипаттама жасаса – ол этнографиялық жұмыс атқарғаны. Енді дерек жиналды, жарияланды, осыдан кейін зерттеуші отыра қалып кітапханаларды қопарып, сирек кездесетін қолжазбаларға үңіліп, өзінің киетек (тотем) туралы жинаған деректерінің тарихи негізін және қазақ жерінің өзге өлкелерінде таралу, өмір сүру аясын анықтай бастаса, ол – этнология. Зерттеуші өзінің бағдарламасы бойынша жинақталған деректердің ішінен Сыр бойында ІХ-ХІ ғасырларда мекен еткен оғыз қауымына тән құндылықтарды танып, екі тарихи кезең арасын байланыстырса, ол – тарихи этнология, яғни этнология ғылымының ішкі субсаласы.

Қазақ зерттеушісі мұнымен де тынбай, киетек туралы әлемдік әдебиетті қопарып, дүние жүзіне танымал ғалымдардың еңбектерін ежіктеп оқып, қазақ жеріндегі киетек туралы түсініктердің әлем халықтарының балалық шағына тән өзегін тапса, ол – антропология. Нағыз антропологтар этнос шеңберінен шығып, ғаламның әр бұрышында қызмет атқарып, өзін де, елін де сыртқа танытып жүреді. Өкінішке орай, бұл деңгейде қызмет жасауға біздің интеллектуалдық және материалдық мүмкіндіктеріміз аз. Біріншісі аздап бар шығар, екіншісінен үміт жоқ. Қазақ этнологиясы дәл қазір не мемлекетке, не қоғамға қажеті жоқ бейшара жағдайда.

Өзіміздің де нашарлығымыз бар шығар. Қазақ Ғылым академиясы гүлденіп тұрған уақытта да этнография қанат жайып кете алмады. Аз болдық, сапамыз да шамалы болды. Кеңес үкіметі қазақ этнографтарын қайта-қайта ұжымшарды, ауылды зерттеуге салып, өз бетімен дамуға мүмкіндік берген жоқ. Мен Қазақстанда тәуелсіздік қарсаңында бірінші қорғаған этнограф болғандықтан мұны айтып отырмын. Этнография мемлекет тарапынан қамқорлық, қаржылық көмек болмаған жағдайда дами алмайды, ол қолыңа күрек ала салып опыр-топыр қорғанды қаза бастайтын археология да емес, мұрағат пен кітапханасы бар жерде жасала беретін тарих емес. Этнография – елмен қоян-қолтық жұмыс істейтін гуманитарлық жалғыз ғылым саласы. Кәсіби этнограф ылғи да жалғыз не алдын ала тыңғылықты дайындалған топпен жұмыс істеуге мәжбүр, өйткені сенің бағдарламаңды жаныңа ертіп шыққан студентке тапсыру мүмкін емес. Этнологты қажытар шаруа – ғылыми бағдарлама жасау. Ол – ондаған жылды, ауыр еңбекті, ерен қабілетті керек ететін шаруа. Мысалы, археологқа студенттерді неғұрлым көбірек алып шықса, соғұрлым пайдалы, қолына күрек бер де бұрқылдатып қаз. Егер студент болмаса жергілікті елден жалда, аздаған ақшасын берсең олар да бұрқылдатады. Ал сен жаныңдағы ғылымнан хабары жоқ адамға тірі информаторды беріп көр! Ол – аса қиын хирургиялық операцияны хирургтің жас студентке тапсырғанындай шаруа.

Қазақ мемлекеті қазақ этносының қазіргі ахуалын танымай, зерттемей алға қарай бір қадам да баса алмайды.

Ақаңның «Қазақтың ауызша тарихы» осы ахуалдың бір көрсеткіші, тіпті, мен айтар едім, Ақаңның осы тақырыпқа арнайы монографиялық еңбек жазуының өзі қоғамдық қажеттілікті терең түсінгендіктен қолға алынған іс деп. Бұл жерде Ақаңның түйсік деңгейінде ме, әлде қисынмен бе, әйтеуір, қажетті тақырыпты дәл басып табуы ғажап. Мәселе тіпті Ақаңның қолы жеткен ғылыми нәтижесінде емес пе деп ойлаймын, қазақ шежіресін кім жазбай жатыр?! Мәселе этнография ғылымына қажетті сапалық өзгерістерде. Ақаңның еңбегі этнографиядан этнологияға қарай басқан ірі қадам, ендеше қазақ қоғамы да дәл осы қадамды қажетсініп отыр. Кәсіби этнологияда әлдене себептермен тым алға қарай ентелеп шығып кету болады, содан кейін соңымыздағы елге: «Әй, мынау неге мені түсінбейді-ай?» – деп ренжиміз. Ақаң болса өзіне Құдай Тағала берген, ата-ана, өскен ортадан жұққан қазақи мінезімен елмен қатар келе жатыр.

Сонымен, Ақаңның этнография туралы жазғандары қаншалықты ғылыми дүние? Бұл тарапта оқырманның арасында әр түрлі пікір бары жасырын емес. Қазіргі оқырман ішінде көзі қарақты, көңілі ояу, тектілігін жоғалтпағаны болмаса, жақсыны жаманнан, тәттіні ащыдан айырудан қалды. ХХ ғасырдың 90-жылдары тәуелсіздікті емін-еркін пайдаланып, өтірікті шындай, ақсақты тыңдай соққан жазғыштар көбейді. Қыза-қыза бар тарихты ескермей, өзеуреп «Түп-тұқияннан өзіме шейін» деп қазақтың тарихын бір атаның бодауына байламақ болып күнәға да бардық. Осылайша қазақ шежіресінің беделін әбден кетірдік. Бұл жіберген қателік қазіргі күні И. Ерофеева, Б. Ирмуханов сияқты қызылкөздердің қолындағы көзірге айналды. Жалпы қазақи дәстүрде, қазаққа арнап жазылған ғылыми еңбектер И. Ерофеева бастап, ұйымдастырып жүрген постшовинистік және мәңгүрттік топтың ашу-ызасын туғызып, абыржытып отыр. Арасында дүмшесі бар, еуроцентристері бар, еріккеннен тарих пен этнографияны айналдырған, мына аласапыран заманда «атың шықпаса – жер өрте» деп атақ алып қалғысы келгені бар, бәрінің оғына қазақ шежіресі нысана. Ақаң бұл нысанаға көптеп ілігіп жүр, мен болсам ҚАЗҰПУ-дің дүмше профессоры, өмір-бақи әлемдік жұмысшы қозғалысымен айналысқан Б. Ирмуханов сияқтылардың қырағылығын жаңа көріп жатырмын. «Түп-тұқиянның» артында қазақтың әлі де арыла алмай келе жатқан трайбализмі мен протекционизмі тұрса, И. Ерофееваның соңында Мәдениет және ақпарат министрлігі жанындағы Номадизм институты тұр. Осылайша қазақ шежіресіне сүйенген тарих ғылымы екі жақтан жауған оқтың астында қалды, яғни Ақаңның жазып отырған «Қазақтың ауызша тарихы» әлі де кеңестік дәуірдегі контристория жағдайында, ресми көзқарастарға оппозицияда қалып отыр.

Ақаңа және оның інілеріне бағытталған оқ, ең алдымен, қазақ тарихы мен этнографиясын жазудағы ұлттық дәстүрлерге қарсы. Оларға салсаң сен Батыс пен Кеңес үкіметі салып кеткен жолдан бұрылмауың керек. Осы жөн бе?

Оңтүстік Африканың Калахари шөлінде бас қосқан дүние жүзіне танымал этнологтар мен антропологтар бұл туралы не айтты? Маған Кембридж университетінің әлеуметтік антропология кафедрасын басқарған Э. Личтің жазғаны ұнайды. «Этнографическая монография имеет много общего с историческим романом, чем с каким бы то ни было научным трактатом, – дейді белгілі антрополог. – Как антропологи мы вынуждены примириться с ныне уже признанным фактом, что в романе персонажи воспроизводят те или иные аспекты личности автора. Да и как могло быть иначе? Единственное «Я», которое я знаю непосредственно, это мое собственное. Когда Малиновский пишет о жителях Тробрианских островов, он пишет о себе; когда Эванс-Причард пишет о нуэрах, он пишет о себе. Любой другой подход превращает персонажей этнографических трактатов в заводных кукол» (Купер А. Постмодернизм, Кембридж и «Великая Калахарская дискуссия» // Этнографическое обозрение, 2003. №3).

Неге еуропалық ғылыми баяндау дәстүрі өзге халықты «заводная кукла» қылып жібереді? Бұл жерде батыстық ортада қалыптасқан ғылыми-зерттеу әдістері мен инструментарийі туралы әңгіме жоқ. Ол әдістер мен аспаптарды пайдалану жақсы нәтиже береді, бірақ әрдайым жергілікті ерекшеліктерді пайдаланған жөн. Мысалы, сіз тісіңізді емдесеңіз Чехияда немесе Германияда жасалған аспапты дұрыс көресіз, бұл этнографиялық ғылыми-зерттеу әдістері мен инструментарийіне де қатысты. Ал енді сіз ем алғанпациенттіңжағдайын–айтқансөзін,көрсеткенмінезін,емқабылдауын, т.б. еуропалық тілмен баяндап беруіңіз өте қиын. Оны ғылыми баяндау үшін сіз толып жатқан жаңа түсініктер мен дефиницияларды қолдануыңыз керек, ал егер де ол елде ондай ғылыми категориялар дайын болмаса ше?

Еуропаға бейімдеуге көнбесе ше? Мысалы, еуропалықтар біздің көшпелілікті (номадизм) қаңғыбастықтан ажырата бермейді, сіз монографияңызда «номадизм» сөзін жүз қайталасаңыз да көшпеліліктің қаңғыбастықтан басқа құбылыс екенін түсіндіріп бере алмайсыз. Еуропалықтар «ұлт» (нация) деген ұғымды саяси антропологиялық зерттеулерде кең қолданады. Олар үшін ру да ұлт, тайпа да ұлт, мемлекет те ұлт. Егер де еуропалық зерттеуші қазақ этникалық құрылымын зерттесе ондаған-жүздеген ұлттарды алып шығар еді. Олар түгілі «қазақ тарихының Геродоты» деп атап жүрген А.И. Левшиннің өзі туысқандық жүйеге негізделген, тамаша иерархиялық тәртібі бар, әдет-ғұрып заңдарының ортақ ережелерімен өмір сүріп жатқан қазақ қоғамын «анархияда өмір сүріп жатыр» деген.

Сіз оларға рулық құрылымның әкімшілік, аумақтық (территориялық), саяси құрылымды алмастырып тұрған ұлы жүйе екенін оңайлықпен түсіндіре алмайсыз. Олар түгілі бұл құбылысты қазіргі біздің қазақтың өзіне түсіндіріп, миына жеткізу қиын.

Сонымен, сөздің қорытындысы, Ақаңның этнографиялық тақырыпта жазылған көркем шығармалары, ғылыми-көпшілік кітаптары мен монографиялары арасында еш алшақтық жоқ. Бұлар – бәрі де таза этнография, тек зерттеу, баяндау, оқырманға ұсыну тәсілдері ғана бір-бірінен бөлек, бірақ мақсаты бір туындылар. Егер Еуропа тілімен айтсақ, Ақаң – постмодернистік дәстүрде жазатын этнограф-жазушы. Ақаң еңбектеріне ден қойған қазақ оқырманы үшін ол, ең алдымен, ағартушы, дәлірек айтсақ, этнограф-ағартушы.

Ауызша тарих па әлде шежіре ме?

Ақаңның «Қазақтың ауызша тарихы» кітабында «ауызша тарих», «шежіре», «қария сөз», «тарих» ұғымдары қатар қолданыла береді. Олардың әрқайсысы, салыстыра қарасақ, жеке ұғым емес, бір ұғымға қатысты қолданылатын синоним сөздер сияқты. Осы қаншалықты дұрыс?

Ғылымның қандай саласы болсын нақтылықты талап етеді. Әр терминнің өз дефинициясы, яғни ғылыми анықтамасы болуы керек, ол болмаған жағдайда ғылыми жұмыстың берекесі кетіп қалады. Қарапайым тілмен айтқанда балғаны балға, шегені шеге деп білуіміз керек. Ақаңның қолданған «ауызша тарихы» «шежіре» терминін алмастыра ала ма?

Кітаптың алғашқы кіріспе тарауына қарағанда Ақаң «шежіре» сөзін бірнеше жағдайда қолданады: шежірелік деректер, шежірешілдік дәстүр, шежірелік айғақ-деректер, даңғайыр шежіреші (тарихи деректерді есте сақтаушы адам), қазақ шежірешілдігі, т.б. Менің ойымша, жоғарыдағы мысалдар бір нәрсені нұсқайды, яғни Ақаң шежіреге тарихшы ғалым археологиялық дерекке қарағандай қарайды. Шежіре мен археологияның арасында жер мен көктей айырма бар. Археология – тарих ғылымының көне және орта ғасырлар қойнауынан дерек іздейтін күрегі, оның жеке ғылыми іргетасы жоқ. Археологияны ғылыми сияқтандырып тұрған нәрсе қазба жұмысын жүргізу әдістері ғана, ал қазба жұмыстарымен кез келген адамның айналыса беретіні көпке аян. Қазіргі күні «черная археологияның» көбейіп кетуі де осының айғағы. Ал енді табылған қазба материалдарын топшылау, жүйелеу қажет болғанда археолог тарихшының кебін киюге мәжбүр. Осыдан шығатын қорытынды біреу ғана – жақсы археолог, ең алдымен, жақсы тарихшы болуы қажет. Қазіргі миллиардтаған қаржыны игеріп жатқан археологияның өнімді ғылыми нәтиже бере алмай жатқан себебі біреу ғана. Ол жерде Ә.Х. Марғұлан, К.А. Ақышев, М.К. Қадырбаев сияқты кемел тарихшылар жоқтың қасы. Оның үстіне тарих ғылымының шетсіз, шексіз дағдарысқа түскені кімге жасырын? Біз шежірені дереккөзі, айғақтардың қоймасы ретінде ғана қабылдап, оны археологияның деңгейіне түсіріп жібермейміз бе?

Осы сұрақтарға жауап беру үшін, алдымен, Ақаңның кітабында көтерілген басты мәселелерге қысқаша ғана тоқталып кеткен жөн. Мысалы, «Шежіре және тарих» бөліміне. Бұл тарау белгілі дәрежеде Ақаңның «Қазақтың ауызша тарихы» кітабының квинтэссенциясы сияқты. Тек қана ол кітаптың емес, жалпы Ақаң қаламынан шыққан көптеген еңбектердің ішкі пікірі, айтатын ойы осы тарауда жинақталған.

Қазақтың көңілі ояу, көкірегі ашық оқырманына жеткізсем деген Ақаңның асыл ойларының арасынан анда-санда қарама-қайшылық та, өзге ауылдың адасып жүрген қозы-лағы да, ғылыми нақтылығы жоқ дүдәмал пікірлер де кездеседі.

Мұндай тақырыпқа барған зерттеуші кемшіліктен ада, тып-тиянақты, жұмыр жұмыс жасауы қиын. Қашанда автордың есінде болатын жағдай, неғұрлым зерттеу тақырыбың үлкен болған сайын қателіктерің де соғұрлым көп. Оның үстіне Ақаң «ауызша тарих» ұғымына тікелей немесе жанама кіретін ондаған, жүздеген мәселелерді кітапқа артып алған.

Мысалы, осы тарауда сөз болатын «генеалогия» мәселесі. Ақаң Ресейдің «Қосалқы тарих пәндері» бойынша танылған бірнеше мамандарының пікіріне негіздеп: «Генеология – ру-тайпалардың пайда болу, қалыптасу тарихын білдіретін және ата-текті түсіндіре тарататын тарих ғылымының бір саласы», – дейді. Әрине, Ақаң шежіре мен генеалогияны бір-біріне шендестіріп тұрған жоқ, себебі, Ақаң айтқандай, «бұл сияқты академиялық аңықтамадан қазақтың шежірешілдік дәстүрінің мазмұндық және функционалдық тұрғыда елеулі айырмашылығы бар». Шын мәнінде қазақ шежіресі мен академиялық генеалогия арасында тек мазмұн мен қызмет қана емес, ұғымдық тұрғыда да айырмашылық ат шаптырым.

Қазіргі ғылымда «генеалогия» аталып жүрген тарихтың қосалқы саласының ұғым аясы шежіреден көш кейін. Оны шежіремен тікелей байланыстырғаннан гөрі қазақ қариялары жиі қолданатын, біздің дәстүрімізге әжептеуір кіріккен «насаб» (арабтың туыс, жақын деген сөзі) терминін пайдаланған жөн. Қазақтың белгілі тарихшысы Құрбанғали Халид өзінің «Тауарих хамса» еңбегінде шежіре және тарих сөздерін қатар пайдалана береді. Мысалы, Жетісу наймандарының шежіре деректеріне сүйене отырып ол былай деп жазады: «Бұл найман руларының көнеден келе жатқан жазылған тарихы болмағанымен, ата-бабалары мен түрлі ұрпақтарының ақпарлары ауыздан-ауызға аңыз болып ұласып келе жатқанын ешкім жоққа шығара алмайды. Дегенмен, уақыт оза бұл шежірелер өз негізінен артық-кемі болып, ілгері-кейінді айтылып, шатастырарлық жағдай болса да, өзге тарихи мәліметтермен салыстыра отырып, реттестіру нәтижесінде белгілі бір шындыққа жақын, тоқтамды пікірлер айтуға болады. Бұл хабарлар негізсіз дәлелденбесе де, себепсіз жалғанға шығарылмайды» (Қ. Халид. Тауарих хамса. – Алматы, 1992. – 51-б.).

Құрбанғали имамның жазуына қарағанда ұлы дүбір мерекелерде елдің жақсы азаматтары шежірешілерінің маңайын толтырып, өткендерін сұрастырып, үйлерінде болса ол кісінің алдында дәріс оқығандай үйреніп, жақсысын жаттап, қиынын қаттап жататын болған. Құрбанғалидың өзі осы мектептен өткен, шежірешілерден сабақ алған адам, онысын және жасырмайды. Сонымен бірге, Құрбанғали Халид өз кітабында «насаб» сөзін де қолданады: «қазақ насабшылары жүз, екі жүз жылғы істерге таласып отырмайды, оқиға мың жылдан бері болса да ішінде жүргендей біле береді» немесе «бабаларын жазғырып, шежіренің пайдасын білмей, шежірешінің қадірін ұмытып, пайғамбардың «нәсібіңізді таныңыз», яғни туысыңызды анықтап біліңіз дегенінің мәнін ұқпай отыр бұл халық» (Қ. Халид. Тауарих хамса. – Алматы, 1992. – 52-б.).

«Насаб» сөзінен Шығыста кең тараған «Насаб-нама» келіп шығады, яғни әулеттік ата-текті тарату ғылымы. Дәл осы «Насаб-нама» Ақаңның жазып отырған генеалогия ұғымының қазақи баламасы болып табылады. Қазақстан жеріне белгілі «Насаб-нама» нұсқаларының авторлары – қожа әулетінің өкілдері, яғни ол әуелі әулеттік ата-тек тарату мағынасында қолданылып келді. Түркістан өлкесінде тараған «Насаб-наманың» бірнеше нұсқасын салыстыра зерттеген Зікірия Жандарбек те «Насаб-наманы», ең алдымен, қожа әулеттерінің шежіресі есебінде қарастырған: «Біздің жұмысымыздың негізгі дереккөзінің бірі болып отырған «Насаб-нама» нұсқалары да түркі халықтарының арасына кең тараған қожа әулеттерінің шежіресі болып табылады» (Жандарбек З. «Насаб-нама» нұсқалары және түркі тарихы. – Алматы, 2002. – 20-б.). Бұл әулеттік шежірелер Түркістан өңірін мекендеген қожа қауымдары үшін ресми құжат қызметін атқарады. Отырықшы өлкеде кең тараған вакуфтық иеліктерді заңдастыру және мұрагерлік тәртіп «насаб-нама» негізінде іске асырылады. Саяси өзгерістердің кезінде әулеттік шежіре қайта жаңартылып, сол тұстағы хандардың тарапынан мөрмен бекітіліп отырады. Қарапайым тілмен түсіндірсек, бұл қазіргі біздің меншікті бекітетін құжаттарымыз сияқты. Вакуф – бұл жерде мемлекет тарапынан мешіттер мен олардың төңірегінде шоғырланған қожа әулеттеріне берілетін иеліктер. Бұл иеліктерден түскен пайданың бәрі қожа әулеттерінің күнкөрісі мен дәулетін қамтамасыз етеді. Батыста орта ғасырларда қалыптасқан генеалогия жасау дәстүрі де, ең алдымен, меншік түсінігімен тікелей байланысты. Оның ең жарқын көрінісі күні кеше Ресейде үстем болған дворяндық әулеттердің ата-тектерін таратқан генеалогиялық кітаптары (родословная). Ендеше генеалогияның қазақтың шежіресімен тайталасатындай қауқары шамалы болғаны.

Ақаң бұл мәселені жақсы сезеді. Оған кітаптағы мына төменгі жолдар куә: «Қазақ шежірешілдігі адамдардың жады арқылы жеткен тарих деуге келеді... Шежіреде ел-жұрттың әлеуметтік-саяси өміріндегі нақтылы хроникалық деректен гөрі сол әлеуметтік-саяси өмірдің типтендірілген сипаты көбірек көрініс тауып отырады». Бұл тамаша анықтама біздің шежіреге деген көзқарасымызға дәл келеді. Дегенмен, шежіреге қатысты зерттеушілік мектеп жаңа ғана қалыптасып келе жатқандықтан ғылыми анықтаманы әлі де ширата түсу керек. Егер Ақаңның жазған «Қазақтың ауызша тарихы» ғылыми ортадан қолдау тауып, онда айтылған мәселелер Қазақстан тарихының даму мүмкіндігіне жаңаша серпін берсе, кітапта айтылған ой-пікірлер сол бағыттың іргетасына кірпіш болып қаланады.

«Әлеуметтік-саяси өмірдің типтендірілген сипатын» қазақ шежіресі қалай жасайды? Ақаң оны тым қарапайым түсіндіреді: «Қазақтың шежірешілдік дәстүрі сөз болғанда, қазақ шежірелері негізінен ата-тек (патронимия) шежіресі және ру-тайпа шежіресі болып екіге бөлінетінін атап өту қажет. Шежіре түзудің бұл екі түрінде де бір-бірінен мазмұндық-ақпараттық айырмашылықтар бар». Менің ойымша, автор генеалогияны шежіремен шендестірмесе де, екеуін бір ұғымға енгізу нәтижесінде таза академиялық көзқарастың әсерінде қалып отыр. Әулетке қатысты деректер шежіре ұғымына қызмет жасайтын қор, яғни мұрағат, оны шежіреге тек шартты түрде ғана қосуға болады.

Сөз жоқ, Ақаң жазғандай, Қазақ хандығын жасақтау барысында генеалогиялық құрылым тыңнан түзілген. Бұл ретте қазақ сахарасын Нұх пайғамбар заманынан бері мекендеп келе жатқан қауымдардың барлығы да қазақтың этникалық құрылымынан өз орнын алуға тырысқанын ескеру керек. Жақсы орынды алу қашанда үлкен күресті қажет етеді, оның үстіне табанды биі, тегеурінді батыры болуы шарт. Күшті рулар мен тайпалар этникалық құрылымнан жетекші орындарды алады, олардың маңайына өз әлеуеттеріне байланысты басқа рулар да орнығады, осылайша қатаң туыстық иерархияға негізделген ұлттың негізі салынады. Міне, осы ұлт мәселесі Ақаң жазған жоғарыдағы шежіре анықтамасынан сырт қалып қойған. Ол неге сырт қалып қояды?

Біздің пікірімізше, Қазақ хандығы жасақталған уақытта шежіре кемі үш деңгейлі болып келуі керек еді. Ең алдымен жеті ата тәртібін реттейтін үлкен отбасылық (патронимия) немесе әулеттік (генеалогиялық) деректер. Бұл – жалпы жұрттың бәрі білуге тиіс деңгей. Қазақтың «Жеті атасын білмеген – жетесіз» деген сөзі осыны білдіреді. Екінші деңгей – ру-тайпа шежіресі. Ақаң: «Ру-тайпа шежіресі болса қандас туыстықтан да бұрын мүдделестікті мазмұндық-ақпараттық арқау етеді», – дейді. Толықтай Ақаң пікіріне қосыламыз. Ру-тайпа – көшпелі қазақ қоғамының негізгі іргетасы. Ол – туыстық жүйеге негізделген саяси-әлеуметтік институт. Бір атадан тарады-мыс делінетін генеалогиялық түсініктер ру-тайпаның тек ішкі тұтастығын қамтамасыз етеді. Ал шын мәнінде ру-тайпа, ең алдымен, әкімшілік-саяси күш, құрылымдық элемент.

Дегенмен, қазақ шежіресі жоғарыда аты аталып, түсі түстелген ата-тек және ру-тайпа шежіресінен ғана құралмайтыны анық. Түптеп келгенде, әр ру-тайпаның мүддесі әр түрлі болуы мүмкін. Ақаң жазған ру-тайпалық мүдделестік мемлекет мүддесімен кереғар келіп қалуы көшпелілердің тарихында жиі кездеседі. Өзге заманды, алысты барламай-ақ Алтын Орда дәуіріндегі Едіге мен Тоқтамыс (Әй, Едіге қайт-сана), Қазақ хандығы дәуіріндегі Бекболат пен Абылай (Абылай аспас Арқаның Сарыбелі) арасындағы қарама-қайшылықтар, ең алдымен, ру-тайпалық мүдденің мемлекет мүддесімен қабыспауынан бастау алады.

Ендеше қазақ шежіресінің мемлекеттік идеяны, тәуелсіздікті негіздеген алтын қоры болуы тиіс. Белгілі дәрежеде бұл идеялар мемлекеттің тұрақтылығын, биліктің сакральдығын, яғни қасиеттілігін қамтамасыз етеді, ру-тайпа басшылары мен хан-сұлтандар арасындағы қарым-қатынасты реттейді, ақсүйек әулеттердің құқықтық (әдет-ғұрып заңдары бойынша) шекараларын, тіпті мемлекетке қажетті атрибуттар мен этикет мәселесін де ескереді. Осындай шежіренің асыл үлгісі – қазақтың Алаша хан, Уыз хан, Әз Жәнібек хан, Қасым хан, Абылай хан туралы аңыздары мен жырлары. Егер де қазақ шежіресінен бұл аталған маңызды қабатты алып тастасақ, біздің мемлекеттік және қоғамдық тарихымыз көзден бұл-бұл ұшып кетеді. Бүгінгі күні қазақтың болашағын ойлаған азаматтардың күрес майданы осы алтын қор үшін жүруі керек.

Өкінішке орай, патшалық Ресейдің езгісі, кеңестік тексіз жүйенің қанды қырғындары қазақ шежіресінің ең маңызды қабатын, астарын жадыдан шығарды. Оның барлығын біздің алдымыздағы буын да, біз де тек фольклор тұрғысынан ғана қарастыруға үйреніп алдық. Ол фольклордың өзі де ғылыми түрде зерттеу нысанасына айналған жоқ. Қазақ халқының саяси-әкімшілік құрылымының дағдарысы, хандық биліктің жойылуы, іле-шала ру-тайпалық ірі бірлестіктердің ыдырай бастауы «шежіре» ұғымына тікелей әсер етіп, оның қауқарын шектеді. Осылайша қазақ шежіресі ұлттық-мемлекеттік мүдденің айнасы, жаршысы болудан қалып, патронимиялық құрылымдар деңгейіне түсті. Оның негізгі мазмұндық қабаттары фольклорға айналып, түр-сипаты ата-тек атауларын жөн-жосықсыз тізбелеген сызбаларға ауысты.

Енді «жады» мәселесіне келейік. Ақаң «жады» мәселесіне қатысты өте жақсы этимологиялық талдау жасаған және бұл талдаудың нәтижесі шежіре мағынасын ашып береді деген пікірдеміз. Біз осыған дейінгі зерттеулерімізде байыбына бара алмай жүрген мәселені Ақаң діттеген жеріне жеткізген.

«Жад» сөзін талдау барысында Ақаң байырғы түркі тіліндегі «иад» (есте сақталған, естелік) «ирда» (іздеу, ұмтылу), «иор» (жору, түсіндіру) мағынасындағы сөздерді негізге алған. Енді келіп шендестірген уақытта: иад + ир-да – жадыңнан ізде, иад+ ирақ – жадыңның түкпірінде, иад + иор – жадыңды жору, т.б. болып шығады. Егер қазақ тілінің үндестік заңына бейімделген үлгілерін пайдалансақ: жад + жрда (жадыңнан ізде), жад + жрақ (жадыңның түкпірінде), жад + жор (жадыңды жоры), яғни шежіре сөзіне жақын сөз шығады.

Расында да, көптеген түркі-моңғол халықтарында шежіре сөзі жоғарыдағы мағынамен өмір сүріп жатыр. Ол сонау Махмұт Қашқари заманынан бері («Сөздік» мәтінінде «сежілер» деп жазылған) ұйқасты, үйлесімді сөз, жаттап алу, жатқа айту, т.б. мағыналарда жазба әдебиетте де, ауызша нұсқаларда да берік орын тепкен. Бұл туралы біздің «Историческое наследие М.Ж. Копеева» (Павлодар, 2004) кітабын қарасаңыз болады. Ақаңның жоғарыда жасалған этимологиялық талдамасы маған осы сөздің төркінін иран тілдерінен, яғни қола дәуір тайпаларының мәдениетінен іздеу қажет деген ой салады. «Шежіре» – не таза арья, не арья мен турлар арасында қалыптасқан көне ұғымдардың бірі, тіпті оның арғы төркіні ностратикалық сөздік қорына барып үйлесуі де мүмкін. Ақаң «қазақ тіліндегі «жад» сөзінен туындаған «шежіре» сөзіне арабтың «шәджара» деген сөзінің ешқандай қатысы жоқ деп есептейміз» дейді. Менің пікірімше, Ақаңның жоғарыда талдама негізіне алған «иад», «ирда», «иор», т.б. иран мен түркіге ортақ көне сөздік қордан. Біз кейде болмашы нәрсенің бәрін арьяға сілтей саламыз, ал қазбалай келсек оларды Ұлы даладан ығыстырып шығарған турлар да, алдымен, иран тілдес сияқты. Қазіргі қазақ тілінің дүние жүзіндегі тілдердің арасында ерекше бай сөздік қорымен алға шығып кетуі де осындай алғышарттармен түсіндірілсе керек. Біздің тіліміздегі синоним сөздердің бірқатары тікелей арья-тур бастауына алып барады, бірқатары одан да арғы (шумерлік, үндіеуропалық, т.б.) заманға сілтейді. Осылайша «шежіре» сөзінің түпкі мағынасы тарих болып шығады. Ал арабтың тарих сөзінің оны алмастыру үрдісі – біртіндеп араб-ислам мәдениеті мен ғылымының әсерімен болған нәрсе.

Енді «ауызша тарих» ұғымына қатысты ойларымызбен бөлісейік. Бұл ұғым ХХ ғасырдың 50-60-жылдарынан бастап әуелі Батыс Еуропада, кейіннен әлемнің әр түкпірінде орныға бастағаны белгілі. Қазақ топырағына бұл ағымды алып келіп, шежіретануға ыңғайлап жатқан біздің Ақаң:

«Қазақ халқының шежірешілдік дәстүріне қатысты алғаш рет «Қазақтың ауызша тарихы» (ҚАТ) ұғымын қолданып отыр». Осыған дейін Ақаң шежіреге қатысты «Далалық ауызша тарихнама» (ДАТ) ұғымын қолданып келген еді. Ақаң – қашанда жаңалыққа жаны құмар, ғылыми ақпаратқа ашық жан. Ақаң, ең алдымен, елді ғылымдағы болып жатқан жаңалықпен таныстыру мақсатында «Қазақтың ауызша тарихы» ұғымын кітаптың атауы есебінде қолданып отыр деп болжаймын. Расында да, Ақаңның жазғаны «шежіремен» шектеліп қалмай, қазақтың ауызша-жазбаша сақталған көне мұрасының әр саласын қамтыған, сонымен бірге, ғылыми әдебиетті қазақ құндылықтары тұрғысынан қайта пайымдаған еңбек. Бұл кітапта туысқандық жүйе де, қария сөздер де, шежірелік айғақтар да бар. Шынтуайтына келгенде, Ақаңның басты мақсаты – қазақтың төл фольклорлық мұрасындағы құнды қазынаны қазіргі гуманитарлық ғылымда болып жатқан жаңалықтар тұрғысынан оқырманға таныстыру.

«Ауызша тарих» ұғымы – Екінші дүниежүзілік соғыстан кейін ғылыми ортаға таныла бастаған, дүниеге келген күнінен бастап академиялық ортаның ашу-ызасын, түсінбеушілігін өзімен бірге алып келген құбылыс. «Ауызша тарихтың жобасын» жасаған Колумбия университетінің профессоры Алан Невинс (1948) сейсмологиялық және геофизикалық зерттеулердің тарихын жазуды көздейді. Осылайша әуел бастан «ауызша тарих» ұғымы ресми құжаттарда белгілі дәрежеде кереғар түсіндірілетін тарихи оқиғаларды тірі куәгерлердің естеліктері арқылы жеткізу әдісі ретінде қолданысқа түсті. Мәселен, қазіргі күні америкалық бағдарламалар негізінде жұмыс жүргізіп жатқан Санкт-Петербургтегі Еуропалық университеттің «Ауызша тарих орталығы» кеңес дәуірінің тарихын ауызша деректер негізінде қайта жазып жатыр. Ол үшін орталықтың қызметкерлері ХХ ғасырдың басты-басты оқиғаларын нысанаға алып, сол дәуірдің естеліктерін жинайды. Кәдімгідей қолдарына диктофон ұстап, оқытушылар мен студенттер қария адамдарды іздеп жүргенін көресіз. Бұл әдісті біз этнографиялық зерттеулерімізде қолданамыз, ал олар, көбінесе, тарихи оқиғаларды куәгерлер арқылы зерттейді. Өкінішке орай «ауызша тарихтың» осы бағыты біздің оқу орындарында қолдау таппай келеді. Жас тарихшылардың нағыз айналысатын шаруасы осы, күннен-күнге өткен заманның куәгерлері азайып келеді. Ал жинайтын естелік аса көп: ХХ ғасырдың басындағы төңкеріс, 30-жылдардағы аштық, 37-47-жылдарғы репрессиялар, тың игеру. 2003 жылы Санкт-Петербургте шыққан «Хрестоматия по устной истории» (Пер., сост., введение, общ. ред. М.В. Лоскутовой. – Издательство Европ. Ун-та в С.-Петербурге) осы өзекті жұмыстың айнасы сияқты.

Қазіргі күні тарихшылар арасында кең қолданыста жүрген Пол Томсонның «Өткен шақтың дауысы. Ауызша тарих» кітабы ұлыбритандық түсініктердің Алан Невинс «Жобасынан» алысқа ұзап кетпегенін көрсетеді:

«Устная история – это история, построенная вокруг людей. Она наполняет жизнью историю как таковую и расширяет ее масштаб. Она позволяет найти героев не только среди вождей, но и среди безвестного большинства народа» (Томсон П. Голос прошлого. Устная история. – М., 2003).

«Ауызша тарихтың» көкжиегін кеңейткен атақты бельгиялық Жан Вансина болды. Менің пікірімше, оның африкалықтардың ауызша тарих дәстүрін ашуына, алдымен, антропологиялық дайындығы себеп болды. Ол Лондоннан Африкаға бушонгі тайпасының этнографиясын зерттеуге аттанғанда бар-жоғы 23 жаста еді. Екіншіден, Жан Вансинаның африкалықтардың ауызша тарих дәстүрлерін түсінуіне Африка елдерінің Екінші дүниежүзілік соғыстан кейін басталған отаршылдықтан құтылу және жаңа идеология үшін күресі, яғни деколонизация себеп болды. Африкадағы сұрапыл азаттық күресінің қанды көбік толқындары тәуелсіздік алған елдерде тарихқа деген аса үлкен құмарлықты оятты. Бұрын еуропалықтар: «Африкада тарих болған жоқ, олардың тарихы отарлық кезеңнен басталады», – деп кесіп-пішіп қойған қара континент өзінің тарихын іздеді. Жан Вансинаның ізденістері осы сұранысқа дәл келді.

Бірақ Жан Вансина Африкаға қатысты «ауызша тарих» ұғымының орнына «ауызша дәстүр» дегенді қолданады. Бұл да ескеретін мәселе, менің ойымша, ол Батыста бір жақты қалыптасып қалған «ауызша тарих» ұғымы мен өзі жасаған жаңа жүйенің ара жігін бөлуді мақсат тұтса керек. Жан Вансина «ауызша дәстүрдің» бес түрлі дереккөзін нұсқайды. Біріншіден, формулалар, ритуалдар, ұрандар (лозунг) және титулдар. Екіншіден, географиялық атаулар мен адам аттары (антропонимика). Үшіншіден, тарихи, діни, азаматтық жырлар. Төртіншіден, тарихи, дидактикалық, көркем-әдеби, т.б. әңгіме аңыздар. Бесіншіден, әдет-ғұрып заңдары мен түсініктер (Вансина Ж. Устная традиция: исследование исторической методологии. – Р., 1965. – С. 31). Осылайша, ондаған жылдарға созылған зерттеулерден кейін Жан Вансина «Африкалықтардың ауызша дәстүрінің нағыз тұнып тұрған тарих екенін» дәлелдеп шықты. Осыншама дерек бір жерге шоғырланған уақытта ерекше зерттеу әдіснамалары қалыптасты. Біз үшін бұл мысал аса мәнді.

Қазақстан өз тәуелсіздігін алған он бес жылдың ішінде бізде де тарихта деколонизация үрдісі басталды. Ақаңның «Ауызша тарихы» – осы үрдістің көрінісі. Жалпы қазақ мүддесі тұрғысынан қарасақ, Ақаңның бұл еңбегі Шәкерімнің 1911 жылы Орынборда шыққан «Түрік, қырғыз-қазақ һәм хандар шежіресін» еске түсіреді. Шәкерім мен Ақаңның арасын ұқсастырып тұрған тағы бір қасиет – екеуінің де қазақ тарихы мен этнологиясының мәселелерін еуропалық (ресейлік) ғылыми тәжірибе арқылы түсінуге күш салуы. Екі кітаптың арасы тура жүз жыл, ал мақсат-міндетінде түк те өзгеріс жоқ. Ғажап құбылыс!



Тіл, түсінік және термин



Қазақтың тарих және тіл саласындағы ғалымдарының бірлесіп зерттейтін бір тамаша тақырыбы бар, ол – қазақтың шежіре тілі, қазақтың ғұлама қарияларының тілі. Бала кезімізде әкеміздің алдында отырып үлкендердің әңгімелерін көп тыңдадық. Құлаққа жағымдылығы Сарыарқаның жазғы самалындай болатын, сөздің шұрайы – қазақтың мақал-мәтелі, аңыз-хикаясы, әжуа-қалжың қағытпалары, ара-тұра Шығыстың ғұламаларынан еншіге қалған ғибрат, құран мен хадистің қасиетті мұрасы. Әкеміз сөздің қадірін білетін адамды ерекше құрметтеуші еді, өзі де қазақтың арғы-бергі айтылатын әңгімесінің майын тамызатын.

Сол 60-жылдардың өзінде қазақтың тілі күрмеле бастағаны анық. Жалпы сөз өнері екінің бірінің басына қона бермейді. Оның үстіне, Кеңес үкіметі туған тарихына, тіліне немқұрайлы, тіпті өш қарайтын тұтас бір қауымды өсіріп шығарды. Аждаһадай төнген осы қысастықтан аман қалған адам сирек болар, күнделікті тіршілікке шолтаңдаған шолақ тіл келді. Өз-өзінен кібіртіктеп, жөткірініп, «нетіп», «неғып» деп екі сөздің басын қоса алмай қиналатын ұрпақ бүгінгі күні қария атанып отыр. Қазақтың бүгінгі күні аузымен құс тістейді деп мақтап жүрген жігіттерінің тілі қарадүрсін, қақпақыл. Қазы-қарта кетіп, сіңір ғана қалған сияқты. Айтысқа түсіп жүрген жігіт-қыздардың тілі жаттанды, жаттағанынан сәл шығып кетсе кедір-бұдыр, тіпті оспадар.

Осындай ортада өмір сүріп, тіл мәйегін сақтап қалған бірлі-жарым адамның бірі – біздің Ақаң. Ақаңның тіл байлығы жаттанды дүние емес, іштен шыққан қасиет. Сол қасиет бала кезінде жақсы тілдік ортаға түсіп шыңдалған, кейіннен өзінің ақыл-парасатының арқасында Ақаң ол тілді нақыштап, әшекейлеген. Ақаңның әңгімесін естіген уақытта XX ғасырдың 70-80-жылдары өмір сүрген қазақ шежірешілдік дәстүрінің соңғы тұяқтары, соңғы қариялары еске түседі. Бірақ қаз-қалпында қазақтың шежіре тілін ауызша немесе жазбаша қолданыста ұстау қиын. Қалай дегенмен, оның кейбір заңдылықтары мен құндылықтары сақталып қалғанымен де, ол – реликт, яғни алдымен тарихшы және тілші ғалымдардың еншісі.

Ақаң қазақтың сөз мәйегін ұтымды пайдалана отырып этнография мен этнологияның ғылыми тілінің тамаша үлгісін жасап шығарған. Бұл мәселені мен «Қазақтың ауызша тарихы» кітабының ең басты олжасы деймін. Мәселен, Ақаң қаламынан шыққан мына анықтамаға көңіл бөліп көрейікші: «Кез келген этнос әрі төлтума қасиеті айқын, әрі қоғамдық-әлеуметтік жарасымы орнықты болу үшін біртұтас ақпараттық өріс аясында өмір сүруі шарт. Біртұтас ақпараттық өріс этнос жадын тұтастандырып қана қоймайды, сонымен бірге, этноидеалдың да тұтастануына себепші. Әрбір этножаралым жадының біртұтастығы қожырай бастағанда, оның этнотөлтумалығы да дүбәралана бастайды. Ал этнос мүлде өлімге бой-сұнғанда, сол этнос аясында бірін-бірі түсінбейітін, бірін-бірі түсінгілері де келмейтін бірнеше әлеуметтік топтар пайда болады. Этнос тағдырына қатысты көзге көрінбейтін, кейде бақылап-пайымдауға бір адамның өмірі де жете бермейтін осы бір күрделі де нәзік үдеріске айрықша сезімталдықпен қарау қажет-ақ. Нағыз ұлтжандылық пен мемлекетшілдіктің сыналар жері де осы болса керек» («Этнология және ру-тайпалық жүйе» тараушасын қараңыз).

Ақаң, біріншіден, аса ірі ғылыми мәселені қазақ тілінде, әрбір азамат түсінетіндей жатық және нақты баяндаған. Әр сөзі орнында, әр сөйлемнің атқарар жүгі анық. Ғалымға тән үлкен, жарқын ойдың, ел тағдырына алаңдаған ағамыздың көкейкесті пікірінің тұтасқан жері де осы. Алып-қосары жоқ. Қазақтың ғылыми тілі жоқ деп байбалам салып жүрген нигилистерге нағыз күштеп оқытып, миына жеткізетін-ақ сөз. Еуропалық кеңістіктегі ғылыми ортада қалыптасқан терминдер қазақ ұғымына лайықталып сайрап тұр. Абайдың «Сөз түзелді, тыңдаушым, сен де түзел» дегені осындайда еске түседі. Қазақтың саясат көшін ХХ ғасырдың басында қолына алған Ә. Бөкейхановтың Шәкерім «Шежіресі» туралы рецензиясында мынадай сөздер бар: «Шаһкерімнің бұл кітабы– қазақ шежіресінің тұңғышы; қазақ шежіресін білмек болған аға-іні, іздегенді осы кітаптан табасың» (Ә.Н. Бөкейханов. Түрік, қырғыз hәм хандар шежіресі // Таңдамалы. – Алматы, 1995. – 332-б.).

Әлихан ағамыз «мұнан былай қазақ шежіресін жазбақ болған кісі, Шаһкерім кітабын әбден білмей қадам баспа» деп айтқандай, енді қазақ тарихына қазақ тілінде қалам сілтеймін деген азаматтар тілді Ақаңның «Қазақтың ауызша тарихынан» үйренуі керек.

Жоғарыда көрсетілген көлемді анықтамалар жалғыз емес. «Қазақтың ауызша тарихының» қай бетін ашсақ та алдымыздан жамырап тамаша ғылыми ойлар кездеседі. Кітаптың салмақты тарауларының бірі «Туысқандық жүйеде» мынадай бір маңызды пікір жүр: «Этножаралым аясында генеалогиялық орны жоқ кез келген субъект өзінен-өзі тексіз немесе жат элемент болып есептелген. Әсіресе ру-тайпалық жүйені өмір сүрудің үлгі-тәсілі еткен көшпелілер ортасында тексіз болу қоғамдық өмірдің табиғи үйлесіміне жат жаралым ретінде қабылданған». Бұл ой-пікірді қазақ тарихы мен этнографиясына ден қойған зерттеуші аксиома есебінде қабылдауы керек. Тіпті бұл тақырыпқа арнайы ғылыми жұмыс жүргізілсе де артық болмас еді. Құрбанғали Халид қазақ этнографиясы туралы тебірене келіп қазақ ортасына сырттан енген кірменің бір-екі ұрпақ ауыспай-ақ қазақ атанатын қасиетін жазады.

Құрбанғали Халидтің жазып отырғаны қазақ ортасына әлдене себептермен келген татар, сарт, т.б. қатысты. Сонымен қатар, ХІХ ғасырдағы этнографиялық әдебиет Ресейдің үстем ұлты орыстардың өзі де қазақ ортасында ассимиляцияға түсіп кететінін айғақтайды. Белгілі зерттеуші Н. Харузин «К вопросу об ассимиляционной способности русского народа» мақаласында Ертіс бойындағы орыс-казактар туралы былай жазады: «Казаки настолько поддались влиянию окружающих их киргизов, что почти все казачье население говорит по-киргизски и нередко предпочитает этот язык родному: для многих это колыбельный язык, так как няньки часто выбираются из киргизок. Киргизские привычки простираются и на одежду и пищу казаков. Как и киргиз, иртышский казак любит носить широкие плисовые шаровары, халат из бухарской парчи или саранджи и лисью шапку (борьк), он любит киргизские национальные блюда, в том числе конину. Старые казаки даже колют на еду своих лошадей. Кроме того, многие предрассудки, понятия и убеждения казак заимствовал от киргиз: он, как и этот последний, считает стыдным сесть на коня без нагайки, надеть холщевые шаровары и т.п.» (Этнографическое обозрение, 1894. – С. 71). Бұл шаруа – қазақтың Ресей отаршылдығында жүріп жасағаны. Қазіргі күні бізге өзгені ассимиляция жасау түгілі, өзіміздің этникалық даралығымызды сақтап қалу мұң болып отыр. Саясатта, бизнесте, өнер мен ғылымда дүбәралық. Орыс тілді кеңестік номенклатура дүние азан-қазан болып жатқан 90-жылдары жылы-жұмсаққа ие болған, енді одан айрылғысы жоқ. Олармен бірге қоғамдық ортаны тойымсыздық, жемқорлық, ұлттық нигилизм жайлады.

Осыған байланысты Ақаң жоғарыда жазған қазақи этникалық төлтумалықты сақтау, біртұтас ақпарат (бұл жерде этникалық қасиеттерге негізделген өріс) қалыптастыру, әлеуметтік факторлардың этностың тұтастығына нұсқан келтіретін әсерін шектеу, өзге этностардың, діндер мен мәдениеттердің өркениеттік қағажуын жою, жаһандану мәселелері этнологиямен айналысатын ғалымдардың басты нысанасы болуы керек. Бұл шаруа саяси шешімдермен, әкімшіліктің бұйрығымен, ассамблеямен шешілмейді. Этносты сақтау, оның қорғаныс қабілетін күшейту ұлттық идеологияның іргетасы болуы қажет. Ондай іргетас, тұжырымдама (концепция) жоқ жерде әркім өз деңгейінде жұмыс жасайды. Ол деңгей әр басшыда әр түрлі. Осыдан 100 жыл бұрын Ертістің бойындағы басбұзар казак-орыс пен қара шекпен мұжықты қазақша сөйлеткен ел қазіргі күні ана тілінсіз отыр. Мысалы, бүгінгі күні қазақтың саны 50 пайыздан асқан Павлодар қаласындағы 46 мектептің тек алтауы ғана қазақша. Таңғажайып парадокс емес пе?!

Құлқын қамында кеткен шенеунікті ұлттық идея тежей алады ма? Егер идея бар болса тежейді, бірақ, тіршіліктің байырғы заңдарына сәйкес, бір құныққан адамды жөнге салу өте қиын. Билік пен сауда адамды ұлтсыздандырды. Мен Ақаңның «Тарихтың зұлмат кезеңдерінде қазақ халқы төлтума болмысын сақтап қала алды» деген пікіріне келісе алмаймын. Менің ойымша, біздің төлтумалық құндылықтарымыз ауыр халде. Бұл аурудан құтылудың бір-ақ жолы бар. Қазақтың намысқа, адалдыққа, арға сүйенген этникалық құндылықтарының негізінде ұлттық идея қалыптастыру. Әр шенеуніктің бағасын кәсіби және ұлттық құндылықтар тұрғысынан бағалау. Ең бастысы – қазақ этносының қазіргі жағдайының этнология тарапынан терең зерттелуін қадағалау. Ұлттық этнологиялық ғылыми орталықтар құру. Осы жолға түсетін бірден-бір жол – ғылыми анықтамалар мен терминдерді қалыптастырып алу. Ақаң саяси мәселелерге араласпағанымен, ғылыми тілді қалыптастыруға үлкен қадам жасағанын жоғарыда айттық, сол ғылыми тілдің құрамдас бөлігі – термин.

Ресей ғылыми этнологиялық әдебиетінде кең қолданыста жүрген терминдердің қазақи мағынасын ашу, сол мағынаға сәйкес сөз ұсыну кітаптың алғашқы бөлімдерінен-ақ басталады. «Қазақ шежіресінің діңгек идеясы, яғни тұжырымы (концепциясы), түптеп келгенде, жалпы тарихты тануда бел алып жататын адамдық бастау (антропоцентризм) идеясымен де үндес келеді», – деп жазады Ақаң. Осы сөйлемде тарихшыларға қажетті бірнеше ұғым қазақ тілінде сөйлеп тұр: біріншіден, «діңгек идеясы», бұл – орыстың «центральная идея» сөзінің қазақшалаған түрі, екіншіден, «тұжырым», бұл – «концепция» сөзінің баламасы, үшіншіден, «адамдық бастау», яғни орыс тілді ғылыми әдебиетте «антропоцентризм» болып қолданылып жүрген сөз. Ғылыми ұғымдарды қалыптастыру барысында терминдердің қазақша дәл баламасын табу – өте керекті шаруа. Менің ойымша, болашақ жұмыстарда «діңгек идеясы» сол қазақшаланған түрде қолданысқа енсе, «концепция» және «антропоцентризм» терминдері сол қалпында қолданылып, Ақаң ұсынған баламалар есте болғаны дұрыс.

Ақаң ұсынған тағы бір ұғым – «патронимия» терминінің қазақша баламасы – «ата-тек». Мен бұл мәселемен ертеректе айналысқан едім (Артыкбаев Ж.О. Об особенностях патронимической организации казахов во второй половине ХІХ в. // ИАН, сер. общ. наук. 1989. №1. – С. 37-43). Патронимия туралы арнайы тарау «Казахское общество в ХІХ в.: традиции и инновации» (Астана, 2003) кітабында да бар. Зерттеліп отырған кезеңде қазақ ортасында патронимияның екі түрі кездеседі – үлкен (жеті ата) және кіші (бір ата). Ғылыми әдебиеттегі «патронимия» ұғымына қазақтың «ата баласы» деген дөп келеді. Егер Ақаңның ұсынысын қабыл алсақ, патронимияны «ата-тек» деуіміз керек. Менің ойымша, «тек» ұғымының аясы өте кең. Екіншіден, қазақ бірінен-бірі шежіре сұрасқанда:

«Жеті атаңның шежіресін білесің бе?» деп сұрамайды, жеті атасын білу – қазақтың арасында кез келген адам үшін негізгі шарт. Біз «шежіре» ұғымын патронимияға жақындастырсақ оның құнын кетіріп алатын сияқтымыз.

Ақаңның бір ұтымды баламасы – «этнозерде» деп білемін, осыған дейін «этническое самосознание» ұғымын қалай аударамыз деп жүр едік, орнына дәл келе кеткен ұсыныс болды. Ақаң қолданған «ұлттық қорғаныс сезімі» немесе «этникалық қорғаныс сезімі» – оңтайлы қазақыланған ұғым. Сонымен бірге кітаптың осы бөлімінде Ақаң пайдаланған «протекция», «меркантильдік», т.б. ұғымдар баламасын таба алмай қалған. Ақаңнан артық қазақ сөзінің мағынасына кім бойлайды, егер қазіргі этнология ғылымының қазақ тілінде дамуына қажетті терминдердің бәрі аударылмаса, біз әлі де жүз жыл таз қалпымызда жүре береміз. Мүмкін, мұндай күрделі ұғымдарға қажетті баламаларды табу үшін қазақтың мақал-мәтел сөздеріне терең үңілу керек пе? Қазақ ел басшылары, билері өз туысына бола адалдықтан тайса:

«Тура биде туған жоқ, туғанды биде иман жоқ», – деп наразылығын айтып жатады. Біздің қазіргі саяси өмірде белең алып кеткен протекционизм, өз туғанын сүйреу имансыздықтың нағыз өзі деп тұр қазақ мақалы. Имансыз қоғамның болашағы бар ма? Мүмкін, «протекционизмді» «имансыздық» деп аударғанымыз дұрыс шығар.

Ақаңның «эпикалық көшпелі өмір-салт» туралы жазғаны аса қызғылықты, бірақ бұл құбылыс толық мәнінде ХХ ғасырға дейін жеткен жоқ. Оның ең мәнді кезеңі сақ дәуірінен басталып (б.д.б. І мың жыл), Алтын Ордамен (ХV ғ.) аяқталса керек. Менің ойымша, Ақаң ұсынған «эпикалық көшпелі өмір-салт» дәл осы алапат ірі кезеңге сәйкес келеді, ал ХV ғ. бергі кезең өмір-салттың дағдарысы және өшуі, басқа ештеңе де емес. Ал енді Ақаңның «көшпендінің» орнына «көшпелі» сөзін қабылдау туралы ұсынысын біз баяғыда-ақ қолдадық. Бүгінгі күні қазақтың есі дұрыс тарихшысының бәрі «көшпеліге» көшкен болуы керек. Сонымен бірге Ақаңның «отбасы» сөзінің орнына «жанұяны» қолдануын мен түсінгенім жоқ.

Кітаптағы «псевдосараптама» (псевдоаналитика), «дүбәралану» (маргинализация) өз орнында жарасып тұр. Сол сияқты сандырақ (абсурдизация), түбірлі (аутентичный), жойдасыз (тотальный), айғақшы (носитель, фора), жұқанасы (рудимент) сөздері ғылыми терминдердің баламасы ретінде дұрыс қызмет атқаратын сияқты. Ал «аналогты» «тәнік» деу қаншалықты дұрыс, оны уақыт көрсетер. Мүмкін оны «сәйкес» деп аударған жөн болар. «Обусловленный» сөзін «орайлас» деуге келер ме екен? Ал «жаралым» «образование» сөзінің орнына қазір де қызметін атқарып кетеді. Ақаң қазақ шежіресіндегі бірсыпыра аталарды тізбелей келе: «... автоэтнонимдермен тұйықталады», – дейді. Гректің «автосын» қазақша өз атымен немесе өз атауымен ауыстырса қалай болар еді, оның үстіне «авто» – көп мағыналы сөз, ал «тұйықталды» деп сипаттау, менің ойымша, өте жарасымды. Ақаңның қолданысындағы «киетек», «ұстаным», «тетік» сөздері де ұғымдық мағынаға ие болып тұр. Ал «ұлыс» сөзін «держава» мағынасымен алмастыру үшін қолдану қаншалықты орынды болар екен?

«Ұлыс» сөзі түркі-моңғол елдерінде мемлекет сөзінің орнында қолданыста жүр, ірі сұлтандардың иеліктері де «ұлыс» атанады. Империяға (держава) қатысты «ұлық ұлыс» сөзі қолданыста бар (Алтын Орда дәуірі).

«Қазақтың ауызша тарихы» кітабында қазақ этнографиясына қатысты қызықты деректердің бірі – «сахана» немесе «саханалап жерлеу». Біз этнографиялық экспедицияларымыздың кезінде Сарыарқа жерінде сахананың (сағана) бірнешеуін көрдік. Басқа-басқа, қазаққа әйгілі Мәшһүр Жүсіптің өзі де көзі тірісінде туыс-жақындарына саханасын салғызып, қалай жерлеудің қажеттілігін түсіндіріп, өсиет айтып кеткен. 1931 жылдан бастап 1951 жылға дейін саханада (үйі деп атайды), жер астынан арнап қазылған бөлмеде, Мәшекең денесі ақпай-шірімей жатты. Бұл ғұрыптың қазақ жеріндегі тарихы – кемі төрт мың жыл, яғни бұл тақырып – ірі монографияның ғана көтеретін жүгі. Шіркін, археологияға деп ретті-ретсіз беріліп жатқан қаржының бір тамшысы этнологияға арналса ғой. Бірақ «оны түсінетін бала қайда?»

Ақаң осы саханалап жерлеу дәстүрін «сүйек қосу» деп атап, арнайы тақырыпша жасады. Тақырыпшаға татиды, ал «сүйек қосу» деп өзінің аты-заты бар дәстүрді қалайша атаймыз, қандай қажеттіліктен туып отыр? Осы сияқты Ақаңның кітабында «Сіңісті аталар мен ру-тайпалар» аталатын тақырыпша бар. Қазақтың іргелі ру-тайпаларының құрамына еніп кеткен кірме аталар туралы. Олардың генеалогиялық құрылымынан орын алуы, осыны дәлелдеуге арналған аңыздар – қазақ шежіресіндегі ең бір маңызды дереккөзі. Дәл осы тұста қазақ этнологы өзінің ең таңдамалы зерттеу әдістерін, құрал-жабдығын іске қосу керек. Ол үшін терең тарихи білім, өте нәзік этнологиялық зерттеу әдістері мен инструментарийі керек. Мысалы, Ақаң дулат ішіндегі қоралас аталатын рудың тарихы жөнінде қазақи мәліметтер келтірген: «Ботпай деген бай болған екен. Оның бір қызы Алдияр деген жігітпен қосылады, ол өзі жай жігіт емес, үлкен бір ишанның қасына еріп жүрген жігіт» немесе «дерек бойынша Ұлы жүз Дулаттың қызы оң жақта отырып қалып, жүкті болып, қой қорада босанса керек. Содан баланың атын «Қоралас» қойыпты-мыс». Екі дерек те қызық. Қазақ жайдан-жай оң жақта отырған қыздан бала туғызбайды. Қоралас руын жақындату үшін дулат шежіресін жасаған көне қариялардың қолынан шыққан нәрсе. Орта жүзде тарақты руы арғынға осылай жақындайды. Рашид ад-Диннің шежіресінде қоралас нүкіс, ұранқай, қоңырат руларымен бірге Ергене көңнен шыққан нағыз моңғол тайпаларының ішінде аталады (Рашид ад-Дин. Сбор. летописей. Т.І. Кн. І. – М.-Л., 1952. – С.78).

Қоралас дулатқа түркі-моңғол дәуірінде келіп қосылған. Бұл мәселе Шағатай әулетінің қол астындағы ру-тайпалардың тарихымен тікелей байланысты зерттелуі керек.

Жарайды, бұл түсінікті болсын. Ақаңның кірме аталардың бәрін де топтап жеке тараушаға жинағаны да дұрыс. Ғылыми еңбек болғаннан кейін ол жерде біреудің көңіліне, біреудің сезіміне қарамайды. Ғылым – суық мұз, ақылды ғана мойындайды. Ал осы тарауды «Сіңісті аталар мен рутайпалар» деп атаудың қаншалықты қажеті бар? Қазақтың өз сөзі бар емес пе – кірме, қоңсы дейтұғын! Менің ойымша, Ақаң «кірме», «қоңсы» сөздерінің жағымсыз мағынасынан қашып, «сіңісті» деп жұмсартып отыр. Ақаңның жұмсақтығынан шежіреге қатысты тағы бір үлкен мәселе кітаптан тыс қалған, ол – әлдебір себептермен аталарынан қарғыс алған, киелі адамдардың наразылығына душар болған, осыған байланысты саны өспей, генеалогиялық құрылымнан дұрыс орын ала алмай, әлеуметтік үлкен жиындарға қатыса алмай қалған аталар мен рулар. Шежіреде осы тақырыпқа қатысты ұлан-ғайыр дерек және әлі де сыры ашылмаған жұмбақ ақпарат бар. «Қарғыс таңбасы» бар аталар мен рулардың тарихына тереңірек үңілу қажет, шежіре біз білмейтін әлдебір қауіпті меңзеп тұр ма, ол таңба неше атаға дейін сақталады, оның адамның сыртқы бет-бейнесінде көрінуі мүмкін бе, қарғыстан тазару жолдары бар ма? Қарап отырсаңыз, әр іргелі тайпаның құрамында осындай бірді-екілі аталар мен рулар бар. Бұл аса маңызды мәселе Ақаң жазған этностың қорғаныс тетігімен (механизмімен) тікелей байланысты.

* * *

«Қазақтың ауызша тарихы» кітабына енген қазақ тарихы мен этнологиясының толып жатқан ірілі-уақты мәселелерін бір мақалада қорытып шығу оңай емес. Шынтуайтына келгенде Ақаң тарихи-этнологиялық ғылымның қазіргі қол жеткен шыңына шығып, қазақтың шежірелік деректерін пайымдауға бар күш-жігерін, өмір бойы жиған-терген бар өнерін салған. Бұл қарапайым шежіре емес, бұл – шежіретануға арналған кіріспе. Ақаң ХХ ғасырдың басындағы Алаштың зиялы қауымы өкілдерінің ісін әрі жалғастырып, ағартушылық шаруа жасап отыр.

Шәкәрім жазғандай, «атаны атағанмен білім артпасын» Ақаң – алдымен түсінген азаматтардың бірі. Мәселе аталардың атын тізбектеуде емес, қазақ шежіресінің дәстүрлі қоғамда тарихи қызмет атқарғанында. Ақаң осы қорда сақталған қазынаны оқырманға танытпақ, ол үшін қазіргі этнология ғылымының ғылыми-зерттеу әдіс-танымын барынша пайдалануға күш салған. Ақаң жазған дүние этнология ғылымынан хабары жоқ адамға үлкен таңсық, қабылдамауы да, тосаңсуы да мүмкін. Кейбіреулер ерін бауырына алып тулайтын да шығар. Менің айтарым – басқа амал жоқ. Этнологияны пайдаланбай қазақтың тарихын жаза алмайсың. Этнологтар қазақ тарихын неге жазады деп байбалам салып жатқан Б. Ирмуханов сияқты дүмшелерге Ақаңның кітабы тегеурінді соққы.

Ақаң «Алғы сөзде» бұл мәселелердің басын ашып жазуы керек еді. Біз тарихнама мәселесін айтып отырмыз. Ақаң «Алғы сөзде»: «Кітапта шежірелік деректерді саралай отырып, бұрын-соңды айтылған, жазылған, тіптен аксиомаға айналған кейбір ой-тұжырымдарға сәйкес келе бермейтін біраз тың пайымдаулар жасалды. Ондай пайымдаулар жасау барысында өзгемен ой өрелестіруді, сөз жарыстыруды, тәжікелесуді жөн көрмедім. Оқырманды алаңдатқым келмеді», – дейді. Қазақта «Сөз сөзден туады, сөйлемесе қайдан туады?» деген тамаша көреген нақыл бар. Калахари пікірталасындай болмаса да қазіргі біздің ағаларымыз барды бар, жоқты жоқ деп айтуға міндетті.

Ең болмағанда Х. Арғынбаев, М. Мұқанов, В. Востров жазған «Қазақ шежіресі хақында» (Алматы, 2000) монографиясына қатысты пікір білдіріп, қажетті жерінде сынау керек еді. Тарихнамалық сын – ғылымның қозғаушы күші. «Қазақ шежіресі хақында» және «Қазақтың ауызша тарихы» – бір тақырыпқа жазылған, бірақ бір-біріне онша үйлеспейтін кітаптар. Олар бір тақырыпты зерттеудің екі сатысы сияқты. Біріншісі – қазақтың аталарын, екіншісі олардың арасындағы құрылымды іздейді. Егер Ақаң жоғарыдағы монография туралы әлдене себеппен жазбады дейік, онда тым болмағанда қазақ тарихына төтеден қосылып былық жасап жүрген М. Әджи, Б. Ирмуханов, К. Данияров, т.б. жамбасқа алып шаңдаққа қарай лақтырып, «қазақтың ауызша тарихына» кез келген жерде ит қосып қуып, соңына итаршыларын ертіп жүрген И. Ерофеевалардың сыйын беруі керек еді.

Мүмкін, ағамыз осынау шаруаларды соңындағы інілеріне аманатқа қалдырып кетпек шығар. Қалай болғанда да «Қазақтың ауызша тарихы» – жыл өткен сайын бағасы да өсе, жаулары да өршелене түсетін, өрелі азаматтарға лайықталған кітап. Ақаңның алдында екі жол болды. Бірі – шежірені концепция (тұжырым) ретінде қарастырып зерттеу, екіншісі – шежірені қазақ тарихының қайнар бұлағы ретінде көрсету. Осы себептен Ақаңның кітабы, ең алдымен, деректану бағытына келетін жұмыс. Тіпті этнологиялық деректану деп те осы бағытты атауға болар еді. Шежіре тұжырымдамасы, шамасы, бізге қалды, оны Ақаңның өзімізге берген еншісіндей көріп, өз биігіне жеткізерміз.





Мақсат Тәжі-Мұрат





ЖОҚШЫ ІЗБЕН КЕЛЕДІ




– Біреулер «Ақселеу Сейдімбеков маңайына өз адамдарын жинап жатыр...» деп жоғары жаққа шағымданған көрінеді, – деді Ақаң маған арқасын берген күйі, қарсы қабырғадағы радиоқабылдағыштың сұңқылдақ даусын бәсеңдетіп тұрып. Орнына қайтып келіп отырды. – Бірақ мен сені өзіме жұмысқа аламын, – деді кішкене қатуланып. Осы cәт сертке бергісіз және бір сөзді ішіне бүккендей болып көрінді маған. Сонан соң жұмысқа алу жөнінде өтінішім жазылған бір парақ қағазды шұғыл алдына сырғытып, бір-біреуі шортан қармақтың үлкендігіндей имек, ірі әріптермен сол жақ бұрышына «Әлібек Асқаровқа! Әдеби қызметкер ретінде жұмысқа алынсын!» деген қиғаштама соқты.

Сөйтіп бір күнде республикалық журнал – «Білім және еңбектің» қайнап жатқан қара қазанына күмп бердім. Ешкім де «Оу, университетті кеше бітірген бозаусың ғой, бұл қалай?..» демеді.

Мұнда сәл сыр бар еді.

ҚазМУ-дің журфагының 3-курсын аяқтап, аға газет – «Социалистік Қазақстанның» редакциясында жазғы тәжірибеден өткен мен содан кейінгі екі жылда газет бетінде өкірте де, өндірте де жазып, редакциядағылардың ықыласты назарына іліндім. Қазірде университетті бітіруден бұрын университетті түзету мәселесінен науқан туғызып жатады ғой, ал кешегі бір күндері университетті бітіру науқан болатын. Пысықайлар абыройлы кісілердің ығын алып, Алматыдағы редакциялардан шақыру қағазын әкеп беріп, сол қалада қалып жатады, ал қолдап-қорғайтын көкесі жоқ, талабы мен қабілетіне сенген жастар облыс орталықтарына тартады. Бағыма қарай, менің «көкем» болды және ол біреу емес, бірнешеу еді әрі қай-қайсысының да «осы қалайы» болмайтын. «СҚ»-ның совет құрылысы бөлімінің меңгерушісі, редколлегия мүшесі Сауытбек Абдрахманов, мәдениет және әдебиет бөлімінің меңгерушісі Ақселеу Сейдімбеков, ауыл шаруашылығы бөлімін басқарған Қойшығара Салғарин, өнеркәсіп және транспорт бөлімін меңгерген Зұлқарнай Сақиев, жауапты хатшы Мамадияр Жақыпов, бас редактордың орынбасары Сарбас Ақтаев сияқты құдай дарынды ғып жаратқан асқар таудай ағаларым жазуымнан дәме қылды ма әлде қой отарына үйренбеген ешкідей оқшау жүретін қарапайым мінезімді ұнатты ма, не керек, оқу бітірген тәлабаны өздеріне шақырған хатты жазуға Сәкеңді (Сарбас Ақтаевты) бірігіп көндірген сықылды. Тәртіп бойынша ондай хатты газеттің бірінші басшысы жазуы керек. Бірақ басред менімен бірге практика өткеріп жүрген басқа бір жігітті сұрап, хат жолдап қойған. Сөйтіп, жолдама бөлу кезінде көп ұшыраса бермейтін жағдай – бір редакциядан екі басшы дара-дара қол қойып жіберген тапсырыс хаттардың келуі мемлекеттік комиссия мүшелерін шамалы ойландырып тастады.

Не істеу керек?

Бас редактордың хатына, әлбетте, әңгіме жоқ, сонымен бірге қаһарлы партияның Орталық Комитетінің тілі – «СҚ»-дағы екінші адамның да пікірін жерге тастауға болмайды. Сонда ылғи да әлгіндей комиссиялардың бойын ширатып, қанын жүргізіп отыруға дағдыланған декан, оңай істі қиындатып, төндіре түсуге әккіленген декан ортадан киіп, мәселені сәтті шешкенсіп:

– Әй, Тәжімұратов, анау Пәленшеев орналасып алғаннан кейін барып, босағадан сығалап тұрып кір редакцияға! – деп, көзілдірігінің шынысы әбжыландай жылтырап, қарқ-қарқ күлгені.

Інісінің ыңғайын танып, ректор да дертеден бұзылған аттай бір езуледі. Араға отыз жыл түсіп, мөрі өшіп, малталанып кеткен сол оқиғаны бүгін кеп қайта жаңғыртып, жершілдікке апарып жанастыру қаншалықты қисынды екенін білмеймін. Бәлкім, бұл жер соның бәрін айтып, әлдекімдерді кінәраттап, талдап та жататын жер емес шығар. Руды, жүзді сырт естуі бар, бірақ соның бәрінен аулақ, сүйегіміз – жанбілмес руы деп жүретін жас жанның жүрегін қабаржыта, ар-намысына шаншудай тиген әлгі сөздің салған жарасы да баяғыдай жазылып, өкпе-соқпа да ұмытылған. Ендеше қатқан көнді неменеге жібітіп отырмыз?

Маңайына өзімен аталас елді ғана жинайтындар, жүзшілдіктің туын көтеріп жүретіндер, соған сәйкес өз желісінде өспеген пырақты қатарға қоспайтындар оңған заманда да, мұндар заманда да болған. Бірақ қазақтың бәрі шетінен сондай екен дейтін болсақ, тағы да қателесеміз. Кейін сақаланғанда ойласам, ілгеріде маған жаны ашып, саясына тартып жүрген аға топтың өзіме ру, жүз жағынан үш қайнамақ түгілі бес қайнаса да сорпасы қосылмайды екен. Біреулері – баласы арық қазып ойнайтын өңірден, екіншісі – сексен көлді аясына алған теріскейден, енді бірі – «тарақ таңбалы» елдің оғыланы. Сөйте тұра талантты бұл шоғыр қазақтың осы бір қылқандай жігіті қатарымызға келіп тұрсыншы, ұлтымыздың мұңын мұңдап, жоғын жоқтау дейтін еселі іске қаламымен титтей де болса үлес қоссыншы, ата-бабамыз мехнатты бірге көрген, зейнетке бірге кенелген, айқасса жауы, ағайындасса досы бір болған Кіші атам ұрпағы ғой деп Алматыда қалуыма, қаламымды ұштауыма шын тілекші болған екен. Ақыры Сәкең жіберген хаттан басред жағындағы топтың топары басым түсіп, маған «СҚ»-дан орын тимей қалған кезде: «Мына ызы-қиқы бітсін, сонан соң көрерміз, Ақа, Мақсатты өзіңізге орналастыра тұрсаңыз қайтеді?» – деген Сәукеңнің бір ауыз тілегін орнына келтірсе керек, сол тұс газеттен «Білім және еңбектің» бас редакторлығына ауысып келіп жатқан Ақаң. Үстінен жоғары жаққа ызғыған арыз-шағымға да қарамаған. Қазақша қайырғанда, басын бәйгеге тіккен жері.

Неге бәйгеге тігеді?

Сөз басында «Ақаң сертке бергісіз сөзді ішіне бүккендей болды» деуіміздің де сыры осы тұста ашылады.

Бүгінде қазақтағы жершілдік, жүзшілдік, рушылдық жөнінде сымға тартқандай ақылман сөзді әркім-ақ айтып, әркім де жазатын болды. Өйтпесек отыра алмаймыз ғой. Керек шығар ол да. Бірақ, өкініштісі, шынайы өмірде сол сөз бен іс ылғи да бір жерден шыға бермейді. Тандырдан шыққан ыстық нан сияқты қолға жаңадан тиген жойқын кітабында Ақаң да бұл тақырыпты айналып өте алмапты. Айналып өтпегені несі, бейдауа вирус делінетін оның тамырына аяусыз балта шапқандай етіп ашыла да ашына түйреген екен сын садағын. Автордың пайымдауынша, біз рушылдық, жүзшілдік деп жүрген құбылыс – көздеген мақсатына жету жолында топ құрап, топар сайлап, жең ұшынан жалғасқан протекционизм. Қазақтың рушылдығы, дәлірек айтқанда, қазақтың протекцияшылдығы оның рутайпалық жүйені бастан кешкендігінде емес, керісінше, сол ру-тайпалық жүйенің ұлтты ұйыстыратын қасиетін білмей мәңгүрттенуінен. Бұл – Ақаңның қисыны. «Егер шежірелік дерекке байыппен ден қояр ұрпақ болса, қазақтың кез келген ру-тайпасының құрамында үш жүздің де этникалық аралас-құраластығының бар екеніне... көз жетер еді. Бүгінгі қазақ протекцияшыл болуы әбден мүмкін, алайда рушыл боламын десе де бола алмайтыны хақ. Қазақ рушыл, жүзшіл болуы үшін жарық дүниеге әкелген шешесін, не перзент сыйлап отырған әйелін, не немере сыйлаған келінін басқа рудан немесе басқа жүзден болғаны үшін тәрк етіп, бөлектенуі керек. Бұл мүмкін емес жағдай. Соған қарамастан, рушылдық, жүзшілдік сезімінің құлы болатындарға рухани жарымжандар ретінде мүсіркей қарауға тура келеді», – депті зерттеуші.

Осы сөздерді басқа біреу айтса ғой, шамалы ойланар едім, ал Ақаң айтқан жерде қалтықсыз сендім. Себебі опырылып түскен жақпар тастай бұл кесек ойды автор өзінің өмір тәжірибесінен алып отыр. Өз кітабында сынға алып, шүйлігіп отырған әлгі әлеуметтік кеселдің астарында ру атын жамылған өзге бір пиғыл жатқанын ерте аңғарып, іштей қазықбау етіп шалған жан онымен өмірде де талай ашық айқасқанына дәл өз басымнан өткен жоғарыдағы жай айқын ыспат емес пе?!

Ақаң протекционизм деген сөзді қазақшалап жатпастан, сол күйінде алыпты, ұстаз аудармағанға шәкірт тыраштанбас болар, дегенмен, әлгі аты өшкір ұғымның мағынасын қазақтың «әкей-үкейлік» дейтін сөзі шамалы дәлірек беретін сияқты. Неғылса да, мен журналға қызметке орналасқан тұста редакцияда сондай біредеңе болды.

Жалпы шын творчестволық ортада көштегі бір түйенің жабуы қисайса бірігіп түзейтін ынтымақ ылғи да орнай бермейді. Одан гөрі ұжымда идеялық бірауыздылықтың, мұраттастықтың болмауы қиындау. Бұрынғы бастықтың тұсында кісінесіп қалғандардың жаңалыққа көне алмайтыны, іргелерін қолдан бергісі келмейтіні одан да қиын. Содан да әлгі топ, әр-қайсысы табаны жалпақ тарланбоз журналист бола тұрып, лездемелерде қаршадай мені сынайды да жатады. Солардың бірқатары өзіме жүздес те еді. Бірақ «Сейдімбековтің адамы» дейтін суық таңба араға керте боп тұра қалған кезде, әлгі руластықтың да, жүздестіктің де күл-паршасы шығып, сағым көтергендей ғайып боп кетер еді. Осыдан-ақ көрінбей ме, Ақаң табиғатын ашып жазған, бірақ өзі қазақшалауды жөн деп таппаған қауіпті кесел қазақтың өмірінде анық бар екендігі.

Ай, өзіме де обал жоқ, сұлу сөзбен көз қарықтырып жазуға құмар максиализм бе әлде кісі кебек жұтқандай кептеліп отыратын тіл жұтаңдығына өзімше қарсылығым ба, әйтеуір ескіліктің тіл көріністерін пайдалануға құштармын. Сөзді мағынаға бағындыратын тілдік тәжірибелер де жасап қоямын. Мысалы, «жолға шықты» демеймін, мағжаншылап, міржақыпшылап (1984 жылы!) «жол тартып», «жол алып» деп жазамын, Евней Букетовке еліктеп, «алыс жорықты игерді» дегім кеп тұрады. Қолдан қалып қиып, канон жасап отыратын стандарт, әрине, Евнейге көнсе де, менің мұндай еркіндігіме көнгісі келмейді: әр әрпімді көтеріп қарап, жазуымнан кібіртік, қолтаңбамнан сықыр тауып, онысын ұшқалап, жиналыстың үстінде бас редактордың алдына құмар ойындағы көзір карта сияқты тартады да отырады. «Әп, бәлем, бауырын көтермеген күшіктің біткен жері осы шығар...» дейді стандартшылдар ішінен. Бірақ қай ұжымда болсын шеген құдықтай шешімді сөзді бірінші басшы айтады ғой. Ұлттық сезімі тайпалық сезімнен әманда жоғары тұратын табанды ұлтшыл – Ақаң бұл жерде де өз биігінен табылып, балапанын қорғаған қыран құстай саңқ ете қалады:

«Жігіттер, Мақсат – сөз білетін, сөз баққан ауылдың баласы!» Жиналыстан кейін алып қалады, енді оқсатып ұрсатын шығар десең, айтатыны: «Айналайын, өткенде «қосөрім жымдасқан» деп жазыпсың, қамшы өретін менің сөзіме сенгін, қазақ жабдығында екі өрім болмайды».

Есебін тауып мақтағанға әркімнің де іші балқаймақтай ғой, алайда бас редактор жастарды мақтамен сипағандай жұп-жұмсақ сөзбен ылғи да сипай бермейді, базбіреулер сияқты қит етсе ыза-сырықтан өткізе қумайды да. Құрғақ ақыл айтып, қобыз да тартпайды. Журналистиканың дағдылы күйбеңінің қамытын киіп жүріп-ақ, ісімен баулитын біртүрлі, өзгеше данагөй тәрбие еді Ақаңның тәрбиесі. Қаламынан таспадай тілініп, қамшыдай өріліп шығып жататын мақалалары өз алдына, бұл жерде менің айтып отығаным – Ақаңның белгілі әңгімешілдігі, сөзге құлақ асып, тыңдай білуге үйрететін тәрбиесі.

Әдетте жастар жағы үлкендік сипаты бар, үлкендік келбеті бар адамдарды сыйлайды ғой. Мені жұмысқа қабылдаған жылы Ақаң 42-де екен. Жігіт жасынан шығып, жігіт ағасы жасына ойысқан шағы, бірақ, о тоба, бізге ақсақалдай боп көрінетін.

Ол заман бір этаждағы төрт-бес редакция өзді-өзді бақ-береке ұйым, сауық-сайран жиын еді. Сондай «вечерлерде» Ақаң томағасын сыпырған қырандай құлпырып сала береді. Нағыз сәнді әзілдің көшбасшысы ол тамырға от қойып, маздап жанған шоқтай боп сөйлеп кеткенде біз қыран-топан күлкіге оралып жатамыз. Бір кезде сеңдей сөгіліп, селдей төгіліп «көңілашар» әңгіме кетеді. Бір басына бірнеше өнер қонған Ақаңның өз қолынан шыққан өткір бәкісінің астындағы бас әбден кершеуленіп мүжіліп біте келгенде ағамыз бізді «аңыз кеуде ақсақалдарымен» табыстырады. Ас суыған, айран ұйыған. Ақаңның тыңдаушылары, Ақаңның оқырмандары – Ақаңның өзі сияқты құбылыс. Лезде «көкбазардың» жанынан бейне бір денеңе қанат біткендей самғай көтеріліп, ақкүрең көде мен ақ селеулі даладан бір-ақ шығасың. Қазақтың әрегіректе өз бетімен емін-еркін көшіп-қонып жүрген заманы... Артта қалған, қайта айналып келмейтін барақат өмір... Қыздары сұлу, ақсақалы кең, азаматы мәрт, әрі өнерлі, әрі жомарт ел... Жерінің тарихы аңызға, елінің шежіресі ерлікке толы қасиетті топырақ... Ал сол тот басқан әңгімелерді жанып-жанып жаңартып, тымақтай бұлғап, төңкеріп-төңкеріп алып тайпалтып отырған хикаяшының шеберлігі қандай?! Серке Қожамқұлов: «Сөзді әркімге әрқалай береді. Жазушының маңдайына, әртістің таңдайына береді», – дейді екен. Ақаңа екеуін де берген ғой мырза құдай. Әңгіменің мазмұндылығы, эмоционалдық жағы, ұтқыр-жинақылығы өзара мінсіз қабысатындығы сонша, көкейіне сөз қонатын адам табан аузында жаттап алар еді. Күнделік сүйкектету дағдымда жоқ мен сол күннің кешіне Ақаңның айтқандарын бір бөлек дәптерге түртіп қойып жүрдім. Кейін төрт-бесеуін «Жалын» журналында жариялаттым да. Сонда ойлайтынмын, ағамыз осынша қыруар дерек пен ырғын хикаяны бір басында қалай сақтап жүреді екен деп. Өзі айтатындай, «екі күнде қазақтың арбасы жөнінде заманнан құлатып, аттың басындай мақала жазып әкеле алатыны» рас па екен, тап бұлай істеуге, басқаны былай қойғанда, адам бойындағы даярлықтың өзі жеткіліксіз емес пе дейтінмін. Қысылшаңда тез жазып тастайтын репортерлік мақала емес қой ол деген...

Осы күдігімді сезді ме әлде жастарды жазуға баулыған кезде қолданылатын тәсілі ме, кім білген, әйтеуір бір күні бас редактор қолыма қалыңдау бір дәптер ұстатты. Ақаңның жұмысты ұйымдастыру тәсілі, яғни «шрифконспект» жүйесі екен. А-һа, енді білдік! Кешегі бір күндері жазғыштардың арасында сәнде болған «творчестволық лабораториялық» дейтін тіркесті естісем, көз алдыма химиялық айқасу үстіндегі неше түрлі колбалар келетін. Ал Ақаңның өзім танысу бақтиярлығына ие болған шифрлы дәптері шынымен де өзінше бір зертхана еді. Жазғыш адам әдетте құлындаған биеден де қызғаншақ болады ғой. Ал Ақселеу Сейдімбек – қолындағысын өзгемен бөлісуге келгенде кеңдік жасайтын ғалым. Академик Зимановтың Зекең туралы айтқан: «Щедр как талант, как талант щедр», – деген сөзін Ақаңа қарата әбден қолдануға болады. Бірақ оның жоғарыдағы шифрлы жүйесі әлі де жұмыс істеп тұруы мүмкін ғой, сондықтан зерттеушінің ең алдымен қажеттіліктен туған тәсілін авторының рұқсатынсыз бұл жерде алға жаю қиындау болып тұрғаны. Бір айтарым, маған берілген шифр-конспектіде (ал олар бірнешеу болуы керек) әр тақырыптағы дерек-мағлұматтар қысқа уақытта қиналмай тауып алатындай етіп жүйелене тізілген екен: қымыз ашыту; ыстау; ұлттық сүт тағамдары; ұзындық өлшемдері; ру атына, ұранға, шыққан әйел-аналар, т.б. Мақала жазарда «обязательно» интернеттен сауат ашып алатын бүгінгінің журналисіне ондай шифрлы дүниенің тап керегі де бола қоймас. Десе де: «Сұлу әйелді көргенде, ақылды әйелді аяймын», – деп Қадыр ақын айтпақшы, бүгінгі редакцияларда зәуімде ғаламтор өшіп қалса, компиляцияға мәтін ала алмай, көз алдымда дәрменсіз бейшараға айналатын журналисті көрген кезде Ақаң берген шифрлы дәптерді ойға оралтатыным бар. Жылдар бойы бірнеше тақырыпты қатарынан ыждағатпен, беріле зерттеп және соларды кейін бір арнаға сарқып құю арқылы өзіндік концепциялы жүйе қалыптастырып жүрсем, ол – ең алдымен «Білім және еңбектің» шарығынан алып шыққан көп олжамның бір көрнектісі.

Ол кезде комсомолдың «екпінді құрылыс ендіктерін» қалдырмай аралап, мақала жазып, Жөректің Тайыры айтқандай, «өзім де қумын ғой, баяғы заманға аттап баспаймын...» деп жайыммен жүрген жас едім. Бір күні сол түсінігім шырқ айналып, басы аяғына келді.

Әлі есімде, шілденің ортасы, күн қуырып бара жатқан соң есікті ашып тастап жұмыс істеп отыр едік, Ақаң шақыртты. «Мынаны Шота Уәлиханов ағаңа апарып бер», – деп мелжемді пәпкі ұстатты. Редакцияға күніге келіп-кетіп жататын «сақалдар» мен «нахалдардың» біреуінің «нама жазуы» шығар деп, алғашында онша көңіл бөле қоймадым. «Ағаның тапсырмасын орындасам жаман болмаспын, журналистігім жорғасынан тана қоймас...» деп жүгіріп кетуге дайындалдым. Дәл қазір нақты есімде жоқ, піл сүйегіндей болып қолымды тартып бара жатқан соң басқа, ыңғайлы пәпкіге ауыстырып салғым келді ме екен, әйтеуір сол жерде ашық қалған қолжазбаның бірінші бетіне көзім түсіп кетті. «Алғы сөз» деп жазылған екен жол ортасына әдемі қия жазумен. Одан әрі: «Үш жүзден тараған ата-бабаларымыздың әр бұтағынан өсіп-өнген ұрпақтар есімін шежіре ретінде хатқа түсіруді (толық болмаса да) мақсат етіп, ширек ғасыр бойы шұғылдандым. Шежіре шыңырауының шындығы мен тәжірибесі бүгінгі ұрпаққа үлгі болар, ғибрат алар деген оймен, осы жазғандарымды оқырман қауым уалетке, артқа қалдырып отырмын. Диньче Көкенұлы Билялов».

Міне, қызық! Журналистік әуестігім жеңіп, парақтай бастадым. 300 бет ататек тізіліс сызбамен көрсетілген екен, ара-арасында қара сөздері бар.

«Число душ и скотоводства по документам переписи 1917 г. Павлодарского уезда» делініпті бір тараушаның аты. Тоқта, тоқта, Ақаң осы жақында ғана кезекті еңбек демалысын Баянауылда өткеріп қайтқан жоқ па, тіпті тап-тақыр етіп қырғызып тастаған шашы да онша өсе қойған жоқ. Ал Баянауыл Павлодар облысының аумағында емес пе? Олай болса, мына қобыраған көп қағаз демалысында да мігір көрмейтін жампоз ағамыздың сол жатқан алып келген олжасының бірі болды.

Сағатыма қарасам, жұмыс уақыты аяқталып қалған екен. «Қой, Шәкеңе таңертең, тың күшпен барайын» деп, қолжазбаны көтеріп үйге қайттым. Тіршіліктің мәңгі таусылмас қарекеті өз ағысымен үйіріп әкетті, бірақ, «қарғаның бір көзі оқта, бір көзі шоқта» демекші, бір көзім үстелді қайыстырып, үн-түнсіз маған «қарап жатқан» қолжазбада. Ақыры шыдамадым. Жанына кәрі қойдың тісіндей сарғайған типографиялық қағаздың бір буатын қойдым да, көшіріп жазуға отырдым. Ақаң кітабы жайлы осы үшбу мақалама материал әзірлеп жүріп, сол бір «көзімнің жасын, мұрнымның боғын» архивімен тауып ап қарасам, Дінше шежіренің «Алғы сөзінен» әртаман «16 июль, 1984 жылы алып, сол күні көшіріп жазуға отырдым» деп өз жанымнан сөз қосыппын. Және шиырып қол қойып, «Бір дана» деппін. Ақаң заматында апарып бер деген аманатты сонда неше күн өзімде ұстамақ болғанмын? Ол жағы есімде жоқ, өзімше амал тапқаным жадымда: күндіз Мәдина көшіреді, жұмыстан келіп өзім жалғастырамын.

Солай болды да. Алайда, Ақаң айтатындай, «шежірелік аңыз-әңгімелерді сыпырып-сиырып көкейіне құйып алған»... құйып және құйып алған шежірешінің жиырма бес жыл бойы соншама ыждағаттылықпен тірнектеп жинағанын түгел көшіру бірнеше күнге кететіні аныққа шықты.. Ең қиыны, ана жақта Шөкең (Шота Уәлиханов) күтіп отыр ғой. Ақаң да кез келген уақытта сұрап қалуы мүмкін. Не керек, жұмыста көзімді ми бапкерімнің кабинетінен алмаймын, ал жүрек байғұс үйде қап кеткен. Артында құлыны қалған бие тәріздімін. Редакцияда бұрынғыдай мұрын қанату жоқ, тақым қажап қана қайтам. Үйге келсем, Малая станицадағы түріктің абажадай жалдама бөлмесінде, өмір бойы орысша оқуы себепті тілі енді-енді шыққан баладай қазақша әрең-пәрең сөйлейтін Мәдинам қаламы көстеңдеп, «қазақша» желіп отырады. Әр сөзінде – үш қате! «Қ»-ның аяғы жоқ, «ұ»-ның белдемесі ұшып кеткен. Бірақ, әйтеуір, жоқтан жақсы, жүргізіп оқуға болады. Дереу «вахта» ауысады. Түнді орталай, сарыла отырып көшіремін. Басым киізденіп кетсе де үтірін қисайтқым келмейді. Ұйқы қысып, кірпігім айқасып кетпеу үшін өзімді инемен шамалы піскілеп қоямын. Ақыры, 300 бет қолжазба үшінші күн дегенде, дүние тіршілігінің қызығын буржуазиялық тоғышарлық көретін, одан кітап оқығанды әлдеқайда маңызды деп санайтын «идеалистер ұлты» өкілдерінің мұқалмас жігері мен тасшайнар қайратына төтеп бере алмай, қақырай құлады. Сол күні алғаным: «Мектепте «дервляне» мен «полянеден» көз аштырмай қойып еді, ал мынау... мынау...» – деп пора-пора болып егілгенін көрсеңіз. Сол күні мен үшін дүниедегі ең қымбатты, ең қадірлі боп кеткен пәпкіні жүрек тұсыма басып, тақам қисайып, Шәкеңнің Горький паркі түбіндегі жобалау институтына елең-делең жүгіргенімді көрсеңіз.

Сол күні жоғалғанымыз түгелденіп еді. Сөйтсем, жалғыз біз ғана емес екен жоқ іздеп жүрген. Артынша Шымкенттегі «Типрофосфор» Қазақ ғылыми-зерттеу институтында ғылыми қызметкер боп істейтін қайнағамыз аттай қалап әкеткен қолжазба ол жақта айтылмыш мекеменің көшіргіш құрылғысы арқылы көбейтіліп, бірнеше дана боп оралды. Оларды жақын-жуыққа, көңіл жетер жігіттерге оқып шығуға беріп, қатаң түрде қайтып алып отырдық. Қазір ойлап қарасам, көшірме нұсқаға «Бір дана» деп жазып, сақсынуым да бекер емес сияқты. Әубәкір Нілібаевтың мына бір пікірін мысалға алайықшы: «Жақында орыс шежіресінің толық жинағының 37-томы шықты деп естідік. Ал біз болсақ, өзіміздің ұлттық шежіремізді жасамақ түгіл, «шежіре» деген сөзді айтудан қорқып, ат-тонымызды алып қашамыз». Ақын бұл сөзді демократия толық салтанат құрған 1989 жылы жазып отыр! Содан бес жыл бұрын «қырағылық» 37-дегідей қияға шарықтап тұрмаса да, бас кетіп қалатындай қауіп төнбесе де, пәле іздегенге сені жұмыстан қуу яки «асқабағыңнан» гүрзімен бір ұрып талдырып тастау үшін шалжақ ауыз сандығыңнан шежіре шықса, соның өзі жетіп жататын. Және қандай шежіре?! Шежіре ғана емес, тарихи зерделі қолжазба.

Кейін беріде жарық көрген шежіре кітаптың талайымен таныстық қой. Алла ғайбатқа жазбасын, солардың көпшілігі қазаққа аты онша таныс емес Дінше Біләлов жиған шежіреге жетпейді деуге ауыз барады. Себебі автор әдеттегі топан судай қаптаған жыл қуу, тұқым қуумен шектелмей, қазірде библиографиялық сирек кездесетін кітаптарға жүгініп, руларды уез-уез бойынша орналастыра отырып шежірелейді және, ілгеріде айтқанымыздай, жан саны, мал басы сияқты құнды статистикалық мәліметтер келтіреді. Айрықша тоқталар тұс – шежірелік аңыз-әңгімелер кестелердің босарлығын толтырып тұру үшін емес, белгілі бір мақсатпен, жүйемен келтірілген. Талапты этнограф-ғалым Жамбыл Артықбаев Ақаңның сөз болып отырған «Қазақтың ауызша тарихы» монографиясына арнайы жазған тамаша бетжабар мақаласында Ақаңның шежіре арқауы ретінде қандас туыстықтан бұрын рулар мүдделестігін атаған тұжырымына шамалы түзету енгізгісі кеп, қазақ шежіресінен мемлекеттік идея іздепті, тәуелсіздікті негіздеген алтын қор іздепті. Айтуынша, негізінде қазақ тарихында ру-тайпалық мүдделестіктің мемлекет мүддесімен кереғар келіп қалуы көп екен, мысалы, Едіге мен Тоқтамыстың, Бекболат би мен Абылайдың арасындағы келіспеушіліктер. Осы орайда Ж. Артықбаев мемлекеттің тұрақтылығын, биліктің киелілігін (сакральдығын) қамтамасыз ету үшін Алаша хан, Уыз хан, Әз Жәнібек, Қасым хан, Абылай хан туралы аңыз-жырларды қазақ шежіресінің асыл үлгісі ретінде алуды ұсынады. Ізгі ниет екен, бірақ бүкіл ынсаният төл тарихын идеологиядан аршып алып, саясаттан аулақ әкетіп жатқан кезде біздің елден ала бөтен кеңестік ескі сүрлеуді қайта тауып жатуымыз қалай болады? Екіншіден, қазақ шежірешілерінің бізге аманаттап кеткен қай мирасында да Жамбыл айтқан жәйт мәселенің мәселесі емес. Ілгерідегі Дінше шежіресінде қазақтың тарауы, үш жүздің құралуына қатысты Нұх, Майқы, Алаша хан атымен байланысты аңыздар келтіріліп, қалған жерде қара сөз кейінгі орта ғасырға тән «кірме» мәселесінде ғана қолданылады (Әлдебек бидің Абылай хан баласы Қасым төреге арғы тегіндегі шикілікті бетіне айтуы, Ғабит Мүсіреповтің ұлы аталарының зайры түрікмен екендігі, т.б.). Олай болса, қазақ шежіресінің бір діттегені – Ақаң дәлелдегендей, ру мүдделестігі, одан да дәлірек айтқанда, ұлысты, ұлтты қан жағынан таза ұстау. Шежірелердегі аңыз-әңгімелердің дені қазақтың іргелі ру-тайпаларының құрамына еніп кеткен кірме аталар туралы өшпес дерек бере отырып, этносты таза күйінде сақтау ісінің маңызды бір тетігіне айналған. Шынында да, бүгінде ретті-ретсіз көп айтылатын қазақ тілін жалпыхалықтық тілге айналдыру (лингвистикалық ұлттандыру), сөйтіп қазақша сөйлегеннің бәрінің төлқұжатына «ұлты – қазақ» деген белгіні баса беру жайлы қитұрқы идея, түптеп ойласақ, ата-бабаларымыз үнемі есте сақтап келген «кірме» элементтерді ара-даралығынан айырып, біркелкілендіріп жіберу, сөйтіп Ақаң жобасын сызып беріп отырған «этникалық қорғаныс сезіміне» селкеу түсіру боп шығар еді. ЭҚЗ – Батыстағы азаматтық «ұлт» ұғымынан қазақ ұлтының мүлдем бөлек жаралым екендігін үнемі есте ұстау.

«Қазақтың ауызша тарихы» – кең құлашты, соған сәйкес көп планды, көп мағыналы, қым-қиғаш үлкен зерттеу, сондықтан біздің айтып отырғанымыз оның толқын-толқын, соқпа-соқпасындағы бір ғана мәселе болуы да мүмкін. Жалпы халықтың ауызша тарихын қорытып, өзіне ұсыну деген міндеттің үдесінен абыроймен шығып отырған еңбек жайында қабырғамыз сөгіңкіреп, қылышымызды шарболаттай қайрап айту қаншалықты артықтау болса, білімді білгірсіп кету, буынсыз тілге ерік беру де соншалықты артық. Мұхтар Әуезов соңғы хаттарының бірінде қазақта мәдениетті жұрттардағыдай еш «алайдасыз» пікір білдіру жоқ екендігін айтып налыған екен. Ащы рас сөз. «Біткен істің міні жоқ, бітірген ердің кемі жоқ» дейтін ұлағат қазаққа дарымай-ақ қойды. Осы орайда Ақаң сияқты мүлдем тың тақырыпқа қол артқан авторға көрсетілер көмектің үлкені – «Қазақтың ауызша тарихын» әлі мәресіне жетпеген жолаушы деп қабылдап, алдағы, толықтырылатын басылымдары үшін материал жеткізу, ескертпе беру. Ал қазірдің өзінде орасан қатасыз шығып отырған ҚАТ – осы күйінде-ақ қазақ үшін тау тұрғызғандай еселі еңбек!

728 бет. 60 баспатабақ. Көрінбейтін түймеден, сабақталмаған инеден тұратын елеусіз әрі машақаты көп жұмыс. Біздің есебімізше, бұл кітаптың аяқтанған уақыты 2008 жыл болғанымен, бастап тағанын тартуы одан әлдеқайда бұрын. Ең кемі 40 жыл қинаған-ау толғағы. Олай болса, Ақаңның бұған дейінгі жаздарының бәрі – ҚАТ-қа бастап әкелген басқыштар болады да. Олай болса, ағамыз өз ісіне тура космонавтарша әзірленгені де.

«Кәнігі зергер кәтекі, орынсыз дүкен құрамайды». Соның ішінде ілгеріде біз сөз еткен 80-жылдар – Ақаңның зерттеуші ретінде нағыз кемеліне келіп, кер жорғасына мінген шағы. Тыныштық кезең, тұсау кеңіп, арқан ұзарыңқыраған. Асылы, қайта құрудың салмағын 60-жылдарғы «жылымықта» ұтылғандар көтерді дейтін пікір шындыққа жанасымды болар.

Оның үстіне Ақаң дәл сол жылдары республикалық беделді басылымды басқарып тұрды. Мұның өзі зерттеуші ретінде эксперименттік талдамалары мен концепциялық жүйелерін сыннан өткізіп көруге мүмкіндік берді. Жалпы Ақселеу Сейдімбеков тұсындағы «Білім және еңбек» әліге дейін өз бағасын ала алмай келеді.

«Білім және еңбек» сол жылдары Шерағаң шығарып тұрған «Қазақ әдебиеті» сияқты әлеуметтік шындықты жазып, билікті тықсыратын басылым болған жоқ. Ондай батылдықты журналдың Ақаң алдындағы басшысы Бейбіт Қойшыбаев басқарған ұжым танытты. Ал Бекеңнің алдында журнал бірде таза ғылыми-техникалық, бірде фантастикалық бағытта шығып келді. Сейдімбеков тұсындағы «Білім және еңбек» болса ең алдымен елдің алтын арқауы, жұлыны – зиялы қауым оқитын, тиісті әзірлігі бар адамдар қатысатын басылым еді. Қазір жұрт жер-суға түсірмей мақтап жүрген басылымдардың талайынан артық бола тұра, бірақ журнал қалың қазаққа көп таралыммен тарай алмады. Оның басты себебі, Ақаң үкілеген, Ақаң түрлеген басылым заманынан озып туғандықтан, ғауам қазақ мандытып түсінбеді аяқ алысын. Соның өзінде журнал бетінде, егер оқитын көз болса, селт еткізіп, ойға қалдыратын талай мәселе көтерілді. Ең ғажабы, солардың көпшілігі Қалағаң: «Академияның қалбырға салып тастаған милары», – деп түйреген академиялық бағыттағы ғылым иелерінің қаламынан қорытылып шығып жатты. Себебі, басредтің өзі олардың қай-қайсысымен де терезесі тең отырып сөйлесе алатын сұңғыла ғалым, спорт тілімен айтқанда, голға доп шығарып беретін диспетчер-жетекші еді. Сонымен бірге ол басылымға есімі үнемі ел есінде жүретін, қазақ мәдениетіне өзгеше із қалдырған М. Дүйсенов, С. Ақатаев, Б. Ибраев, Ж. Бабалықов сияқты қалыпқа сыймай жазатын ізденгіш авторларды тарта білді. Мысалы, «Білім және еңбек» бетінде Сәбетқазы Ақатаев жариялаған Айтматовтың «Боранды бекет» романының этнографиялық сипаты жайлы терең мазмұнды мақаланы, Жағда атамыздың қой бас сүйегінің 400-ден аса атауын жіліктеп берген этнографиялық жарияланымын қазіргі көзің мұзға тайғандай сырғанап өте шығатын баспасөзден пар атпен іздесең таба алмайсың.

Ақаңның әуелгі ДАТ-ы мен бүгінгі ҚАТ-ының бастауында жатқан В. Юдин мақаласы да алдымен «Білім және еңбекте» жарияланғанын айту жөн. Кім екені дәл есімде жоқ, сірә, Ақатаев болар, әйтеуір бір автор Юдиннің соның алдында ғылыми жинақта шыққан «Орда: Белая, Синяя, Серая, Золотая...» дейтін мақаласын «Ақ Орда, Көк Орда, көп орда...» деген атой тақырыппен келістіре аударып жариялады. Өзімізге талай жыл әке-көке болған халықтың өкілі далалық тарихқа мәдениет жасаушы елдің мәдениет тұтынушы елге қарайтындай тұрғыда тұрып қарағанын ол кезде аңғармаппыз. Мұндайда біреулер Пәленшекеңнің Түгенше дейтін еңбегімен таныстығын білдіріп қана қояды ғой, ал Ақаң кітаптарында бұл жайды тақияға тас тастағандай етіп анық жазады, яғни ҚАТ – Юдин меңзеген жалпы далалық, жалпы түркілік ауызша тарихнама (историография) да, тарих зерттеу (историология) де емес, қазақ халқының төл тарихын зерделейтін шежірешілдік дәстүр екендігін қадап айтады. Юдиндік СУИ – сейдімбектік ҚАТ-қа ойтүрткі (идея) болуы мүмкін, бірақ оның өзі де емес, құлпыашары да емес, тіпті десе Ақаң оған жанынан алып жан, қанынан алып қан қосты деп те айта алмайсың. Өйткені ҚАТ-тың жүрегін соқтырып тұрған қан тамыры басқа. Ол – қазақы қымбат қасиеттеріміз, қазақы құндылықтарымыз, дәмді дәстүріміз, сарқынды салтымыз. Нән кітапты бір деммен оқып шығып, соңғы бетін жапқан соң, мұқабасын аялай сипап отырып, өзіңнің қазақ болып туғанына қуанатының.

Осы сезім ғой 1986 жылы қоғамдық қопарылыс жасаған. Сол бір «қалдықтардың бетпердесін ашу», «бет ажарына қарамай аластау» науқанында Ақаң басред ретінде нағыз толысқан тұсында, оқырманын ұйытып келе жатқанында орнынан кетуге мәжбүр болды. Ұлтшылдығы үшін қуғын шекті. Қызмет жағынан ауызға аларлықтай кемшілік таба алмаған соң тағылған ілік емес еді бұл. Ақаңның ұлтшыл екендігін ол кезде жұрттың бәрі беске білетін. Оны айтасыз, Желтоқсанда алаңға шыққандардың дені «Қазақ әдебиетін», «Лениншіл жасты», «Жұлдызды», «Білім және еңбекті», қырғызша айтқанда, «оқып жатауыс» болғандардан еді. Осылар еді масаша ызыңдап, шыбынша шағып, қазақтың күн ұзын өліп қалған намысын дем салған бақсыдай қайта оятқан. Осы баспасөз еді алтыннан ардақты қазынамыз – жастарымыздың көңіл көкжиегін кеңейтіп, ойына ой қосып, рухын жоталандырған. Көпті азайтып, азды көптей өсірген. Барлық қазақ бір кісіден туған дейтін ойды сіңірген. Ақаң мұны «этнозерде» дейді. Қайсар санагер өзі кетіп бара жатып, журналдың атын «Зерде» деп өзгертіп үлгерді. Осы сөзбен өзінің Совет Одағы кезеңіне тиесілі межелі жұмысын аяқтаған шығар деп топшылағанбыз. Жоқ, ғылымға ауысып, бірыңғай шығармашылық жұмысқа көшкеннен кейін де тыныштыққа бой ұрып жатып алмай, зерденің байлануына әкеп соғатынның бәрін айтып, жазып, көрсетумен болды. Саясаттың аспаны бұлттан толық ашылмай тұрып-ақ баспасөз бетінде «отаршыл мен озбырға отамалы оқ атып, ойпаңнан да боратып, қайқаңнан да боратып» жатты. Терін басып алып, іске қосқан «ауыр артиллериясының» нысанасына Сырымбеттегі Айғаным шартағын қалпына келтіру, Үстірттегі пантеон-қорымдарды зерттеу, 1990 жылы Қазақстан арқылы өтетін ЮНЕСКО-ның «Жібек жолы» экспедициясының он күндік сапарына әзірлену сияқты мәселелер ілігетін. Біз он кітап жазғанша, оныңа балап бір кітап жазам деп жүргенде ұлт үшін қашанда отқа күйіп, табаға қуырылып отыратын Ақаң тарих-қарияның иіп тұрған сәтін пайдаланып, бір арба кітап жазып, талай ғасырды көзінен көгендеп тастады. Бұл – қарқынды ғана аттың аяқ алысы емес, ұзаққа сілтейтін үдемпаз жүйріктің белгісі. Қамшысы – «айтқан үстіне айта түсу» принципі.

Сөз сірәсі келген соң орағытып өтуге болмайтын бір жағдай бар.

Әдетте проза ғана тән алатын көпкітаптық дәстүрді поэзиямызға Қадыр Мырза Әли әкеліп, бір тақырыпта мақсатты түрде тоқтап, желілеп жыр жазса, эссеистикамызда көпкітаптық дәстүрді алғаш Ақаң қолданды және, алхамдулла, әзірге бәйгенің басын беретін емес.

Біз бұл жерде «эссеистика» дейтін сөзді саналы түрде қолданып отырмыз. Кезінде Ақселеу Сейдімбековті қай жанрда жазатын жазушы деп тану жөнінде оңды пікірталас болған. Әдебиеттану білетін жанрлар мен жанрлық түзілімдерден бірде-біреуіне лайығы келмей қойғаннан кейін, Ғабаң (Ғабит Мүсірепов): «Ақселеу – әзір ешкім түстеп білмейтін, ала бөтен жанрдың қаламгері», – деп кеткен-ді. ҚАТ кітабына жазған түйін мақаласында осы мәселені Жамбыл Артықбаев та қозғаған екен. Ғалым ағылшан этнографы Э. Листің этнографиялық монографияның кейіпкерлері автор тұлғасымен қойындасып кететін тарихи романға ұқсатқан пікірін келтіріпті. Ой саларлық сөз.

Сейдімбек – басқасын былай қойғанда, өмір тәжірибесін дөңгелете суреттеп бере алатын дарынды жазушы. Бірақ тіл шеберлігі, стиль мінсіздігі, ең бастысы, дерек-дәйектердің шығарманың түпөзегіне (замысел) үйіріліп, үйірсіктеп кеп, кенет шиыршық атып қоя беретін композициялық-сюжеттік ерекшелігі оның жазғандарын эссеистиканың сүт кенже жанры – дәйектеме-романға (инфороманға) жақындатады. Бұл романдарды өзгеден ала бөтен даралап тұрар нәрсе – кейде шығарманың ішіне, кейде соңына әдейі шашып жіберетін шағын әңгімелер. Кәдімгі Шығыстың ұлы әңгімелеріне тән туындыны тиектеу (обрамление) тәсілі.

«Қазақтың ауызша тарихы» іргелі зерттеуінде түйіндеме ретінде сондай 15 мөлтек әңгіме беріліпті. Автор әлденеге «Этнографиялық түйін» деп атаған олар, біздіңше, этнографиялық сипаттағы, бірақ өмірдің жалт еткен бір көрінісін дөңгелете суреттеп беретін метонимиялық принциппен жазылған кәдімгі новелла. Оларды тебіренбей, еміренбей, көзіңе жас үйірмей оқу мүмкін емес.

Мәселен, осындағы «Жылу» новелласы. Автордың бала кезінде абайсызда өздері отырған киіз үйді өртеп алғаны жайында. Үй өртке оранған күннің кешінде ауыл адамдары жабыла қимылдап, жаңадан үй көтеріп, үйі күйгенді жылулау үшін жиналған дүние-мүлікті тап-тұйнақтай етіп жинастырып, ең соңында шашу шашып, шешесіне босаға аттататын көріністі оқып отырғанда есіме биыл қоңыр күзде ауылымызда болған бір оқиға түсті. Дәл Ақаң әңгімесіндегідей, онда да ағаш қақырадан құрастырған үй әп-сәтте түгі қалмай жанып кеткен. Әйелі екі баласын алып төркініне кетіп, үйде анасымен қалған сабақтасым Амантай жалын оранған үйден шешесін таба алмайды. Ақаң әңгімесінде ауылдың бір жігіті басын шүберекпен орап, үстіне бір шелек суды құйып жіберіп, ішке кірмекші болып ұмтылады ғой, мұнда да көршінің жігіті терезеден қарғып түсіп, бірақ қанша іздесе де таба алмай шығады. Сөйтсе, қапелімде есі шығып кеткен шешей дәліздің есігінің қалқасына барып жасырынған екен. Өзіміз қолынан талай дәм татқан Ажар апамызды жұрт орны ғана қалған үйден көйлегінің қиқымынан танып алады.

Хош, оқиғаның соңы не болды дейсіз ғой? Амантай ағайын сағалап жүр. Қарттың баласы, тағы бір сабақтасым Рашид Құралайын ертіп бір барғанында төрт мәшине шебөңкі түсіртіп, теледидар апарыпты. Басқа жұрттан леп жоқ.

Шыны керек, бұрынырақта ұлт, Отан намысы жөнінде әнтек ащылау сөз естісем, не оқи қалсам, «Тап осыдан қайғы-қасірет жасап керегі не?..» деп ойлайтынмын. Ақаң кітабын оқып, оған өрелестіре күнделікті өмірде өзіміз оншалықты мән бере қоймайтын бірқатар жайды ойға оралта отырып, Ай мен Күннің аманында әлдебір асылымыздан айырылып қалғандай күй кештім. Қазақы құндылықтарымыздан қаншалықты ажырап қалғанымызды өзегің өртене отырып сезінеді екенсің. Сондайда Ақаң ұстанған «айтқан үстіне айта түсу» принципінің бүгінгі қазақ үшін қаншалықты дұрыс, қаншалықты өткір, қаншалықты зәру екендігін еріксіз мойындайсың.

Алты алаш құшағын ашып, кеудесіне басатын кітап келді ортамызға.

«Жазушының бас кітабы – әлі жазылмаған кітабы» дейтін сөз бар ғой. Ақаң – өмірден алымы да қайтпаған, берімі де сарқылмаған қайраткер. Айтары, жазары әлі алда.

Әманда халқыңыз ырысты, отбасыңыз аман, бауырыңыз бүтін, күндеріңіз жарқын, жүзіңіз жайдары бола бергей, тәу ұстаз! Жортқанда жолдасыңыз қыдыр, жолыңыз шыдыр болсын, Қазақтың Жоқшысы!





Талас Омарбеков





АУЫЗША ТАРИХТЫҢ БЕСАСПАП ЗЕРГЕРІ




Қазақтың қолы тәуелсіздікке жеткелі дәстүрлі тарихпен әуестенушілер көкмайса көктемде көкті көмкерген бәйшешектей кең өріс жайды. Кеңестік тоталитарлық жүйе тұсында «аузынан ауыздығы» алынбай, тежеулі өмір кешкен қазақ тарихшылары ойланып-толғанып, өздеріне-өздері келіп, өзіндік мүмкіндіктерін танытқанша әдебиет пен өнерге жақын қазақ зиялылары дәстүрлі тарихымыздың кейбір маңызды бағыттарында айтарлықтай аршынды қадамдар жасап үлгерді. Солардың арасында кескін-келбеті, өзіндік дара болмысы қазақ сал-серілерінің еңселі тұлғасын еріксіз еске түсіретін Ақселеу Сейдімбек қазақтың этникалық болмысының білгірі ретінде тұлғалана түсті. Бұрындары да өзінің әр түрлі прозалық шығармаларында; «Күмбір-күмбір күмбездер» тәрізді тарихи-танымдық очерктер шоғырында; тамыры терең тылсым тарихтан бастау алатын қазақ дәстүр-салтының сан қырлы қатпарларын нәзік сезімталдықпен қозғап, толғана жазған ғылыми мақалаларында; ата-бабаның бесаспап өнерінен бастау алған ғажайып күй саздарының таңғажайып сырларын тербете зерттеген монографияларында және тағы да басқа әр түрлі мәдени тағылымның аса маңызды мәселелерін қозғап, оларға тың деректер мен тұжырымдар қосып, сонымен бірге өзінің осы бағыттардағы қызықты, тың да жаңашыл пікірлері мен тұжырымдарын әрқашан оқырманға ұсынып дағдыланған жазушы тәуелсіздік тұсында біржолата этнографиялық зерттеулерге бет бұрып, осы бағытта елге жақсы танымал, дарынды білгір ғалымның деңгейіне көтеріліп үлгерді. Бұрындары Ақаңның жазғандарын қалың қазақ ортасында өзіндік тәлім-тәрбие алған, ұлттың қанықты рухына мейлінше суарылған, тарихи танымды қызыға насихаттаушы талантты журналшының өзіндік әуесқойлығы ретінде қабылдап, Жаратушының өзі ғылыми-зерттеуге бейім етіп жаратқан оның ерекше қасиеттерін аңғара қоймаған тарихшы-этнографтардың өздері де Ақаңның осы бағыттағы іргелі зерттеулерінен кейін оны өзіндік ғылыми кескін-келбеті, өзіндік бедерлі ғылыми соқпағы бар этнолог-тарихшы ретінде қабылдай бастады. Осы айтылғандардың нақты көрінісінің және жарқын үлгісінің бірі – қазір қолымызға ұстап отырған «Қазақтың ауызша тарихы» атты зерттеу еңбек. Бұл кітап өзінің ішкі құрылымы, жазылу стилі және көтерген мәселелері, сондай-ақ ғылыми бағыттары жөнінен өзінен бұрынғы этнографиялық мазмұнда жарық көрген зерттеулердің ешбіріне ұқсамайды. Кітап қазақ этнографиясына және этнологиясына байланысты, тікелей қатысты, кең ауқымды, өзекті мәселелерді қозғаған. Сондықтан да болар, о баста, зерттеуді қолға алғанда ондағы кейбір тақырыптардың зерттеудің атына сай келетініне күмәнмен қарайсыз. Өйткені олар кейбір тұстарда қазақтың ауызша тарихының арнасынан асып кетеді. Ия, бұл зерттеудегі таза этникалық тарих мәселелерін қозғайтын кейбір тараушалар қазақтың ауызша тарихының аясына сыймай, қазақ этнографиясының және этнологиясының кең тынысты мәселелерін еркін қамтиды. Сонымен қатар бұл еңбектің ауызша тарихқа байланысты этнографиялық және этникалық пікірлерді молынан қарастырғанын да айтпасқа болмас. Зерттеу іргелі-іргелі бес тараудан тұрады. Оның алғашқы тарауы «Шежіре және тарих» өзіндік тың да жаңа көзқарастарға толы. Онда елтану мектебі, тарихнама, этнология және ру-тайпа жүйесі, түркі ру-тайпалары және тарихи кезеңдер, қазақ шежіресіндегі уақыт табы және тағы басқа маңызды мәселелер нақтылана зерттелген. Егер Ақселеу Сейдімбекке дейінгі этнографтар, мысалы, дәлірек айтар болсақ, В.П. Юдин «далалық ауызша тарихнама» деген ұғымды пайдаланған болса, ал осы негізде А. Сейдімбек те шежірелік деректерді зерттеу барысында өзінің шежіреішіндік зерттеу бағыттарын осы ДАТ-тың (далалық ауызша тарихнаманың) аясына сыйдырған болса, енді біз пікір айтып отырған еңбекте автор жаңа тұжырымдарға барып, «қазақ шежірешілдігін» (шежіресін) шын мәнінде «Қазақтың ауызша тарихы» («ҚАТ») деп атауға болады деген тың қорытындыға келеді.

Автордың бұл жерде этнология ғылымындағы мүлде тың, жаңа пікірді ұсынып отырғанын аңғармау мүмкін емес. Шындығында да, қазақ шежіресі тарихи айналымға адами тұлғаларды нақты енгізетіндіктен және бүкіл шежірелік хикаялар нақты тарихи тұлғалардың ұрпақ жалғастығын бейнелейтіндіктен және мұның өзі әрқашан да ауызша тарих айту жолымен жүзеге асырылатындықтан, мұндай жаңа ұсынысқа, негізінен, келісуге болады. Әрине, ауызша тарихқа тек қана қазақ шежірешілдігі ғана жатады десек, тар өрісті пікір айтар едік. Тамыры тереңнен бастау алатын, ежелгі тарихи тұлғаны бүгінгі күнге көркемдеп те айшықтап жеткізген әр түрлі аңыз-әңгімелер мен қиссалар, жыршыларымыз таңды таңға ұрып жырлайтын тарихи дастандарымыз бен тарихи жырларымыз, мысалы, Мұрын жырау жырлаған «Қырымның қырық батыры» ауызша тарихтың адам таңданарлықтай ғажайып үлгісі емес пе?! Белгілі тарихшы-археолог Егоровтың «Историческая география Золотой Орды» деп аталатын іргелі зерттеу еңбегінде Қырымдағы Қырық ер қаласына байланысты қазба жұмысының қорытындыларын нақтылап айтқаны бізге белгілі. Қырық ер қаласын Шайбанның әскерінің қандай қиыншылықпен басып алғанын әйгілі ортағасырлық «Шайбани-нама» атты деректен де айқын аңғарған болатынбыз. Осыларды бір ауыз сөзбен қорытар болсақ, Мұрын жырау ауызша жырлаған тарихи ахуалдың шынайы тарихқа сәйкестігі назар аудартады. Ондағы айтылатын Шора Нәрікұлының өзінің ерліктері және бабаларының өмір тарихы орыс деректеріндегі жылнамалық мәліметтерге толық сәйкес келеді. Мұның бәрін айтып отырғанымыз, А. Сейдімбек әңгімелеп отырған қазақтың ауызша тарихы (ҚАТ) бүгінде қағазға түскен жазба тарихымызды жаңа деректермен толықтыратын және тарихтағы адам тұлғасының айшықты орнын айқындай және нақтылай түсетін, әсіресе ежелгі және ортағасырлық тарихымыз үшін аса қажет. Осы тұрғыдан алғанда, зерттеушінің: «Қазақтың шежірешілдік зердесінде адам – тарихтың ең басты тұлғасы, ал адам сапасы – тарихтың қозғаушы күші», – деген қорытындысы, шынында да, бүгінгі тарихымыз үшін аса өзекті және маңызды. Мұны қазіргі кезеңде бізден гөрі ресейлік ғалымдар айқынырақ түсінгендей. Өйткені олар коммунистік жүйенің омақаса құлағанын жедел ескеріп, бұрын тарих ғылымында қалыптасқан «тарих – таптар күресі» деген принциптің орнына «тарих – адам қызметі» деген жаңа ұстанымды орнықтырып үлгерді. Мұндай жаңа методологиялық ұстанымның маңыздылығын жақсы түсінген А. Сейдімбек бұл мәселеде де өзінің хабардар екенін зерттеу еңбегінде айта кетуді ұмытпаған.

Алдын ала айтарымыз, ғалымның қазақтың шежірешілдігін ауызша тарихтың аса маңызды көрінісі ретінде сипаттаған көптеген ұнамды пікірлерімен келісуге тура келеді. Өйткені, шын мәнінде, автор қазақ шежірешілдігінің қыры мен сырын жақсы меңгерген, өзі де осы салада нақты зерттеулерді көптеп өмірге келтірген дарынды зерттеуші. Ұзақ жылдар бойы зерттеу жұмысында шежірелік деректерді жан-жақты талдап, жүйелеп, жинақтап, осы саланың ыстығы мен суығына төзіп, әбден академиялық дәстүр аясында іздене жүріп қалыптасқан шежіретанушы ғалым осы – А. Сейдімбек. Осыған байланысты оның шежіре мәселесінде қазақ халқының дәстүрлі тарихы туралы өзіндік пікірлер білдіруге толық құқы бар. Әрине, қазақ шежіресінің де тарихымыз үшін аса бағалы, адам айтқысыз құнды тұстары көп-ақ. Жасыратын не бар, жазба тарихымыздың жүйелі қалыптаспауы қазақ тарихының кейбір маңызды тұстарын құнды деректерден құралақан қалдырды. Осындайда қазақ тарихшысы, қаласа да, қаламаса да, ауызша тарих деректеріне жүгінуге мәжбүр. Кезінде тоталитарлық жүйе қасақана назардан тыс қалдырған оларды зерттеуші осы еңбегінде оқырмандар есіне қайта сала кетуді жөн көрген екен. Сондықтан да А. Сейдімбек біз пікір білдіріп отырған еңбегінде қазақ шежіресін қастерлей көтермелеуге баса көңіл бөлген. Бұл, әрине, барынша құптарлық маңызды нәрсе. Дегенмен де, ауызша тарихымызда кенже қалған осы шежіретану екендігін де мойындауға тура келеді. Әрине, мұны А. Сейдімбек тәрізді тәжірибелі шежіретанушының байқамауы мүмкін емес деп ойлаймыз. Олардың ішінде қазақ шежіресінің бастауларының түркі дәуіріндегі халық жадында сақталған ежелгі этнонимдерден таратылуы, осы аралықта бірнеше ондаған аталардың назардан тыс қалуы, тіптен Қазақ хандығы тұсында біршама жүйеленген қазақ шежіресінің кейбір тұстарында бірнеше аталардың аталмай кетуі және шежіре баяндаудағы балама пікірлер қайшылығы, шежірелік деректерде қожалардың рөлін асыра дәріптеу – қазақ шежіресіне тән олқылықтар, міне, осылайша жалғаса береді. Ең соңында айтарымыз – қазақ шежіресінің бастауларында қожалар әулетінің тұруы тәрізді көптеген субъективті кемшіліктер бар екенін айтпауға болмас. Бұлар туралы шежіренің бүге-шігесін жақсы меңгерген Ақаңның өзінің нақтырақ тоқталғаны дұрыс болатын еді деп ойлаймыз. Сонда оқырман қазақ шежіресі туралы марапаттауға негізделген біржақты тұжырымдарға ғана емес, терең және тарихи салыстырмалы зерттеу қорытындыларына да назар аударып, тарихымызды объективті де шынайы жазудағы қазақ шежіресінің орны мен маңызын айқынырақ топшылар еді. Ақаң рушылдық пен жүзшілдік көзқарасты қазақ протекцияшылдығының жағымсыз көрінісі ретінде қисынды түрде айыптай келе, рулықтайпалық жүйенің ғана емес, қазақ тарихындағы жүздік бөліктердің де маңызын дұрыс айқындай білген. Оның: «Жүздік бөліктің өзі этникалық бөлік емес екендігіне, ең алдымен әкімшілік-аумақтық және әлеуметтік-саяси бөлік екеніне, қазақтың тілі мен діліндегі біртұтастық олардың рушылдық бөлектігінің емес, ұлттық бүтіндігінің нәтижесі екендігіне көзі жетер еді», – деген пікірі ғылыми тұрғыдан мәселені жан-жақты талдаған басалқалы зерттеушінің салмақты тұжырымы деп ойлаймыз. Бұлардан шығатын қорытынды – қазақтың рулық-тайпалық құрылымы және жүздік бөлінісі кеңестік жүйе тұсындағыдай біржақты айыпталып, орынсыз қараланбауы тиіс. Қалай десек те, бұл – біздің тарихымыз және басқаларға ұқсамайтын өзіндік ерекшелігі бар ұнамды тарихымыз екенін ұмытпағанымыз жөн.

Біздің ойымызша, қазақты амалсыздан үш жүзге бөліп басқару реформасы «Есім ханның ескі жолын» жүзеге асыру барысында біржолата қалыптасты. «Амалсыздан» дейтініміз, Есім ханды осындай маңызды шараға баруға мәжбүрлеген сол тұстағы Қазақ хандығының ішкі-сыртқы жағдайындағы объективтік ахуалдар еді. Іштегі төре тұқымдарының таққа таласы, сырттағы қалмақтардың қазаққа қарсы үздіксіз жорықтары қазақты жүздік, әкімшілік-аумақтық жүйемен басқаруға алып келді. Замана талабына сай жүзеге асырылған бұл шара кезінде өзін-өзі толық ақтады. Сондықтан да жүздік басқару жүйесі атауынан ат-тонымызды ала қашатын бөтен ниеттен арылуымыз керек.

Ақселеу Сейдімбектің «Қазақтың ауызша тарихының», оның ішінде шежірелік дәстүрдің тарихнамасының мәселелерін жан-жақты талдауымен де, негізінен алғанда, толық келісуге болады. Оның әйгілі тұлғаларымыздың өмірлік дерегі туралы шежірелік баяндарды «әлем халықтарының тарихында кездесе бермейтін бірегей рухани феномен» ретінде бағалауы шежірелік түзілім тарихын терең білетін маманның көзқарасы түрінде қарастырылуы қажет. Еңбектері Алтын Орда тұсынан бері қарай шежірелік сипатта жазылған ортағасырлық авторлардың, соның ішінде мұсылмандық тарихи әдебиет өкілдерінің, шынында да, қазақ тарихы үшін аса құнды деректік мәліметтер беретінін қазіргі тарихымыз айқын аңғартып отыр. Ақаңның «Этнология және ру-тайпалық жүйе» тақырыбы бойынша теориялық және методологиялық мәселелерді тереңдете қозғағанын да осы еңбектен байқап отырмыз. Мұнда зерттеушінің негізгі ғалымдардың, оның ішінде өзіміздегілер ғана емес, ресейлік және шетелдік авторлардың еңбектерін шолып шығуының өзі осы мәселеден дерек іздестірген зерттеушілерге айтарлықтай көп көмек көрсететінін айта кеткен жөн. Осы біз әңгімелеп отырған қазақ этногенезінің күрделі мәселелерін көшпелі дәстүрлі өмір-салтымен байланыстыра қарастырған кітаптағы тартымды да қызықты пікірлердің этникалық тарихқа тың да жаңа көзқарастарды алып келетінін осы бағыттағы зерттеулермен айналысып жүрген кез келген ізденуші айқын аңғарады. Ақаңның Қазақ хандығы тұсында етек-жеңі жинақталған қазақ шежіресінің бүге-шігесін ғана емес, қазақты құраған ежелгі түркі ру-тайпаларының тарихи тамырларынан да және олар бастан кешкен күрделі тарихи кезеңдердің өзіндік ерекшеліктерінен де айтарлықтай хабардарлығын біз пікір айтып отырған еңбекпен танысқан оқырман бірден аңғарады. Онда қазақ ру-тайпаларының түркілік тек-тамырлары нақты көрсетіліп, олардың басынан өткен байырғы заманнан бері қарайғы кезеңдер жікке бөлініп талданған. Осы орайда зерттеушінің түркі дүниесі тарихының терең этникалық тамырларын жаңа, тың қорытындылармен белсенді түрде толықтырған әлемге танымал татар ғалымы М.З. Закиевтің «Происхождение тюрков и татар» деп аталатын әйгілі еңбегіне сүйене отырып, өзіндік топшылауларға келгенін байқаймыз. Түркілер тарихына әрқашан жанашыр болған М.З. Закиев тәрізді әйгілі ғалымның түркі тарихын бірнеше этникалық кезеңдерден өткізетінін жақсы білеміз. Бұл пікірлер нақты да ғылыми тұжырымдар мен шынайы шындық іздеген ғалымдарды жаңа тарихи белестерге шақырады. Бізді қуантатыны – Ақаңның осындай түркі дүниесі құрметтеген белгілі білгір ғалыммен пікірлес болуы дер едік. Осы негізде Ақаң түркі ру-тайпаларының тарихын төрт кезеңге бөлетінін айта кеткен жөн. Бірінші кезең – байырғы заманнан басталып, Түркі қағанатына дейін қалыптасқан ру-тайпалар тарихын қамтиды. Екінші кезең – Түркі қағанатынан басталатын, Шыңғыс хан шапқыншылығына дейін созылатын кезеңде қалыптасқан ру-тайпалардың өткенін бағамдайды. Үшінші кезең – Шыңғыс хан шапқыншылығынан бастап Алтын Орданың ыдырауына дейін созылатын түркі ру-тайпаларының әлеуметтік-этникалық тұрғыдан едәуір өзгерістерге ұшыраған, Ақаңның сөзімен айтқанда, «түркі тектес халықтардың жеке-жеке ұлт болып ұйысу алдындағы тарихи толғақты кезеңі» болып табылады. Төртінші, соңғы кезең – Алтын Орда ыдырағаннан кейінгі ру-тайпаларының төл этнонимдерін орнықтырған жаңа топтарының қалыптасу кезеңі ретінде көрініс береді. Мұнда қыпшақ тобы, қыпшақ-ноғай тобы, қыпшақ-қырғыз тобы, оғыз тобы, қарлық тобы, шуаш тобы, сақа тобы тәрізді тілдік-этникалық тұрғыда жаңадан қалыптаса бастаған түркі тектес халықтардың одақтары ғылыми тұрғыдан тұжырымды да нақты сипатталған.

Бұл еңбектегі жаңалықтың бірі – қазақ шежіресін уақыт аясында бажайлау қасиеті. Әрбір қазақ зиялысына түсінікті нәрсе – қазақ шежіресінің көп сатылы ата-баба тарихын қамтып көрсететіндігі. Өкінішке қарай, шежіре деректеріндегі осындай ғажайып құндылық бұрын әкімшіл де тапшыл кеңестік-тоталитарлық жүйе тұсында қаперге де алынбады. Әсіресе қазақ шежіресінде уақыт табы бар екендігі, оның негізінде белгілі бір тарихи тұлғаның өмір сүрген кезеңін айқындауға нақты мүмкіндіктер бар екендігі ескерілмей келді. Жазба тарихымыз жұпыны кезеңдер үшін мұндайда шежіренің аса құнды дереккөзі болып шығатынын айтпауға болмас. Мұнда, әсіресе, аңызға айналған тарихи тұлғалардың қазақ шежіресіне сәйкес өмір сүрген кезеңін нақтылау және айқындау мәселесі назар аудартады. Ақаңның иісі қазақтың басын құрауға негіз болған «Алаш» немесе «Қазақ» деп аталатын этнотұтастық идеяларын «Ұлы бірлік идеясы» ретінде мойындауы осы уақытқа дейін тарихшыларымыз айта алмай келген тың да жаңа және айдай айқын шынайы қорытынды болып табылады. Өкінішке қарай, біздің зиялы қауымның кейбір өкілдері, өздері кәсіби зерттеуші болмаса да, осы этнонимдерге қатысты тарихты көпе-көрнеу бұрмалайтын пікірлерді өздерінің кейбір «шимай-шатпақтарына» тықпалаудан бір жалыққан емес. Мұндайда логикалық ойлау жүйесі қалың қазаққа етене жақын Ақаңның ғылыми тұжырымдарының «қиялшыл зерттеушілерімізге» таптырмас тосқауыл болары да анық. Ғалымның қазақтың шежірелік рутайпалық атауларын халық санасында орныққан «шежірелік кейіпкер» ретінде қарастыруды ұсынған пікірі де тарихи дерек үшін жаңаша тұжырым болып табылады. Осы жерде зерттеушінің Оғыз қағанның, Ноғай ханның, Өзбек ханның есімдерінің тұтас бір халықтың этнонимін қалыптастыруға себепкер болған тарихи тұлға екендігін байқататын ерекшелік ретінде қарастыратын өзіндік көзқарасы да тарихи шындық жолын нұсқайды. Ғалымның әр түрлі қазақ аңыздарының түпнұсқа үлгілерін үш жүзге таратып, нақты деректер түрінде беруі де құптарлық мәселе. «Қазақтың қария сөздері» деп аталатын үшінші тарау осы аңыздарды ақиқаттың жаңғырығы ретінде жинақтаған. Рас, «қария сөздер» деген түсінік қалыптасқан этнология ғылымында ғылыми айналымға қосыла қойған жоқ. Күнделікті әңгімеде қазақ жиі қолданатын баршаға түсінікті бұл ұғымның сондықтан да этнологиялық зерттеуде арнайы тақырып ретінде берілуі алғаш оғаштау қабылдануы да мүмкін. Оның үстіне мұндай «оғаштықтар» Ақаңда жиі кездесе береді. Алайда қазақ тарихына тереңнен толғап қараған әрбір зерттеуші Ақаңның мұндай халықтық түсініктер мен ұғымдарды өзінің зерттеуінде қолдану себебі басқаларға ұқсай бермейтін өзіндік қазақ этнологиясын қалыптастыру әрекеті екенін де айқын аңғарар еді. Кезінде әбден еуропаланған және орыстанған қазақ этнографиясының тың ұлттық атаулар мен түсініктерге мұқтаж екендігін ескерер болсақ, Ақаңның мұндай тың қадамдарына түсіністікпен қарауға болады. Бәлкім, дәл осындай талпыныстар ұлттық бояуы қанық, толыққанды қазақ этнографиясын қалыптастырар. Бұл тарау тарихымыз үшін аса құнды әр түрлі жеке тарихи тұлғаларға, этнонимдерге, шежірелік атауларға байланысты негізгі және түпнұсқа тарихи аңыздарды нақты сілтемелермен көрсетіп, қаз-қалпында баяндаған. Мұның өзі – тарихи аңыздардан ақиқатты іздестірген зерттеушілер үшін баға жетпес аса құнды деректер топтамасы. Сондықтан да бұл тарау монографиялық зерттеуден гөрі деректер жинағына ұқсайды. Мұндағы мәліметтер жергілікті жерлерден алынған нақты тұлғалардың ауызекі айтқандарынан және тарихи әдебиеттерден жинақталып, деректану үшін аса құнды мәліметтермен кітапты байыта түскен. «Шежірелік айғақтар» деп аталатын тарауда тектес, аттас ру-тайпалардың атаулары өзара талдап берілген. Мұнда қазақ ру-тайпаларына кіретін әрбір атаның немесе ру атауының қазақтың өз ішіндегі немесе басқа түркі тайпаларындағы қандай-қандай рулармен немесе аталармен сәйкес келетіндігі нақты деректер негізінде талдап көрсетілген. Зерттеуші осы мәліметтердің негізінде қазақтың әрбір руының таралу ауқымын және қазақ халқының біртұтас ұлт ретінде шырмалған этногенетикалық тамырларын, олардың басқа түркі халықтарымен түбегейлі жақындығын айқын аңғара алады. Біздің ойымызша, Ақаңның аса көп күш жұмсаған және шұқшия зерттеу жүргізген, мәселенің байыбына барынша тереңдеп барған зерттеу жұмысындағы арнайы тарауы осы біз әңгімелеп отырған зерттеудің «Тектес-аттас ру-тайпалар» деген бөлігі болса керек. Мұның өзі алдағы уақытта да зерттеушілердің этногенетикалық ғылыми талдауларына нақты көмек көрсететін аса бағалы талдаулардан тұрады.

Осы тараудағы «Лақап немесе жанама этнонимдер» деп аталатын тарауша да Ақаңның көп жылдар бойы жинақтаған өзіндік құнды мәліметтерінен құралған. Мұнда әр түрлі жанама этнонимдердің атауларына қатысты бағалы да сирек кездесетін құнды мағлұматтарды Ақаңның жергілікті жердегі көнекөз қарттар мен шежірешілерден тірнектеп жинағанын айқын байқаймыз. Ал бұл аса ауыр, біраз жылдарға созылатын жүйелі еңбекті қажет етеді ғой. Осының өзі-ақ бұл мәселенің этнология ғылымы үшін аса маңызды екендігін айқындай түседі. Осыған сабақтас берілген «Сіңісті аталар мен рулар» атты тарау да қазақ тарихында көп айтыла бермейтін, бірақ әрбір қазақ жақсы түсінетін кірме рулар тарихын ашып көрсетумен ерекшеленеді. «Қазақ этнотопонимдеріне» арналған зерттеудің өзіндік ерекшеліктері мол. Бұл жерде Ақаң өзінен бұрынғы Г.Е. Грумм-Гржимайло, Г.Н. Потанин, Н.А. Аристов, М. Тынышбаев тәрізді тарихи географияға да тереңдеп барған. Мұнда жергілікті мәліметтермен қатар монографиялық зерттеулерден алынған жер, ел атаулары нақты және терең талданған. Айтарлықтай көлемді осы тарауша, шын мәнінде, этнология ғылымындағы жеке бағыт ретінде бүгінде арнайы монографиялық зерттеулерге аса мұқтаж. Бұл, сонымен қатар, тарихи географияның да кенже қалған, өзінің зерттеушілерін күтіп жатқан үлкен мәселесі екенін де түсінуіміз керек.

«Ру-тайпа атауы мен ұранына шыққан аналар» деп аталатын тарауша да мәселені жаңаша қоюымен ерекшеленеді. Онда мынаны ескергеніміз жөн: әлі күнге дейін сонау М. Тынышбаевтан және Н. Аристовтан кейін қазақ ру-тайпаларының рулық ұрандарын арнайы қарастырған зерттеушілер жоқтың қасы, олай болса, Ақаңның осындай өзекті мәселені қозғап қана қоймай, оны тереңдете нақтыландырып, ру-тайпаның ұранына айналған аналар есімдерін арнайы талдауы қазақтың этнология ғылымындағы алғашқы қадам болса керек деп ойлаймыз. Осының өзі-ақ зерттеушінің еңбегінде қыруар жаңалықтың көрініс бергенін тағы да айқындай түседі. Сонымен бірге мақал-мәтелдерді зерттеуге арналған тараушада да Ақаң халықтың рухани мұраларынан жан-жақты хабардар екенін айқын аңғартқан. Бұл тараушада жүзге кірмейтін рулар, өзге ел-жұрттар жайында, үш жүздің ру-тайпалары туралы мақал-мәтелдер топтастырылған. Олардың ішінде қазақ этнологиясынан нақты мәлімет беретін мақал-мәтелдер аз емес. Зерттеушінің қазақ ру-тайпаларының ұрандарын олардағы ентаңбаларымен байланыстыра қарастыруы да Ақаңның халықтық білімнен терең сусындағандығын айқындай түседі. Тегінде, зерттеушілер арасында «ен-таңба» деген атауды Ақаң алғаш рет арнайы айналымға қосып отырған ғалым болса керек. Осындайда қазақ арасына кеңінен танымал бұл мәселе осы кезге дейін тарихымызда елеусіз қалып келгенін айта кеткеніміз жөн деп ойлаймыз. Зерттеуді аяқтайтын «Қазақ болмысы» атты соңғы бесінші тарау этнографиялық түйіннен және тұжырымнан тұрады. Мұнда қазақ халқына тән кейбір түсініктер нақты екшелген. Қазақтың дәстүр-салтын ұмытып бара жатқан қазіргі ұрпаққа ғана емес, қазақ этнографиясын зерттеумен айналысатын мамандарға да бұл тараудың жаңа идеялар мен стратегиялық ой-толғамдар берері анық. Қорыта келгенде, Ақселеу Сейдімбек өзінің «Қазақтың ауызша тарихы» атты еңбегінде шежірелік деректерді пайымдаудың жаңа халықтық этнографиялық үлгілерін ұсына алған. Мұнда автор, шынында да, көрнекті этнолог Ж. Артықбаев айтқандай, тақырыпқа «тікелей немесе жанама кіретін ондаған-жүздеген мәселелерді кітапқа артып алған». Сондықтан да онда этнографияны және этнологияны, тарихи географияны, этникалық тарихты қамтитын көптеген жаңа мәселелер көрініс тапқан.

Ақаңның ерекшелігі – оның қазақтың қызыл сөзінің «майын тамызатын» шебері болуында ғана емес, осы тілді этнографияның және этнологияның ғылыми тілімен байланыстыра, мәселені халыққа түсінікті, жатық баяндауында болса керек. Сондықтан да бұл кітаптың оқырмандары ғалым-этнологтар ғана емес, жалпы қазақ қауымы болып шығуы да әбден мүмкін. Бәлкім, бұл, бәріміз айтып жүргендей, консервативті ғылыми қасаң тілден құтылудың бірден-бір дұрыс үлгісі болар. Осы жағын да ойлағанымыз жөн болар.

Екінші үлкен құндылық – Ақаңның қазақ деген халықтың дәстүр-салтын, күллі рухани болмысын, өзіндік этнографиялық ерекшеліктерін байыптылықпен терең білуінде дер едік. Бесіктен қалыптасқан осындай ерекшелік Ақаңды қазақ топырағына суарылған, қазақша ойлайтын, ұлттық қадір-қасиеттерді тірнектеп жинақтаған, өзіндік айшықты келбеті бар, ешкімге ұқсамайтын зерттеуші етіп шығарды. Ақаңдай болу сондықтан да қиын. Ол үшін анадан Ақаң болып туу керек! Тағы бір тұжырымымыз – Ақаңның журналистіктен және жазушылықтан этнология ғылымына келуі – біздің ұлт зиялыларының үлкен табысы дер едік. Қазақтың көркем тілін оның бай дәстүр-салтымен тығыз байланыстырып, этнографиялық ғылымға жаңа леп және соны ұлттық сарын алып келген қаламгер біреу болса, ол – Ақаң, ал екеу болса, оның бірі – Ақаң.





Смағyл Елубай





ҚАЗАҚТАНУ




Есте жоқ ескі заманнан Еуразия ендіктерін еркін жайлап, бойлықтарын бойлай көшкен бабалар керуені тырнадай тізіліп жиырмасыншы ғасыр басына жеткен. Жетіп, отызыншы жылдар ойранына ұшыраған. Астамшыл қызыл саясат көшпелілерді де, көшпелі өмір-салтын да социализмге жат элемент деп жаназасын шығарған. Қазақтың тал бесігі – даласын табытқа айналдыруға аз-ақ қалған. Көшпелілердің өзі ғана емес, репрессияға сөзі де, яғни түгел дүниетанымы ұшыраған. Қағазға түскен тарихи жады – шежіре, кітап, Құрандары өртеліп, жырау, жыршы, ақын, күйші, молда, бақсы, емшілері оққа байланған.

Сөйтіп қызыл саясат қазақтың дәстүрлі дүниетанымына балта шапты, халықты халық етіп ғасырдан-ғасырға сүйреп, талай аласапыран заманалардан алып өткен ұлттың ұлы тірегі – дәстүрлі дүниетанымын бұтарлады. «...Жалпы көшпелілер қоғамы, көшпелі өмір-салтта қалыптасқан қазақ қоғамы, оның төлтума бітімдегі барша құрылымдық болмысы «жабайылық» тұрғысында парықталды», – дейді «Қазақтың ауызша тарихы» атты жаңа еңбегінде елтанушы Ақселеу Сейдімбек. Ең сорақысы – бірнеше буын қазақ ұрпағының осынау солақай да сорақы түсінік аясында тәрбиеленуі. Қазақтың қазақтанудан шеттетілуі. Көшпелілер болмысын керітартпа қоғам ретінде балағаттауға жол ашылып, оның күнгейін көруге тыйым салынуы. Ондай зерттеулер ұлтшылдық делініп, пышаққа түсіп, туралуы. Кезінде Мұрат Әуезов бастаған бір топ ғалымның «Көшпелілер эстетикасы» атты зерттеуі соның кебін киді. Ақиқатында есте жоқ ескі заманнан Еуразия кеңістігін игерген көшпелілер өркениеті түсінуді қажет ететін тарихи феномен еді. «Қазақтың ауызша тарихында» әйгілі неміс этнографы Альфред Вебердің мына пікірі келтірілген: «Ат үстіндегі көшпелілер дүниенің кеңдігін таныды. Олар ежелгі дүниенің ұлы мәдениетке ие елдерін жаулап алды... Үстем нәсіл ретінде олар дүниеге ерлік пен трагедиялық сананы қалыптастырып, оны эпос түрінде паш етті... Сөйтіп өмірдің мән-мағынасына қатысты сол кездегі тарихы соқталы істердің бәрінде де трансцендентті әмбабап дінді, философияны және тәртіпті қалыптастырды».

Тегі неміс орыс зерттеушісі В.В. Радлов: «Мен қазақ арасында көп болдым және мына жағдайға көзім жетті. Оларда анархия жоқ, тек бізден өзгеше өзіндік даралық бар. Ол даралық – әбден қалыпқа түскен мәдени қарым-қатынас».

Орыс этнографы А.Н. Харузин: «Дала шетсіз, шексіз, онда жердің қатаң үлеске бөлінген шек-шекарасы жоқ, даланың осы болмысының өзі-ақ төсіндегі тұрғындарын белгілі дәрежеде бір жанұя мүшесіне айналдырып жіберетін біріктіруші элемент болып табылады».

Араб тарихшысы Рашид ад-Дин: «Түркі-моңғолдардың көнеден жеткен салт-дәстүрі бойынша, олар өздерінің ататегін, ру шежіресін есте сақтауға айрықша мән беріп отырады. Олар... балаларына өзге жұрт сияқты тәрбие беру үшін тілі шықсымен-ақ құлағына ру туралы, ру шежіресі туралы аңыз-әңгімелерді құя береді. Бұл дәстүрден олар бұрын да, қазір де қылдай ауытқыған емес».

Ш. Уәлиханов: «Қазақ өзінің көне аңыздары мен наным-сенімдерін қайран қаларлық тазалықта сақтай білген. Одан да өткен ғажабы сол – байтақ даланың әр шалғайындағы, әсіресе, өлең-жырлар еш өзгерісссіз қайталанатыны. Көшпелі сауатсыз ордадағы ауызша тараған осынау үлгілердің бір-бірінен қылдай ауытқымайтыны – адам айтса нанғысыз қасиет, алайда күмән келтіруге болмайтын шындық».

Осынау аз ғана сілтемелердің өзінен көшпелі өркениетке тән төлтума ерекшелік атойлап тұр. Яғни, көшпелі өмір-салты өз тарихын хаттап сақтайтын кітапханалардың орнына әрбір жұмыр басты пендені кітапханаға айналдырған. Онсыз тарихын, тегін білмейтін тұтас халық мәңгүртке айналар еді. Адам сапасының ұлт сапасына ұласарын алдын ала болжаған дана халқымыз, Рашид ад-Дин байқағандай, тілі шыққан әрбір бала құлағына тегі мен тарихын там-тұмдап құя берген. Осыны бұлжымас дәстүрге, парызға айналдырған.

Нәтижесінде, Шоқан айтқандай, даланың қай шалғайына барсаң да, алдыңнан өзгерісссіз таза сақталған тарихи-танымдық үлгілер шығып отырған.

Тарихи жад бірлігі – ұлттық бірлік. Елтануға саналы ғұмырын сарп еткен Ақселеу Сейдімбектің осы саладағы қорытынды еңбегі – «Қазақтың ауызша тарихи» монографиясының бір кесек құндылығы – қазақ шежірешілдігінің астарында жатқан осынау ұлттың ұлы мұраты – бірлік идеясын жан-жақты таратып беруінде.

Бүгінгі қазақ халқы 47 тайпадан құралған. Ал Қазақ хандығы оңаша шаңырақ көтерер тұста Ұлы Даладағы тайпалар саны 92-ден асып жығылған. Қырық құрау халықты бір мемлекетке біріктірудің алғышарты ұйыстырушы ұлттық идея екенін сол тұста қазақ ақылмандары тап басып, дәл болжаған. «Міне, осы сияқты аса күрделі этносаяси жағдайда Қазақ хандығының тізгінін ұстаған ақылмандар бытыраңқы ел-жұртты ұйыстыратын тегеурінді тетік ойлап табуы қажет болды. Ең алдымен Қазақ хандығының аясындағы алашабыр ру-тайпалардың этногенеологиялық жадын жаңғыртып, түбі бір туысқандық сезімдерін оятатындай символ – этноним керек еді. Осы орайда Қазақ хандығын құраған ру-тайпалардың біртұтас туысқандық сезімдеріне тұғыр болған символ-этноним ретінде «Алаш» атауының таңдалғанына ден қоюға болады. «Алаш!» деген ұранды естігенде күллі қазақ дүрк көтерілетін болған», – деп жазады Ш. Уәлиханов. Содан кейінгі ұлтты ұйыстыратын ұлы идеяның бірі – иісі қазақты бір атадан тарататын шежірелерді жүйелеу болған сияқты. «Қазақ хандығы жасақталған соң, судай сапырылысқан ел-жұрттың ру-тайпалық құрылымы жаңаша жіктеліп, жаңаша жүйеленгенін ел ішіндегі даңғайыр шежірешілер де тап басып, біліп отырды. Ру-тайпалардың жаңадан жүйеленуі ел болып ұйысу жолындағы ұлы қадам, ең мәнді және ең нәтижелі реформа еді», – дейді А. Сейдімбек. Оған дәлел ретінде автор өзі салыстырған қолындағы 831 шежіренің 819-ында аталар саны 19-22 арасында шектеліп отыратынын алға тартады: «Әр атаның арасын 20-25 жылдан есептегенде, 19-22 буынды қамтитын шежірелер Қазақ хандығы құрылғаннан бергі кезеңдегі ұрпақтар сабақтастығын айғақтайды». Ал бүгінгі қазақ халқының құрамына кірген ондаған тайпалардың тарих сахнасына біздің жыл санауымызға дейінгі ғасырларда-ақ шыққаны аян.

Сондай-ақ, Қазақ хандығы тұсында қырық ру халықты бір орталықтан басқаруды жеңілдету үшін «жүз» институты енгізілгенін, оны үшке бөлудің астарында тағы да мемлекеттің бірлігін сақтау, демократиялық шешімдерге ыңғайлау тәсілі жатқанын ғалым қисынды таратады.

«Сөз жоқ, елді жарастырып, ұлтты ұйыстыруға бағытталған қағидалар бір ғана ханның тұсында, бір ғана жарлықпен жасақтала қоймағаны аян. Бұл ретте қазақ хандары бұрынғы қағанаттық, ұлыстық, ордалық басқару жүйесінің тарихи сыннан өткен тәжірибесіне табан тіреген. Алайда хандық аясындағы жүздік бөлікке негізделген әкімшілік басқару жүйесінің тарихи қажеттілігі Қазақ хандығының қалыптасу үдерісі нығайғанда ғана жүзеге асты деп қорытынды жасауға негіз мол.

Рас, қазақ қоғамының жүздік бөлікке бөлінуі туралы әр тарап пікірлер бар. Аңыз-әфсананың айтуында, иісі қазақ бір ата – Алаштан туған үш адамнан өрбіпті-міс (Ақарыс, Жанарыс, Бекарыс). Бұны ұлтты ұйыстыратын ұлы бірлік идеясы тудырған шежірелік идеология тұрғысында қабылдаған абзал». Осы орайда ойшыл қаламгер Әбіш Кекілбайұлының ұтымды пікірі келтірілген: «Бірнеше тайпалар бір халыққа бірігерде саяси құрылымды жұп санға бөлмей, тақ санға бөлуге тырысқан. Әсіресе үш санын ұнатқан. Өйткені жұп сан қарама-қарсы екі жаққа бөлініп кетуге, ыдырау мен тартысқа ыңғай тұрса, тақ сан – қарсыласушы күштерге арасалмақ жасай алатын үшінші күш... Бұл ретте қазақтың үш жүздік құрылымы алауыздық емес, ағайынгершілікті, жікшілдік емес, ынтымақты көздеген концепция еді».

Бұдан әрі автор пікіріне жүгінелік: «Мұндай ой-тұжырымның ең жарқын айғақтарын әдет-ғұрыптар мен салт-дәстүрлердің әрі қоғамды реттегіш, әрі адам сапасын шыңдағыш киелі-құқықтық сипаттарын, эпос түрінде көрініс тапқан асқақ рухтан, ақын-жыраулар поэзиясындағы қағанаттық өрлік пен эпикалық қарым-қуаттан, ән-күй өнеріндегі өмірпаз сұңғыла сарындардан айқын аңғаруға болады. Осынау ұлы қасиеттер қазақ халқы бодандық тұзағына түскен он сегізінші ғасырдан бері ұдайы шектеу көріп, ұдайы тыйым-тежеуге ұшырап келді. Былайша айтқанда, қазақ халқының ұлттық төлтумалығына бодандық кезеңде толассыз репрессия жасалумен болды. Сөз жоқ, қазақ ұлтын мұндай зұлматтан аман алып шыққан ең басты құдірет те сол әдет-ғұрыптары, сол салт-дәстүрлері, сол жол-жоралғылары, сол жөн-жобалары еді. Демек, қазақ ұлтының жаны да осы қасиеттерге ұялаған деуге болады... Он тоғызыншы ғасырдың екінші жартысында сыртқы күштің зорлығымен жүзеге асқан әкімшілік және сот реформалары қазақтың дәстүрлі этноәлеуметтік институттарына елеулі өзгерістер енгізді. Бұның өзі қоғамдық өмірді реттеуге бағытталған дәстүрлі құндылықтардың солғын тартуына себепші болып, этностың өздік санасының (самосознания) табиғи дамуына салқынын тигізді. Сөйтіп қазақ халқының дәстүрлі этникалық болмысы сыртқы өктем күштің ықпалымен жүзеге асқан саяси-әлеуметтік өзгерістерге бейімделуге мәжбүр болды. Бұл тұрғыдан келгенде, қазақтың дәстүрлі қоғамы туралы белгілі бір ой қорыту үшін он сегізінші, он тоғызыншы, жиырмасыншы ғасырлар дерегіне үлкен талғампаздықпен қараған абзал».

«Көшпелі өмір-салт деген – тек қана ұжымдасу, мүдде-мұрат біріктіру арқылы мүмкін болатын әлеуметтік құбылыс. Ал көшпелі өмір-салт жағдайында ұжымдасу, мүдде-мұрат біріктіру арқылы қалыптасатын өмір-салт өзінен-өзі ру-тайпалық жүйені дүниеге келтіреді. Себебі, ұжымдасу (қауымдасу) үшін алдымен ет жақын туыстар, одан әрі көрші-қолаңдар бір мақсат жолында бас біріктірулері керек. Яғни, қауымдасудан бастау алатын ру-тайпалық жүйе – көшпелілер үшін бақытты өмір сүрудің алғышарты».

«Дәстүрлі қазақ қоғамында «ноқта ағалардың» жолы айрықша мәртебелі болғанын атап өткен жөн. Осы орайда үш жүздің «ноқта ағалары» – жалайырдың да, тарақтының да, табынның да таңбаларының бірдей тарақ таңба болып келуі және бұл таңбаның төре таңбасымен тектестігі назар аудартады. Шежірелік және фольклорлық-этнографиялық деректерде «ноқта ағалары» ру-тайпалардың ел басқару ісіне жиі араласатыны, бітім-мәміле кезінде ноқта ағалық жөн-жобаның ілтипатпен ескерілетіні, әсіресе жол-жора жасалғанда «ноқта ағаларға» айрықша құрмет көрсетілетіні айқын байқалады. Мәшһүр Жүсіп төре жоқта «ноқта ағалары» төрелік ететінін айтады».

«Қазақтың туысқандық жүйесіне төлтума сипат дарытатын тегеурінді тетік ретінде, ең алдымен, жеті атаға дейін, яғни жеті буын ұрпақ алмасқанға дейін қыз алыспайтын дәстүрді бөле-жарып айтуға болады. Жеті атаға дейін қыз алыспау дәстүрін ұстанатын қазақтан басқа этностың жер бетінде бар екенін біз біле алмадық. Бұндай дәстүрдің орнығуына себепші болған тарихи екі алғышартты алдымен атап өткен жөн. Біріншісі – адамдарды тектендіруге, яғни тұқымын жақсартуға байланысты; екіншісі – көшпелі өмір-салттағы қазақ қоғамын әлеуметтік-саяси және мәдени-рухани тұрғыда біртұтас жаралым етуді көздеуден туындаған ұстаным. Сөз жоқ, жеті атаға дейін қыз алыспау дәтүрі – қазақ қоғамындағы туысқандық байланыстар аясының мейлінше кеңеюіне бірден-бір себепші болған фактор».

«Ұлттың ұлы бірлік идеясынан туындаған шежірелік дерек бойынша, Орта жүздегі иісі найман атаулы Ұлы жүздің Әлпеш деген қызынан өрбиді. Дәл сол сияқты, Орта жүздегі қалың арғынның түп аналары Кіші жүздің үш қызы екені айтылады. Осы сияқты шежірелік дерекке қанық әрбін найман адамы Ұлы жүзді, әрбір арғын адамы бүкіл Кіші жүзді нағашы жұртым деп білген... Түптеп келгенде, қазақ халқын не тілінде, не ділінде, не дінінде, не өмір-салтында айырым-өзгешелік жоқ, біртұтас этножаралымға айналдырған ғажайып тетік болған фактор ретінде осынау жеті атаға дейін қыз алыспау дәстүрін атауға болады».

«Ел қамын, ұрпақ болашағын ойлаған даналар бұл мәселеге айрықша мән беріп, жеті атаға дейін қыз алыспау дәстүрінен қылдай ауытқымауды қырағылықпен қадағалап отырған. Еңлік пен Кебектің, Қалқаман мен Мамырдың аралары төрт-бес ата болғанына қарамастан, олардың бір-біріне деген сүйіспеншілігі елдіктің шырқын бұзатын ауыр қылмысқа бағаланып, қатал жазаға ұшырайтыны да содан».

«2004 жылы шығарылған зерттеу қорытындысы бойынша, қазақтың 56 пайыздық гені – азиялықтарға, 44 пайызы – еуропалықтарға, 17 пайызы – тува, саха, бурят халықтарына тән Д галотобына, 13 пайызы – Франция, Англия, Германия тұрғындарына тән батысеуропалық Н галотобына сәйкес келген. Яғни, бұл қазақтардың Таяу Шығыс, Оңтүстік Еуропа, Солтүстік және Батыс Сібір, Скандинавия, Шығыс елдерімен, тіптен Америка үндістерімен де қайсыбір заманда байланыста болғанын көрсетеді. Демек, Еуразия мен Африка құрлықтарындағы халықтар үшін... «Тәңірдің дырау қамшысы» атанған Ұлы Дала көшпелілері, сол көшпелілердің кіндік мекеніндегі қазақтардың ата-бабалары төңірегіндегі алыс-жақын елдерге тегеурінді ықпал еткен деген қисынға келеді».

Ақселеу Сейдімбек Адам ата ғаләйссаламның тұңғышы Абылдан басталатын мал шаруашылығына негізделген көшпелілер дүниетанымы, яғни философиясы, наным-сенімі тым ерте, есте жоқ ескі заманда қалыптасқан деп біледі.

«Күн, ай, жұлдыздар сияқты аспан денелерінің қозғалысын, ол қозғалыстармен тікелей байланысы бар жердегі өзгерістерді мұқият пайымдап, мол тәжірибе жинақтаған көшпелілер ең алғашқылардың бірі болып уақыт пен кеңістік туралы таным-түсінік қалыптастыра алды. Басқасын былай қойғанда, 12 жылдық жануарлар циклынан тұратын күнтізбені алғаш рет көшпелілердің ойлап тапқаны – бүгінде әлемдік ғылыми танымда мойындалған ақиқат. Осы орайда айта кетуге болады, аспан денелерінің белігіл бір тәртіппен және қайталанып отыратын ырғақпен ұдайы қозғалыста болуы, бұл қозғалыстардың жер бетіндегі мың сан құбылыстармен тікелей байланысып жатуы, мұның бәрінің қапысыз үйлесім табуы байырғы адамдарға ғажайып бір құдірет иесінің саналы әрекетіндей әсер берген. Ол құдірет иесінің тұрағы аспан деп білген. «Тәңір» сөзі «аспан» деген мағына береді. Осылайша ең алғаш рет көшпелілер ортасында бір Құдайға сенетін трансцендентті таным-түсінік қалыптасқан. Мұндай ұлы идея тағы да сол көшпелілер арқылы төңірегіндегі елдерге тарап, нәтижесінде бір мезгілде деуге болатындай уақыт аясында әлемдік діндердің пайда болуына ықпал еткен». Бұл уәжін автор Альфред Вебердің төмендегідей ойларымен тұжырымдайды: «Біріншіден, әлемдік діндердің Ұлы Дала көшпелілері ареалына жапсар өңірлерде дүниеге келуі назар аудартса, екіншіден, Бір Құдай, Құдай тұрағының көкте болуы, о дүние, пейіш пен дозақ, жан, мәңгілік ғұмыр, ақырзаман сияқты идеялардың әлемдік дін атаулыға ортақ болуын басқаша уәжбен түсіндірудің қисыны жоқ».

Альфред Вебер мен Ақселеу Сейдімбектің осы уәжін тарихи шындық жоққа шығармайды. Ағылшын дінтанушысы Мэри Бойс өзінің «Зорастризм» атты іргелі еңбегінде бүгінгі әлемдік діндерге тән – адам мен әлемді жаратқан жалғыз Жаратушы туралы, ақырзаман, періште мен сайтан, дозақ пен жұмақ, жалғаншы бұ дүние мен мәңгілік о дүние жайлы аяттарды біздің жыл санауымызға дейінгі он бесінші ғасырда алғаш уағыздаған Заратуштра (Зората) Каспий теңізінің солтүстік-шығысында жатқан Ұлы Далада түйе баққан көшпелілер арасынан шыққан пайғамбар екенін дәлелдейді. Және бұл бағзы дін әйгілі «Авеста» арқылы алдымен Таяу Шығыста, содан кейін Үндістанға тарап, иудаизм, буддизм, христиандық тәрізді діндердің пайда болуына зор ықпал еткенін жазады.

Ақселеу Сейдімбек бұл зерттеуін «Қазақтың ауызша тарихы» деп атауы негізінен халық арасында өз тарихы жайлы ауызша айтылатын аңыз, шежіре, мифтердің жинақталған мол дерегіне сүйеніп және осынау ауызша тарихқа жан-жақты талдау бергендіктен болса керек. Ресми тарихнама бұндай деректерге мұрын шүйіре қараса, Ақаң халықтың өзі жайлы өзі айтқан ауызша тарихын хатқа түсіріп, жүйелеп, саралап, өзіне қайтарған. Бұл кітапта жинақталған халықтың мол шежірелік аңыз мұралары сан ғасырлар сорабында халық жадында сақталып, оның рухани айналымында тұрақты болғанын ескерсек, бұндай мұраны айналып өтіп, қазақтануға қадам баса алмайтынымыз шындық.

Сондай аңыздардың бір шоғыры қазақтың шығу тегі туралы. Соның бірі – Мәшһүр Жүсіптің «Қазақ шежіресі» кітабынан келтірілген дерек.

Он тоғызыншы ғасырдың екінші жартысы. Ішінде Құнанбай қажы бар жүзден астам кісі Меккеде қажылық парызын өтеп жүреді. Олардан: «Сіздер кім боласыздар?» – деп сұрайды. «Біз – қазақпыз!» – дейді. «Сіздердің тектеріңіз туралы шежірелік дерек бар ма?» – делінеді. Сонда қажылар өз арасынан Кіші жүз табын Досжан хазіретті Бағдат кітапханасына аттандырыпты. Досжан хазірет Бағдаттан қазақтың қайдан шыққаны туралы шежірелік құжат алып келеді. Ол дерек бойынша, қазақ Әнес сахабадан тарайды екен: «Әнестен – Жабал, Құрақ. Одан – Мағаз, Мұрат. Одан – Бұхарбай, Сейіл. Одан – Ақшолпан, Құрай. Одан – Аламан, Алаш. Алаштан – Сейілхан, Жайылхан. Сейілханнан – сегіз арыс түрікпен. Жайылханнан – Майқы. Майқыдан – Өзбек, Сыбан. Сыбаннан – Айырқалпақ, одан – Қазақ пен Созақ. Созақтан – Қарақалпақ. Қазақтан – Ақарыс, Жанарыс, Бекарыс.

Көзімен көріп, қолымен ұстаған ешкім жоқ. Айтушылар... Әнестің өзін де бір нұсқада «Алаш» деп айтады».

«Ерте заманда Қызыларыстан деген хан болыпты. Бір жорықта Қызыларыстанға асқан сұлу бір қыз тұтқынға түседі. Қызды хан әйел етіп алады. Әйел жүкті болып, бір ұл табады. Әлгі ұлдың тұла бойы түгел ала болады. Бұны жамандыққа жорыған бәйбіше: «Баланы Сырдарияның суына тастаңдар», – дейді. Баланы балық аулап жүрген бір кедей құтқарып, бала етіп алады. Бала ержетеді. Ақылды, ержүрек болады. Жұрт оны «Алаш» деп атайды. Хан баланың атағын естіп, оны ордасына алдырмақ болады. Сонда Майқы би: «Жоқ, оған жүз жігіт қосып беріп, өз еркіне жіберу керек», – дейді. Алдымен Үйсін деген бір жігіт бастап барып, жүз жігітімен қосылады. Содан кейін Болат деген жігіт бастаған жүз жігіт барып қосылады. Аяғы Алшын деген жігіт бастаған жүз жігіт те барып Алашқа қосылады. Олар жорықтар жасап, төңірегіндегі елдерді бағындырады. Кейін олар жиын ашып, Алашты ақ киізге отырғызып хан көтеріпті».

Бұдан әрі әр жүздің, тайпаның ататектері туралы шежірелік деректер, аңыздар «Қазақтың қария сөздері» бөлімінде молынан келтірілген.

Байқап отырғаныңыздай, біз ғалымның қазақтануға қосқан қомақты үлесін неғұрлым дәйекті насихаттау тұрғысында кітаптан үзінділерді үзбей келтіріп отырмыз. Өйткені әңгіме болып отырған тақырыпты Ақаңнан артық айту қиын. Мақсатымыз – қазақтануға қосылған осы қомақты еңбекке қалайда көпшілік назарын аудару. Оған себеп, өзге еуропалықтар тұрмақ, соңғы 70 жылда қазақты түсінуден қазақтың өзі қалып, көшпелілер қауымы дегенге тұмсық шүйіре қараушылар көбейді. Басқаны қойғанда, ондайлар қазақтың өз ішінен шықты. Олар тілден, діннен, ділден, яғни қазақтықтан безінді. Отаршыл озбыр саясат қазаққа тән құндылықтарды тәрк ету арқылы оның өз ұрпағын өзінен жерітті. Бүгінде қағынан жеріген құландай ондай дүбәралар қатары көбейіп, қазақ болашағы үшін қатерлі күшке айналып отыр. Осындай тағдырхал тұста қазаққа өз болмысын, тарихын түсіндірудің өзектілігі орасан. Осы тұрғыдан «Қазақтың ауызша тарихы» – оқырманын тек тегін түсіндіретін тектілікке тәрбиелеп қана қоймай, киіз туырлықты көшпелінің кешегі күніне, өмір-салтына, сол алмағайып замандарда болашақ үшін жүргізген қайсар күресіне деген құрметке, ілтипатқа бөлейтін сирек құрал. Тәрбие құралы. Әр үйде тұруға тиіс кітап.

Көшпелілердің бір ұлы қасіреті – ат жалы, атан қомында жүріп өз тарихын өзі жазып, соңында қабырғалы қала, қордалы кітапханалар қалдыра алмауы. Нәтижесінде олардың дүмпулі қаһармандық жеңістері, қасіретті жеңілістері көбінесе жау қолымен жазылды. Ал олар болса, көшпелілерді сыбаудан кенде қалмапты. Әлем тарихшылары сол жылнамаларға жүгінді.

Содан көшпелілерге кезінде жаулары теліген «варвары», «погание», «жабайылар» тәрізді балағаттар тарихнамада оларға телінген теңеулерге айналған. Көшпелілерге деген осындай тарихи әділетсіздікті түзетуге, оны тарихи санадан жоюға кім ат салысты десек, тым сирек есімдер еске түседі. А. Вебер, Л. Гумилев тәрізді. Демек, көшпелілер тарихы – әлемдік тарихнамада қайта зерттеуді, қайта зерделеуді қажет ететін тақырып. Ол өзінің объективті тарихшыларын әлі күтіп тұр. Көшпелілер тарихын ойдан-қырдан құрастырып сыртқы тарихшылар жазса жазар, бірақ көшпелілер тұрмысын, болмысын, салт-санасын, дүниетанымын жазса тек сол ортаның бел баласы – ғалымдар ғана жаза алар еді. Тағдыр Шоқанға сондай мүмкіндік берді. Ғалым уыз жас қысқа ғұмырында қазақтану майданында қыруар із қалдырды.

Шоқаннан кейін араға аттай ғасыр салып көшпелі өркениеттің өзі де тарих сахнасынан көшті. Жиырмасыншы ғасыр ортасына жетпей-ақ көшпелілердің Ұлы Дала төсін дүбірлеткен, талай тарихи дүмпулерге төтеп берген даңқты эпикалық болмысы келмеске кетті. Көшпелілер ат жалы, атан қомынан түсіп, автокөліктерге отырды. Олардың тұрмысы, болмысы түбегейлі өзгерістерге ұшырады. Алайда эпикалық көшпелілер дәуірінің жаңғырығы елуінші жылдарға дейін жетті. Елуінші жылдары көшпелілердің соңғы көшін көрген, балалық шағын сондай ауылда өткізген ұрпақ өкілдері, Құдайға шүкір, бүгін арамызда жүр. Олардың арасынан қазақтың дәстүрлі тұрмысын жыр еткен даңғайыр жазушы, тарихшылар шықты. Олар «соңғы могикандар» деуге лайық. Олар – бүгінде жастары 60-тан асқан, бастарын қырау шалған аға ұрпақ. Осы «соңғы могикандар» ойында, бойында әзірше көшпелілер дүниетанымының жаңғырығы сақталып келеді. Өлмей, өшпей келеді. Бұл ұрпақ – келмеске кеткен көшпелілер әлемінің, сөзсіз, соңғы жаңғырығы, соңғы көлеңкесі, соңғы өкілдері, соңғы куәгерлері. Олар тірі тұрғанда көшпелілер мәдениеті, көшпелілер рухы әлі де тірі, біржола өлді деуге келмейді. Олармен бірге, алайда, келмеске бет алып, Ұлы Дала төсінде мыңдаған жылдар дүниені дүбірлеткен көшпелілер рухы, кеудесін көлденеңге бастырмаған бабалар рухы өтіп бара жатқанын ұғу парыз. Пайымдау, мойындау парыз.

Дала сәйгүлігін – қала «сәйгүлігіне», уықты үйін – жайлы пәтерге айырбастағанымен, бала жаста жадта қалған көкжиегі кең өріс көш-керуен өмірдің ғажайып жаңғырығы жанын қашанда мазалаулы. Сахараның сол «соңғы могикандарының» бірі – Ақселеу Сейдімбек. Ол өз балалық шағы туралы өзі былай толғайды: «Жиырмасыншы ғасырдың 50-60-жылдарындағы ахуал. Арқа мен Бетпақдала жапсарындағы көшпелі ел. Кәсібі – мал шаруашылығы.

Ол кезде ел жазылып жайлауға шығады. Әдетте он шақты үй бір ауыл болып, оты-суы мол жерге киіз үйлерін шүпірлете тігіп, мәре-сәре күй кешеді».

«Жазғы жайлаудың дәурені өтіп, шөп буыны қата бастаса да, сары ала күз бен қоңыр күзге малды семірту үшін ел-жұрт күзеуден табан аудармай отырады. Содан қара күздің қарлы жаңбыры біліне бастағанда шұбап Шу бойына қарай көшеді.

Үйреншікті әдетпен ауыл-ел Шу бойын бетке алып үдере көшіп келе жатқан. Арқаның шүйгін алабынан көшіп шыққан соң араға он сегіз қонып, он тоғызыншы қонаға Шу бойына тұяқ іліктіреді. Бетпақтың шөлін басып өтетін ұзақ көште ат жалын тартуға жарайтынның бәрі жұдырықтай жұмылып, айрықша ширақ қимылдайтын әдеті».

«Арқаның оты-суы мол ұядай алқабына бауыр басқан киіз үйлі ауыл жаздың ең бір мамыражай шуағына бөленген. Тіршілік атаулы табиғатпен мінсіз үйлесім тауып, рахатқа бөгіп, өзгеше бір сабырлы қалыпқа түскен. Бұл дүниеде қайғы-қасірет, қулық-сұмдық, зорлық-зомбылық деген мүлде болып көрмегендей. Ондай жамандықтың ешқашан болуы да мүмкін еместей маужырап, уылжып тұрған ұлы әлем.

Ауыл әйелдері әлсін-әлсін топтасып барып бие сауады. Мұның өзі олар үшін жан қиналатын жұмыс емес, бейне бір бой жазып қайтатын сейіл-серуен сияқты».

Бұл үзінділер автордың өзінің балалық шағы жайлы жазған этнографиялық эпизодтарынан алынды. Ол эпизодтардың қай-қайсысы да қазақтың салт-дәстүрі, ұлттық психологиясы туралы автордың көзбен көріп, басынан кешкен бағалы танымдық көріністер, оқиғалар.

Егер балдәурен балалық шағы киіз туырлықты көшпелі ауыл бесігінде тербелмесе, қаламы жүйрік сөз шебері Ақселеу Сейдімбек, кім біледі, әдебиет майданын шиырлап жүріп алып, тың өріс, қашаннан қағажу көріп келе жатқан қазақтануға қадам басар ма еді, баспас па еді? Қадам басқанның өзінде де, егер ол өзінің ұшқан ұясында ұлттық құндылықтардың уызына жарымай өскен болса, онда оның болмысынан дәл бүгінгідей қазақтың дәстүрлі мәдениетін қызғыштай қорғаушы шығар ма еді, шықпас па еді, кім білсін?

Ақселеу Сейдімбекті елтануға алып келген феномен – қалайда, Арқада туып, қаймағы бұзылмаған атажұрт салтын арда емуі. Оны ата салтымыздың адвокатына айналдырған да сол перзенттік парыз, терең тамыр. Оның туа бітті қаламгерлік қасиеті жүре келе дамытқан этнограф-ғалымдық қарымына тек ұшқыр қанат, ыстық қан, ұлттық рух берген. Айтулы сөз шебері елтанудың тілін көркейтіп, байытып, кеңейтіп әкеткен. Талай терминдер қазақша жұп-жұмыр баламасын тауып, талмауға келмей-ақ жұтылып жатады. Ақселеу Сейдімбектің тілі жалпы қазақ гуманитарлық ғылымының тіліне айналса ғой дейсің. Қазақ тілі – ғылым тілі емес деп жүргендер кімдер десек, ол сабаздар қазақ тілінің көл-көсір мүмкіншілігін Ақаңдай игере алмай жүргендер екен. Тілді толық меңгере алмай жүріп ондайлар өзін кінәлаудың орнына, белден басып байбаламға салып, барлық жаланы иісі қазақ тіліне жауып жатады.

«Қазақтың ауызша тарихи» – алдымен қазақты қазаққа түсіндіріп беретін құнды еңбек. Сондай-ақ, қоян-қолтық өмір сүріп жатқан мемлекетіміздің негізгі халқын түсінгісі келетін кез келген өзге ұлт өкілдері үшін де таптырмас құрал.

Қазақты терең білу – өзге этнос өкілдері үшін өмірлік өзекті мәселе. Өйткені Қазақстан жағдайында қазақтану – өзара түсіністік, сыйластық, құрмет кепіліне айналмақ. Қазақтану сондықтан Қазақстан оқу орындарына пән ретінде енгізіліп жатса, бұл ұлтаралық татулықтың рухани көпірін тұрғызғанмен бірдей болары аян.

Көлемі 60 баспатабақтық осынау шежірелік-әфсаналық ауқымды еңбек өз оқырманын осындай ойларға жетелейді.





Шәкір Ыбырай





КӨШПЕЛІ МӘДЕНИЕТТІҢ ЖАҢАША ПАЙЫМДАМАСЫ




Өмір жүрген жерде өкініш қала ма? Қалың қазақ Ақаң атап кеткен асыл азамат, Алаштың аса аяулы перзенті Ақселеу Сейдімбек Қадір түнінің таңында арамыздан аттанғанын естіп аh ұрғанымызда көкіректі кернеген көп күрсіннің арасында «Ойпырмай, қолға келіп тұрған сол бір мақаланы газетке шығарып үлгермегеніміз-ай» деген опыныс та болғаны рас, ардақты ағайын. Қайтейік енді, филология ғылымдарының докторы Шәкір Ыбырай осыдан екі айдай бұрын біздің тапсырыс бойынша Ақаңның «Қазақтың ауызша тарихы» атты еңбегіне пікір берген еді. Күнделікті газеттің бітпейтін де қоймайтын қат-қабат қапылысында жүріп, сол мақаланы әне шығарамыз, міне шығарамызбен уақыт өткізіп алған жайымыз бар. Өкініш дегенде біз кезінде өзі талай жыл бойы әдебиет және өнер бөлімін басқарған газет бетінде іргелі еңбегіне берілген бағаның Ақаңның көзі тірісінде жарияланбағанын ғана айтамыз. Көңілге бір жұбаныш – сәл кешігіп басылғалы тұрған бұл мақаланың енді-енді қолға алынатын ақселеутанудың алғашқы жарияланымы ретінде қадірі арта түсетіндігі.

Редакциядан



Еңселі елдің ең алдымен көзге түсер қасиеті өз тарихының ұлттық-мемлекеттік, саяси-әлеуметтік, мәдени-рухани тұжырымдамасын көш түзегендей буып-түйіп, бас-аяғын жинақтап отыратындығында. Мұндай тұжырымдама біртұтас этнос үшін уақыт көшінен қалмау, дұрысы сол көштің қозғаушы күшіне айналуына керекті рухани азығын қамдап алу үшін қажет. Кеше кім едің, бүгін қандай күйдесің, ертең қалай болады? Бұл сауалдардың кез келген халықты ұдайы толғандыратындығы ғана емес, бір-бірінен ажыратылмай, бірлікте пайымдалатыны да қапысыз шындық. Жұртшылықтың жады мен санасының жинақталып, бір арнаға құяр тұсы ұлттың біртұтас бірлік идеясы болса, ол идеяның рухани азығы осы сауалдарға берілетін жауаптардың түйінінде жатыр.

Әлбетте, алдағының не болатынын дөп басып, дәл айтатын ешкім жоқ. Ондай сәуегейлік орын алған жағдайдың өзінде тарихи шындық пен болжам іс жүзінде бір-бірімен қабыспауы әбден мүмкін. Сөйте тұра өткен тарихтың себебі мен салдары саналатын бүгінгі күннің жай-күйіне қарап кез келген халық келешекке көз тастайтыны анық. Болашақтың бейнесін жұртшылық біз қаласақ та, қаламасақ та қоғамның бүгін ұстанып отырған тарихи тұғырнамасынан, саяси-әлеуметтік қарым-қатынасынан, қоғамдық болмыс-бітімінен өрбітіп алатынын өмірдің өзі көрсетіп отыр. Тарих сабағына жүгінер болсақ, этнозерденің бүгінгі ахуалы ертеңгі күнге деген алаңдаушылық тудырмауы тиіс. Бұл – ұлттың ұйысуына тікелей әсер ететін, оның іргесін бекемдеуіне немесе шарасыздықтан (бәлкім, мәңгүрттіктен) ыдырауына әкеліп соғатын саяси-идеологиялық үдерістер.

Әрине, кез келген тарихи тұжырымдама объективті тарихи шындыққа негізделуі қажет. Онсыз қоғамда бұрмалаушылық, өзімшіл өктемдік, сөйтіп, этнозердеге үстемдік орнай бастайды. Өктем ұлтта мұндай тұжырымдама көбінесе өзімшілдікпен жасалатын болса, бодан елдерде шектеу мен тыйым-тежеуге ұшырайтыны жасырын емес. Бұған әлем тарихынан мысалдар жетіп артылады.

Демек, тарихи айғақтарға негізделетін тарихи тұғырнамалық пайымдаулардың қоғам үшін аса мәнді екенін, анығы ғылыми ой-пікірдің қоғамның жай-күйіне қатысты өрбитінін, осыған сәйкес ғылымның қоғам айнасы екенін анық аңғарамыз. Тарихи тұғырнама этнос табиғатымен қосақтала тұжырымдалады және ол қалай болған күнде де, саяси-әлеуметтік жай-күйді айтпағанның өзінде, ең алдымен кісінің кісілік ұстанымына қатысты екені даусыз.

Бүгінгі ой тәуелсіздігі орнаған ортада қалам ұстаған адам қай тақырыпты қалай қаузаса да еркі бар. Әсіресе, жеке бір ауылдың, ауданның, сол деңгейдегі бір адамның, болмаса жекелеген ру-тайпаның мән-жайын тәптіштеп баяндап, әдемі әшекейлеп, түрлі түсті суреттермен безендірген кітап көп. Бір әулет, бір ру үшін қымбат дүние саналатын ондай қалың кітаптар қатпар-қатпар тарихымызды түгендемесе де ұлтқа зияны жоқ, ана тіліміздің насихаттаушысы болғанын көңілге медеу қыламыз. Тек әйтеуір ұлттық мүддені аяқ асты етпесе болды да. Ал шындығына келгенде, онсыз да дүкендерде селдіреп тұрған қазақша кітаптардың ішінен ұлт сүйсініп оқитын, халқымыздың зердесіне ой салатын ғибраты күшті, тарихи шындығы күмәнсіз жақсы кітап тауып оқу қиындап барады.

Бұл ахуалдың, бір жағынан, этнозерденің әлі де игеріліп болмаған жай-күйі мен қазіргі тәуелсіз бітімі ғылыми пайымдаулардың шындап тезіне түспегенін аңғартса, екіншіден, жеке зерттеушінің ұлтқа қатысты ұстанымының да мәні зор екеніне күмән қалдырмайды. Сөйтіп, көңілің қалап, ақылың құптайтын жалпы ұлттық сұраныстың өтеуін іздейсің...

Соңғы жылдардағы қоғамдық-гуманитарлық ғылым салаларындағы осындай сұраныстың өтеуіне тұрарлық еңбектердің бірі ғана емес, бірегейі ретінде қазақтың дәстүрлі мәдениеті мен этностық болмыс-бітімінің терең зерттеушісі, белгілі ғалым, жазушы, этнограф, фольклортанушы Ақселеу Сейдімбектің «Қазақтың ауызша тарихы. Шежірелік деректерді пайымдау» (Астана, 2008. – 728 бет) атты іргелі зерттеуі атап өтуге лайықты деген ойдамын.

Қазақ оқырманына жол тартқан бұл кітап – ұлттық құндылықтарымызды қызғыштай қоритын зерттеу ғана емес, сол құндылықтарды этно-графиялық және этнологиялық ғылымның қазіргі жетістіктері тұрғысынан тарихи шындыққа сәйкес шынайы түрде саралап беретін еңбек. Оқырманын бей-жай қалдырмайтын, тұжырымдамалық мазмұны тереңге тартқан, қазақтың дәстүрлі қоғамын тарихи-тұрғыдан зерттеуде ауыр жүк арқалаған бұл еңбектің XXІ ғасырдың басында «Әупірім, Тәңір» деп дүниеге келгені бір жағынан сүйінші сұрарлық қуаныш сезімін, екіншіден, уақыттан ұтылған істің көңілге аздаған өкініш ұялатқанын айту керек-ті. Сүйінші сұрайтын жері – кітаптың айтар ойында даралық сипат, даналық келбет, қазақтың дәстүрлі қоғамы мен мәдениетінің ғылыми бағасын берудегі кеткен есені қайтару бар. Өкінетініміз – осындай сипаттағы еңбек ең болмағанда тәуелсіздіктің алғашқы жылдарында дүниеге келсе, бәлкім, сонан бері қоғамымыздың этнозерделік тұжырымдамаларының ұлттық салмағы әлдеқайда арта түскен болар ма еді деген ой.

Кітапты оқып шыққанда алдымен аңғарғанымыз ғылыми тұжырымдаманың мейлінше дәстүрлі қазақ қоғамының табиғатынан туындап, аса мол деректерге арқа сүйеуі, Қазақ хандығының құрылуы барысындағы көшпелі қоғамның құрылымдық жүйесі, рулар, тайпалар, жүздер түзілімінің саяси, әкімшілік-территориялық, мемлекеттік, шаруашылық-кәсіптік негіздемелерін жіпке тізіп, қолмен қойғандай жаңаша пайымдаулары болды. Тағы да ойға оралғаны – кеңестік дәуірде қазақ халқының өткен тарихи көшпелі қоғамының шынайы келбеті туралы мұндай еңбек, біріншіден, партиялық цензурадан өтпеген болар еді, екіншіден, түрі ұлттық, мазмұны социалистік деп келетін таптық ұстаным тұрғысынан айыпталып, ұлтшылдықтың айғағы ретінде мансұқталған болар еді дейтін ұлт тағдырының уақыт тезіне түскен кейпі болды.

Бұлайша өткенге қарайлаңқырап, болмаған істі болғандай етіп баяндауымызда себеп бар. Қазақтың ру, тайпа, жүз дейтін ұғымдарына кеңестік ұстанымның аямай шеңгелді қолын салғаны соншалық, әлі күнге дейін бұл ұғымдар ғылыми ой-пікірден үстін шығып, қарапайым оқырманды айтпағанда, кейбір зерттеушілердің өзі бұл мәселеге үрке қарайтыны жасырын емес. Өз тарихымыздан жеріну деген осы болар. Осы тұста «Қазақтың ауызша тарихына» қарап отырып, қазақ елінің тәуелсіздік туы астында төл тарихымызға деген тұғырнаманың өзгергендігі ғана емес, тарихи әділдік пен объективтіліктің ғылыми зерттеулерде әдістемелік жағынан да, әдіснамалық жағынан да іс жүзінде басшылыққа алынып, жүзеге асқанын тағы бір рет атап өту артық болмас.

Мәселенің бетін ашып алайық, қазақтың көшпелі қоғамына қазіргі ғылыми-мәдени тұрғыдан ден қойғандағы мақсат ру-тайпалық жүйені дәріптеп, оны қайта тірілту емес. Ондай жүйені дүниеге әкелген және арқа сүйеген қоғам келмеске кеткен. Мәселе қазақ этносының қалыптасуына және дербес мемлекеттік құрылымының іргетасын берік ұстауына айрықша қызмет еткен құбылыстың тарихи-саяси мәнін, төл тарихымыздың қабырғалы кезеңіне әділетті баға бере отырып, Ақаңның сөзімен айтқанда «көшпелілер қоғамына негіз болған ру-тайпалық жүйенің сол кездегі киеленген (сакрализация) сипатын» ашып көрсетуде. Сол арқылы өз тарихына менсінбей, қомсына қарайтындардың көзқарасы мен пиғылына тойтарыс беруде.

Кез келген қоғамның және дәуірдің этнозердесінде біріктіруші діңгек идеясы (центральная идея терминін Ақаң осылай қазақшалаған) болады. Онсыз мемлекеттік тұтастыққа негізделген этностың ғұмыры ұзаққа бармаса керек. Ондай діңгек идея сол дәуірдің, сол қоғамның саяси-мәдени, әлеуметтік-экономикалық өзгешеліктері мен құрылымынан келіп шығатыны және сол ортаға қызмет ететіні күмәнсіз. Қазақ хандығы аясындағы рутайпалық жүйенің де осындай қажеттіліктен, көшпелілердің этноәлеуметтік табиғатынан туындағанын біле тұра оның қазіргі тыныс-тіршілігімізге, идеологиялық ұстанымымыз бен қалпымызға сай келмегеніне қарап өткен тарихымыздағы мәнін де жоққа шығаруға себеп жоқ. Қазіргі рушылдық пен жүзшілдік пиғылдар, жекелей алып қарағанда, бүлінген дүниенің сынықтары мен ұшқындарын өз мүддесіне лайық малданудың көріністері ғана.

Ал енді қазақ ғылымында тарихқа да, мәдениетке де қатысты өзімшіл өктем тұжырымдама бұрын-соңды болған емес, бұдан кейін де бола қоймас. Себебі мұндайдың тарихи алғышарттары қазақ қоғамына мүлдем жат. Шектеу мен тыйым салудың жайына келетін болсақ, оның зардабын қазақтың ой-зердесі тартудай-ақ тартты. Ақаңның кітабында осындай идеологиядан әбден қаймығып қалған көшпелі қоғамның тарихи жай-күйі мүлдем жаңаша тұжырымдалып, XV ғасырда Қазақ хандығының құрылған күнінен бастап жаңа мемлекеттің іргетасын бекемдеу үшін рулық, тайпалық, жүздік құрылымдардың жаңадан түзілгендігіне бұлтартпас дәлелдер келтіріледі. Кейінгілерге осындай туыстық, генеологиялық жүйе қатып қалған қаңқа сияқты көрінгенімен, Қазақ хандығы құрылған тұста ыдырап жатқан ру-тайпалардың ең алдымен тарихи тамырластығын ескере отырып топтастырылғандығы тарихи шындыққа сай. Бір ғажабы, мұндай құрылымның іс жүзінде басқа (кірме) тайпалар мен руларға да құшағы ашық болғаны, оларға тұтас этнос ішінен ақылға қонымды орын табылатыны дау тудырмайтын деректермен бекемделеді. Сөйтіп, қоғам тарапынан қабыл алынған мұндай жөн-жосықтың, жол-жоралғының, ата-баба дәстүрінің жолға қойылу себептеріне зерттеуші этнозерденің тұтастығын қамтамасыз ететін идеологиялық тетік ретінде қарайды.

Әрине, әрбір ру, тайпа, жүз деңгейлеріндегі түзілімнің өткен-кеткен тарихында қаншалықты дәрежеде шарттылықтың барын, оның ауқымын нақтылы өлшеп-пішу қиын. Бірақ қомақты екені даусыз. Оған кітапта келтірілген түрлі ру-тайпалардың, жүздің құрамында кездесетін ортақ ру-тайпа атаулары, тіптен басқа түркі халықтарының ішінде жүргендігі дәлел бола алады. Бәрі де туыстық жүйе сияқты көрінетін бұл түзілімнің ішіне түрлі себебі мен дәлелін тауып қосылатын, тіпті кейде қосылмайтын ру-тайпалардың туыстық жүйесінде белгілі бір дәрежеде шарттылық орын алған болса, ол шарттылықтың ортақ этнозердеге сай мемлекеттік ұстаным ретінде бекемделіп отырғанын болжауға негіз бар. Онсыз этнозерденің бірлігін қамтамасыз ету мүмкін емес. Себебі, ең алдымен, сол ру-тайпаның мүшелері, сосын былайғы көпшілік туыстыққа, ататекке қатысты қисынды-қисынсыз дәйектемелерді (көбіне миф, аңыз, әңгіме түрінде) қабылдай бермесе керек-ті. Шарттылық салт-дәстүрмен, жол-жоралғымен, жөн-жобамен, этикалық нормалармен, тіпті кейде наным-сеніммен бекітіліп отырған. Бала асырап алу, бала алмастыру, асықты жілік ұстату, құдандалы болу, қыздан туған ұлға енші бөлу, кірме руға шежіреден орын беру, ата текті ортақтастыру, т.т. сияқты үрдістердің бәрі мифтік, аңыздық, тарихи, діни ұғымдармен дәйектелетін болған.

Сонан осыншама тамырластық пен туыстықтың түпкі мәні Ақаңның пайымдауынша былай болып шығады: «Дәстүрлі қазақ қоғамында туысқандық жүйе деген, әрбір жеке адамды тұтас этножаралыммен сабақтастыратын, жай ғана сабақтастырып қоймай, әрбір жеке адамға этностың бір мүше екенін терең сезінетін, сол арқылы жалпы этникалық туысқандық жүйені әркімнің жақсы білуін өмірлік мұқтаждыққа айналдыратынын, нәтижесінде «қарға тамырлы қазақ» деп аталатын біртұтас этнос аясындағы барша тіршілік-әрекетті реттеп отыруға тегеурінді ықпал ететін және әлеуметтік қатынастардың барлық деңгейлері мен типтеріне бірдей қатысы бар этноақпараттық кеңістік екені біршама сараланды» (181-бет).

Қазақ халқының біртұтас бөлінбейтін этнос екендігін құрамындағы рулар мен тайпалар түзілімінің тарихын зерделеу арқылы көз жеткізген Ақселеу Сейдімбек ұлттың болмыс-бітімін, өзіндік сипатын, мәдениеті мен дүниетанымын жете түсіндірудің табиғи-тарихи кілтін тауып, ру-тайпа төңірегіндегі небір алыпқашпа әңгімелердің түпкі мәніне нүкте қойды деген ойдамыз. Бір кезде этникалық тұтастық тұрғысынан зерделенген ру-тайпа бірлестігінің бүгінгі қалдығы арагідік қисынсызды қиыстыратындай әсер қалдыратыны рас. Заманы басқа жүйенің ХХІ ғасыр табалдырығында ағайын арасындағы сыйластықты, аралас-құраластықты, үлкенді құрметтеуді, туысқа қайырылымдықты, құда түсуді реттеуге септігін тигізері сөзсіз, бірақ ұлтты бөлшектеуге әсте жол бермейтін, керісінше, «қарға тамырлы қазақ» сұраса келе бір-біріне ағайын, туыс, бауыр, құда-жекжат болып шығатынын әрбір қазақ түсінуі шарт. Себебі көшпелі қоғамның ұлттық-мемлекеттік жаралым (организм) ретіндегі жүйесін бүгін жеке мүддеге сай үзіп-жұлқып кәдеге жарату, сыпайылап айтқанда, қара бастың қамын күйттеу.

«Ал шындығына келгенде бұл жүйенің түпкі мәні де, қызметі де Ақаңның пайымдауында мүлде басқаша тұжырымдалады: – мемлекеттік-құқықтық тұрғыда далалық демократияға негізделген билік жүйесі орныққан; – әлеуметтік-құрылымдық тұрғыда әулет – ата – ру – тайпа – жүз деп келетін әкімшілік-аумақтық сатылы тұтастыққа құрылған; – материалдық-өндірістік тұрғыда ру-тайпа аясындағы «ауыл» немесе «қауым» деп аталатын әрбір ұжымдық бірлестіктер өзін-өзі толық қамтамасыз еткен; – этномәдени тұрғыда әлеуметтік қатынастардың барлық деңгейлері мен типтерін тұтастандыратын ақпараттық кеңістігі қалыптасқан (96-бет).

Мұны көшпелі өмір-салттың аясында аса тиімді, қоғамға қалтқысыз қызмет еткен тұтас жүйенің тарихи тұжырымдамасы деп түсінген жөн.

Бұл ретте көшпелі қоғамды қан тамырындай байланыстырып жатқан бірыңғай ақпараттық кеңістік туралы да айта кеткен орынды. Түптеп келгенде, бұл – көшпелі қоғамның этникалық тұтастығын қамтамасыз ететін ақпараттар жиынтығы деген сөз. Жұртшылықтың идеологиялық мәні зор мәселенің төңірегінде ғана ұйысуы мүмкін екенін ескерер болсақ, онда көшпелі елдің көңілінен шығатын әрі халықтың бүтіндігін қамтамасыз ететін бірден-бір ақпараттық мәлімет өзіңнің кім екенің (жеті атаны білу), қай елден тарайтының және исі қазаққа қай жерден қосылатының дейтін мәліметтер ең маңызды сауалдарға айналады.

Осы жерде орайы келгенде айта кетейік, отырықшы шаруашылыққа сәйкес территориялық тәртіппен жіктеуге көшпелі қоғамның табиғаты мүлдем көнбейді. Арғы дәуірлердегі құлашы кең, өрісі ұзақ көштің жазда Орал тауларына, Сібір өзендеріне дейін, қыста Шу, Сыр бойына дейін жазылып қоныстанатынын ескерсек, ақпараттық кеңістікті реттеудің бірден-бір тиімді жолы рулық-тайпалық түзілім болып шығады. Мұндайда жолаушы қай жерден емес, қай елден екенін ғана айта алса керек.

Бірыңғай ақпараттық кеңістік ұғымы, біздіңше, барлық ауызша да, жазбаша да деректерді тұтастай қамтиды. Себебі қазақтың этникалық болмыс-бітімі оның тарихына қатысты шежірелік мағлұматтармен ғана шектелмейтіні анық. Ұлттың дүниетанымын, әдет-ғұрпын, көркемдік таным-түсінігін, арман-қиялын, жүріс-тұрысын, наным-сенімін, моральдық-этикалық нормаларын, шаруашылық кәсібін, т.б. айғақтайтын аңыз-әңгіме, өлең-жыр, дастан, толғау, ғибратты сөз, миф, ертегі, қысқасы, былай дейтіні жоқ, бәрі-бәрі этнос табиғатынан өрбиді. Осындай көл-көсір ауызша дәстүр ғана көшпелі халықтың тұтастығын, оның жаратылыс-табиғатын, мінез-құлқын, дүниетанымын бірыңғай өрісте ұстай алады. Сонда ғана Ақаңның «жер бетінде этномәдени болмысы біртұтас жалғыз ұлт болса, ол – қазақ ұлты» (4-бет) деген тұжырымын іс жүзінде қамтамасыз еткен пәрменді күш, бір жағынан, осы айтылған кең мағынадағы бірыңғай ақпараттың жиі алмасуы мен ортақтығына ұйытқы болған көшпелі өмір-салты. Ұлан-ғайыр даланың тұтастығы ол заманда тек осылай ғана жүзеге асуы мүмкін.

«Қазақтың ауызша тарихы» қамтыған мағлұматтардың дені шежіреге қатысты. Олай болатыны заңды да. Дәстүрлі ұғымда тарихтың тікелей баламасы осы шежірелік деректер. Сол үшін де зерттеуде бірыңғай ақпараттық кеңістік ұғымы іс жүзінде шежірелік мәліметтермен шектелген. Бұған қосып-аларымыз жоқ.

Дегенмен, осынша ақпараттық жүйенің жүгі ауызша айтуға және таратуға жүктелгендіктен оның бітімі мен салмағының басқа қоғамдық ортадан түбірлі айырмашылығы барын да айтқан жөн. Ауызша шешен сөйлеу, сөздің байыбына бару, өз жадынан бір-екі ауыз болса да өлең шығару сияқты қасиеттер қоғамның әрбір мүшесінің үйреншікті әдеті саналған. Ал сөзге дес беру, бір ауыз сөзге тоқтау, сөзін жерге тастамау, сөзден ұтылып қалмау, сөздің парқын пайымдап отыру сияқты ұғымдар кісінің кісілігін, тектілігін айғақтайтын қоғамдық нормаға, моральдық-этикалық қарым-қатынастардың көрсеткіші мен куәсіне айналды. Кез келген жолаушының ататек сұрасқаннан кейінгі қадір-қасиеті оның сөзіне қарап пайымдалғанын сол ауызша деректердің дені айшықтап тұрады. Сөйтіп, поляк саяхатшысы А. Янушкевич айтқан «аққан селдей, ескен желдей ағыл-тегіл сөздің» тербелген бесігі көшпелі қоғам қарым-қатынас құралы тілді өнер дәрежесіне көтерді. Бұған өткен ғасырларда қазақ даласын кезген ондаған ғалымдардың, саяхатшылардың, мәлімет жинаушылардың, тілмаштардың, тіптен түрлі мақсатпен жүрген әскери адамдардың да деректері куә. Олардың бұл көрініске назар аудармағандары сирек.

Қазақтың ауызша сөз өнері түр, жанрлық құрамы жағынан әлемдік фольклордың алдыңғы сапында екендігі, оларды тек көркемсөз өнері ретінде қарастыруды айтпағанның өзінде, тарих, этнография, тіл, философия, құқық, дін, этика, эстетика, педагогика, психология сияқты пәндердің ұлттық тарихи дереккөзі сол ауызша мұрадан бастау алатыны қазір күмән тудырмайтын шындық.



Туғанда дүние есігін ашады өлең,

Өлеңмен жер қойнына кірер денең,



– деп Абай атамыз айтқандай, бесік жырынан жоқтауға дейінгі адам өмірінің рухани салмағы сөзбен өрілетіні – сөз қадірін бағалаған қоғамның жемісі.

Ақселеу Сейдімбек – фольклортанушы ғалым. Сол үшін де ол қазақтың шежірешілдік дәстүрі мен сөз өнерінің табиғаты бір-бірімен тарихи тұрғыдан салғыластырылып қарастырылса ауызша тарихтың көркемдік (немесе шарттылық) жағы мен тарихи деректік сипаты жан-жақты ашыла түсетінін жақсы біледі. Әрине, бұл жағдайды кітаптың өн бойынан біртіндеп аңғаруға болады. Дегенмен, қиял мен шындықтың, шарттылық пен тарихилықтың арасын әдістік және әдіснамалық тұрғыдан ажыратып алуы қажет еді деп санаймыз. Себебі қазақтың ауызша тарихының шындығы қайсы, ойдан қосылған қоспасы қайсы, оның үстіне өз уақытында шындықтың өзі деп қабылданған мифтік, киетектік (тотем), аңыздық қисындардың өткені мен бүгінгісінің ара жігін анық ажыратып алу үшін де әдістік және әдіснамалық ұстанымның бетін ашып алу керек еді. Бұл мәселенің біраздан бері қазақтың өткен тарихына қатысты қай жағынан алып қарасақ та арнайы пікірталасқа түсетін уақыты пісіп-жетілді. Ру, тайпа, ел, жер-су туралы ұдайы жарық көріп жатқан зерттеулер мен деректердің ұзын-ырғасынан оқушы түгілі кейбір зерттеушінің өзі ненің не екенін, яғни дерек шындығын ғылыми тұрғыдан ажыратудан қалып бара жатыр.

Түптеп келгенде, шежірелік дәстүр – халықтың өз тарихына деген көз-қарасы мен тұжырымдамасының жиынтығы. Ал халықтың көзқарасы мен тұжырымдамасында қашанда шарттылықтың орын алатынын кез келген зерттеуші білуі тиіс.

Осы жерде мына мәселені атап өткіміз келеді. Өз ортасында шежірелік деректердің тарихи шыншылдығы мен мәліметке қанықтығы тұтастай алғанда дау тудырмаған, тудырса тездетіп реттеліп отырған. Ұжымдық сүзгіден өтіп, жұртшылыққа кеңінен тарау үшін алдымен шежірешіл, аузы дуалы ақылман адамдардың мақұлдауынан өткен деп болжауға негіз бар. Себебі, шежірелік деректер еріккеннің ермегі ретінде айтылатын әңгімелердің сортынан емес, ол жеке индивидтің, ру-тайпаның тап бүгінгі күнгідей куәлік құжатының қызметін атқарғаны күмән қалдырмайды. Сондықтан ойдан-қырдан құрастырған қойыртпақ қисын бұл жерге жүрмейді. Барша жұрт мақұлдаған, шүбәсіз, тарихтың баламасы саналған нұсқа ғана сақталған. Бұл жерде біз Ақаңның «...ру-тайпалық жүйе тек генеологиялық құрылымның ғана айғағы емес, ең бастысы, ру-тайпалық жүйе көшпелі өмір салттағы ұлттық-мемлекеттік жаралымның әлеуметтік ахуалына, саяси-идеологиялық ұстанымына, мәдени-рухани қалпына тұғыр (фундамент) болған» деген пікірімен толық келісеміз.

Дегенмен, бұл жағдайдан, жоғарыда айтқанымыздай, шежірешілдік дәстүрде шарттылық жоқ деген ұғым тумауы тиіс. Шарттылық бар және ол толып жатқан себептерге байланысты орын алған. Біріншіден, зерттеу нәтижесіне қарағанда, Қазақ хандығы құрылғанға дейінгі кезеңнің генеологиялық түзілімі мейлінше ықшамдалған және қазақ қоғамының этногенездік ұстанымына сәйкес өзгертілген, екіншіден, бұрыннан бар ру-тайпалардың түзілімі жаңадан қайта қаралып, жаңа құрылымға лайық қайта жасақталған, үшіншіден, мифтік, киетектік, ілкіаталық (первопредок), мәдени қаһармандық (культурный герой) тұлғалар дәрежесіндегі ата-бабалар байырғы тотемдік, антропоморфтық (жартылай аң, жартылай адам), діни-мифологиялық, наным-сенім сипатында сақталған, төртіншіден, кірме рулар, аттас ру-тайпалар, ұранға шыққан аналар, қыздан, асырап алған баладан тарайтын рулар, жүзге кірмейтін ру-тайпалар сияқты түзілімдердің астарында генеологиялық принциптен гөрі этнос тұтастығын қамтамасыз ететін «шарттылықтың» ізі бар.

Мұның бәрі, түптеп келгенде, қазақ қоғамының ішінде жүрген ру-тайпалардың қай-қайсысын да сыртқа теппей, ішке тартқан этнозерденің ұстанымын айғақтайды. Бұған тегеуріні күшті ру-тайпалардың өз тегін мықты аңыз атадан, мифтік, діни, байырғы тарихи қаһармандардан таратып алатынын да қосуымызға болады.

«Қазақтың ауызша тарихы» еңбегінің көтерген жүгін газет мақаласы көлемінде түгел сөз етіп шығу мүмкін емес. Ауызша тарихты рет-ретімен тарататын шежірені жетік білетін, өтірікті өрге бастырмайтын дала ділмарлары мен шешендері, данагөй қариялары көшкен елмен бірге кетті. Дәурені өтіп, оралмасқа бет алған көштің ең соңғы легіне Ақселеу Сейдімбектің де ілесіп үлгергені бұл еңбектің шынайы сипатын қамтамасыз еткен. Сол үшін де көшпелі қоғамның жоқтаушысындай әсер қалдыратын Ақаңның көзбен көрген, құлағы естіген, қолмен жиған деректері асқан бір ыждағатпен, перзенттік махаббатпен қат-қатымен баяндалады. Көшпелі қоғам сізді еріксіз өзіне ынтық етеді. Бұл – зерттеушінің қалам қарымы, туған ортасына деген ыстық ықыласы.

Көшпелі салттың қаймағы бұзылып, ат үстінде жүрген қазақтың қайсар рухы жаншылғанда отарлаушылар еркіндікті ғана алған жоқ, ата кәсіп пен көшпелі салтты да түсініксіз тіршілікке айналдырып жіберді. Жойдасыз ашаршылықтар, қырғын-сүргін, жер ауа көшу сияқты зобалаңдардың қазақ тарихында еселей түсуі де содан.

Бүгінгі ұрпақ қазақтың өткен дәуірінің тарихи түйінін дұрыс ұғынуы керек. Елін, жерін сүю, мәдениеті мен тілін қастерлеу өз халқынын тарихын жақсы білуден және оны мақтан тұтудан басталады. Ру-тайпа ұғымын әркімнің қолжаулығына айналдырмай, бөлінбейтін біртұтас этностың бөлшегі екенін, алдымен тұтас этностық сананың қашанда жоғары тұратынын кез келген қоғамның мүшесі білуі тиіс. Бұл – біздің егемен еліміздің бүгіні мен ертеңі үшін, ұлттың ширығуы үшін аса қажетті тарихирухани алғышарттар.

Қазақтың бір-біріне ағайын, туыс, бауыр болып келетіні, баршаға деген бауырмалдық сезімі, ешкімді де жатсынбай құшағын ашатыны – атадан қалған мұра.

«Қазақтың ауызша тарихының» қазіргі қоғамға беретін үлгі-өнегесі де осында.





АРНАУ ӨЛЕҢДЕР





Хамит Ерғалиев





ЖІГІТ БОЛСАҚ, ШІРКІН-АЙ, АҚСЕЛЕУДЕЙ!




Жігіт болсақ, шіркін-ай, Ақселеудей,

Сыр-сымбаты, өнері жақсы өлеңдей.

Бір шытпайды-ау қабағын тұла бойда

Тұнып тұрған білігі жатса еленбей.



Зәуде бұны болжаған бір данышпан

Жіті көзді қырандай қырдан ұшқан:

Ақ селеуді білуші ек аса күшті

Желге басын таранып ырғалысқан.



Самалға да ақырын сілкінетін,

Шаң жуыса шашағын сүртінетін.

Тотығудың орнына құлпыратын

Күн қақтаса күмістей, шіркін, етін.



Арша да емес ақ селеу, терек те емес,

Кең жазықтан басқаны ол керек демес.

Дидары сол дағдылы даламыздың,

Тағдыр оған демеген кенеттен өс.



Ұлға біреу бергенде бұл есімді,

Айғайламай ал деген үлесіңді.

Данышпан деп білем сол азаншыны,

Ер есімі шыққан соң үйлесімді.



Күйдіре алмас күннің де көзі қақтап,

Ойы да аппақ, пейілі, өзі де аппақ.

Бұны айтпасам, ақты мен қара десем,

Жарытпас бұл жаладан өзін ақтап!..





Сырбай Мәуленов





БҰҒЫЛЫ МЕН ТАҒЫЛЫ




(Ақселеу Сейдімбекке)



Бұғылы тауда көк мұнар,

Тағылы тауда көк шынар.

Ән менен күйге бөленген

Өзіңдей таулар жоқ шығар.



Төгіп бір өткен жауынды

Тал түсте шөлдеп ішіп күн;

Кезгендей сенің тауыңды

Бүркіті Иманжүсіптің.



Тербейсің жанды әлдилеп,

Бөбектей алып алдыңа.

Жайлауға жаңа Мәди кеп,

Жаңа бір әнді салды ма?



Абыздай ойды толғайсың,

Жүрекке жыр боп орнайсың.

Бұғылы, аман болғайсың,

Тағылы, аман болғайсың.





Сырбай Мәуленов





АҚ КӨЙЛЕК




(Ақселеуге)



Тағат тұтпай,

Қаладан күттім әкемді.

Аппақ бұлттай

Ақ көйлек маған әкелді.

Көйлегім қандай –

Жаңадан жауған ақ қардай!

Тұрайын қалай

Балаларға енді мақтанбай?!

Соғыстың кезі,

Көйлек жоқ ондай ешкімде,

Судырайды

Су жаңа көйлек үстімде.

Он күн киіп,

Көйлегімді жудырдым.

Анама айтып,

Арқанға керіп ілдірдім.

Бұзаудан қорықтым

Көйлегімді жеп қояр деп.

Кім ойлапты

Кесапат құйын соғар деп?!

Соқты кеп құйын,

Ойда жоқта бас салып,

Ілулі тұрған

Көйлегімді қашты алып.

Қуа да бердім

Құйынның қалмай соңынан.

Ақ көйлегім шағала болып

Ұшып бір кетті қолымнан.

Жан дәрмен кетіп,

Жете алмай бір кез құладым.

Жер тепкілеп,

Көйлегімді ойлап жыладым.

Құйын жоқ енді,

Бағамын ізін қадалып.

Ақ көйлекпен бірге кетті

Ақ көйлекті балалық.





Кеңшілік Мырзабеков





АҚ КӨЙЛЕК


(Ақселеуге)



Қаладан маған әкелген көкем ақ көйлек,

Жұп-жұқа сәтен, өзіме ғана шақ екен.

Ойлайтын едім дәл мұндай мата жоқ қой деп,

Киер ем күнде... ауылда, әттең, көп той жоқ.



Түймесі қандай, тігісі қандай жап-жатық,

Қақпақша жаға қондырған сырма зер қатып.

Айтқа бір кидім, тойға бір кидім... анада,

Мектепке киіп барамын күзде – ең бақыт.





Көйлегім менің көңілімдей аппақ қылаусыз,

Жамауы да жоқ, жасқауы да жоқ құраусыз.

Ызадан бірде жарылып кете жаздадым,

Киіп апты інім, қияңқы неме, сұраусыз.



Көйлегім менің өзіме ғана өлшенген,

Киер ем күнде, ұяламын тек жеңешемнен.

Үйде адам жоқта барамын айна алдына,

Бозбала болып қалдым-ау деймін, сенсең мен!



Алтыншы біткен, жетінші класс баласы,

Бозбала болса, бар оған кімнің таласы?

Көршінің қызы көз астыменен қарайды,

Көйлегім шығар көз жауын алған шамасы.



...Жаздыгүн еді. Жағалай қонған көлді ауыл,

Шаңқай түс еді, аңызақ соққан талма бір.

Қаңырық түтеп, шаңытып кеткен – шөпшіміз,

Алдыға шай кеп, ала бергенде сәл дамыл...



Шар ете қалды жерошақ жақтан жеңешем,

Тағы бір әйел, тағы бір дауыс ересен.

Жамырай шығып: «Ойбай да ойбай!» – деп қалды,

Деп қалды-дағы сең соққандай боп тоқталды.



«Қайда әлгі құрық?! Қайда әлгі сырық?!» дегенше,

Қара жер төсін қақ жарып шыққан еменше,

Шуда да шуда, буда да буда түтіні

Қаратпай бетті сатырлап жанған селеуше...



Үйріліп соғып, ирелең қаққан айдаһар,

Табаны – жерде, кекілін – көкте ойната,

Жұтарын жұтып, жұтпасын сілкіп демімен,

Бір үйірім құйын жолының бәрін жайрата...



Қап-қара бұлттай қанаты келіп тигенде,

Жүгіріп шықтым жүрегім соғып үйден де.

Жеңешем маған айқайлап қалды бір демде:

«Белдеуге кірді... көйлегіңді де ілгем де!..»



«Көйлегім!» – дедім, кеудемді жүрек бір тепті,

«Көйлегім!» – дедім, маңдайдан терім бұрқ етті.

Көйлегім менің, ақ сәтен аппақ көйлегім,

Қап-қара топас құйынмен қалай бір кетті?



Көйлегім менің көңілімдей аппақ қылаусыз,

Көйлегім менің жамаусыз еді, құраусыз.

Көйлегім таза, көңілімдей аппақ мүлкімді

Жоғалтам қалай, жіберем қалай сұраусыз?!



Қарабет құйын құлдилап төмен жөңкіліп,

Соңынан мен де өшкенше өкпем ентігіп,

Жеткізбей маған көңілімдей аппақ көйлегім,

Бозбала болдым. Балалық көңілім мертігіп...





Қайрат Жұмағалиев





КЕЗІҢ БҰЛ КЕМЕЛ ТОЛЫСҚАН




(Ақселеу Сейдімбекке)



Қарға тамырлы қазаққа қадірлі

Сенің бұл басың,

Жерден пішіп алғандай –

Тұрпаты бөлек тұлғасың!

Алпысқа келсе алшаңдап

Ақселеу сынды марқасқа,

Жайдары жырдың шашуын

Қайратың неге бұлдасын?!



Бойына біткен өнері сан салалы

Һәм сан тарау,

Ақселеуімді туғызған

Аяулы өлкем Арқам-ау!

Айтуға оңай болғанмен,

Боямалы мынау жалғанда

Таланттың жүгін

Оңай ма

Алпыс жыл бойы арқалау?!



Күніміз түсті, Қайтейік,

Өтпелі деген заманға,

Бір емес –

Екі қоғамда Күн кешу –

Тозақ адамға.



Бірақ Сен

Күйдің құдіретін келесің ұғындырумен

Күй тартқан күйшілеріне:

«Ән салшы...» – дейтін наданға.



Алты асқарыңа шарықтап,

Кезің бұл кемел толысқан.

Сайладың жайлауыңды

Сен Шабыты шүйгін қоныстан!

Прозашы,

Ақын, Сазгерсің,

Жорналшы да өзіңсің!

Осынша өнер

Бойыңда қалайша ғана тоғысқан?!



Құдайым берген үлесің мол

Несібе – ризық – талқаннан,

Баянды доссың –

Кезің жоқ тар кезеңдерде жалтарған!

Сөйлеп бір кетсең шешенсің –

Ескі билердей толғайсың,

Тыңдаған құлақ бақытты –

Қызыл тіліңнен бал тамған!



Тұра да алмас, Ақселеу,

Шежіре кеудең шешілмей,

Аузыңнан шыққан лебізің

Самалдай желпіп, есілмей.

Ұлықтап ұлыс-ұлтыңды,

Сом оймен сомдап келесің,

Көкірегің тұнған қазына –

Өнердің жәрмеңкесіндей.



Асқан жоқ сенен сұңғыла

Бірісің Өзің білгірдің.

Таңғалып, таңдай қағамыз –

Қаншама істі үлгердің!

Бел буып, Білек түрініп,

Ғылымға бара қалып ең,

Бір ғылыми институттың

Шаруасын Өзің тындырдың!



Тартысқан тірлік заңы да –

Мылтықсыз майдан қан қасап...

Мұндайда

Дәрмен емес пе –

Көңілімізді аңдасақ?!

Қайысса-дағы қабырғаң

Хақың жоқ қабақ шытуға,

Өзіңдей озық пендесін

Айдайды тағдыр алға сап!



Мінезің жайлы, Ақселеу,

Толқыны бұйра Есілдей.

Қоңырқай күндер сен кешкен –

Көңілдің көлеңкесіндей.

Ойланып барып түйгенім –

Қазіргі жасың ғажайып –

Шұғыла-нұрға мас болған

Қыркүйектегі бесіндей.



Жүз жаса десем өзіңе

Тапқырлық болмас ол да аса,

Оған да бір күн жетерсің –

Жасаған ием қолдаса.

Мәніссіз жүзің не керек?!

Тілеуім –

Дарқан дарынсың,

Құдайым берген сан қырлы

Өнеріңменен мың жаса!





Қайрат Жyмағалиев





ЖЕЗТАҢДАЙ




Рух жайлы

Әңгіме қозғалғанда,

Шын айтсақ,

Дәп өзіңнен Озған бар ма?!

Тәрізі –

Сары майдан қыл суырған

Жезтаңдай шешендерден

Сөз қалған ба?!



Сөйлесең –

Лебізіңе ұйып қалып,

Интеллектуалдығы

Биік халық

Келеді біраздан соң

Өзді-өзіне

Естерін

Әзер-әзер жиып барып.



Білмекке

Әрқашан да құмартасың,

Таусылып

Талапсызға сын артасың.

Сағы сынған жандарды –

Серпілдіріп,

Меселі қайтқандарды –

Қуантасың.



Ақселеу!

Тыңдаушыңды алдандырып,

Жақауратқан емессің

Жалған күліп.

Қаламгердің ішінде

Орның бөлек – Тауып айтып,

Қоясың толғандырып:



«Туғызған Оны –

Ұлан Дала біздің,

Күйлерін тыңдап,

Талай алағыздым.

Арманы жоқ – Айтарын

Айтып еткен Құдіретті

Құрманғазы бабамыздың!»





Жүрсін Ерман





ДАЛАМДАЙ ДАРХАНЫМ, ТЕҢІЗДЕЙ ТЕРЕҢІМ




Алаштың ардағы – Ақселеу Тарақты,

Тәңірім өзіңді текті етіп жаратты.

Сояудай сорайған бойыңа болайын,

Айналып кетейін көзіңнен қарақты.



Даладай дарханым, теңіздей тереңім,

Дүлдүлдей жүйрігім, өгіздей кереңім.

Сұңқардай сұңғылам, жібектей жұмсағым,

Қасымда жүрсең де сені іздей беремін.



Қызырың қолдасын, аруақ жебесін.

Уызға жарыған марқасың, кебесің.

Халықтан барлығын үйреніп алдың да,

Халыққа қайтадан үйретіп келесің.



Дәстүрдің білгірі, салтыңның сақшысы,

Заманның заңғары, тарихтың хатшысы.

Кейде біз ойлаймыз – Геродот ақсақал

Болған-ау, сірә, деп Ақаңның атшысы.



Аңызын естісең – көңілің толғандай,

Көш құлаш уәжі көкейге қонғандай.

Көсілтіп сөйлейді көненің тарихын

Жорықта Жошының жанында болғандай.



Айтыса кетсеңіз – уәжбен жығады,

Бекерге дауласпа – боласыз кінәлі.

Ақаңда шақша көп – бірі сол шақшаның

Құнанбай қажыдан қалған боп шығады.



Көңілдің төріне орнатып Абайды,

Ақаңның жүрегі талайды қалайды.

Ыңылдап айтқанын жұрт әнге балайды,

Дыңылдап тартқанын жұрт күй деп санайды.



Ақаңның білмейтін бәлесі шамалы,

Пайдасы тимейді, жоқ және залалы.

Құнығып кіріссе – қияды барлығын:

Суырып береді, сыпырып алады.



Дүние жалған ғой, қызықтап тоймайсың,

Ойнамас ойынды бекерге ойнайсың.

Баскетбол секілді ойынды ойнаса,

Алдына жан салмас еді-ау деп ойлайсың.



Жүзіңнен көрінбей архивтің азабы,

Үстіне қонбайды тарихтың тозаңы.

Кәдірбек білмесе, біз қайдан білейік:

Қай уақта оқиды? Қай уақта жазады?



Айдынның төсіндей жарқырап аймаңдай,

Айтуды білмейді бір сөзді ойланбай.

Қолында таяғы, маңқиып жүреді –

Фәнидің тірлігін тындырып қойғандай.



Тәңірі көрмесе, айтқандай, күпірлік –

Ақаңа арнауды осымен бітірдік.

Сәкенді көрмедік, алайда Ақаңның

Соңына ергенге етеміз шүкірлік.





Жyрсін Ерман





ҚАЛЖЫҢ ҚАЛТА




(Ақселеу Сейдімбекке)



Күректеп таппаса да ақша елеулі

Жомарт деп жұрт айтады Ақселеуді.

Сыртынан сұлулардың сүйінгендей

Таниды әсем әнді, жақсы өлеңді.



Күмбездер келбетіне көзі қанық,

Сөйлейді аңыздардың сөзін анық.

Айтады тас ғасырдың шежіресін

Келгендей тас ғасырға өзі барып.



Тозаңның сүртіп тарих басқышының

Таратып тау мен тастың ашты сырын.

...Қарайды Дзержинскийдің тұлғасына

Өзімнің емес пе деп тас мүсінім...





Темірхан Медетбек





ДҮНИЕДЕ ҮШЕУ ЖҮР...




(Төлен Әбдік, Ақселеу Сейдімбек, Дулат Исабек туралы)



Біреуі

Өзінің ішіне кіріп,

Сөйлеген сайын күшіне кіріп –

Үшеу жүр.



Біреуі жұртты

Өзіне магниттей тартып,

Біреуі арсыздарды

От пен өрттей шарпып,

Біреуі аңыратып

Қобызын тартып –

Үшеу жүр.



Біреуі шынардай,

Біреуі қырандай,

Біреуі ұрандай!

Қалай тұрамын

Оларды құп алмай?



Уақыт деген де

Аяқ пен қол ғана емес,

Сана мен тілге түсетін

Кісен ғой.

Сол кісен кескен сөздерден

Қан сорғалатқан

Үшеу ғой.



Ойлары өрттей

Үшеу бұл.

Үш рет айтылатын

Ант пен серттей

Үшеу бұл.

Жердің құнары,

Еддің құтындай

Үшеу бұл.



Рухтың ырысын қайнатқан

Ошақтың бұтындай

Үшеу бұл.



Дүниеде үшеу жүр !





Cерік Ақсұңқар





ТӘҢІРГЕ ҒАНА БАС ИІП...




(Ақселеу Сейдімбекке)



Мұртымыз көкке шаншылып,

Таусылып,

Өзек ашылып, Сөйлейікші бір!

Тәңірге ғана бас иіп, Дөйлейікші-дүр!



Жерге кен шашылмасын мұрт

өмірі,

Ұлтыңның бұлттан да әрі жүр

көңілі.

Алаштың өзі – жерде, Тәңірі – көкте,

Арада – өзіңді ерткен Күлтегіні!



Өр жаққа өру де – сын,

Өлу де – сын,

Бекзат Ұл – шаңырақтың төріндесің.

Көктегі Тәңірден басқа түк те

Құрттай боп көзімізге көрінбесін.



Шіриді бұ дүние жоқ та құны,

Шірімес не бар дейсің оттан ұлы?

Мүңкімей,

Аңқылдап бір лебіз айттық,

Естіп тұр оны да анау

Көк Тәңірі.



Ғаламзат – түркіге жат. Пауэрі де.

Адамзат арбалмай тұр мәуеліге.



Сол құрттың салып кеткен бар думаны

Қорқыттың жетпейді бір әуеніне!



Аспаннан Күн ауғанда, Ай қарасын –

Ақ сүттей жарық қылып

айналасын. Ашқанда, аузымыздан

Күн көрініп,

Алашты аппақ сәуле аймаласын.



Ғұн едік Күннен туған өзіміз де,

Естілген Көк Тәңірдің сөзі бізге.

Күнікей Қыздан басқа

Күн астынан

Тірі жан көрінбей тұр көзімізге.



Табанды тіліп қалың ақ шағылы,

Арбайды Алла Нұры,

Бақша Жыры.

...Үдере көшіп бастан Түн Дәуірі,

Мінекей, келді Күннің патшалығы.



Мұртымыз көкке шаншылып –

Жерге емес,

Құрайық елде кеңес, белде кеңес.

Қазтуған,

Ақтамберді, Дулатқа да

Тәңірі мұндай күнді берген емес!





Серік Ақсұңңқар





СЕНДЕЙ БОЛСЫН АЗАМАТ!




(Ақселеу Сейдімбекке)



Жүзіңдегі нұр сынды,

Дарының да ғажап-ақ.

Сегіз қырлы, бір сырлы,

Сендей болсын азамат!



Асыл сөзің дертке де ем,

Көсіл тағы нұр төге!

Қара өлеңді зерттеген

Ғалымдығың бір төбе.



Қаламгерсің қарымды,

Қолың жомарт беруге.

Екпініңмен арынды

Келіп қалдың елуге.



Композитор, күйшілік

Белеске де бой ұрдың.

Далаң жатыр исініп

Дүбіріңнен тойыңның.



Нардың жүгін тасыдың,

Елдің қамы мазалап.

Алшы түсіп асығың,

Алшаңдай бер, азамат!





Несіпбек Айтұлы





АҚСЕЛЕУ ҚЫРЫҚТА




Уақыт деген біреу бар

Жаққан отқа күймеген,

Атқан оқ та тимеген.

Қылышынан қан тамған

Ханға басын имеген.

Заман да заман, заманның

Төбесінде билеген.

Табанына түскенді

Саз балшықтай илеген.



Сары атанның өркешін

Жапырайтқан бұл уақыт.

Сан атаңның желкесін

Опырайтқан бұл уақыт.

Ойшылдардың төбесін

Тоқырайтқан бұл уақыт.



Ойсыздардың төбесін

Қоқырайтқан бұл уақыт.

Тұлпарлардың тұяғын

Тұқыл еткен бұл уақыт.

Сұңқарлардың қияғын

Мұқыл еткен бұл уақыт.



Ақа, келдің қырыққа,

Уақыт көнбес ырыққа.

Тұратұғын жылқы емес

Бұғалық пен құрыққа.



Қырықтың да қырқы бар,

Іші менен сырты бар.

Биік пенен аласа,

Үлкен-кіші тұрқы бар.

Жақсы менен жаманы,

Азаматы, қырты бар.

Кезіп жүрген құйыны,

Найзағайлы бұлты бар.

Біреулердің аспанға

Ширатылған мұрты бар.

Біреулердің арқасында

Майға толы ұрты бар.

Қайсыбірін айтайын,

Өзіңіздей ерлердің

Көкейінде жұрты бар!



Қырық деген білгенге:

Аталы сөз басы ғой,

Алтын ердің қасы ғой.

Сәкендер мен кешегі

Ілиястың жасы ғой.

Көк аспаннан жай тартқан

Көк сауырдың тасы ғой.



Ағытып ой тиегін,

Тыншымайтын дер шағың.

Халқың үшін сүйегің

Сырқырайтын дер шағың.

Арғымақтай шабылып,

Зырқырайтын дер шағың.



Ақ бурадай шабынып,

Бұрқырайтын дер шағың!



Асқар таудың аршасы,

Азаматтың наршасы,

Сен келді деп қырыққа,

Келіп отыр, мінеки,

Ағайынның баршасы.



Тіл ұшынан май тамған,

Айтса, батыл айта алған.

Қолындағы қаламы

Су жорғалай тайпалған.

Домбырасын қозғаса,

Күй теңізі шайқалған.

Алған адам шақшасын

Қимай, әрең қайтарған.

Ақа, сірә, қайда бар

Дәл өзіңдей майталман?!



Қазақ сіздей жігітті

Сегіз қырлы деуші еді.

Сізге бірақ жүрмейді

Өткендердің өлшемі.



Терең екен сырыңыз,

Байқауға оны жарасам.

Сегіз емес қырыңыз,

Тоғыз екен, санасам:

Журналист һәм жазушы,

Тарихты қазушы.

Үңгірлерге тоқтаушы,

Күйдің жоғын жоқтаушы.

Өрімші әрі балташы,

Композитор, карташы!



Сыр ақтарып бір кезден,

Күбірлескен күмбезбен.

Жалбыз егіп кенішке,

Қаршадайдан қыр кезген.

Қазақтарды осындай,

Күбірлескен күмбезбен,

Сақта, құдай, тіл-көзден!



Құлжасындай арқардың,

Айдынындай шалқардың,

Тұрпатына қарасам,

Дәл өзіңнен артар кім?!



Құтты болсын тойыңыз,

Орындалсын ойыңыз!

Алты ай қысқа бітпесін

Тойға сойған тайыңыз!



Артық айтты демеңіз,

Көкке жетсін төбеңіз.

Бала-шағаң аман боп,

Босамасын шегеңіз!



Ашық-жарқын қабағы,

Асқа толы табағы.

Таңға жуық келсең де,

Дайын тұрар тамағы,

Зыр жүгірген жеңгемнің

Ойылмасын табаны!



Шаршадым-ау демейсің,

Жортуылға жөнейсің.

Сызғаныңыз азайып,

Жазғаныңыз көбейсін!



Қырық деген күзге кеп,

Ойнақтадың құлындай.

Тілегім бар тізбелеп

Айтатұғын мынадай:



Елуіңде ерен боп,

Алпысыңда берен боп,

Жетпісіңде жер тарпы

Бәйге атындай елеңдеп.

Сексеніңде сері боп,

Тоқсаныңнан желіп өт.



Бұл өмірдің, байқасам,

Еңісі мен әрі көп.

Байқап басты шайқасам,

Бекітетін мөрі жоқ.



Ар жағын да көрерсіз

Кетпесеңіз пері боп!

Өзің жайлы сөйлесем,

Сөзім қалай сұйылсын?

Жетер енді қой десем,

Одан сайын құйылсын.

Осы отырған халайық

Төріңе әр кез жиылсын!

Ал сол үшін алайық,

Шөлдегендер сүйінсін!





Несіпбек Айтұлы





СЕНДЕ БІР АСАН ҚАЙҒЫ




(Ақселеу Сейдімбекке)



Алпысқа келіп қапсың, асыл аға,

Отыз жыл біз ергелі қасыңа да.

Тауыстың көз майыңды ақ қағазбен,

Үңіліп туған жердің тасына да.



Тербеген тал бесігін кең даласы,

Ұлтыңның сенсің нағыз бел баласы.

Домбыра, қобыз үні емдемесе,

Қазақтың жазылар ма жан жарасы?!



Еңіреп қаршадайдан елім дедің,

Жақсымен жалғыз дәнді бөліп жедің.

Ағайын арасына сызат түссе,

Дәнекер жүрегіңмен желімдедің.



Пәленің бастан кештің не түрлісін,

Заманның қожаңдатып шоқындысын.

Қолыңа таяқ ұстап келе жатсаң,

Ахмет Байтұрсынов секілдісің.



Жел өтсе іргемізден жалаң қабат,

Ертеңге көңіліміз алаңдамақ.

Арман не артыңдағы асау толқын

Түзесе көштің бетін саған қарап?!



Емес пе бақ пенен сор егіз деген,

Уызын тағдыр саған емізбеген.





Ақселеу атың машһүр болғанымен,

Сен де бір Асан Қайғы жоқ іздеген.



Бойымен, ойымен де заңғар аға,

Өзіңсіз ортамызда сән бола ма?!

Алыстан мен мұндалап көрінетін

Асқар тау жарасады кең далаға!





Серік Тұрғынбекұлы





АҚАҢ, АҚАҢ – АҚСЕЛЕУ




Өлең де өзің, Жыр да өзің,

Кім жаба алар күн көзін?..

Күмбір-күмбір домбыра,

Күңгір-күңгір күмбезім!



Ақ сақалы – селеудей,

Ақ таяғы – емендей.

Достары ылғи – Бек, Сұлтан,

Дулат пенен Төлендей.



Байлыққа да көз ілмей,

Байқозының көзіндей.

Үйінде отыр анасы,

Айбозымның өзіндей.



Ой-хой, дүние, Ой, неткен?!

Туа салған көйлекпен.

Тарихымды таратқан,

Шежіремді сөйлеткен.



Жанарында – түнгі аспан,

Жұлдыздармен ымдасқан.

Қылау түскен жанына

Қылқобызбен мұңдасқан.



Арулармен арбасқан

Ақ білекке жармасқан.

Алпауыттың дәл өзі –

Алпыс рет қар басқан.



Ойымен кім санасқан,

Бойымен кім таласқан?!

Ардақтының дәл өзі –

Артық туған Алаштан.



Басқа кім бар, аташы,

Бос кетпеген батасы.

Асанәлі – өз досы,

Асан Қайғы – атасы.



Бір-ақ сөзбен тындырар,

Дау-дамайға кім құмар?!

Еміренсе – ел жылар,

Күңіренсе – күн жылар.



Аты-жөнін сұрасаң,

Атақ-даңқын құрасаң,

Беу, дүние-ай,

Келіпті-ау

Әр заманға – бір Ақаң!





Ерік Асқар





ХАЛҚЫҢА ӘРБІР СӨЗІҢ ЫРЫС БОЛДЫ




(Ақаңның 60 жылдығына)



Серісің «Сарыарқам» деп ән қайырған,

Шешенсің бал төгілген таңдайыңнан.

Білімі болмаса егер бой теңесер

Әр қазақ сүйе алмайды маңдайыңнан.



Су шайқап, жел долданып жұлғанда да

Былқ етпес жартастайын тұрған дара.

Төзімің – сахабаның сабырындай –

Қыңқ етпес Мұхтар ағаң ұрғанда да.



Кез келген оба, қорған, мазардың да

Тарихын қаза алдың да, жаза алдың да,

Тарқаттың әр ауылдың шежіресін –

Бар қазақ өскендейін көз алдыңда.



Елінің ен жайлауын, кең өрісін

Межелеп беретұғын дерегісің.

Танисың әр төбесін, сай-саласын –

Далаңмен бірге жасап келемісің?



Кешегің бүгінгімен жалғасқасын,

Қиялың қалай шалқып,

алға аспасын?! Насыбай үгіп беріп Құнанбайға,

Тоқаның ерттегесін Тайқасқасын.



Халқым деп атқарарсың ірі істерді,

Халқыңа әрбір сөзің ырыс болды. Арқаңды,

Алашыңды сүйген үшін Желкеңе

Желтоқсанда қылыш төнді.



Сан рет дау-дамайға қалған басың,

Әлі де арыла алмай армандасың.

Қасыңнан ел қашқанда жалғыз панаң –

Жан досың – Құлқыбайдың Ғабдолласы.



Төреңнің теріс келсе жарлығы да,

Жас қыздар кінә тақса шалдығыңа,

Ұмытып кетсең де үйде шақшаңызды,

Кінәлі... Кәдірбек қой барлығына.



Кезің жоқ кем түсіріп орталаған,

Қашанда алдың базар тарқамаған.

Алпысың, жетпісің не, сексенге кел,

Сары атан елдің жүгін арқалаған.



Алдыңнан өнер біткен қашар емес,

Келесің хас батырдай жасап егес.

Мағжандар «Ахам» десе Ахметті,

Еріктің «Ақасы» да осал емес.





Өмір Кәріпұлы





АЛАШТЫҢ АҚСЕЛЕУІ




Жүйріктей белі талмас арда күрең,

Халқының тыныстаған арманымен.

Озғындап аламанда дара шапқан

Дәл сендей тұлпар текті бар ма күрең?



Тауымның қыранысың,

Шыңдағы шынарымсың.

Алашым, ұлтым десе

Езіліп тұрады ішің.



Жел күреңім, Сәнді керім.

Елім деп еміреніп, Елжіредің.



Ұлтыңның қасиетін ұлықтайсың,

Тексізді бұра тартқан құрықтайсың.

Қазақтың мұңын мұңдап, жоғын жоқтап,

Намысқа суарылған қылыштайсың.



Бастаудың мөлдіріндей,

Даламның кеңдігіндей,

Бабаның бәсіресі

Кісесі, белдігіндей.



Айтары шын, Жайсаңымсың,

Шыңдалған шарболаттай

Қайсарымсың!



Шерлісің нарқобыздай аңыраған,

Сыршылсың мың бұлақтай жамыраған.

Алаштың Ақселеуі, ақсұнқары,

Өзіңсің нағыз қазақ, нағыз адам!



Қобыздың үніндейсің,

Нақысты күйімдейсің.

Арналы өзендейсің

Ағысы білінбейтін.



Біртуарым, Нұр-шуағым,

Танбасын шабысынан

Жыр-пырағың!





Хамит Жаманұлы





ЕЛУГЕ ЕЛГЕ ЕЛЕНІП КЕЛДІ ЖАСЫҢ




Ақтаудың шың, қия, құз, жартастары

Секілді ақындықтың жыр бастауы.

Тербетіп сырлы сезім бесігіне

Маған да шабытты бір ой тастады.



Сүйкімді қыз күлкілі бұлақтары,

Желегін жалау етіп құрақтары.

Ойда елік, қырда құлан, көлінде аққу,

Қалықтап биікте мұзбалақтары.



Сол таудан шыққанда күн көтеріле,

Беріліп ұшқыр қиял жетегіне,

Жас жігіт тұрушы еді ойға шомып,

Қой жайған көк майсалы етегіне.



Айырмай сонау шыңнан екі көзін,

Ұнатып әсемдіктің сол бір кезін,

Қияға қанат байлап ұшатындай,

Алаулап әлденеге бала сезім.



Қарайтын шың басына көп қадалып,

Жаны жай табарлықтай бір нәр алып.

Қол бұлғап өтуші еді ақша бұлттар,

Жанарын жас жігіттің нұрға малып.



Кейде бір күй төгіліп көкірекке,

Құшағын айқара ашып төңірекке,

Ақтаудың кең өлкесін оймен шарлап,

Самғайтын қыран құс боп биік көкке.



Көп күндер содан бері кеткен өтіп,

Жыр туды жүрекке нұр мөлдіретіп.

Өмірді қойдан бастап, ойға көшіп,

Аршынмен азаматтық буын бекіп.



Жазушы болды, ғалым елге әйгілі,

Саңлақтай жеңіп алар бас бәйгені.

Халықтың көкейінен орын алды

Бірге өтіп соларменен әрбір күні.



Ол жазды шежірені, саралады,

Тірілтіп аруақтарды, бабаларды.

Куә қып тау мен тасты, өзен-суды,

Жалықпай кең өлкені аралады.



Ол жазды тәтті жырды, әсем әнді,

Көңілге қонымды етіп аса мәнді.

Жетелер ақыл-ойдың тереңіне,

Оқыған әр жүректе әсер қалды.



Қазақтың тозаң шалған қара өлеңін

Тірілтіп, сілкіп-сілкіп келтірді өңін.

Халықтың ой-арманын содан тапты,

Өткенде нені көксеп, не дегенін.



Ол жазды күмбездерді, кенішті де,

Не сыр бар жер астында, жер үстінде?

«Тауға біткен жалбыз» бен «Хикаялар»

Шертіліп өрнектелді жыр пішінде.



Ол жазды сұлу қыздың күлкісін де,

Саятшы жігіт алған түлкісін де.

Далада қылқобызбен нар идірген,

Тылсымды теңдесі жоқ күй күшінде.



Ол жазды, әлі талай жаза бермек,

Жабыдай қалмақшы емес жолда терлеп.

Күн құшып, айды аймалап шырқауы хақ,

Қанаты қажымастан қияға өрлеп.



Кестелеп сөз маржанын тіл үйірген,

Ардақты азаматым ел сүйінген.

Ақтаудың аттап өтіп қия-құзын,

Алатау көрінесің биігінен.



Жаңаарқа сүйінішің, демеуің боп,

Айтатын жақсы тілек, емеурін көп.

Мақтанып халқың бүгін отыр, міне,

Қол соғып, «Көп жаса, Ақселеуім!» деп.



Мінбер ғып азаматтық мұнарасын,

Елуге елге еленіп келді жасың.

Халқыңның құрметіне бөлене бер,

Қаламың шабытынан жаңылмасын.





Еркін Игенберлин





ЕЛУГЕ КЕЛДІ АҚСЕЛЕУ




Ақселеу, есіңде ме, білесің бе,

Ал менің бүгінгідей жүр есімде.

Бір ұзын, бір қысқа боп сен екеуміз,

Әсте бір жалықпаушы ек күресуге.



Қайқы бас керзі етікті сырғанатып,

Қар суын үстімізден сорғалатып,

Көктем келсе, Сарысудан балық аулап,

Сақпанмен жүруші едік торғай атып.



Көп еді-ау балалықтың басты арманы,

Қилы екен өмір-тағдыр дастарханы.

Алматының алмасы сені әкетті,

Жібермеді мені елдің «бешбармағы».



Шеруде ел қатарлы досың да жүр,

Өзгерсек, жылдар жылжып, тосын ба бұл?

Екеуміз ғашық болған шұнақ қыздар

Немересін жетелеп осында жүр.



Ал, міне, сен де елуде, мен де елуде,

Хақ Тәңір өміріңе өң беруде.

Бал дәурен сағымданып елестейді

Өзіңді жылдар өтіп көргенімде.



Жайсаң боп туған жерге танылып кеп,

Тойыңа елің жатыр ағылып кеп.

Қырдың ақ селеуіндей әлжуаз ұл,

Оралдың атажұртқа ақиық боп.



Аямай өміріңнің күн тізбегін,

Тарихын елдің талмай күнде іздедің.

Тылсым болған бабалар мазарының

Күңгір-күңгір сөйлеттің күмбездерін.



Саналыға тұнған сыр бұл бір жалған,

Сағымда да сырлар бар бұлдыраған.

Ежелгіге үңіліп, бүгінгіге,

Шашу шаштың асылдан «Мың бір маржан».



Еліңе мәрт көңілің теңіз болып,

Ойыңа халық сыры негіз болып,

Жұртыңа сөз сөйледің абыз болып,

Күмбірлеп көкірегің қобыз болып.



Өзіңе риза бүгін байтақ елің,

Келеді әлі де көп айта бергім.

Жетпіс, сексен жасқа сен келгеніңде

Мен жыр жазсам, япыр-ай, не айтар едім?!



Тәңір басқа не жазса көрелік те,

Болашаққа имандай сенелік те.

Өмір жетсе жүйелі сөз табылар,

Ләйім, сол қарттық жасқа келейік те! Аумин!





Еркін Игенберлин





АҚСЕЛЕУ ДОСҚА




Мақтанамын, бәйтерек досым шынар,

Көкірегімнен ақ ниет жосылсын ал.

Бірге өскен балалық шақ қапты-ау артта,

Елестейді ішінен жасыл мұнар.



Ақселеу, сағынышпен лапылдаған

Жаңаарқаң сәлем айтып жатыр саған.



Шаң жұқпас шашасына Құлагерім,

Өмірін кешіп жүрсің саналы ердің.

Саржайлау, саумал самал Сарыарқаның

Сары уыз сағынышын ала келдім.



Ел-жұрттың ақ батасы арманда бір,

Барлығы ыстық сәлем жолдап жатыр.



Жас болдық, гүлжелек боп желкілдедік,

Еңбекшіл ең табанды, сертің берік.

Бір ұзын, бір қысқа боп сайрандаушы ек

Штепсель, Тарапуньке секілденіп.



Ақтаудың шыңдарында шаңқылдаған

Қырандар сәлем айтып жатыр саған.



Жазушы, профессор, сазгер болдың,

Халқыңның шежіресін зерделедің.

Зерттедің көне мұра хикаясын,

Дөп басып сыршыл тарих пернелерін.



Зиялы қауым сені мақұлдаған,

Жан досым, сәлем айтып жатыр саған.



Нұр жауды Жаратқаннан талабыңа,

Артыңда алты қыр тұр, қарадың ба?!

Зымыран жыл қалайша зуылдаған,

Алпысқа кеп қапсың-ау, о, дариға!



Аққу-қаз сұлу көлде қаңқылдаған,

Сырнайлатып сыр жолдап жатыр саған.



Достым-ау, ғылым тілін таба білген,

Тойыңа келдім игі хабарыңмен.

Бала-шағаң аман боп, жасай бергін,

Қоса ағарып бәйбішең Оралыңмен.



Байғозыдай бабаңның болған батыр

Ұрпақтары құттықтау жолдап жатыр.



Қаламың небір сырды кестеледі,

Игілік пен ізгілік көксегені.



Алпысыңа тағы алпыс жалғасқай да,

Ардақты қазағымның Ақселеуі!



Бата алған жалпақ елден парталасым,

Ниеті қабыл болсын алты Алаштың! Әмин!





Еркін Игенберлин





АССАЛАУМАҒАЛЕЙКУМ, АҚСЕЛЕУІМ!




Ассалаумағалайкум, Ақселеуім,

Саржайлауда бірге ойнап өскен едім.

Лауреаттық марапат құтты болсын,

Нобельге де жетеді деп сенемін.



Егеменмін кең жатқан арқа-басым,

Осындай заман көрдік, парталасым.

Мен – бозторғай жырлайтын елдің ерін,

Сен болдың мақтанышы алты Алаштың.



Мен қалайша сен жайлы жырламаймын,

Күншіл, қулар кездессе қылма уайым.

Саңғырудың шыңынан түлеп ұштың,

Жартасына бір қоншы Гималайдың.



Ер жігітке бақ енші тұрақтаған,

Ел-жұртымның алдында сыр ақтарам.

Мемлекеттік жүлде мен Нобель жүлде

Екі арасы, жобамша, бір-ақ қадам.



Қорқатын кезі емес қой ақтаңдақтың,

Неменеге күмілжіп сақтанбақпын?

Сен лауреат болды деп естігенде

Мен қуанып, бөркімді аспанға аттым.



Солай-солай, ақиық Ақселеуім,

Том-том кітап сөреңе текшеледің.

Құдай жар боп, Нұрсұлтан қуаттаса,

Эверстке ту тігер деп сенемін.



Тәңір берген өнерді бұлақ дерсің,

Қиындыққа кездессең сұрақ дерсің.

Бәрін айт та, бірін айт, Ақселеуім,

Құдайым ұзаққа ұшар қуат берсін! Әмин!





Сайын Назарбек





АҚСЕЛЕУДІҢ АЛПЫСЫНА




Інілігі – бір жылға толар-толмас,

Ағалығы елу жыл болар-болмас...

Мен білетін Ақселеу ерекше жан,

Бірге жүрген таныстай ғасыр жолдас.



Еңсе қандай – Оқжетпес шоқысындай,

Дауыс қандай – зеңгінің тотысындай.

Көкірегі ән мен жыр, күйге толы,

Құрманғазы, Бетховен нотасындай!



Даналығы – Жиренше өзі дерсің,

Зердесі ме – тарих көзі дерсің.

Атам қазақ болмысы өз бойында,

Сандалаған Сайынның сөзі келсін.



Құтты болғай, ау, Ақа, алпысыңыз,

Сол жылдардың, Құдай бар, жартысы біз!

Енді жеттің қоймаңа, береріңе,

Болғай ылғи жеңісті тартысыңыз!





Свет Оразаев





АҚСЕЛЕУГЕ ЖҰБАТУ ХАТ




Көгінде ән боп гүлдеп, түледі Жәнібек,

Көңілі көлдей, құрметтің еді Жәнібек.

Бақыты жанып, енді-енді келген бабына

Бағыттан таймас бір беттің еді Жәнібек.



Сәулелі көшін шыңға сүйеді Жәнібек,

Самалды сәтке шын ғашық еді Жәнібек.

Шындықтың сөзін шыңырау тұстан шым-шымдап,

Суыртпақтайтын сырласың еді Жәнібек.



Көңілсіз шақтың таба білетін бір емін

Жәнібек еді тілеулесің де тірегің.

Ініңдей еді, піріңдей еді ол сенің,

Өзің де оған пайғамбар сынды пір едің.



Емшектес жандай едіңдер, сірә, Анық бұл,

Анығын бүгін ақжелең халқың танып тұр.

Екеуің кейде шежіре сырын шерткенде,

Қалатын еді-ау айызы жұрттың қанып бір.



Жеткізбей оны думанды сәтке аз күндік,

Тоңмойын тағдыр үлгерді-ау жасап азғындық.

Еркесі болған елінің және өнердің

Серкесі болған жолдастан өстіп жаздың жұп.



Тажал тағдырдың отына өстіп жанды-ау шын

Жүсекең шалдай жайсаңдар ісін жалғаушың.

Қос жанарынан шығарды-ау сол кез лықсытып

Қан араласқан жасыңды, бәлкім, жан даусың.



Басыңды көтер, Езілте бермей еңсеңді,

Бырт етпе – ғұмыр кімге де болса өлшеулі,

Жәнбек болмас аш тырнағына тағдырдың

Ілініп кеткен азаматың да ең соңғы.



Ертелі-кеш бір бізге де кезек келмей ме?

Өшерміз, бәлкім, алпысқа жетпес деңгейде.

...Бірнеше күннен, Бірнеше сағаттан кейін

Өлермін деген сезімде жүрем мен кейде.



Жақсылық күтіп, Мөлие қарап аспанға,

Сезіммен осы емеспін әсте сасқан да.

Не етер ем егер тырапай ассам жер құшып,

Қырыққа жетпей, қырықтан жаңа асқанда?



Құдайға шүкір!

Елуді артта қалдырғам,



Елудің өзі бір кезде мені зар қылған.

Бір кезде анау отыз бен қырық дейтінің

Құрық салдырмай, есімнен мүлде тандырған.



Шығатындай-ақ шойқара көрдің қойнынан,

Сөйледім білем шеңберден сырттап ой мынау.

Артық-кем сөйлеу арқылы, бәлкім, өзіңді

Жұбатып емес,

Жыларман етіп қойдым-ау.



Қайда да қашан қуат-күшіңді кемітпек,

Жылауды доғар,

Босаңсығаннан не бітпек?

Мынаны түсін, өмірін бастар екінші

Жәнібегіңдей біртума дарын өліп боп.



Екінші өмір – мәңгіге өлмес өнері,

Арқалы әні,

Айшықты сөзі өрелі.

Есалаң етіп естен тандырар шақта да

Өз еншісіндей есінде сақтар ел оны.



Қастерлі мынау халқыңның ұлы – Жәнібек,

Туады әлі-ақ даңқыңның күні, Жәнібек.

Еселеп артар болашақта да өзіңдей

Қазынадай асыл алтынның құны, Жәнібек.



Сен десе оның жаны жоқ еді, Ақселеу,

Өзіңмен үндес Жәнібек еді, Ақселеу.

Баршамызға да ортақ жан еді Жәнібек,

Ортақтастырдың зарыңа мені, Ақселеу.





Свет Оразаев





АРҚАНЫҢ АҚСҰҢҚАРЫ




Үнсіздіктен үрпие үркем бүгін,

Үндемей қалар болсам, бұл – кемдігім.

Бір шындық: бардай менің Ақселеуден

Бар болғаны үш-ақ жас үлкендігім.



Бұл жаста көрген жоқпын тым аз бейнет,

Ақынның ойламаңдар мұңы аз ғой деп.

Бейнетқор бола жүріп, мен өзіңнен

Бұрындау тоздырыппын біраз көйлек.



Бұрындау жыр-додаға қосылдым да,

Қағынып... ерте «шөкті» көшім құмға.

Қайырлап көшім құмға, айналдырдым

Көгілдір көңілімнің хошын мұңға.



Жұрдай болған адамдай қазынадан

Талай сәт жаным сол кез азынаған.

Ақтық үшін «айқасқа» түсе жүріп,

Ақыры өз ортамнан ажырағам.



Тұрмай бір қолын «құдай» созып көктен,

Жүргем солай боларын сезіп көптен.

Безіп кеткем мен сөйтіп өз ортамнан,

Елімнің төрт бұрышын кезіп кеткем.



Дос азайып «Бір көмек берсек...» деген,

Астанадан амалсыз мен шеттегем.

Төбемді сол кезеңде Алакөлден, Тамдыдан,

Ақжайықтан көрсеткен ем.



Десем де «Қашан, қалай оңып бағам?»

Қайда да маған бақыт жолықпаған.

Керісінше, кетіпті-ау түрме, зона

Ұзақ жылдар бойына болып «панам».



Сол тұста қазылардай көрім менің,

Ұзақ мезгіл жоғалдым, көрінбедім...

Еліндемін мен енді Сейфуллиннің,

Ақселеу туған жердің төріндемін.



Азап көрген жан үшін ғажап-ақ бұл,

Мынандай ой да мені мазалап тұр:

Баяғы сары бала – Ақселеуім,

Міне, бүгін қастерлі азамат бір.



Бәлкім, өзін бәзбіреу түсінбей жүр,

Ал өзімнің аяулы кісімдей бұл.

Елу жас тірлігінде-ақ тұла бойы

Саф алтынмен қапталған мүсіндей бір.



Мұндай ұлды армандап ата-бабам,

Ұзақ сәт, бәлкім, шөлдеп, қаталған.

Бәлкім, «Алтын асықтай бала екен...» деп

Жұрт өзін бір кез текке атамаған.



Жұрт көзі келбетіне тойынардай,

Сол бала дана бүгін бойы нардай.

Саф алтынмен «қапталған» азаматтың

Десеңші бәрінен де ойы қандай?!



Мұндай жан некен-саяқ кездеседі,

Оны тек санасыздар сезбес еді.

Ұшқыр қалам иесі – ол дейтінің,

Ол дейтінің – сүбелі сөз көсемі.



Оның ойы – мөп-мөлдір бұлақ анық,

Сол бұлақтан шөл басар мына халық.

Айналайын халқына Ақселеуді

Бере салған «құдайдан» ғұлама ғып!



Беретұғын әлі де жемісі мол

Тұлпар ұлын тәңірге телісін ел.

Мен үшін ол кандидат, доктор емес,

Дап-дайын академик мен үшін ол.



(Жалғай қап кел шумақты қиырменен,

Ойымды өрбіттім сол күйінде мен).

Мен енді «Тіфә, тіфә! Тілім тасқа!»

Дей қалып, сөзді былай түйіндер ем:



Шығып жүр үнім кейде аса бәсең,

Қайтады қашан есем? Қашан өшем?

Бақытты мен көрмеген, мен көрмейтін

Көріп үлгер, ұзақ жыл жаса да сен!



Риза болмай кейде қолдағыға,

Кірісіп жүргендеймін... жол қамына.

Бақытты мен көрмеген, мен көрмейтін

Арттағы жырым көрсе болғаны да!





Кеyесжан Шалyаров





ЖУРНАЛИСТ ДОСЫМА




(Ақселеу Сейдімбековке)



Опыр да топыр ойлардан тауып төтені,

Белгісіз үйге келері қашан, кетері.

Ақ боран шашын дударлап тұрсын әманда,

Ақбөкен жортқан жондарды басып кетеді.



Жылқысын бағып, көкжалды соққан күлікпен,

Жылқышы оның сырласар досы күліп кең.

Кездескен шақта туысқа балап тілдесед

Қырық бесінші жылғы шопан жігітпен.



Ботакөз көл мен бұйырғын белдер сыралғы –

Жайдары ән мен жаз құшақтардың тұрағы.

Салиқалы ой мен сапарды тілеп шынайы,

Саятты көрсе саңлағы болып тұрады.



Жылдарға жалғас жырларға толы жүрегім,

Осындай болуды өзім де аңсап жүремін.

Бұлбұлдан бұрын ояну оның әдеті

Болатын күні сессия менен пленум.





Бақтыбай Аманжолов





АҚТАУЫНАН АСЫП ҰШҚАН АҚИЫҚ




(Ақселеу Сейдімбековке)



Ақын болып айттым демен жаңалық,

Жұлдызыңды тұрған бұлай дара қып:

Елім деген – еңіреген ер намыс,

Жерім деген – еміренген аналық.



Құстөсекте құтайған ба істе өнім?

Кедергілер кере қарыс тістерін,

Арман атты алдаспенмен талқандап,

Қолыңызға қондырдыңыз құс керім.



Сағындырса сарша тамыз, қыр бөктер,

Жүрегіңнен жарып ұшқан жыр-кептер.

Туған дала тылсым тыныс, бояуын

Аша білген алымы зор суреткер.



Мәрттік! Тектік! Жанын ұғып «Аққыздың»,

Сұлулықтың шолпысына шоқ тіздің.

Ұлтымыздың ұлылығы – Анадан,

Қолаң шаштар көкірегін қақты ізгі үн.



«Күмбірлеген күмбездерден» күй ұққан,

Сары Тоқаның сарынымен ұйытқан.

Ақтауынан асып ұшқан ақиық

Алатаудың асқарынан сүйіп таң.



Байдалының майда, мәйек тілімен,

Ықыластың шеменді шер үнімен,

Сырбаз Сәкен сұңқылымен үндескен

Абызым-ау,

Қобызым-ау күңіреген.



Көне тарих көмбесінде алтын күн,

Алтын күнді аршимын деп шарқ ұрдың.

Азап шеккен Алаш үшін –

Ар үшін, Алыптарға алғыс айтар халқым мың.



Сөйлейді іздер маңдайдағы, Шаш та ана.

Абзалдықтан аттаттырмай басқаға. Өміріңіз –

атырапқа ақық зер, Көңіліңіз –

көп тойынған асхана.



Содан алған бойымдағы қуатты-ай.

Суалар ма,

Тұра алар ма жыр атпай?

Сан шайқалған шаңырағын қазақтың

Қара нарлар қалған тіреп құлатпай.





Айтақын Жексенбайұлы





БӘЙТЕРЕКТЕЙ ӘУЕЛЕ




Мен кейде таңырқап бір ойға қалам,

Көз салып, қиырларға бойламаған.

Көріпкел әулиенің өзі шығар

Атыңды Ақселеу деп қойған адам.



Сағынған сыр даланы, жыр даланы,

Қызықтап асықпаған құр қалады.

Ақмаңдай Ақселеуім келдің бе деп

Сарыарқа боз көде боп ырғалады.



Нақыштап хас шебердей қырдың әнін

Бұлақтай төскейдегі сылдырадың.

Қазбалап қазағыңның шежіресін,

Салмақты сөзің айттың сұңғыланың.



Қосақтап сан өнерді бір басыңа,

Ентелеп ерте шықтың қыр басына.

Келбетің келіп-ақ тұр сәмбі талдай

Біртуар азаматтың тұлғасына.



Өмірдің тарта жүріп азабын мың,

Күйіндің тағдырына қазағыңның.

Шырылдап шындық үшін бозторғайдай

Ұйқыңды ұлтың үшін қаза қылдың.



Сусындатып сарқылмас сабаңменен,

Желпідің жан-жүрегің самалменен.

Ой-қырды бірдей шолған алғырым деп

Халқыңның сыйы бөтен саған деген.



Көп сырдың көңілдегі көзін ашып,

Айтатын елуінде сөзім ашық.

Сегіз қырлы, бір сырлы Ақаңызға,

Қыз түгіл, жігіттердің өзі ғашық.



Бүгінде ойың еркін, тынысың кең,

Бойыңа шуақты күн нұры сіңген.

Сарабдал сырбаздықпен өзіңе тән

Еліңді қуанта бер ұлы ісіңмен.



Ұл болып сүйсінерлік сүйікті елге,

Мәуесін дарыныңның жиып төрге,

Ердің жасы елуде дүр сілкініп,

Қырандай самғашы бір биіктерге!



Өнердің қайталанбас нақ шебері,

Өзіңдей жайсаңдарға тапшы ел деді.

Әуелеп күнге ұмтылған бәйтеректей

Алаштың атана бер Ақселеуі!





Сағынтай Әбішев





ІНІМ ТУРАЛЫ ОЙ




Сырласпай ойдағымен, Қырдағымен.

Қашан мен ақ сөйлеуден құр қалып ем?

Тағы бір сыр желісін сабақтайын

Сейдімбеков Ақселеу туралы мен.



Аттай қап бір асудан бір асуға,

Қиырға қиын шақта-ақ құлаш ұрған.

Арқалық,

Жаңаарқалық жайсаңдардың

Ішінен оқшау шыққан бұл асыл жан.



Ойым кейде жалғасып бір өзімен,

Ол жайлы сөзге құлақ түре жүрем.

Сабаз ол жұрт көңілін жаулап алған

Салмақты да

Байсалды мінезімен.



Ешкімді де жібермей зеріктіріп,

Әркіміңді сөзіне жерік қылып,

Сөйлегенін қайтерсің бабыменен

Әңгіме желісіне еліктіріп?!



Көріп әр кез оған тән дала-кеуде,

Тіл табысар балаша баламен де,

Бала болып өзіңе бой ұсынар

Сыймай жүрген кей мықтың ақ әлемге.



Қашаннан елі тәнті өрендігін

Биік төр төбесінен көрем бүгін.

Табысар өз бойынан талғампаздау

Қаламгерге қажетті терең білім.



Боп жүрген ақ-адалдық асыл әні,

Дос үшін құшағы кең ашылады.

Жүзінен жылылықтың нышаны тек

Шашу боп шартарапқа шашылады.



...Естіртуде өз үнін ақ әлемге,

Көріп әр кез оған тән дала-кеуде,

Баламен де балаша тіл табысып,

Тіл табысып данаша данамен де.





Қалиақпар Әбілдин





ЖАЗУШЫ-ҒАЛЫМ АҚСЕЛЕУ СЕЙДІМБЕКОВКЕ




Сүңгіп кетіп тарихтың қатпарына,

Серуендеп қара өлең бақтарына.

Дәмін алып әр сөздің шырын балдай,

Сыр шертесің жыраудай ақтарыла.

Із кесесің «Сонарда» олжалы боп,

Ән шырқайсың

«Сарыарқа»,

«Дәурен-айлап»,

Сазгерлердің айналып мақтанына.

«Қырдағы хикаялар» болды-ау ұмыт,

Көз тасташы жалын жас шақтарына.

Топқа, жікке бөлінген шақта ұдай,

Ақселеуді тіл-көзден сақта, құдай!





ТҮСІНІКТЕМЕ




Салғараұлы Қойшығара. «Ақселеу Сланұлы Сейдімбек. Өмірі мен шығармашылығы» – алғашқы нұсқасы 2002 жылы «Күлтегін» баспасынан жарық көрген «Ақселеу Сейдімбек. Библиографиялық көрсеткіш» кітабына алғы сөз ретінде жарияланды. Толықтырылған нұсқасы А. Сейдімбектің алты томдық шығармалар жинағының бірінші томына беташар мақала тұрғысында берілді.





ТҰЛҒА ТУРАЛЫ ТОЛҒАМДАР




Кекілбайұлы Әбіш. «Талантты ұрпақтың тағылымды келбеті» – Астана қаласында 2002 жылдың 23 қарашасында көрнекті қаламгер Төлен Әбдіктің, Ақселеу Сейдімбектің, Дулат Исабековтің 60 жасқа толуына арналған әдебишығармашылық кеште сөйленген сөз. Бұл сөз «Егемен Қазақстан» газетінің 2002 жылғы 29 қараша күнгі санында жарық көрді.

Бөкеев Оралхан. «Белеске беттеген бес жігіт» – «Қазақ әдебиеті» газетінің 1983 жылғы 25 ақпан күнгі санында жарияланды.

Бөкеев Оралхан. «Ұлтының ұлы» – «Қазақ әдебиеті» газетінің 1992 жылғы 18 желтоқсан күнгі санында жарық көрді.

Әбдіхалық Жомарт. «Сардар бітімді саңлақ тұлға» – Ақмола облыстық «Арқа ажары» газетінің 2002 жылғы 23 қараша күнгі санында жарияланды.

Сегізбай Кәдірбек. «Айнымай түсер ақиық» – «Жас Алаш» газетінің 2002 жылғы 16 қараша күнгі санында жарық көрді.

Құрманғалиев Қуанышбай. «Ұлт қасиетінің қайнары» – «Егемен Қазақстан» газетінің 1992 жылғы 19 желтоқсан күнгі санында жарық көрді.

Әбдірайымұлы Серік. «Арқа төсі әлдилеген азамат» – «Қазақ әдебиеті» газетінің 1992 жылғы 18 желтоқсан күнгі санында жарияланды.

Ақатаев Сәбетқазы. «Ізденімпаздық жемісі» – С. Ақатаевтың 1988 жылы «Жазушы» баспасынан жарық көрген «Тереңнен тартқан тамырлар» атты кітабына енген мақала.

Ақпбаев Жанболат. «Ақселеу» – Ж. Аупбаевтің 1997 жылы «Санат» баспасынан жарық көрген «Ғұмыр дария» атты кітабына енген мақала.

Бектyров Жайық. «Алғыс» – «Орталық Қазақстан» газетінің 1992 жылғы 2 қазан күнгі санында жарияланды.

Кәріпұлы Өмір. «Дархан дарын» – «Ақадыр таңы» газетінің 1992 жылғы 26 қыркүйек күнгі санында жарияланды.

Қyлқыбаев Fабдолла. «Ақселеу асулары» – «Орталық Қазақстан» газетінің 2002 жылғы 23 қараша күнгі санында жарық көрді.

Ақсұнқарұлы Серік. «Алаштың Ақселеуі»– «Орталық Қазақстан» газетінің 1992 жылғы 2 қазан күнгі санында жарық көрді.

Жұмаділдин Асан. «Парасат пайымдары» – «Сарыарқа» газетінің 1992 жылғы 30 қыркүйек күнгі санында жарияланды.

Майбас Төрехан. «Менің Ақселеуім» – «Ақадыр таңы» газетінің 1992 жылғы 26 қыркүйек күнгі санында жарияланды.

Әбдіханов Аманбек .«Кемеліне келген қаламгер» – «Жаңаарқа» газетінің 1992 жылғы 2 қазан күнгі санында жарық көрді.

Жұртпай Тұрсын. «Саусағыңыздан айналдым, Ақа!» – А. Сейдімбектің 60 жасқа толуына орай Л.Н. Гумилев атындағы Еуразия ұлттық университеті шығарған «Тұлға» атты мерейтойлық журналға басылған.

Әбжанов Хангелді. Ақаңдардың жалғасы – «Қазақстан заман» газетінің 2002 жылғы 29 қараша күні санында жарияланды.

Асқаров Әлібек. «Ұлт намысын оятқан» – Ә. Асқаровтың 2007 жылы «Мектеп» баспасынан жарық көрген «Назеркеге хат» атты естелік кітабынан үзінді.

Салғараұлы Қойшығара. «Арманын білімімен бекемдеген» – Қарағанды қаласында 2005 жылдың 22 сәуірінде А. Сейдімбектің шығармашылығына арналған кеште сөйленген сөз.

Рақымов Берік. «Арқаның алтын сандығы» – «Орталық Қазақстан» газетінің 2002 жылғы 23 қараша күнгі санында жарияланды.

Ахметов Темірболат. «Анатомия молчания» – «Жалын» журналының 1997 жылғы №7-8 сандарында жарық көрген деректі повестен үзінді.

Тоқберген Тасанби. «Құбылыс» – А. Сейдімбектің 60 жасқа толған мерей-тойында сөйленген сөз. Т. Тоқбергеновтің 2005 жылы «Мерсал» баспасынан жарық көрген «Айбалта» атты кітабына басылған.

Смағyлұлы Тілеуберді. «Дос туралы» – «Теміртау» газетінің 2002 жылғы 5 желтоқсан күнгі санында жарияланды.

Құлмағамбет Ернар. «Өмір өрнектері» – Е. Құлмағамбеттің бұл зерттеу еңбегі 2005 жылы «Өмір өрнектері. А. Сейдімбектің очерктері туралы ойлар» деген атпен жеке кітапша болып жарық көрді.





АҚСЕЛЕУ СЕЙДІМБЕКТІҢ КІТАПТАРЫ ХАҚЫНДА




А. Сейдімбектің 1972 жылы «Жазушы» баспасынан жарық көрген «Ақиық» кітабы туралы ой-пікірлер

Жұмаділов Қабдеш. «Тұңғыш туралы» – «Жалын» журналының 1972 жылғы №6 санында жарық көрді.

Исабеков Дулат. «Бастау» – «Жалын» журналының 1973 жылғы №2 санында жарияланды.

Жойқынбеков Қанат. «Саятшылық туралы кітап» – «Орталық Қазақстан» газетінің 1972 жылғы 24 қыркүйек күнгі санында жарық көрді.



А. Сейдімбектің 1977 жылы «Жалын» баспасынан жарық көрген «Қыр хикаялары» кітабы туралы ой-пікірлер

Тоқтаров Рамазан. «Тағдырлы да тағылымды тұлғалар» – «Жалын» баспасының өтінуі бойынша жабық рецензия ретінде жазылған.

Әбдіхалықов Жомарт. «Таланттың бағы білмес...» – «Коммунизм нұры» (қазіргі «Арқа ажары») газетінің 1978 жылғы 3 тамыз күнгі санында жарияланды.



А. Сейдімбектің 1979 жылы «Жалын» баспасынан жарық көрген «Тауға біткен жалбыз» кітабы туралы ой-пікір

Шүкіров Сабыржан. «Табиғат тамашалары» – «Торғай таңы» газетінің 1981 жылғы 29 мамыр күнгі санында жарық көрді.



А. Сейдімбектің 1979 жылы «Жалын» баспасынан жарық көрген «Кеніш» кітабы туралы ой-пікір



Оспанов Сейфолла. «Қарағанды жайында жаңа кітап» – «Орталық Қазақстан» газетінің 1979 жылғы 3 наурыз күнгі санында жарияланды.



А. Сейдімбектің 1979 жылы «Жалын» баспасынан жарық көрген «Алпамыс батыр» кітабы туралы ой-пікірлер

Дүйсенов Мырзабек. «Жыр нұсқасы» – әңгіме арқауы» – «Қазақ әдебиеті» газетінің 1980 жылғы 30 мамыр күнгі санында жарияланды.

Зәкенов Кеңесхан. «Алпамыс батыр» – Павлодар облыстық «Қызылту» газетінің 1980 жылғы 4 қаңтар күнгі санында жарық көрді.



А. Сейдімбектің 1982 жылы «Жазушы» баспасынан жарық көрген «Серпер» кітабы туралы ой-пікірлер

Шаймерденов Ербол. «Серпер туралы сөз» – Ақмола облыстық «Коммунизм нұры» (қазіргі «Арқа ажары») газетінің 1983 жылғы 10 маусым күнгі санында жарияланды.

Әлімов Қайсар. «Серпердің серпіні» – Қостанай облыстық «Коммунизм таңы» газетінің 1983 жылғы 20 тамыз күнгі санында жарық көрді.



А. Сейдімбектің 1981 жылы «Жазушы» баспасынан жарық көрген «Аққыз» туралы кітабы ой-пікір



Сәрсенбай Қали. «Кең тыныстап, терең толғанып...» –«Егемен Қазақстан» газетінің 1991 жылғы 9 маусым күнгі санында жарияланды.



А. Сейдімбектің 1981 жылы «Жалын» баспасынан жарық көрген «Күңгір-күңгір күмбездер» кітабы туралы ой-пікірлер

Әлкей Марғyлан. «Ой-дерегі мол еңбек» – А. Сейдімбектің «Күңгір-күңгір күмбездер» кітабына жазылған алғы сөз.

Дүйсенов Мырзабек. «Сұлулық туралы сырлар» – «Қазақ әдебиеті» газетінің 1982 жылғы 19 наурыз күнгі санында жарық көрді.

Ақатаев Сәбетқазы. «Сұлулық туралы сырлар» – «Жұлдыз» журналының 1982 жылғы №4 санында жарияланды.

Әбдіхалық Жомарт. «Күмбірлейді күмбездер» – Ақмола облыстық «Коммунизм нұры» (қазіргі «Арқа ажары») газетінің 1982 жылғы 19 наурыз күнгі санында жарық көрді.

Тайшыбаев Зарқын. «Күмбірлеген күй кітап» – Қарағанды облыстық «Орталық Қазақстан» газетінің 1981 жылғы 15 желтоқсан күнгі санында жарияланды.

Ибраев Мерғали. «Көне дәуір күңгірлеп тіл қатқандай» – «Лениншіл жас» (қазіргі «Жас алаш») газетінің 1982 жылғы 8 қыпкүйек күнгі санында жарық көрді.

Жақыпов Қ. «Ұғымға тиянақ» – Қарағанды облыстық «Орталық Қазақстан» газетінің 1982 жылғы 18 қыркүйек күнгі санында жарық көрді.

Әдіқалықов Ә. «Ойыңа өріс» – Қарағанды облыстық «Орталық Қазақстан» газетінің 1992 жылғы 18 қыркүйек күнгі санында жарияланды.



А. Сейдімбектің 1998 жылы «Өнер» баспасынан жарық көрген «Мың бір маржан» кітабы туралы ой-пікірлер

Әлімбаев Мyзафар. «Бар өлең бір төбе, қара өлең бір төбе» – «Қазақ әдебиеті» газетінің 1989 жылғы 4 тамыз күнгі санында жарық көрді.

Қyдайбергенов Е. «Асыл мұра» – «Жезқазған туы» газетінің 1989 жылғы 24 қараша күнгі санында жарияланды.



А. Сейдімбектің 1997 жылы «Жалын» баспасынан жарық көрген «Ойтолғақ» кітабы туралы ой-пікір

Қалиұлы Серғазы, Омарбек Талас. «Ойтолғақ» – «Қазақ әдебиеті» газетінің 1997 жылғы 25 қараша күнгі санында жарық көрді.



А. Сейдімбектің 1997 жылы «Санат» баспасынан жарық көрген «Қазақ әлемі» кітабы туралы ой-пікір

Ақыш Нyрдәулет. «Қазақтануға қосылған еңбек» – «Түркістан» газетінің 1998 жылғы 1 шілде күнгі санында жарияланды.



М. Жолдасбеков, Қ. Салғараұлы, А. Сейдімбектің 2001 жылы «Күлтегін» баспасынан жарық көрген «Елтұтқа» кітабы туралы ой-пікірлер

Әбдіхалық Жомарт. «Елтұтқа» – Ақмола облыстық «Арқа ажары» газетінің 2002 жылғы 31 қаңтар күнгі санында жарық көрді.

Мәмет Сүлеймен. «Ел танытар ерекше еңбек» – «Егемен Қазақстан» газетінің 2002 жылғы 2 наурыз күнгі санында жарияланды.

Шындалиева Меңдігүл. «Тарихи тұлғаларды зерделеген» – «Астана ақшамы» газетінің 2002 жылғы 31 қаңтар күнгі санында жарық көрді.

Каиржанов Абай. «На скрижалях истории» – «Вечерняя Астана» газетінің 2002 жылғы 15 қаңтар күнгі санында жарияланды.



А. Сейдімбектің 2002 жылы «Күлтегін» баспасынан жарық көрген «Қазақтың күй өнері» кітабы туралы ой-пікірлер

Қозыбаев Манаш. «Аңыздан ақиқат тапқан» – «Қазақстан Республикасы Ұлттық Ғылым академиясы «Хабаршы» журналының 1996 жылғы №2 санында жарияланды.

«Қазақтың күй өнері» кітабының алғашқы нұсқасы «Күй шежіре» деген атпен екі том болып 1992, 1997 жылдары жарық көрген болатын. М. Қозыбаев пікірінің «Күй шежіре» кітабына қатысты болуы сондықтан.

Жүнісбайұлы Несіп. «Күй шежіре» – «Дала мен қала» газетінің 2004 жылғы 26 қараша күнгі санында жарық көрді.

Шүкірұлы Сабыржан. «Күй толғауға – ой толғау» – «Таң-Шолпан» журналының 2005 жылғы №5 санында жарияланды.

Жолдасбеков Мырзатай. «Іргелі зерттеу»– «Егемен Қазақстан» газетінің 2003 жылғы 7 қаңтар күнгі санында жарық көрді.

Ақатай Сәбетқазы. «Зәру зерттеу» – «Қазақ әдебиеті» газетінің 1998 жылғы 27 наурыз күнгі санында жарияланды.

Жұртбай Тұрсын. «Руханият пернесі»– «Столичное обозрение» газетінің 1998 жылғы 11 желтоқсан күнгі санында жарық көрді.

Ысмағyлов Жұмағали. «Текті мұраның тегі» – «Қазақ әдебиеті» газетінің 1999 жылғы 18 маусым күнгі санында жарияланды.

Сыздықова Рәбиға. «Күй тарихын тарқатқан шежіре сыры» – «Алматы ақшамы» газетінің 1995 жылғы 26 шілде күнгі санында жарық көрді. «

Әбдіхалық Жомарт. «Рухымыздың інжу-маржан шежіресі» – Ақмола облыстық «Арқа ажары» газетінің 1994 жылғы 20 желтоқсан күнгі санында жарияланды.

Құрманғали Қуанышбай. «Күй аңызы – сөз маңызы» – «Жас Алаш» газетінің 1994 жылғы 18 қараша күнгі санында жарияланды.

Сарсенбай Қали. «Күй деген бір дана қарт» – «Егемен Қазақстан» газетінің 1994 жылғы 8 ақпан күнгі санында жарияланды.

Бимақаш Сейітжаппар. «Күмбір күйге сәулет сыйлаған» – «Қазақ әдебиеті» газетінің 1994 жылғы 2 наурыз күнгі санында жарияланды.

Кәріпұлы Өмір. «Толымды еңбек» – «Орталық Қазақстан» газетінің 2004 жылғы 15 желтоқсан күнгі санында жарияланды.



А. Сейдімбектің 2008 жылы «Фолиант» баспасынан жарық көрген «Қазақтың ауызша тарихы» кітабы туралы ой-пікірлер

Артықбаев Жамбыл. «Ақаң және «Қазақтың ауызша тарихы» кітабы» – А. Сейдімбектің 2008 жылы жарық көрген «Қазақтың ауызша тарихы» кітабына соңғы сөз тұрғысында жазылған.

Тәж-Мyрат Мақсат. «Жоқшы ізбен келеді» – «Ана тілі» газетінің 2009 жылғы 8 қаңтар күнгі санында жарияланды.

Омарбеков Талас. «Ауызша тарихтың бесаспап зергері» -– «Айқын» газетінің 2009 жылғы 29 мамыр күнгі санында жарық көрді.

Елубай Смағyл. «Қазақтану» – «Алты алаш» газетінің 2009 жылғы 3 шілде күнгі санында жарияланды.





АРНАУ ӨЛЕҢДЕР




Ерғалиев Хамит. «Жігіт болсақ, шіркін-ай, Ақселеудей» – «Социалистік Қазақстан (қазіргі «Егемен Қазақстан») газетінің 27 қыркүйек күнгі санында жарияланды. Кейін жыр жинақтарына енді.

Мәуленов Сырбай. «Бұғылы мен Тағылы» – Сырбай Мәуленов, Фариза Оңғарсынова және Ақселеу Сейдімбек шығармашылық іссапармен 1983 жылы Қарағанды облысының Шет ауданында болғанда туған өлең. Бұл өңірде Ақселеу Сейдімбек туып-өскен.

Мәуленов Сырбай. «Ақ көйлек» – А. Сейдімбектің балалық шағында басынан өткен оқиғаға орай жазылған өлең. С. Мауленовтің жыр жинақтарына енген.

Мырзабек Кеңшілік. «Ақ көйлек» – А. Сейдімбектің балалық шағында басынан өткен оқиғаға орай жазылған өлең. К. Мырзабековтің жыр жинақтарына енген.

Жұмағали Қайрат. «Кезің бұл кемел толысқан» – Ақмола облыстық «Арқа ажары» газетінің 2002 жылғы 23 қараша күнгі санында жарық көрді.

Жұмағали Қайрат. «Жезтаңдай» – А. Сейдімбектің 60 жасққа толған мерейлі шағында оқылған өлең.

Ерман Жүрсін. «Даламдай дарханым, теңіздей тереңім» – «Ақадыр тыңы» газетінің 1992 жылғы 26 қыркүйек күні санында жарияланды. Ж. Ерманның жыр жинақтарына енген.

Ерман Жүрсін. «Қалжың қалта» – «Қазақ әдебиеті» газетінің 1992 жылғы 27 наурыз күнгі санында жарық көрді.

Медетбек Темірхан. «Дүниеде үшеу жүр» – «Ана тілі» газетінің 2002 жылғы 21 қараша күнгі санында жарияланды.

Ақсұңқарұлы Серік. «Тәңірге ғана бас иіп...» – Қарағанды облыстық «Орталық Қазақстан» газетінің 2002 жылғы 23 қараша күнгі санында жарық көрді. Аyсyyyарұлы Серік. «Сендей болсын азамат!» – «Орталық Қазақстан» газетінің 2 қазан күнгі санында жарияланды.

Айтұлы Несіпбек. «Ақселеу қырықта» – бұл жыр-өлеңге әйгілі әнші Жәнібек Кәрменов ән шығарып, А. Сейдімбектің 40 жасқа толуына орай өткен әдеби-шығармашылық кеште орындаған.

Айтұлы Несіпбек. «Сен де бір Асан Қайғы» – А. Сейдімбектің 60 жасқа толуына орай өткен әдеби-шығармашылық кеште оқылған өлең. Н. Айтұлының жыр жинақтарына енді.

Тұрғынбекұлы Серік. «Ақаң, Ақаң – Ақселеу» – А. Сейдімбектің 60 жасқа толуына орай өткен әдеби-шығармашылық кеште оқылған өлең.

Асқар Ерік. «Халқыңа әрбір сөзің ырыс болды» – А. Сейдімбектің 60 жасқа толуына орай өткен әдеби-шығармашылық кеште оқылған өлең.

Кәріпұлы Өмір. «Алаштың Ақселеуі» – А. Сейдімбектің 60 жылдығына орай шыққан әннің өлеңі. Әнін шығарған – белгілі композитор Ысқақ Тәукенұлы.

Жаманұлы Хамит. «Елуге елге еленіп келді жасың» – «Жаңаарқа» газетінің 1992 жылғы 2 қазан күнгі санында жарияланды.

Игенберлин Еркін. «Елуге келді Ақселеу» – «Жаңаарқа» газетінің 1992 жылғы 2 қазан күнгі санында жарық көрді.

Игенберлин Еркін. «Ақселеу досқа» – «Жаңаарқа» газетінің 2002 жылғы 28 наурыз күнгі санында жарияланды.

Игенберлин Еркін. «Ассалаумағалейкум, Ақселеуім!» – Қарағанды қаласында 2005 жылдың 22 сәуірінде А. Сейдімбектің шығармашылығына арналған кеште оқылған өлең.

Назарбек Сайын. «Ақселеудің алпысына» – А. Сейдімбектің 60 жасқа толуына орай өткен әдеби-шығармашылық кеште оқылған өлең.

Оразаев Свет. «Ақселеуге жұбату хат» – «Ақадыр таңы» газетінің 1992 жылғы 7 қарашадағы санында жарияланды. Өлең А. Сейдімбектің іні-досы, қазақтың әйгілі әншісі Жәнібек Кәрменовтің мезгілсіз қазасына орай жазылған.

Оразаев Свет. «Арқаның Ақсұңқары» – «Ақадыр таңы» газетінің 1992 жылғы 26 қыркүйектегі санында жарық көрді.

Шалқаров Кеңесжан. «Журналист досыма» – А. Сейдімбектің Орталық Қазақстан облыстары бойынша «Лениншіл жас» (қазіргі «Жас Алаш») газетінің меншікті тілшісі болып жүрген кезінде 1971 жылы жазылған.

Аманжолұлы Бақтыбай. «Ақтауынан асып ұшқан ақиық» – «Ақадыр таңы» газетінің 1992 жылғы 26 қыркүйек күнгі санында жарияланды.

Жексенбайұлы Айтақын. «Бәйтеректей әуеле» – «Ақадыр таңы» газетінің 1992 жылғы 26 қыркүйек күнгі санында жарық көрді.

Әбішев Сағынтай. «Інім туралы ой» – «Ақадыр таңы» газетінің 1992 жылғы 26 қыркүйек күнгі санында жарияланды.

Әбілдин Қалиақпар. «Жазушы-ғалым Ақселеу Сейдімбековке» – «Орталық Қазақстан» газетінің 2007 жылғы 1 мамыр күнгі санында жарық көрді.





