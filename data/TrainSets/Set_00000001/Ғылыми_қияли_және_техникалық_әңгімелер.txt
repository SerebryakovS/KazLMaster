	Медеу Сәрсеке

	Ғылыми-қияли және техникалық әңгімелер





ТҮНГI ҚОНАҚ


	Жайма-шуақ жаздың жанға жайлы кешi едi. Қарбалас жұмыс үстiнде отырғам. Кенет ту сыртымнан әлдекiмнiң тамағын кенеп дыбыстағанын естiп, жалт қарадым. Қай мезгiлде кiргенiн бiлмеймiн, жер орта шамасындағы бейтаныс бiр адам босағада тұр. Киiмi жұпыны. Жүзi сынық, әлденеден мейлiнше шаршаулы жан. Қысыңқы көзiн жыпылықтатып сипақтап тұрды да:

	– Досым Хайдарұлы сiзбiсiз? – дедi көмескi үнмен.

	– Иә, мен.

	– Сәлеметсiз бе, қымбатты профессор, сiз едi iздеген кiсiм.

	Ықылас бiлдiрiп аузымды аша берiп едiм, бейтаныс жан кенет кимелеп:

	– Жасыңыз нешеде? – дегенi.

	Сұрақтың өзiнен де гөрi әдепсiздiгi қытығыма тидi. Сырт айналып кеттiм.

	– Өнертапқыш едiм, – дедi ол iле-шала. – Иә, өзiм туралы әңгiмелеуден бұрын сiзден үш нәрсе турасында сұрасам деп едiм. Иә, бар болғаны үш-ақ сауал! Содан соң өзiм туралы айтып берер едiм.

	Кiм бұл? Қандай өнерпаз? Кәсiбi не? Өзi де, сөзi де түйеден түскендей, жүрiс-тұрысы жұмбақ неғылған жан? Жүзiне таңдана қарадым. Кiсi аяғандай тым жүдеу. Жөн-жосығын бiлейін, нем кетедi дегендей желiк пайда болды көңiлде. Сәл-пәл ойға түсiп, ақыры келiсiм бердiм.

	– Бiрiншi сұрағым: жасыңыз нешеде?

	– Сексен алтыны атасам, аз демейсiз бе?

	– Рақмет, – дедi ол, – өзiм де сiздi тоқсанның әрi-берiсiнде болар деп шамалап келiп едiм, жаңылмаппын. Ендi екiншi сауалымды айтайын: денсаулығыңыз қалай; әлi де тыңсыз ба, жұмыс iстеу қабiлетiңiз кемiген жоқ па? Әлбетте, мен ғылыми жұмысыңыз жайында сұрап тұрмын?

	Басымнан кешкен ауыр жылдардың мiнезiме елеулi әсер етiп, өшпес iздер қалдырғанын ескерту артық болмас. Жасаң кезімде тау көшсе қозғалмайтын салмақты, байыпты кiсi едiм. Ендi болмашыны секем алып – ренжитiн, кейде өз-өзiмнен тынышсызданатын қылықтан құралақан емеспiн. Қысқасы, сiрә, шырпыдай шырт еттім.

	– Осы сауалыңызды әдептiлiк дейсiз бе, мейман? Бұған қоса...

	– Әлгiнде келiстiңiз емес пе, қымбатты профессор, әуелi жауап берiңiз, – деп дүрсе қоя бердi ол менен бетер тынышсызданып.

	Үнiнде өтiнуден гөрi, неғылсаң да айт дегендей өктемдiлiк басым. Сiрә, осы әңгiменi тектен-текке бастамаса керек. Маған келуi де тегiн емес. Кабинетiмнен қуып шығудан тежеген себеп те осы. Амал қанша, ақырына дейiн шыдауға бекiндiм...

	Бейтаныс өнерпаз сауалын қайталады.

	Не деймiн? Денсаулығымның нашар екенiн айттым. Шыным осы. Кәрiлiк келген кез. Аяғым сыздап, буындарым қақсайды. Түнi бойы аунақшып, ұйықтай алмай шығамын. Жанарым да бұрынғыдай емес. Мұндай денсаулықпен ұзаққа бармайтынымды, мықтағанда кәрi саулықтың жасындай ғана өмiрiм қалғанын мойындадым.

	– Үшiншi және ең соңғы сауал, – дедi ол қутыңдаған сергек үнмен. Неғылған адам? Менiң ғұмырымның таусылғанына мәз болғаны несi? – Сiз қалған өмiрiңiздi ғылым үшiн құрбан етуге ризамысыз, тағы бiр рет қауiпке түсуге келiсер ме едiңiз?

	Бұл адам менi өзiне шынымен ынтық ете бастады. Сөзiнде қаншама дөрекiлiк жатса, адам таңғаларлық құпиясы соншама мол сияқты.

	– Тегi, сiз менi әлдебiр тәжiрибе үшiн пайдаланбақ боларсыз?

	– Дәл солай! Сізге келген шаруамды оймен таптыңыз, – дедi ол тағы да мәз болып, iле-шала саусағын бүгiп санай бастады, – бiрiншiден, сiз болашақтан бiрдеме үмiттенетiн жас емессiз. Екiншiден...

	Iшiмде боран ұли бастады. Үндемедiм. Шыдап бақтым. Беймәлім мейман соны да сезген жоқ.

	– Екiншiден, сiз дүние жүзiне есiмi мәлiм үлкен ғалымсыз, бiлiмiңiз ұшан-теңiз. Менiң сынағыма нақ сiздей ғұлама адам керек.

	– Үшiншiден?!

	– Үшiншiден, – деді ол, – сiз керемет батыл адамсыз. Өлiмнен қорықпайсыз. Ертеректе сiз ғылым үшiн басыңызды қатерге байлап, өзiңiзге тәжiрибе жасаттыңыз. Иә, иә. Ғылымды шын сүйгендiктен бардыңыз соған. Сiздiң құрбандығыңыз абырой, даңқ, иә атақ үшiн емес, адал көңiлден туғанын да бiлемiн. Тәжiрибе сәттi аяқталды, сiз аман қалдыңыз. Қымбатты Досым Хайдарұлы! – Кенет ол әлденеге қобалжығандай дауысы дiрiлдеп, кiлем үстiне тiзерлеп отыра кеттi де, бiржосын үнмен жалбарына сөйледі. – Қымбатты профессор, өтiнем, қиыла өтiнемiн!? Азғана өмiрiңiздi қиыңыз маған? Түсiнесiз бе, ғылым үшiн қажетсiз?..

	Еденнен сүйемелдеп тұрғызып, креслоға отырғыздым.

	– Дұрыс айттыңыз. Ғылымды жан-тәнiммен сүйетiнiм рас. Оған аянбай қызмет етуге даяр екенiм де ақиқат. Алайда өмiрiмдi қолқалаған екенсiң, не үшiн керек еттiң менi? Қандай мәндi сынақтың құрбаны болмақпын мен?

	– Сiз... Әзiлдеп тұрған жоқсыз ба? Менiң ұсынысыма шынымен келiстiңiз бе?!

	Әжуа еткенім рас еді. Аңғал ма, ақымақ па – әйтеуiр, екеуiнiң бiрi. Әсiлi, оны бiраз әурелемек болғамын.

	– Жарайды, достым. Келiстiм,– дедiм. Иланды-ау деймiн, кенет ол қызына сөйледi...

	Оның сол кештегі ұзақ сонар әңгiмесiне дейiн де мен адам миының құрылысы жайында бiршама оқып-тоқығаным бар-ды: менiң түсiнуiмше, адам миы миллиардтаған жүйке жасушаларынан, яки нейрондардан тұрады; нейрондар бойымен миллиардтаған жүйке тiтiркенiстерi тарап, клетка тiршiлiгiн өмiр бойы қамтамасыз етеді; бұдан мида электр тогы сияқты қуат көзi түзiледi... Ғалымдар оны мидың биотоктары дейді. Ме нiң ғылыми әрiптестерiм – ғалым биологтар мида жүретiн процестердi зерттеп, талай-талай iрi жаңалықтар ашты. Алайда олар үлкен құпияны – биология iлiмiнiң аса күрделi жұмбағының кiлтипанын әзірше аша алмады. Мысалы, сiз, иә мен өмiр сүрген ұзақ жылдарда талай-талай оқиғаны бастан кешiрдiк, мыңдаған адамдармен кездесiп, сөйлестiк; жиын салмағы бiрнеше тонна боларлық газет, кiтаптар оқыдық; ұзын-ырғасы миллиондаған шақырымдарға созылатын таспаға түсiрiлген кинолар көріп; жүздеген рет қайғы мен қуаныштарға душар болдық... Осының бәрi адамның кішкентай миында қалайша сақталады? Ұзақ жылдар бойы сол деректер неге өшпейдi, яки ұмытылмайды. Адам миында электрон машиналарындағы сияқты өзгеше бiр есте сақтау қоймасы бар ма әлде?..

	– Адам миының құпиясын аштым мен, – дедi бейтаныс. Естiгенiме таңданып, бетіне сұстия қарадым.

	– Адамның көзi көрiп, құлағы естiгеннiң бәрi де мида жинақталатыны рас, – деп әңгiмесiн жалғады. – Бiрақ олар жаратылысы жұмбақ қойманың iшiнде сақталмайды, жүйке тамырлары бойымен дамылсыз қозғалыста болады. Сөйтiп, мидың өзiнде адамның қатысынсыз күрделi процесс жүрiп жатады. Кәдiмгi өзара тұйықталған электр жүйесiндей үздiксiз жұмыс iстеп тұрады ол. Өзiңiз ойлаңызшы, электр жүйесiнде ток стансадан сыртқа шығып, қабылдаушы орындарға барады да, ақырында соған қайтып оралады. Яғни қайдан шықса, сонда қайтып келедi. Осы құбылысты біз ғылым тiлiнде «тұйықталған жүйе» деймiз. Жә, миға оралайық. Сiз әлдененi көрiп, иә болмаса кiтап оқып, көңiлiңiз селт еттi, яғни тiтiркенiс алдыңыз. Осы тiтiркенiс миға келедi. Егер тiтiркену әсерлi, аса күштi болса, есте сақтау каналының ағымына түседi де, өмiр бақи сонда қалып қояды. Ал, егер әсер болмашы, өткiншi бiрдеме болды ма – басқа тiтiркенiстердiң қалтарысында ұмытылып қалады, яки есте сақтау ағымына түскенімен, онда мәңгiлiк сақталмайды. Жөнең кiтаптардың, сүреңсiз кинолардың, кездейсоқ кездесулердiң опоңай ұмытылуын мен осылай түсiндiремiн...

	Бейтаныс мейман сөйлеп отыр. Қыза шапқан бәйге атындай желпiне, желiге әңгiмеледi. Мен де елiксем керек, ұйып тыңдап, жүзiне қызыға қарап қоямын. Әлгiндегi кектенген күйiмдi ұмытып кеттiм. Қайта оның аузынан шыққан әрбiр сөздi қақас жiбермеуге тырысып, ынтыға тыңдап отырмын.

	Кенет ол тыйылып әлденеге ойланғандай, әлденеден жүрексiнгендей шырай аңғартты.

	– Айта берiңiз, қымбаттым.

	Құптаған лебiзiм оны айран-асыр қуантты. Жүзi жайнаң қағып, қолын сарт-сұрт соқты.

	– Ә, солай ма! Өзiңiз де қызыға бастадыңыз бiлем. Демек, сенесiз мен айтқан уәжге? – Рақаттана күлiп, әлгі ойын қайыра пысықтасын. – Сөйтiп, мен мидың тұйықталған жүйесiнде айрықша есте сақтау арнасы болатынын аштым. Яғнии мидың биотоктарын, былайша айтқанда, әлгі арнада сақталған мыңдаған миллиард тiтiркенiстердi кәдiмгi ток жүйесiндегiдей өзiме керек бағытқа бағыттауды игердiм...

	Елең еттi көңiлiм! Егерәки оның айтқаны шын болса – керемет жаңалық бұл!

	– Мұның адамзат қауымына нендей жемiс тергізерін аңғардыңыз білем. Бұл жаңалақ адам есiн есепсiз көп уақыттарға сақтауға мүмкiндiк ашады. Дәлiрек айтқанда, мәңгi сақтауға! Мысалы, сіз сексен алты жыл өмiр сүрдiңiз. Бұл жылдарда оқыдыңыз, қызмет еттiңiз. Сiздiң басыңыздағы бiлiм дәл мына кiтап сөрелерiндегi мол қазынадан бiр мысқал кем емес, тiптi бар ғой, бұлардан артық дер едiм. Солай емес пе, қымбатты профессор? Сiздiң небiр қиын мәселенi, күрделi жұмбақтарды шеше бiлетiн тәжiрибе, қабiлетiңiз бар. Алайда осының бәрi күндердiң күнiнде өзiңiзбен бiрге жерге кетедi...

	– Қойыңыз, тiптi олай емес! – деп айғайладым кенет. Ашуланғаным сонша! Бiрақ көмейiме тас кептелгендей боп одан әрi аузымды ашпадым, тартпадағы дәрiге қол салғаным есімде. – Әншейін сөз. Мен осы өмiрiмде ондаған оқулықтар жаздым, әлденеше том ғылыми еңбектердi жарыққа шығардым, мақалаларымның өзi жүздеген. Бұлар немене? Соның бәрiн өзiммен бiрге жер қойнына ала кетемін бе? Жоқ, еңбектерiм артымда қалады, халқыммен бiрге олар мәңгi өмiр сүретiн болады.

	– Келiсе алмаймын сiзбен, ғапу етіңіз! – дедi ол езу тартып. – Сiз осы сөзiңiзбен өзiңiздi-өзiңiз алдап отырсыз. Айтыңызшы, өзіңізді мазалаған ойыңыздың бәрiн түп-түгел жаздыңыз ба? Жоқ. Ойыңыздағы идеяның бәрiн жүзеге асырдым деп те айта алмайсыз. Ешқашанда ешбiр ғалым, небiр данышпан жазушы көкейiмдегiнi түгелдей iске асырдым, мақсатыма жетiп, армансыз кетiп барамын дей алмайды. Барлығы да көздеген түп мақсатына жете алмай, жетсе де ойындағысын түгелдей жүзеге асыра алмай арманда кеттi. Неге үндемейсiз? Әлде мен жаңсақ айтып отырған болармын?

	Тiл қата алмадым. Неге десеңiз, титтей де қатесi жоқ, ащы шындық – айтып отырғаны. Қаншама мақала иә кiтап жазбайын, зерттеу жұмысы болсын – солардың соңында талай-талай айтылмаған, жазылмаған, зерттелмеген келелi шаруалар қалатыны өз тәжiрибемнен белгiлi. Күндердiң күнiнде соған кiрiсесiң. Оны бiтiргенде тағы бiр жұмбаққа, тағы бiр құпияға тiрелесiң...

	– Сiз ғұлама ғалым атағына ондаған жылдардан соң ғана ие болдыңыз. Бiрақ сөйте тұрып оқудан, үйренуден әлi де бас тартқан жоқсыз. Солай емес пе?

	Мен басымды изедiм.

	– Көрдiңiз бе, бұл жолы да ойыңыздан дәл шықтым, қымбатты Досым Хайдарұлы. Бiлiмпаз атанғанға дейін қанша жыл еңбек еттiңiз. Иә, қанша жыл! Соны тiптi есептеудiң өзi қиын. Иә, иә! Iлiмнiң асқар шыңына апаратын даңғыл жол жоқ әзiрге. Бұл жол, әсiлi, оқап пен азапқа толы... Қаншама рет сiзге қателесуге тура келдi. Қателесе жүрiп ерiнбей-жалықпай, шың басына өрмелей бердiңiз. Қаншама адам соған жете ал май орта жолда қалды, жолшыбайғы оқаптарда сүрiндi. Иә, шың басы, ғылым шыңы – қиын жол... Соны жеңгендер көп емес. Ойлаңызшы бiр минут, сол таңдаулылардың қаншама уақыты үйренуге жұмсалады, өз бiлiмiн жетiлдiруге шығын болады. Мысалы: Леонардо да Винчи – данышпан ғалым, тамаша суретшi. Ол таңғажайып машиналар жасады, тамаша әйел мүсiнi Мона Лизаны өмiрге келтiрдi. Өзi кеткенде оның ғажап өнерi қоса өлдi. Рас, сiз айтқандай артында еңбегi қалды. Бiрақ соның таңғажайып Джоконданы жасаған ақылы мен өнерi қайда? Сақталды ма? Сондай-ақ өмiрден Рафаэль, Репин, Айвазовский сияқты суретшiлер, Аристотель, Фараби, Архимед, Ньютон, Ломоносов, Эйнштейн сияқты ғалымдар өттi. Алыстан iздемей-ақ өзiмiздiң Абай, Әуезов, Сәтбаев сияқты алыптардың тағдырын ойлаңызшы!.. Осылардың бәрiнiң де соңында ұланғайыр еңбектері қалғанымен, дарын, қабiлетiнен бiржола айырылдық. Нелiктен? Қалайша соған өкiнбейсiң! Ал егер осы данышпандардың миын сақтап қалсақ ше, олардың ақылқабiлетiн жастарға дарытсақ? Адам баласы ғажап байлыққа ие болар едi! Фарабидың миын алған жаңа фарабилар табиғаттың жетi құлыптың астындағы небiр қиямет те қиын заңдарын ашар еді! Мыңдаған Мона Лизалар, тiптi алғашқысынан да әдемi, одан да әсерлi шығармалар өмiрге келер еді!? Әлдебiр шебер туралы бiз оның қолы алтын деймiз. Дұрыс емес. Оның миы – алтын деу керек, ал қолы – мидың қорытқанын орындаушы, тек қана орындаушы!...

	Өнертапқыш сәл тыныстап, сөзiн түйдi.

	– Ненi меңзеп тұрғанымды сезген боларсыз?..

	– Иә, аз-маз. Жә, сонда сiз бұл ойыңызды қалайша жүзеге асырмақсыз?

	– Сол үшін мен табандатқан жиырма бес жыл еңбек еттiм, қымбатты профессор. Сол жылдарда университеттiң әуелi биология, артынан физика факультетiн, ең ақырында медицина институтын тәмамдадым. Одан соң да ұзақ жылдар зерттеулер жүргiздiм. Ақыр аяғы өзiм мұрат еткен құпияның кiлтiн бiлдiм. Жә, ендi эксперименттiң жай-жапсарын айтайын... Сiздiң бас сүйегiңiзге кәдiмгiдей операция жасап саңылау ашамын да, миыңыздағы есте сақтау арнасына айрықша өткiзгiш жалғастырамын. Мұндай әрекеттi Тибет медицинасы баяғыда игерген, оларда бұл операция «Үшiншi көздi ашу» деп аталады. Сол арқылы будда монахтары адамға алдында отырған пенденiң ойын айтқызбай бiлу қабiлетiн дарытады... Ал мен осы iстi әрi қарай дамыттым. Қалай дейсiз бе? Өзiңiзбен қатарлас үстелде жатқан екiншi адам – жас жiгiт, айталық, кез келген институттың бiрiншi курсының студентi, қаласаңыз – өзiңiздiң немерелерiңiздiң бiрi нақ сондай операциядан өтедi. Сiздiң миыңызға токпен тiтiркенiс жасаймын. Сол-ақ екен, басыңызда сексен алты жыл бойы жиналған естелiк атаулы, яки ғылым жолындағы жиған-терген бiлiм қорлары өткiзгiш бойымен екiншi үстелдегi жас жiгiттiң миына көше бастайды. Осылайша бiр сағат өтедi, екi сағат өтедi, мейлi он сағат жүрсiн, тiптi бiр тәулiк. Әйтеуiр, әлгi жасөспiрiм сiздiң басыңыздағы барлық бiлiм қорын алып болған кезде сынақ аяқталады. Үстелден ол өзге адам болып жаңарып тұрады. Өзiн ұмытып, сiздiң атыңызды иемденедi. Мәселен, ол патшалы Ресей заманын кiтаптардан оқығаны болмаса, ешқашанда көрген жоқ. Ал сiз оның шет жағасын көрдiңiз. Ендi ол өзiн сексен алтыдағы қартпын деп ойлайды. Алайда ол үшiн бұл кемшiн емес. Оның жүрегi жас әрі қуатты, денi де сау. Ендеше, ол ешқандай қауiп-қатерсiз тағы да ондаған жылдар, кем дегенде елу-алпыс жыл өмiр сүретiн болады. Бiзге де керегi осы. Сiздiң тамаша бiлiмiңiздi, тәжiрибе-ақылыңызды бойына дарытқан соң ол әлемдi таңғалдыратын таңғажайып жаңалықтар ашады. Сөйтiп, адамзат қауымы өзiн керемет байытатын ұлы игiлiкке ие болады...

	– Ал мен ше? Менiң жайым не болады?

	– Сiз бе? Сiз рухани жұтайсыз. Өйткенi сiздiң басыңызда өзiңiздi танырлық, өмiрдi, айналаны сезiнерлiк бейнелер қалған жоқ. Бейне бiр жаңа туған нәрестедей түйсiкпен тұрасыз үстелден... Денсаулығыңыз онша емес, асарыңызды асап, жасарыңызды жасап, өмiрден сыбаға-үлесiңiздi түгел алып, егде тартқан жансыз. Жә, айтып-айтпай не керек, өзiңiздi адамзат игiлiгi үшiн, ғылым үшiн құрбан етесiз. Ескертемiн, тек қана рухани, ал дәмi таусылмаған жан ретiнде, әлбетте әлi де өмiр сүре бересiз...

	Ол тым-тырыс отыр. Мен де үндемедiм. Бiрақ көңiлiм әлемжәлем күйге түсті. Бiрдеме дегiм келедi. Адамзат ақылының ежелден бергi өсу, даму жолын түбiрiмен өзгертпек болған осы бiр қияли өнерпазға әлдене айтсам деймiн. Әлде тiл қатпай-ақ қуып шықсам ба екен?...

	– Жiгiтiм, қалай жеттiң бұған?! – деймiн жайбарақат сөйлеуге тырысып.

	Жалт қарады. Оқыс сөзiме таң қалғандай.

	– Бұл құпияны қалай аштыңыз дейсiз бе?

	Бұл емес-тi – сұрағаным. Бұл емес-тi – бiлмегiм. Әйтсе де тежемедiм, ол тағы да шабыттана сөйлеп кеттi.

	– О, бұл ұзақ тарих! Мен сiзге әуелi осы ойға қалай келгенiмдi айтып берейiн. Бұл да қызық. Мен мұны мектеп қабырғасында жүргенде-ақ ойлағам-ды, сенсеңiз, шыны сол. Табиғат маған дарын берiптi, әжептәуiр ақыл сыйлапты. Бiрақ жалқаулықтан да құралақан емес едiм. Бұлай дейтiнiм – өлең жаттауды, толып жатқан физикалық атаулар, математикалық формулаларды есiмде сақтауға ту бастан құлықты болмадым. Сол кезде-ақ, шiркiн, осыларды бiр оқығаннан қағып алатын менде ақылды бiр тетiк болса деп арман етушi едiм. Жылдар өттi. Осы идея көңiлiмдi мазалай бердi, ұмыта алмадым. Ақыры, соны өзiме ғылыми мақсат етiп қойдым. Соның жолына күллi өмiрiмдi сарп еттiм. Керек десеңiз үй болып, бала-шаға сүймедiм... Мiне, көрiп отырсыз, азап-бейнетiм зая кетпеген сияқты. Жә, қымбатты профессор, таңдау сізден...

	– Сынақтың сәттi аяқталарына сенiмдi боларсыз?

	– Жүз процент сенемiн, – дедi ол, – хайуанаттарға жүздеген тәжiрибе жасадым. Бәр-бәрi сәттi аяқталды.

	– Оны қалай бiлдiңiз?

	– Мысалы, қолға үйретiлген иттiң есiн басқа бiр, туғалы ештеңе көрмеген, жабық кабинада өмiрден тысқары ұсталған итке көшiрген едiм. Ғажапты қараңыз, сенесiз бе, алғашқы иттiң үйшiгiн ол бiрден тапты. Тiптi өз ұяласына тамақ берiп, күтетiн адамды да танып, еркелегенiн көрсеңiз. Дәлел ме, бұл?

	– Дәлел ғой, әйтсе де ол ит, ал мен адаммын...

	– Пәлi, сiз әлi де иланған жоқсыз ба? – дедi ол кенет желпiне сөйлеп, – жақсы қазiр-ақ сенесiз...

	Кабинеттен жүгiре басып шығып кеттi де, сәлден соң шағын чемодан алып кiрдi. Рұқсат та сұраған жоқ, жазу үстелiм үстiне әр түрлi аспаптарды, сым қиындылары мен катушкаларды тiзе бастады.

	– Қазiр бiз шағын сынақ жүргiземiз, мен жасаған биоэлектростимулятордың ғажап өнерiн көресiз. Қане, қолыңызды ұстауға мархабат етiңiз.

	Шынтағыма тiлiмен ылғалдап жұқалтаң мыс пластинка жапсырды да, оны дәкемен орады. Өзiнiң қолына да солай iстедi. Екеумiздiң қолымыз ендi бiр сыммен жалғасты. Бiр ұшы оның үстелдегi аспаптарға қосылған. Iле-шала мейманым кабинеттiң бұрышына қарай шегiндi де, маған белгi бердi. Мен аспаптың құлағын бұрадым. Сол-ақ екен, денем дыз еттi, қолым да өзөзiнен жоғары көтерiлiп барады. Кенет сылқ төмен түстi. Сонсоң қайта көтердiм. Осылайша бiрнеше мәрте қайталанды. Қысқасы, өз қолым еркiме көнер емес. Бұл не пәлекет деп әрiптесiме қараймын: мұндай есуасты кiм көрген?.. Қолын бiресе көтередi, бiресе түсiредi; жұдырығын түйедi, мен де түйемiн. Сөйтсем, оның бар қимылын еркiмнен тыс қайталап тұрмын.

	– Жетедi, тоқтатыңыз!

	– Ендi сiз, қымбатты Досым Хайдарұлы, менiң қолымдасыз, – дедi ол шаттана айқайлап, – қолымды қозғаған сәтте туатын мидағы менiң биотоктарым аппарат арқылы күшейiп, сiзге әмiр берiп тұр. Бар болғаны сол-ақ! Қорықпаңыз ақсақал, бұдан организмге келер-кетер ешқандай зиян жоқ.

	Сөйлеген қалпы өзi маған жақындай түсті, мен де оған еркiмнен тыс қарсы жүрдiм. Ол кейiн шегiндi, мен де кейiн қайттым. Мырс етiп, аспаптың құлағын керi бұрадым.

	– Бұл «ойыншықты» мен баяғыда жасағанмын. Қазiр ол емдеу орындарында денесiнен жан кетiп қозғалыстан қалған сал науқастарды емдеуге қолданылады...

	Келiсу керек пе? Сенемiн бе сөзiне? Не нәрсе болсын ойланып-толғанбай, соған көңiлдi әбден сендiрмей шешiм айтпауға дағдыланған жанмын. Бұл жолы да сөйттiм. Ертең осы уақытта қайта келетiн боп ол шығып кеттi.

	* * *

	Кеш. Кабинетте жалғыз отырмын. Сағат кешкi тоғыз шамасы. Бейтаныс өнерпаздың келетiн мезгiлi таяу. Байыздап отыра алмай терезе алдына бардым. Қарбалас қозғалыстағы машиналарды, ерсiлi-қарсылы ағылған адамдарды көремiн. Күндiзгiдей жарық көше, екi қатар жарыса өскен биiк ағаштар, зәулiм де сәндi үйлер сап түзеп тұр. Қуанышты, жайдары жүздi жастарды көремiн. Соның бәрi көңiлiмдi әрнеге қытықтап, бойыма бiртүрлi шуақ сезiмдер құйғандай.

	Есiк алдынан тықыр естiлдi. Жалт қарасам, кешегi мейман екен. Түсi суық, қан-сөлсiз, бетiнде тiптi есте ұстарлық бiр белгi жоқ сүйкiмсiз жан екен өзi. Кеше байқамаппын.

	– Қымбатты Досым Хайдарұлы, ал не айтасыз маған?

	– Ә, сiз бе едiңiз? – деймiн ақырын ғана.

	Сабырлы сөйлеуге тырысқан ниетiмнен ештеңе шықпады, манадан тежеуде тұрған сезiм лақ етiп сыртқа төгiлдi.

	– ...Иә, қымбаттым, сiз менiң миымды сыйға алмақшы болған едiңiз. Келiстiм. Көндiм айтқаныңызға. Әзiрмiн. Өзiңiз айтқандай, ғылым үшiн аяр жаным жоқ!

	Ол орнынан атып тұрды. Жүзi жайнап, айран-асыр қуанды.

	– Иә, өзімді құрбан етуге әзірмін. Бiрақ есiңiзде болсын, мен өмiрiмдi сiзге бiр ғана шартпен беремiн. Егер мұны орындай алмасаңыз – өзiңiзден көрiңiз. Сiз ғой, кеше менiң миымдағы ақыл-ес қоймасына ие болған адам бүкiл өмiрiмдi де қоса алады дедiңiз.

	– Әрине, солай, оған ешқандай күмән жоқ!

	– Яки менiң миыма иеленетiн жас профессор Хайдаров қана болып қоймайды, Досым атай атанады. Менiң балаларымның әкесi болып шығады. Солай ма?.. Өйткенi ол менiң өмiрiмдi қабылдады. Демек, ол өзiнiң жолдастарын, әке-шешесiн, жастық шағын, жан-тәнiмен сүйген ғашық қызын да бiржола ұмытады. Оларды көргенде танымайтын болады. Сiз жөнiн айтып тәптiштеп таныстырсаңыз да, бірде-бірін бұрынғыдай сүйе алмайды. Себебi ол мүлдем басқа адам, яки мен, сексен алты жастағы қаусаған шал боп оянады сiз жасаған отадан соң...

	Мейман әлдене айтпақ боп ишарат бiлдiрiп едi, сөйлетпедiм.

	Жеку сөзбен төпей бердiм.

	– Жарайды, шырағым, не десем де – көнейiн сөзiңе. Қидым өмiрiмдi! Ғылым үшiн қу жанымды пида еттiм. Бiрақ сiз маған өмiрiмдi қабылдайтын жасты тауып әкеп, көзiме көрсетiңiз. Бiр тәулiктiң iшiнде он сегiз жасар жасөспiрiмнен сексен алтыдағы қаусаған шалға айналғысы келетiн есуас жанды көруге құштармын. Келiспейдi ешкiм де! Көнбейдi! Жастық шағының қызығын, думанды кезiн қаусаған шалдың күйбең тiрлiгiне айырбастайтын кiм ол, қандай есуас?! Өйткенi ол менiң ғылыми бiлiм-танымымды ғана емес, күллi әдет-ғұрпымды, дағды-мiнезiмдi қоса қабылдады. Демек, ол ешқашан да жасара алмайды. Денi сау, күш-қуаты тасып тұрса да... Өзiң айтшы, күрессiз, еңбексiз бақыт бар ма өмiрде? Жоқ, егер әки мен қайта туар болсам, құдіреттiң күшiмен өмiрдi қайта бастауға тура келсе – тағы да бұрынғыша бастар едiм. Оқыр едiм, үйренер едiм. Бәлкiм, бұл жолда қиындыққа кезiгермiн, жаңылыс басармын. Бiрақ ғылым шыңына апарар жолдың өзi осы емес пе? Ғылымда басқадай төте жол, тұтқиыл баспалдақ бар ма? Жоқ! Жә, сөздi созып керегi қанша?! Осы қазiрден бастап менiң өмiрiмдi алуға келiсетiн жасты iздеңiз. Тапсаңыз, мейлi, тап бүгiн-ақ келiңiз. Мейлi, ертең келiңiз. Мен әзiрмiн...

	Ол үн-түнсiз шығып кеттi. Шынымды айтсам, кабинеттен қай мезгiлде шыққанын да аңғармай қалдым. Ал соны аңғарған кезде кешiккенiмдi бiлiп, санымды бiр-ақ соқтым. Екi кеш әңгiмедүкен құрғанда оның аты-жөнiн, тұрағын, қызметiн сұрамаппын. Сiрә, бұл да қартайғандықтың салдары?..

	* * *

	Содан берi бiр жыл өттi. Жасыма тағы бiр жыл қостым, денсаулығым былтырғыдан да кемiдi. Уақытымның денi естелiк жазумен өтуде. Мынау да сол ермек. Айтпақшы, бейтаныс өнерпаз содан кейiн маған қайта оралған жоқ. Райынан қайтты ма? Әлде қаусаған шал болуға келiсетiн бейшара жасты әлi күнге дейiн сарыла iздеп жүр ме? Бiлмеймiн. Сол жайында естiп-бiлген кiсi болса, менімен хабарласса екен, ең құрығанда, қияли ойынан бiржола айнығаны туралы бiлген терiс болмас едi...

	Семей, 1963 жыл





ҚОЙШЫ-ШОФЕР


	Қошқарбай екеумiз тетелеспiз. Анда-санда амандық бiлдiрiп, хал-жай сұрасып, хат жазысып тұрамыз. Сөйтсе де соңғы кезде арамыз суый бастады. Өйткенi ана жылы: «Қойды қайтесiң, әкең Қойшыбай елу жыл өмiрiн қой бағумен өткiздi. Әкеңнiң таяғын ендi сен ұстапсың, оныңды мақтан көретiн сияқтысың. Он жыл оқып қой бағу мақтан емес, достым. Алматыға кел, қалаған оқуыңа түсiрейiн», – деп хат жолдағанымда, Қошқарбай маған кәдiмгiдей зiлді сөздермен жауап қайтарған.

	Содан берi мен де, ол да хатты сирек жазысатын болғамыз. Сөйткен Қошқарбайдан бiр күнi хат алдым. Хат болғанда бақандай бiр дәптер.

	– Қымбатты достым Қиялбек! – деп бастапты хатын ол. – Жалған айтсам, бес күн нан жемеуге әзірмін. Көрмегелi сенi бiраз жыл болды. Сен де, мен де содан берi аз дегенде жарым қадақ тұз жедiк. Айта берсем – әңгiме көп, өзің туған елде сен естiпбiлмеген жаңалық көп, қызығып есiңнен танар өзгерiс те көп. Әрине, туып-өскен ауылың бұрынғыша, жер-су баяғы қалпында. Менiң айтып отырғаным – өзгерген адамдар жайы...

	Өзiмiзбен бiрге оқитын Шофержан ана жылы келгенiңде тракторшы едi ғой. Сол пұшық – осы күнi дала қосының диспетчерi. Солай достым! Диспетчер сенiң қалаңдағы зауытта ғана емес, бiздiң ауылда да бар. Шофержан бұл күнде он тракторды жалғыз өзi жүргiзедi. Қалай жүргiзедi дейсiң ғой? Радиомен. Мұндай жаңалық механизаторларда ғана емес, бiздiң қойшы ағайындарда да бар. Мен саған сол жайында айтпақшымын.

	Қойшы өмiрiн бiлесiң ғой. Күнi бойы ат үстiндесiң, белiңдi жазбай қой соңында салпақтап жүргенiң. Кейде қым-қуыт ойлар оралады көңiлiңе, кейде қиялың аспанды шарлап кетедi. Соның әсерi ме, кiм бiлсiн, бұрнағы жылы шопандардың облыстық мәслихатында сөз сөйледiм. Сөйлегенде кейбiреулер құсап алған төлiм, қырыққан жүнiмдi айтып мақтанбай, өзiңдей инженерлер мен ғалымдарды күйрете сынадым.

	– Ау, жолдастар! Пәлендей зауыт автоматты жүйеге көштi, инженер пәленше жаңалық ашып, өндiрiске автомат қондырды, пәленше ғалым шахматты адамша ойнайтын машина ойлап шығарды деген хабарды бiз, бақташылар, күнде естимiз. Ал қойды робот жаятын болыпты деген сөздi неге естiмеймiз? – дегенiмде, залда отырғандар ду күлдi. Көп аузына қалқан болайын ба, әрi қарай сықпырттым. – Бекерге күлмеңіздер жолдастар, робот-қойшыны ойлап табу қиын-ақ шығар. Бұған айтар дауым жоқ. Сонсоң мен бұл сөздi бақташылықтан жалыққан соң айтып тұрғам жоқ. Менiң айтайын дегенiм басқа, бiздiң ғалымдарымыз шопан еңбегiн жеңiлдетуге неге көмек жасамайды? Айталық, қорамызға арзан да құрылысы қарапайым пеш орнатып берсе. Немесе қыс болса бораны түтеп, аязы бет қаритын бiздiң Қызылсор сияқты жердiң қатаң табиғатын жұмсартатын бiрдеме ойлап тапса?..

	Сонымен, не керек, сөйлер сөз сөйлендi, қоржынын базарлыққа толтырып, Қошқарбай досың ауылына қайтсын. Өлеңiн айтып, арманын қиялдап қойын қияға ұзатып, бәз баяғыдай күндер мен түндердi өткiзе берсiн.

	Өзiң бiлесiң, бiздiң Қызылсор жаз болды-ақ, кәрi апам тоқитын алашадай құлпырып кетедi. Жайдақ төбелердiң беткейi бетеге мен жусанға сыймай жайқалып тұрса, ойпаңдағы терең сайлар қызылды-жасылды небiр асыл шөптерге бөгiп жатады. Иiсi мұрныңды жаратын гүлдерi қандай! Қой өргiзiп келе жатып шөбi жығылған әлгiндей сайлардың бiрiне кез болсаң, ешқайда кеткiң келмейдi. Атыңды қоя берiп, жұпар атқан гүлдер иiсiн құмарлана жұтып, қалың шөптiң үстiнде маужырап жата бергiң келедi. Қойлар да жабысып жоңышқа мен балқурайды, балауса шөптi қимағандай, айдасаң шықпай қояды.

	Әттең, бұл жазда ғана! Қыста олай емес. Қайдан жинала қалатынын кiм бiлсiн, ақша бұлттар жөңкiле көшiп келедi де, неше күн, неше түн тас төбеде тұрып алады. Ақыры оның жапалақтап жауған қарға соғады. Одан соң бет қаритын үскiрiк аяз басталады. Желiмiз де әлей күшті!

	Өткен қыс ересен қатты болды. Қардан соң жаңбыр жауды да, iле суытып, нағыз көк тайғақтың өзiне айналды. Малдың да өрiсте жайылғанынан қорада тұрғаны көп болып, аз-маз шөптi ерте тауысып алдық. Не iстеу керек? Шөп сұратып, қасымдағы Қозыбектi колхоз орталығы – баяғыда өзiмiз оқитын Айнабұлаққа жiбердiм. Ол шiркiн тез қайта қоймады. Қайтқанда да жарытпасы белгiлi. Бар отардың жайы осы. Құдай ұрғанда, биыл бастығымыз ауысып, жас жiгiт келген. Ол неме жаз бойы көк «Волгамен» ерсiлi-қарсылы шапқылап жүрiп ештеңе бiтiрмедi...

	Әлсiн-әлсiн сыртқа шағып, келе жатқан қара көрiне ме екен деп Айнабұлақтың жолына қараймын. «Не болады қайран мал? Шынымен қырылғаның ба? Мәпелеп бағып, ит-құстың аузынан қағып, аман-есен өсiрген игiлiк едiң ғой. Ендi не, дүлей табиғаттың кесiрiне ұрынғаның ба? Қайтсем сенi аман алып қаламын?..» Осылайша мұңға батып қайғырып отырғанымда сырттан машина гүрiлi естiлдi. Суға кеткен тал қармайды, пiшенi таусылған малшы шөптен басқа не ойлайды? Жем әкелген Қозыбек шығар деп, сыртқа жүгiрiп шықтым. Сол екен. Бiрақ түгi жоқ. Аш құрсақ малға темiр беретiндей үстiне қаңылтыр қорап орнатылған тұйық машинаның кабинасында шалжиып отыр. Шоферiн танымадым, бейтаныс жiгiт.

	– Айда, Қошқар аға, қораның аузын аш, – деп айғайлайды. Iшiп алған ба, Қозыбегiм жымың-жымың етедi, көңiлдi. Есiгiн жұлқып ашып, жағасына шап бердiм.

	– Әкеңнiң басына күлесiң бе, иттiң баласы!

	– Қошқар аға, шөп әкелдiк қой, жiберсейшi, – деп қырылдайды Қозыбек.

	– Шопаным, малыңды өргiз. Қозыбек шын айтады. Шофер жiгiт биязы жымиды. Жап-жас жiгiт. Жүзi жылы.

	– Сiзбен қалжыңдасуға келгем жоқ. Атқа мiнiңiз тезiрек...

	– Қошқар аға, мына кiсi – инженер Сырғабаев деген кiсi. Бiзге көмектесуге облыстан келiптi. Осы кiсi шөп тауып бередi, – дейдi Қозыбек үстi-басының қарын қағып жатып.

	Машинаға қарадым. Бульдозер емес, иә алды, иә артында жалғыз сүйем күрегi болсайшы. Жұмыртқадай тұп-тұйық бiрдеме. Тек кабинаның үстiнде қалқан сияқты қалақша сорайып тұр. Бiр айналып шықтым да, қораға беттедiм.

	Сонымен ауылдан бiраз жер ұзап шықтық. Машина соңымнан ерiп келедi. Күн әлей суық. Арық саулықтар бүрсеңдеп бiр-бiрiне тығыла түседi. Өзiм де мұздап қалдым. Бетiмдi аяз қарып барады. Аяқ-қолым тоңазып, қозғауға әрең көнгендей. Ойлауытқа жете бергенде машина алдыма түстi де, берi қарап тұра қалды.

	Достым Қиялбек! Саған – өтiрiк, маған – шын. Жаңа ғана бүрсең қағып келе жатқан қой сорлы бөйтеңдеп машинаның алдына қарай жөңкiле жөнелмесi бар ма. Бейнебiр маяға жабылғандай жерден бас алмастан үйме-жүйме болды да қалды. Сөйтсем үй орнындай жердiң қары ағыл-тегiл ерiп жатыр. Қойлар болса қалың мұз құрсауынан босаған боз жусанды жүндей түтуде.

	Ғажапты қараңыз: машина берi қарай қозғалып едi, қойларым да солай ұмтыла түстi. Әлгiнде сiресiп тұрған мұз дала алғашқы сетiнеген шетiнен омырылып ери бастады. Iп-iлезде даланың машина тұрған алды ашылып қалды. Мұндай кереметтi кiм көрген?!

	Машинаға жақындадым. Мен одан ыстық жел үрленiп тұрған шығар, қар соның әсерiнен ерiген ғой деп ойлағам. Ендi байқасам, ыстық жел жоқ, тiптi газдың жанған дыбысы да, иiсi де бiлiнбейдi. Ешқандай қызу леп те сезiлмейдi. Бұл не ғажап? Бар болғаны кабинаның үстiндегi қалақ болар-болмас дiрiлдеп тұр.

	Қозыбегiм маған қарап қолын сермеп, әлдене деп айғайлады. Сөйтсем, жолдың алдын босат деп тұр екен. Шабдарымды тебiнiп, бiр бүйiрге жалт бердiм. Сiрескен қар қабаты тағы да пышақпен керткендей қолма-қол омырыла бастады. Әншейiнде мотор гүрiлi естiлсе дүркiрей үркетiн қой жарықтық, бұл жолы оның дос екенiн ұққандай, машинаның алдына үймелеп, ашқарақтары астына түскендей. Үскiрiк аяз денемдi аймалап, әр жерiмнен шымшылай бастады.

	«Қой, суықта тұрып нем бар? Жетедi Қозыбектiң күлгенi – атқа ендi сол мiнсiн».

	Қысқасы, кабинаға ауыстым. Сырғабаев бірақ сөзге сараң жiгiт екен. Суыртпақтап тартып, әңгімеге қанша шақырсам да, «бар, жоқ» дегеннен басқа ештеңе айтып жарытпады. Қиялбек, сен менiң мiнезiмдi бiлесiң. Електен өткiзгендей сараң жауап менi қанағаттандырмады.

	– Әй, жiгiтiм, сен инженер болсаң, мен қойшымын. Арамыз жер мен көктей деп кекиме. Бүгiн менi кiрiптар еттiм деп тағы дандайсыма. Шынтуайтқа келсек, екеумiз де бiрдеймiз, екеумiз де қоғам үшiн еңбек етiп жүрмiз!

	Сырғабаев сабаз жiгiт екен. Кеңкiлдеп күлдi де:

	– Қызба жiгiт екенiңдi былтыр байқап ем. Кел, жақсылап танысайық. Атым – Сағатбек. Сенiң атың Қошқарбай ғой, – десін. Жалт қараппын. Атымды қайдан бiлдi екен? Е, айтпақшы,

	Қозыбек айтқан ғой.

	– Бұл машинаны мен жасадым. Ал жасатқан өзiңсiң, Қошқарбай замандас.

	– Мен?..

	– Иә, өзiң, – дедi Сағат езу тартып, – бұрнағы жылғы мәслихатта бiздi аяусыз сынаған сөзiң есiңде ме? Содан кейiн мен ойға қалдым. «Япырмау, шынымен шопандар еңбегiн жеңiлдетуге болмас па екен?» деген ой жатсам-тұрсам маза бермейтiн болды. Робот-қойшы туралы да ойладым. Есiңде ме?..

	Сырғабаев сөйлеп отыр. Бұл өзi әншейiн әңгiмеге ғана сараң екен. Ал жұмысы туралы, өзi жасаған аспап жайында сөйлегенде, тегiнде, бұдан асқан шешен жоқ шығар. Қысқасы, ол жасаған жылытқыш аспаптың гәбi мынада екен...

	Өзiң ойлашы, есiк-терезесi жоқ, тiптi төбесi де жабылмаған үйдi қыстыгүнi қалай жылытуға болады? Пештен күнi-түнi от айырмай, немесе бу батареясын ыстық күйiнде ұстап үйдi жылытуға бола ма? Әй, болмайды. Мұндай үйде отырып күпiңдi шешкiң келмес, сiрә. Дегенмен ғылым мұндай үйдi жылытуға болады деп жауап бередi екен. Қалай дейсiң ғой? Инфрақызыл сәулелер арқылы. Ауа мұндай сәулелердi бөгемейдi, еркiн өткiзедi, ал адам денесi, үй қабырғасы, жануарлар, тiптi жер бетiндегi кез келген зат оны бойына сiңiредi екен. Ендеше, зауыт ауласын, би алаңын, спорт залын, мал қораларын, қырман басын, яки ашық-тесiк жатқан қора-жайларды осы сәулелерiмен неге жылытпасқа! Құрылыс алаңын қыста да жаздағыдай неге жып-жылы етiп қоймаймыз? Болмаса, көше бойына инфрақызыл сәуленi бағыттап, сен сықылды суыққа тоңғақ қала адамдары қыстыгүнi де желбегей жүрсе қайтедi. Ғажап емес пе, ә?

	Инженер Сырғабаев мұның бәрi қолдан келетiн шаруа, әлiақ осылай жасаймыз дейдi. Мүмкiн, сен бұған сенбессiң. Ал мен әбден иландым. Өйткенi Сырғабаевтың кереметiн көзiм көрдi. Әрине, бiрден сенгем жоқ, бiрталай сұрақтар да қойдым өзiне.

	– Кешке таман үй iргесiне тұрып көршi, қабырға жақтың жылылау екенiн байқайсың. Күн сәулесiн бойына сiңiрiп, инфрақызыл сәуле түрiнде қайта шығарудың қарапайым үлгiсi бұл, – деп түсiндiрдi ол маған, – ұстаның көрiгiнен жаңа алынған темiрдiң қызуын алыстан сезесiң. Бұл да көзге көрiнбей толқын түрiндегі инфрақызыл сәуленiң әсерi...

	Санай берсең, инфрақызыл сәуле дегенiң табиғатта тiптi көп сияқты. Бiрақ соның бәрi бiрдей пайдалануға жарамайды бiлем. Жараған болса, баяғыдан берi қолданып, даламызды оп-оңай жылытпас па едiк? Сырғабаев болса сол сәулелердi алудың оңай жолын тапқан. Соны шығаратын аспап жасаған.

	Солай, достым Қиялбек. Қошқарбай досың осындай кереметтiң куәсi болды. Байқайсың ба, керемет дегенiң қалада ғана емес, ауылда да жетерлiк.

	Пәлi, сол қыстан қалай шыққанымызды айтпаппын ғой. Бiздiң ауылда Сағатбек бiр айдай болды. Қойды машинамен жайдық. Күнде ертемен өрiске айдаймыз, шөбi қалың тұстың қарын ерiтiп, қойға жайылым аршып беремiз. Кешке қарай машинаның сәулесiн қораға бағыттаймыз. Несiн айтасың, жақсыақ болды. Бiрнеше күннен кейiн арыған қойларым күйленiп, жаппай семiре бастады. Мол шөп пен жылы қора семiртпей қойсын ба?! Не пәленiң бәрi, тегiнде, суықтан. Содан кейiнгi бiр жаңалық: биыл бiздiң колхоз сондай аспаппен жабдықталған машинаның қырығын бiрден сатып алды. Жазда әрбiр қойшы машина жүргiзудi үйрендi. Қазiр бәрiмiз де майталман шофермiз. Сонымен, бiздiң осы күнде екi мамандығымыз бар, яғни қойшышофермiз.

	Осымен әңгiмемдi аяқтаймын, достым. Уақытың болса, келiп қайт. Бар жағдайды көзiңмен көр. Туған ауылыңның сән-сәулетiн тамашала, жаңалығымен таныс. Сөйткiн, достым Қиялбек.

	Өскемен, 1965 жыл





КҮЗЕТШІ ҚОРҒАСЫН


	«Күзетші қорғасын» дегенге, балдырған, сен мүмкін таңданарсың. Қорғасын қайдан күзетші болмақ, күзетші болатындай оның зейіні бар ма, немесе кәдімгі күзетшілердей мылтық ұстап тұратын қолы бар ма дерсің. Әбден дұрыс. Қорғасын күзетшіде зейін де, мылтық та жоқ. Бірақ ол – сондай мықты күзетші. Өмірі қалғу дегенді білмейді, өз ісін көзінен ешқашанда таса етпейді. Өзіне тапсырылған қызметті мүлтіксіз бақылап қана тұра береді.

	Қай үйде электр жарығы болса, сол үйде қорғасын күзетші бар.

	Бір күні біздің көршінің үйінде мынадай оқиға болды. Ол үйдің Жақан деген баласы бар еді. Өзі тым шалдуар болатын. Үлкеннің айтқанын тыңдау деген қайда. Қайта ерегесіп, беттен алатын. Жақан бір күні үйіндегі бұзылған өтекті электр жүйесіне қосамын деп болмай қойды.

	– Қой, балам, ток жүйесін бұзасың, – деді шешесі Жақанға.

	– Ма...ма, қосамын, – деп болмады Жақан.

	– Қоспайсың! Өрт шығуы ықтимал.

	Жығылған жағынан тұрмайтын қыңыр Жақан үйде оңаша қалған шақта неде болса көрейінші деген оймен өтек бауын ток жүйесіне қосып кеп жіберді.

	Сол мезетте не болғанын көр! Бөлме ішінде әлдене найзағайша шарт ете қалды. Жақанның қорыққаны сондай, шалқасынан түсті. Не болып қалды дейсің ғой? Бұзылған өтек бауы ток жүйесіне түйіскенде, екі тарам сым бойымен келе жатқан ток ағыны өзара айқаса кетеді. Токтың мұндай күйге түсуінен күшті от тұтанды. Өздерің ойлап қараңдаршы. Бұлқына тулап төмен қарай жөңкіліп келе жатқан ағын суға көлденең бөгет тұрғызсаң, қайтер еді? Ілезде су деңгейі көтеріліп, арық ернеуінен асып төгілмей ме? Міне, ток жүйесі де сөйтеді. Әдеттегіден артық ток күші пайда болады. Ол қайда барады? Арықтың арнасын су кернегені сияқты сым бойын ток кернейді-ай кеп. Тек айырмашылығы, су ернеуден асып төгілсе, ток сымды қатты қыздырады. Одан сыртқы қаптауы балқи бастайды, ақырында өрт шығуы мүмкін.

	Бірақ олай болмады, өрт шыққан жоқ. Өртті болдырмаған – біз жоғарыда айтқан күзетші қорғасын. Қандай көреген, батыр күзетші десеңші! «Бәрін жандырып, күл етемін, өртеймін!» – деп, лықылдап келіп қалған ток ағынына қасқайып жалғыз өзі қарсы шықты.

	– Өтемін, өтемін де өртеймін! – деді ток.

	– Өтпейсің, өткізбеймін! – деп қорғасын күзетші де қасқая қарсы тұрды.

	Ток оны тыңдамады, бар күшімен екпіндеп келіп, соғып өтті. Қорғасын күзетші де тайсалмады. Бірақ, не керек, өзі де мерт болды. Тұтқиылда төнген апат жайында үй қожасына ақырғы рет шарт етіп белгі берді де, балқып жүре берді. Жолы кесіліп қалған әлей ток қайда барсын? Кілт тоқтап, өзінің ежелгі арнасына түсіп, жуаси қалды.

	Қорғасын күзетші бұл арпалыста мерт болды, бірақ үйді өрт қаупінен аман сақтап қалды. Өз қызметін ол мүлтіксіз атқарды.

	Ал көршім баласына қатты ұрсып, балқып кеткен қорға сын күзетші салынған тығынды ток есептегіш тақтадағы бұрандасынан бұрап алды да, оның орнына дәл сондай тағы бір қорғасын күзетшісі бар тығын қойды. Сөйтіп, сымды бойлап ток үйреншікті қалпымен бұрынғыдай жүре бастады. Жақан болса, сонан бері бұзылған өтек, электр плитканы ток жүйесіне қоспау керек екенін басқа балаларға өзі айтатын болды.

	Алматы, 1958 жыл





ӘКТАС ПЕН ТЕРЕК


	Әктас пен Терек ерте заманнан көршілес еді. Әктас Теректің көлеңкесінде жататын. Терек болса, жазда жасыл жапырақтары сыбдырлап, неше түрлі ән салатын.

	– Гу, гу... – дейтін Терек көлеңкесіндегі көршісі Әктасқа сыбдырлап, – әнім қандай тамаша, көлеңкем қандай саялы! Әктас, сенде мұның бірі жоқ, гу, гу... Әрлі-берлі өткен жолаушы маған еріксіз бұрылады. Көлеңкемді сағалап дамылдайды, гу, гу...

	Мұны естіген Әктас зәбірден жарылып кете жаздаушы еді. Оның Терек сынды көркі де, сыбдырлар жапырағы да жоқ. Оның бетінде атам заманнан бері кенедей жабысқан қына ғана бар-ды. Қына болса, Әктасты ертелі-кеш мүжігеннен басқа білері жоқ барып тұрған арамтамақ еді.

	Терек жаз келген сайын Әктасты өстіп әжуалауын қоймады. Осылайша талай жаз өтті. Өткен жаздың көптігі сондай, баяғы

	Терек қартайып шіри бастады. Бірақ оның орнына жас теректер өсіп шықты. Олар да жаз болды-ақ, тұс-тұстан бір дауыспен:

	– Гу, гу!.. Әнім қандай тамаша, көлеңкем қандай саялы! Әктас, сенде мұның бірі жоқ, – деп ән салатын болды.

	Дәрменсіз үнсіздіктен әбден мүжілген Әктас күндердің күнінде мүлдем көрінбей қалды. Бетін топырақ басты. Үстіне неше түрлі өсімдіктер шықты.

	Күндердің күнінде баяғы кәрі Теректің түбіне бір адам келіп демалуға отырды. Аптығын басқан соң жол дорбасынан кішкене балғасын шығарып, саялап отырған жерін шұқылай бастады. Бір уақытта болат балғаның ұшы тасқа тиіп, шақ-шұқ етті, тіпті кей тұста кәдімгідей от ұшқындады. Жолаушы жалма-жан кішкене күрегімен отырған жерін кеңейте қазып, ақыры топыраққа көміліп қалған баяғы Әктастың бетін аршыды.

	Ол жер қазынасын іздейтін кәнігі маман геолог еді. Кәрі теректің түбінде адамдарға аса қажет қымбат зат жатқанын сезіп,

	Әктасын әр жерінен қатты-қатты ұрып, бірнеше кесегін сындырып, жолдорбасына салып алды.

	Қызғаныштан өле жаздаған теректер:

	– Гу, гу... біздің әніміз қандай тамаша, көлеңкеміз қандай саялы. Әктас мұның бірін жасай алмайды, гу, гу... – деп, баяғы әндерін айтып сыбдырлай жөнелді.

	Геолог бірақ теректердің әніне көңіл бөлмеді: келесі күні бір топ жұмысшы ертіп келді де, Әктасты көптеп қаздырып, машинаға салып, қалаға әкетті. Бірер айдан соң әлгі жерге көп көп кісі келіп, экскаватор мен тракторлар жеткізіліп, Әктасты жағалай қазуға кірісті. Ал теректерді әншілігіне қарамай, түбірімен қопарып тастады.

	Ежелгі орнынан көшкен теректердің кейбірі қалаға апарылып саябаққа отырғызылды. Бақтың төңірегі бетон қорғанмен қоршалды. Жаңа жерде бұрынғыдан да бойлап өскен теректер бәз-баяғы әнін салатын болды.

	– Гу, гу... Әнім қандай тамаша, көлеңкем қандай саялы!

	Ал Әктастан жасалған цемент қорған өйтіп әндете алмады. Егер оған ғайыптан тіл бітер болса, неше түрлі тамаша жырды күні-түні желсіз-ақ төгілтер еді. Тіпті мына әнші теректердің де алаңсыз өсуіне жағдай туғызып, анау бақтың айналасындағы неше қабат әдемі үйлер мен зәулім мектеп ғимаратын да тұрғызуға өзінің қызмет еткенін небір асқақ сөздермен жырлап берер еді. Амал қанша, ол бәз-баяғы қалпында әнші теректердің гуілін тыңдап, үнсіз тұр...

	Семей, 1960 жыл





ҚАУЫРСЫН ҚАЛАМ, АҒАШ ҚАЛАМСАП ЖӘНЕ БОЛАТ ҚАЛАМҰШ ТУРАЛЫ ЕРТЕГІ


	Асыранды ақ қаз көл жағасында мамырлай жайылып жүр еді, кенет шаң-шұң керіскен дауысты естіді. Дауыс шыққан жаққа мойнын созып қараса, о, ғаламат, кәдімгі ағаш қаламсап пен болат қаламұш! Екеуі терезенің алдына шығып алып, біріне-бірі кіжініп, салғыласып тұр.

	– Менің пайдам адамға сенен гөрі он есе артық тиеді. Мен оның көңілдегісін ақ қағазға айнытпай жазып беретін қолғанаты мын. Менсіз сен түкке де аспайсың, – дейді Қаламұш шіңкілдек жіңішке үнмен.

	– Мен болмасам, сенің өмірің мүлдем қараң! Шүмшиген қалпыңмен сен менсіз қолға ұстауға да жарамайсың. Егерде мен беліңнен сүйеп тұрмасам, сия сауыттың ішіне күмп етіп, біржола батып кетер едің. Болмаса иеңнің қолын былғап, сөгіс естіп, күресінге тасталар едің, – дейді Қаламсап оған дау айтып.

	Ақ қаз бұл сөздерді естіп, өз-өзінен мырс етіп, рақаттана күлді.

	Содан соң мойнын созыңқырап:

	– Әй, достарым, сәл сабыр етіңдер. Екеуіңнің таластарың менің күлкімді келтіріп тұр, – деді жайбарақат қана.

	– Неге? – деп үрпиісті Қаламсап пен Қаламұш.

	– Негесі жоқ, достар, мен болмасам, сендер дүниеге келмес едіңдер, – деді Ақ қаз.

	– Қалайша? Сені мен біздің бір-бірімізге қандай ілік-шатысымыз бар? – деді Қаламсап.

	– Сен болсаң, асыранды үй қазысың. Бар болғаны сол ғана, жұмыртқа тауып бересің, иә сонсоң сені сойғанда қожайын етіңді жеп, мамығыңнан жастық жасайды. Мен болсам, адамзат тарихын қағазға түсіретін асыл қаламұшпын, – деп Қаламұш та шіңкілдей күлді.

	Ақ қаздың бұған ашуы келіп, ал сөйлесін:

	– Мен сендердің тұп-тура аталарың боламын! Сендер, екеуің де менің қауырсынымнан жаралғансыңдар, – деді.

	– Қайтіп? Нені сандырақтап тұрсың?

	– Білмесеңдер, мені тыңдаңдар босқа әулекіленбей, – деп, Ақ қаз әңгімесін шұбырта жөнелді. – Адам баласы бір кезде менің қауырсынымды ұштап, бір басын екі айырық қып үшкірлеп, барлық жазуын, кітаптарын да сонымен жазатын еді. Оны «Қауырсын қалам» деп атайтын. Арада талай заман өтті. Жер бетінде жаза білетін адамның саны мың-мыңдап көбейді. Менің қанатымдағы санаулы қауырсыным олардың бәріне жетпейтін болды. Содан соң адам ағаштан қаламсап жасап, оған менің қауырсынымды қаламұш етіп байлайтын амал ойлап тапты. Солай еткенде бір қауырсыным талай адамның неше ай пайдалануына жарайтын болды. Одан соң тағы да көп жылдар өтті. Жазу білетіндер бұрынғыдан да молайды. Тіпті мың-миллиондап көбейді. Қаздың қауырсынына мұқтаждық бұрынғыдан арта түсті. Сол кезде адам әрі толғанып, бері толғанып, мына сені, болат Қаламұшты ойлап тапты. Екеуіңнің дүниеге келу тарихтарың, қысқартып айтқанда, міне осындай... – деп Ақ қаз әңгімесін аяқтады.

	Ағаш Қаламсап пен болат Қаламұш бұл жәйтті бұрындысоңды естімегендіктен, екеуі бір-біріне таңырқаса қарасып, мелшиіп тұрып қалды.

	Семей, 1960 жыл





КІШКЕНТАЙ ШАХТЕР


	Біз үлкен қалада тұрамыз. Көкем шахтада істейді. Оны жұрт «Құрметті шахтер» деп атайды. Онысы шахтерлердің ең шебері дегені.

	Шахтер болуды мен де ұнатам. Шахтерлердің әдемі қалпағы – касканы киіп, көшеде әрлі-берлі жүруге ерекше құмармын. Шынайы шахтер болу үшін, әрине, шахтаға түсу керек. Бұл ойымды бір күні көкеме айттым.

	– Балаларды шахтаға жібермейді, – деді ол. – Әуре болма текке!..

	– Неге?

	– Бастығымыз қатал кісі, рұқсат бермейді.

	Әйтсе де сол шахтаны көргім келді. Қайда екенін білемін. Анау биік қара таудың іргесінде. Соның бергі етегінде зәулім үй тұр. Шахтаға түсетін ауыз сол жерде.

	Ақыры, шыдамадым. Көкем сыйлаған электр фонарымды алып, шахтаға тарттым. Өйткені жер астына күн сәулесі түспейтінін, тастай қараңғы екенін көкем айтқан.

	Үлкен үйге кірсем, іші толған шахтер екен. Ерсілі-қарсылы ағылып жатыр. Тәуекел деп, бір ағайдың соңынан ердім. Көп-көп есіктен өттік. Сонсоң үлкен бір залға келдік. Соның бір шетінде темір тор тұр. Анау ағай кішкентай бір тесіктен менікіндей фонар алды да, солай беттеді. Мен де соңынан қалмадым. Кенет әлдекім желкемнен шап беріп ұстай алды. Жалт қарасам, жирен мұрты едірейген орыс шалы. Өзінің түрі әлей сұсты: сасқаным сонша, бақырып жыладым...

	Сол сәтте тордың ішінен қоңырау шылдырлады. Мұртты ағай мені тастай салып, жүгірген бетінде темір тордың есігін жапты. Қызықты қара: темір есіктің ар жағында тұрған шахтерлер әп-сәтте жоқ болып кетті. Кең залда мұртты шал екеуміз ғана қалдық. Қарап тұрам ба, қаша жөнелдім. Неше есіктен өткенім есімде жоқ. Кенет даңғарадай үлкен, еңсесі биік әрі әдемі безенген бір кабинетке тап болғанымды бір-ақ білдім. Төрдегі үстел басында бұйра шашты бір ағай отыр. Әрине, сасып қалдым. Жалмажан шегініп едім:

	– Тоқта, балақан. Кімді іздеп жүрсің? – деді әлгі ағай.

	Үні биязы. Жүзі де жайдары, күле сөйлеп, орнынан тұрып, қасыма келді. Шашымнан сипады. Тіпті арқамнан қақты. Сонсоң мен де батылданып:

	– Ой, ағатай, шахтаны көрмекке келіп едім, мұртты бір шал жібермеді, – дедім.

	– Әрине, жібермейді. Бастықтың рұқсатынсыз шахтаға түсуге болмайды.

	– Ал шахтаның бастығы қатал кісі дейді. Оған баруға қорықтым.

	– Қой, оның бекер болар.

	– Балаларды жек көреді екен. Көкем мені шахтаға кіргіз десе, рұқсат бермепті, – дедім. – Ал менің көкем – атақты кісі,

	«Құрметті шахтер»...

	Бұйра шашты ағай сылқ-сылқ күлді.

	– Сен өзің батыл бала екенсің. Кел танысалық. Атың кім?

	– Атым – Ақан, фамилиям – Сәрсенов.

	– Ал мені Саша ағай деуіңе болады.

	– Саша ағай, – дедім жалма-жан, – Мені шахтаға апарсаңыз қайтеді?

	– Жарайды, Ақанжан. Мен саған шахтаны көрсетейін, – деді жымиып, – Бірақ сен әуелі маған қасымнан қашып кетпеуге уәде бер.

	Мен уәде бердім. Сөйтіп, шахтаның аузындағы темір торға келдік. Біз ішіне кірісімен қоңырау шылдырлады. Сол-ақ екен, тастай қараңғы тұңғиыққа сүңги жөнелдік. Темір тор зырлап келеді. Жүрегім атша тулап қоя берді. Қорыққаным сонша, Саша ағайдың қолынан мықтап ұстадым.

	– Қорықпа, – деді ағай. – Шахтаға түсіп келеміз.

	Сөйткенше болған жоқ, іші жер үстіндегідей жап-жарық тас үңгірге жетіп тоқтадық. Төбеде сүттей ақ шамдар самсап тұр. Үңгірдің табанына темір жол төселіпті. Ал айналаның бәрі тұтасқан қара тас.

	Үңгірді жағалай жүріп келеміз. Темір жол бойымен паравозы жоқ пойыздар ағылып жатыр. Вагондары тура ойыншық сияқты, жердегіден әлдеқайда кіші.

	Саша ағай менің таңырқағанымды байқап:

	– Бұларды электровоз дейді. Өйткені ол электр тогымен жүреді. Ал оған тіркелген арбалар – вагонеткалар. Оларға көмір тиеледі. Жер үстіне бұлар темір арқанмен тартылып алынады. Көтеруге жеңіл болу үшін оларды әдейі кішкентай етіп жасаған, – деп түсіндірді.

	Біраздан соң алғашқыдай емес, жарығы күңгірт тағы бір үңгірге кірдік.

	– Бұл забой, – деді де, Саша ағай маңдайындағы шамды жақты. – Забойда көмір шабатын комбайн бар. Сенің көкең сонда істейді.

	Қалта фонарымды ала келгенім көрім болды. Соның жарығымен алдымдағы қарыстай жерді ап-анық көріп келемін. Ал жарықты тас қабырғаларға бағыттадым бар ғой, тіпті қызық. Алып бір бейнелердің көлеңкесі сәуле жолында ойнақтап тұрады. Құдды ертегілерде айтылатын батырлар айқасы тәрізді.

	Біз тіпті көп жүрдік. Тіпті мен шаршайын дедім. Бір мезетте Саша ағай тоқтап:

	– Қарсы алдымызда ербиіп тұрған – машина көмір комбайны, – деді.

	Қарасам, ұп-ұзын машина. Алдындағы бұрғы сияқты ұршығы зыр-зыр айнала береді екен. Ол айналған сайын қабырғадағы көмір опырылып құлайды. Ал құлатылған көмір комбайнның артындағы астаумен кейін қарай үздіксіз құйылып жатыр.

	– Мұны конвейер дейді. Вагонеткаларға көмірді осымен тиейміз, – деді Саша ағай.

	Сәлден соң комбайн тоқтады. Маңдайында жалт-жұлт еткен шамы бар, үстіне брезент костюм, басына каска киген еңгезердей кісі біздің қасымызға келіп, сәлем берді. Даусынан таныдым. Өзімнің көкем. Құшақтай алдым.

	Осыған дейін мен көмір жер астында тау-тау боп үйіліп жатады, шахтерлер соны күні-түні вагондарға күрекпен тиейтін шығар деп ойлаушы едім. Сөйтсем, мүлдем басқаша. Көмір қалың-қалың тас қабаттарының арасында, жал-жал боп сіресіп тұрады екен. Шахтерлер әуелі жақпар тасты тесіп, көмір жалына жол ашады екен. Сол сәтте әкем комбайнын жұмысқа қосып, көмір қабатын ұңғиды білем. Ал жер бетіндегі қара таулар – шахта ішінен шыққан бос тастардың үймесі.

	– Осы сен, нан жеуге қалайсың? – деді сұрады көкем.

	Шынымды айтсам, нақ сол сәтте бір таба нанды түгел жеуден бас тартпас едім. Өйткені қарным ашып тұрған-ды.

	– Көмір де өндірістің наны, – деді Саша ағай. – Көмір болмаса пеш жағылмайды, су қайнамайды, бу да алынбайды. Ал бусыз үй жылымайды, нан да піспейді, электр машинаның ұршықтары да айналмайды. Сол себептен де бізге көмір өте көп керек. Сондықтан да шахтер еңбегі ерекше қадірлі. Сенің көкең көмірді өте көп шабады, сонсоң да ерекше құрметте...

	– Саша ағай, сіз көкемнің қатыбас бастығындай емес, балаларды ерекше жақсы көретін жақсы адам екенсіз, – дедім.

	Бір нәрсені бүлдірсем керек. Өйткені көкем жеңімнен тартып, одан әрі сөйлетпей, аузымнан басты. Саша ағай болса, ішек-сілесі қатып рақаттана күлді.

	– Балам-ау, біздің шахтаның бастығы Саша ағайыңның өзі емес пе, – деді көкем.

	Мен ұялғаннан тілім байланып, төмен қарадым.

	– Ештеңе етпейді, – деп Саша ағай қолымнан ұстады. – Сен өзі жақсы жігіт екенсің. Сірә, үлкейгенде шахтер болғың келеді білем?

	– Мен қазір де шахтермін. Өйткені нағыз шахтаның ішінде тұрмын...

	– Жоқ, – деді Саша ағай. – Жер астына түскеннің бәрі шахтер бола бермейді. Нағыз шахтер атану үшін көкең сияқты көп жыл еңбек ету керек. Сен әлі жассың, бойың да құртақандай. Оқы. Ержет. Ал әзірше кішкентай шахтер бола тұр, жарай ма? Содан бері таныстарым мені «Кішкентай шахтер» деп атайтын болды.

	«Кішкентай шахтер» өседі де, нағыз шахтер болады» дейді көкем.

	Шынымды айтайын, мен сол күнді асыға күтіп жүрмін...

	Семей, 1963 жыл





	Оглавление

	ТҮНГI ҚОНАҚ

	ҚОЙШЫ-ШОФЕР

	КҮЗЕТШІ ҚОРҒАСЫН

	ӘКТАС ПЕН ТЕРЕК

	ҚАУЫРСЫН ҚАЛАМ, АҒАШ ҚАЛАМСАП ЖӘНЕ БОЛАТ ҚАЛАМҰШ ТУРАЛЫ ЕРТЕГІ

	КІШКЕНТАЙ ШАХТЕР





