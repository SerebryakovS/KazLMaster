Досхан Жылқыбай





Әңгімелер





Шығармалар туралы қысқаша ақпарат





(Алғы сөз)





Квант.


Сюжеті – бір ізді сурет емес. Шегініс жасап отырады. Уақыт бөлшектенеді. Толқын

түрінде тарайтын үзік-үзік кванттар тәрізді. Бірақ, мәтіндегі бөлік-бөлік, тең-тең жайттар

ойда, оқырман басында, кванттық механика теориясы бойынша, бір-бірімен оңай қабысып

жатады.

Негізінен, бір күндік уақиға кіндігіне байланған біршама эпизодтар. Емтихан

тапсыратын кез, тапсырған шақ, тапсырған соң өрбіген, қалыптасқан жағдай.

Қоғамның келеңсіз тұстары бейтарап жазылған, автор баға беруден қашады, басты

қаһармандарын таныстырудан, бет-әлпетін суреттеуден, жағымды-жағымсыз кейіпкер

жасаудан бой тартады. Кейіпкер үшін күреспейді. Бәрі жеңіл, оңай кейіптелген.

Басымдылықтарын көрсетпейді, неге көңіл аудару керектігін айтпайды. Оқырманды

білімсіз көрмейді, сауатсыз санамайды. Тең дәрежеде сұқбат құрады.

Әңгімеде пафос жоқ. Кәдімгі студент жастар ғұмыры. Сылдырап, күлдіріп, ренжіп, өкініп-опынып өтіп жатқан өмір. Көп уақиғаның бірі. Қарағандыда да, Шымкентте де, Оралда да өтуі мүмкін.

Туынды оқырманды оқуға шақырған кванттық мазмұнға, өзіне тартқан

гравитациялық сағынышқа тұнған.

Дидар АМАНТАЙ, жазушы





Матрица.


«Матрицада» әлеуметтік мәселені бірге өре отырып, өзі де негізгі пәлсафалық

тұжырымын бере білген. Бұл туындының мықтылығы. Әңгіме, сол диалогпен аяқталады.

Оған дау жоқ.

«– Адам миы мен компьютер арасындағы тылсым күш? Ол не тағы? – деп бастық

ойлана қалды да қазақы қария көрген көкірегі күкіртше лап етіп: «Астапралла!

Астапралла!» – деп маңдайындағы терін сүртті.

– «Не» емес, «кім?» шығар. Иә, кім?..»

Бұл «Матрицаның» Вачовскилерге берген соққысы. Өзіндік соққы. Ұлттық таным

соққысы. Бірақ, сол соққының жолы ауырлау болғандай. Әңгіме басында кейіпкерді

капсула ішіндегі адам деп суреттеуін есепке алмағанда, әйелімен, бастығымен болған

диалогтардың көбі нағыз матрицалық таным тайталасына тұсау. Сол себепті, өзім қалай

болар екен деп, 32 беттік «Матрицаның» бел ортасынан бөліп тастап, матрицалық бөлігін

оқып көрдім. Жалпы түсінікті. Мұндағы айтпағым, бұдан былай «Матрица» еркін көсілсе

екен деген ой. Егер тірі оқырманның танымдық тағатсыздығын /тойымсыздығын/ есепке

алмағанда «Матрица» өз биігін бағындыра білген. Әңгіменің мағыналық әлемі, баяндау

шеберлігіне сүйсінесің. Ал құрылымдық жағына ізденіс қажет.

Ұлан ЕРКІНБАЙ,

Филология ғылымдарының кандидаты, әдебиеттанушы





Бокетто.


Әңгіме атауы жапон тілінен аударғанда – бір нүктеге мәнсіз, ойсыз қадалып қарау

деген мағына береді.



***

Футболда «қақпашы - жарты команда» деген сөз бар. Ал, көркем дүниеде

шығарманың атауы – толық шығарманың жүгін көтереді. Ол жағынан автор озып тұр. Әу

баста әңгіменің соңын бар қасіретті ұрыға артып жеңіл бітіргені несі деген ойда болғам...

Сөйтсем... шынымен де... еліміздегі қасірет ұрылардан екен ғой... Автор соны меңзеген

тәрізді.

Данияр САЛАМАТ, режиссер-сценарист.

Соңғы трамвай.

Бүгінгі күнгі қазақ қоғамын суреттейтін шығарманың бүгінгі шындыққа

жанаспайтын тұстары көп. Еліміздегі өзге ұлт мәселесі мен мемлекеттік тіл мәселесі бұл

шығармада Қазақстан жерінің тарихи иелерінің пайдасына шешілген. Сондықтан

шығарма жанры «утопия».



***

Бұл тақырыпқа баруды ойлаған жоқ едім. Өйткені, орыс тілді қазақтардың ана тілін

білмегені үшін ұялатынына сендім. Бірақ, бірнеше апта бұрын болған оқиға осы

тақырыпқа алып келгенімен қоймай, ойымды да өзгерткен.

Елімізге танымал мекемелердің біріне кіріп, қазақша жауап ала алмадым. Бірақ

олардың «алдында тұрған» есімдері мен түрлерінен қазақылық байқалған. Тек тілдері

орысша. Қапелімде не істерімді білмей, бар орысшаммен сөйлей бастағанымда, олар бір-біріне қарап жымың етіп күліп алды. Осы жерде ұялдым. Ұялғаным қорлануға ұласты.

Олардың барлығын ішімнен атамша боқтап, апамша қарғадым. Жесір жеңгемдей

лағнет айттым.

Көңілім үлкендердің уәдесін орындамағанын көрген балаша суынған.

70 жыл деген көп уақыт емес еді ғой...

Досхан ЖЫЛҚЫБАЙ





Манту.


Әңгіме оқырманын ауылға жетелейді. Бірақ бұл жерде ауылға деген ностальгиялық

сағыныш жоқ. Бала махаббатқа деген сағыныш ауаны аңғарылғанымен, мұндағы мәселе

мүлде бөлек.

«Бізге үлкендерден жақсы-жаман қасиеттер ғана емес, қорқыныштары да, ұялуы да, шарасыздығы да жұғатын секілді».





Ақтаңдақты қара қыз


Автордың қала тіршілігіне арналған алғашқы әңгімесі. Десек те, жазушы бұл

әңгімеде де ауық-ауық ауылға оралып отырады.

Автор бұл шығармасында махаббат пен жауапкершілікті егіз ұғым дәрежесіне

көтерген.





Квант


(әңгіме)

– Бек! Бе-е-е-к!

– Ау?

– Шықсаңшы. Кешігеміз ғой.

– Қазір.

Феннің ызыңы естілгенде барып Бекбол өзінің қарсысында тұрған кір мәшине

үстіндегі бармақ жуандығындай целлофанның ауызын буып, ваннаның астындағы

кішігірім банкаға жасырды. Астыңғы ерініне салған қошқыл иістіні раковинаға түкіріп

жатып, шұбатыла созылған көгжілтім сілекейінен жиіркенгендей жылдам су ағызған.

Үйренбегендікі ме, жүрегі лоблып, запыран көтерілді. Жайшылықта тістеріне щетка

жуытуы қиын еді. Осы жолы ұзақ ысқылады. Лоқсығанына қарамай, щеткасын тілінің

үстіне де біраз сырғанатып алған. Бұл жуынып шыққанда Кәмилә да шашын желпілдетіп

болған екен.

– Сонша ұзақ отырғаның не?

– Темекі қойғалы бері қиын боп қалды...

– Үйреніп кетесің. Иісі жағымсыз. – Кәмилә тыжырынып келіп, құлағының үстін

ебедейсіз жапқан Бекболдың шашын тарады. – Бүгін қидырып тастайық.

– Иісінің жағымсыз екенін бүгін байқадың ба?

– Киін енді. Емтиханға кешігеміз.

– Қай аудитория еді?

Асханада қуырған жұмыртқасын тәрелкеге салып жатқан Кәмилә:

– Үш жүз сегіз, – деп дауысын көтеріңкіреді.

– Екеуміз бір аудиториядамыз ғой.

– Иә. Бек! Қай пиджагімді кисем болады?

– Түнде сұрыңды дайындап қойып ең ғой, Ками!

Тағы да тыжырынды.

– Осы не әдет?

– Ол түндегі көңіл күймен таңдалған.

– Түс көрдің бе немене?

– Иә. Айтпақшы тойды күзде жасасақ қайтеді?

– Ұзатуыңды жасағың келсе... Ал негізі үйлену той жазда ғой.

Қастарының түйіскен жері мен мұрнының үсті әнтек әжімденді де:

– Қой. Қызылымды киіп шыға берейін, – деп пиджагін қолына ұстаған күйі сыртқы

есікке беттеді.

Жол бойына шыға қалғанда екеуінің қол көтеруін күтпестен қызыл Tоyota тоқтады.

Баратын жерлері жақын болса да, көліктің жаңалығын ұнатқан Бекбол төрт жүз теңгеге

келіскен. Артқы орындығына жайғасып, қозғалған көліктің жүрісін жүргізуші екіншіге

ауыстырғанда барып Кәмилә баж ете қалды:

– Ойбай, ұмыттым. Кеше түнде сұр пиджагімнің қалтасына салып, дайындап қойған

едім.

– Нені?

– Шпоргалка.

– Үйге кірсек кешігеміз. Уайымдамашы. Берілген парақтарды толтырып шықсаң

жетеді емес пе?

– Тү-у-у, қиын болды...

Радио сарнап тұр.

– Соғыс оты сөнбеген Сириядан отандастарымыз елге оралды. Президенттің тікелей

тапсырмасымен жасалған «Жусан» гуманитарлық операциясының нәтижесінде 47

қандасымыз туған жерге аяқ басты.

Жүргізуші радионың дауысын көтеріп:

Соттау керек. Отанынан бездірген қу сақал... Бізді құртатын осылар, – деп нығырлай

сөйлеп, қоштамас па дегендей айнасына қарағыштай берген. Бекбол мен Кәмилә оқу

орнының алдынан түскенде жаңалықтардың соңын тыңдап үлгерген жоқ. Жүргізуші

бұның ұсынған ақшасына қарап:

– Бауырым, қайтарымсыз жоқ па еді? – деп ебедейсіз ыржалаңдап көлік есігінің

қалташасын қармана берді. Сыңғырлаған тиын дауыстары естіледі.

– Өй, осы бала-шаға да темір-терсек салып ойнайды, – деп Бекболға тағы қараған.

Артындағы мәшинелер сигналдатып, жол бойын азан-қазан қылды.

– Жақсы, аға. Қажет емес.

– Ренжіме, бауырым. Жүргізуші тағы да ебедейсіз ыржалақтап ап, жүріп кетті.

Ерекше сигналдатып тұрып, бар газын басып өткен ақ Audi-дың рөлінен сақалды жігітті

байқады Бекбол.

– Өле ме?.. Алдың ба?

– Нені? Ә, жоқ. Майда жоқ дейді.

– Бәрі осы. Алу керек еді.

– Майдаланбай-ақ қойшы енді.



***

– ...Бек, қай пиджагімді кисем болады?

– Түнде сұрыңды дайындап жатыр ең.

Кәмилә тыжырына сұр пиджагін қолына алды.

– Киетін киімім жоқ.

– Артыңнан келеді ғой.

– Жазға дейін жүрем бе осылай, – деп буыны кеткендей мойнына асыла берді.

– Ками! Жылдам шығайық енді.

Жол бойына жақындағанда Бекболдың көзіне өтіп бара жатқан қызыл Tоyota жылы

ұшырады. «Жаңа сияқты» деп ішінен бір ойлады да, жол бойына шығып қолын көтерген.

Ақ Audi келіп тоқтады да, сақалы орақ көрмеген қарасора секілді жүргізуші көзі

шыңылтырлана иек қақты.

– Университет... – Мәшинесін байқатпай аңдаған Бекбол: – Үш жүз, – деді.

Жүргізуші ешбір ыңғай танытпастан сыртқы тұтқасы сынған есігін ішінен өзі ашты.

– Қазақ радиосында таңғы жаңалықтар. Соғыс оты сөнбеген Сириядан

отандастарымыз елге оралды. Президенттің тікелей тапсырмасымен жасалған «Жусан»

гуманитарлық операциясының нәтижесінде 47 қандасымыз...

Жүргізуші радио арнасын ауыстырып, әуен естілгенінің ешбіріне аялдамай, қайта

айналып жаңалықтарға тоқтады. Бас мүфтидің сөздері оқылып жатыр екен, жүргізуші

радионы бірақ өшіріп тастағанда бұлар діттеген жерлеріне де жетіп үлгерген еді.

Қайтарым ақшасын берісімен, ақ Audi-дың кәрі моторын шыңғырта жүріп кетті.

– Өле ме?

– Шпоргалкаңды бейберекет пайдаланба. Білетін сұрағың келсе барынша өзің жаз.

Жарай ма?

– Басымда оқығаннан қалған ештеме жоқ, – деп Кәмилә тағы да Бекболдың

мойынына асылып алды.

Аудиторияға кіріп, сырт киімдерін шешіп үлгеремін дегенше емтихан сұрақтары

ашылып, таратылып жатты. Екеуі аудиторияның екі бұрышына түсіпті. Кезекші мұғалім

Бекболдың бакалаврдағы курстасы Арай екен. Қазір осында кіші ғылыми қызметкер.

– Магистратураға кешігіп түсіп, емтиханға да кешігіп жүргенің не? – деп

әзілдегендей болып көзінің астымен Кәмиләға қарады. – Шпоргалка қолданбаймыз.

Камерадан қарап отыр. Ескерту болмайды. Бірден акт толтырамыз.

Бекбол курстасына әзілдегісі келіп, Кәмиләға қарап тоқтап қалды. Өңі қашып

кетіпті. Мүлдем таныс емес сұрақтар келген-ау. Емтихан барысында бір-екі рет ымдасып

көріп еді, кезекші курстасы мүмкіндік бермеді.

– Бекбол! Сендерге бола мен жауапқа тартыламын.

«– О-ой, қаншық! Бірге оқыған кезде емтихан сайын жігіттердің бір көзі жазуында

болса, бір көзі шпоргалка жапсырылған сенің ақ саныңда болушы еді ғой.

– Тоқ саны деп айтыңыз.

– Қызыл суға қызып келгенде таңертең екі бұтыңның ортасына талай сол тоқ санын

қысып жатып оянғаныңды қалай ұмытарсың.

– Жә. Арыға барыспайық», – деп денесін шымырлатып бастаған ойларын Бекбол тез

жиып алды. Кәмиләнің қоян көздері жәутең-жәутең етіп бұған қарағыштай береді. Бұл не

істесін? Ойымен жатақханадағы оқу залдарын адақтап жүріп, өзіне жәутеңдеген оның

көздерін көрген сайын жүзі күйіп барады. Байқаса Кәмилә камераның дәл астында отыр.

Оны түсіруге мүмкіндігі шектеулі. Өзі де байқаған сыңайлы. Сұр пиджагінің ішкі

қалтасынан қобыраған қағаздарын шығарып, ішінен бірін таңдап алды да, жазып отырған

парағының астына жасырып, көшіре бастады. Өңі кірейін деген сияқты. Көздері түйіскен

сайын, жымың етіп көзін қысып қояды. Өтірігі өзіне ғана аян адамға сенім арта қараған

көздерден артық қандай ауыр жаза болсын?

Екі сағаттық емтихан уақытының жартысына жуықтағанда шекесіндегі көк тамыры

білеулеген кезекші Арай сыртқы шығып кетті. Арада бес минут өтпей тексеруші кіріп, бірден Кәмиләнің орнына қарай беттеген. Бота көздері жасаурап кеткен оның алдындағы

парақты жұлып алғанда астынан тілімдей қағаз еденге салмақ салғысы келмей

қауырсындай қалықтап түсті.

– Бізбен жүріңіз!

– Ағай, кешіріңізші?!

– Бізбен жүріңіз деймін! Емтихан басталғалы көшіріп отырсыз. Ұялмайсыз ба?

Кәмилә төбесіндегі камераға бір, Бекболға бір, тексерушілерге бір қарады. Көмек

тіледі. Қорғаушы тіленді. Кірпігін қақса жасаураған көзі бұлай кететінін сезіп, тынысы

жиілеп кеткен.

– Біз көз жұма қарап едік. Ректораттан хабарласып жатыр.

Ол тағы да камераға бір, Бекболға бір қарады. Тексерушілерге жанарын тоқтатпады

бұл жолы.

– Ағай! Бір рет ескерту берсеңізші, – деген Бекболдың дауысы шықты. Кәмилә осы

сәтке дейін тістене ұстап тұрған көз жасын еркіне жібере салған.

– Ағай, кешіріңізші!

Есіктен Арай кіріп келгенде тексеруші бұрылып:

– Кезекшісіз бе? Неге қарамайсыз? – деп жекіп сөйледі.

– Бұл қыз көшіріп отырған жоқ еді ғой, – деп Арай бәйек болып барады.

– Ескерту болмайтынын айтып па едіңіз?

– Иә, – деп Арай шын ықыласымен Кәмиләнің жанына келген.

– Дұрыс қарамаған сіздің де үстіңізден акт толтырамыз.

Тексеруші Кәмиләні ертіп шығып бара жатқанда Бекбол да еріксіз орнынан

көтеріліп, есікке беттеген. Арай жалма-жан алдынан шықты.

– Қайда барасың? Сенің де үстіңнен акт толтырады қазір.

– Толтыра берсін, – деп итере шығып кетті.

– Бекбол...

Коридорға шығып еді, Кәмилә иығы селкілдеп тексерушінің артынан кетіп барады

екен. Жүгіріп жетті де қырықтардан асып қалған еркекті қолынан тартып тоқтатты.

– Аға! Бір жолға кешіріңізші! Қызыңыз бар шығар сіздің де!

– Сен әлгі аудиторияда отырған жігіт емессің бе?

– Иә, аға. Былай шығып сөйлесейікші.

– Жібер қолымды!

– Аға! Кішкентай қызды сонша жылатқаныңыз не?!

– Шпоргалка пайдалану заңсыздық...

– Түсінем, аға! Бірақ ол жұмыс істемейді. Стипендиясымен ғана... Түсініңізші!

Адамбыз ғой!..

Тексеруші еркек сәл ойланып, жаны ашығандай күрсініп алып:

– Әй, жүріңдерші, – деп қолын сілтеді.

Үшеуі ректораттағы жоғарғы қабатқа көтеріліп келе жатқанда Кәмилә жылауын да, жалынуын да тоқтатты. Дұрысынан шешіліп кетеді деді ме, әлде жалғыз емес екендігін

сезінді ме...

Үшеуі 12 қабаттағы кабинеттің алдына келгенде іштен дарақы күлкі естілген. Бұлар

кіре бергенде күлкісін тыя алмай тұрған қарынды қара бұларға қарап тіптен қарқылдай

жөнелді.

– Тағы да тостағанын жуғандар ма?

– Келісейік дейді мына біреуі. Қызды қорғағанын қара, – деп бұларды ертіп келген

тексеруші кабинетке кіре телефонын алды да: – Арай, жаңа шпоргалкамен ұсталған

қыздың да, артынан шығып кеткен жігіттің де жұмысын сызып таста. Жазғы оқуға

қалады.

– Аға!..

– Не аға? Заң бәріне ортақ. Бар, бар. Сендерсіз-ақ жұмысымыз көп.

Бағанағы қарынды қара сериялы күлкісін әлі аяқтамаған екен, тағы да қабырғаларды

дірілдетіп әкетті. Бекболдың көмейіне келген «ш» мен «с» дыбыстары тістерінің

араларында қалып кетіп, Кәмиләні ертіп шығып бара жатқанда есікті бар күшімен жапты.

Бар келгені осы болды оның қолынан. Бекболдың тіс арасында қалып кеткен

дыбыстарының барлығы лифт ішінде төгілген еді.

– Мұның барлығын менің көзімше не үшін айтып жатсың? Төкпедің бе әлгінде?

– Олар сөз түсінер деймісің?

– А, сенің айтып жатқаның сөз екен ғой...



***

– Ағай! Бір рет ескерту берсеңізші, – деген Бекболдың дауысы шықты. Кәмилә осы

сәтке дейін тістене ұстап тұрған көз жасын еркіне жібере салған.

– Ағай, кешіріңізші.

Есіктен Арай кіріп келгенде тексеруші бұрылып:

– Кезекшісіз бе? Неге қарамайсыз? – деп жеки сөйледі.

– Бұл қыз көшіріп отырған жоқ еді ғой, – деп Арай бәйек болып барады.

– Ескерту болмайтынын айтып па едіңіз?

– Иә, – деп Арай шын ықыласымен Кәмиләнің жанына келген.

– Дұрыс қарамаған сіздің де үстіңізден акт толтырамыз.

Бекбол қара терге түсіп отыр еді. Қазір Кәмиләнің артынан шықса, екеуінің де

үстінен акт толтырады. «Жүз мың айлықты сосын қайда жеткіземіз? Оның да, менің де

басымда кредит. Пәтер, кредит...». Бекбол ойша есептеп, иығы қушиып бара жатқанда әп-сәтте жасын тыйып алған Кәмиләға көзі түсті. Өңменінен өтіп кетердей тесіле қарап тұр

екен, бұл көзімен далбалақтап бейберекет бірнәрсені ымдайын дегенше темір есік тарс

жабылған.

– Биыл ешкімді аяп жатқан жоқ. Қит етсе акт толтырып, жазғы семестрге қалдырып

жатыр.

Бекбол далбасалап терезеге қарап еді, алдағы жылғы өтетін университет

мерейтойының баннерін іліп жатыр екен. Не жазып шыққаны есінде жоқ, тек ертерек

бітіруге тырысып, жұмысын Арайдың алдына апарып өткізгенде, қолына кішігірім қағаз

ұстатты. Түсінбеген Бекбол бетіне қараған.

– Менің нөмірім ғой. Қазір емтихан уақыты біткен соң хабарлас. Бар көмегімді

аямаймын.

Жас та болса мұғалім деген аты бар курстасының сөзін көңіліне демеу қылып

шыққан Бекбол Кәмиләні іздеді. Телефонына хабарласып еді, өшірулі тұр екен. Алқынып

жүріп, ректорат артындағы орындықтардан әзер тапты. Тапты да, кілт іркіліп қалды. Не

барарын, не бармасын ойланып, тұсалған аттай жанына ілбіп әзер жетіп отырған. Төселген

жантақ үстінде отырған секілді.

– Қалай тапсырдың?

– Ками! Сен стипендиядан айрылдың. Ол сол жерде-ақ анық болды. Өзімдікін

сақтап, бірдеме қылып жеткіземіз ғой...

– Мен сенен ақша сұрадым ба? Қалай тапсырдың деймін!

– Болатын секілді.

– Менікін сұрағың келмей ме?

– Ками!..

– Жоқ. Шын сұрашы.

– ...Қалай?!

– Жақсы. Мен жазбай-ақ 5 алатын болдым. Қалай дейсің ғой? Мені ректоратқа

апарып тексерді. «Шпоргалка бар ма?» деді. «Бар» дедім. Содан юбкамның етегін көтеріп, саныма жасырған буманы бір алып бердім. «Тағы бар ма?» деді. «Бар» дедім.

Төстартқышыма қолымды салып ем, өзім де құлын мүшесі жаңа өсіп келе жатқан қыздай

қылып тартқан екенмін, ала алмадым. Ағытып жіберіп... қолым жетпеді. Пиджагімді

шешіп қарынды кісіге теріс қарап тұра қалып ем, ол да епті екен, қарулы саусақтарымен

ағытып жіберді. Анарымның ұшы қатайып, денемнің құсеттеніп бара жатқанын сездіргім

келмей, жылдамдатып ондағы буманы тағы бір алып ұстаттым. Мен сенің көзіңше ғана

киініп, шешініп жүріп сезінбейді екенмін, сайқалдықпен өзгенің алдында шешінгеннің де

өзінше ләззаты бар ма, қалай?..

– Кәмилә!..

– Не Кәмилә? Ішінде қарны жуан тексеруші бар екен. Сол мені ұнатып қалған

секілді. Бүгін кешке кездесуге шақырды.

– Кездесуге?!

– Иә. Соны ойланып отырмын. Жо-жоқ. Сен ойлағандай барсам ба, бармасам ба деп

емес. Не киіп барсам екен? Қалай ойлайсың?



***

Екеуі лифттен шығып, жаяулап келеді. Екеуінің де жапалақтап жауып жатқан қардан

жылдам қозғалғысы келмей ілбіп келеді.

– Ками?

– А?

– Әлі талай бұлармен кездесетін кез туады.

– Мен оны ойлап келе жатқам жоқ.

– Енді?

– Қайдан жұмыс іздейтінімді ойлап келем. Ай соңында кредит төлеу керек қой.

Сенде де стипендия жоқ, менде де. Бұрын да жетіп қарық қылмайтын еді.

– Ками!..

– Жоқ. Рас қой. Неге, білмесем де, өзім жаза салмадым екен. Сен де бекер шықтың

артымнан. Сенікін үйтіп-бүйтіп жеткізуге болар еді мен жұмыс тапқанша.

– Ками деймін?!

Кәмилә артына бұрылғанда шырша бұтақтарын қағазға орап гүл етіп сыйлап тұрған

Бекболды көрді.

– Осы ма бар ойлағаның? Бар уайымың?

– Сен маған ренжімейсің бе?

– Несіне ренжиін? Бекбол Кәмиләні жол бойында ұзақ құшақтады. Суықтан мұрны

иіс сезбесе де, бетінен иіскеді. Шынымен тәтті иісін сезді ме, жоқ, көкірегінде жатталған

иісті ойлады ма, түсініксіз.

– Жүр, кафеге барайық.

– Сосын сенің шашыңды алдырайық.

– Темекі де тартайық.

– Уәде ше?

– Бүгінше болады, – деп қулана күлді Бекбол.

– Тағы бастап кетесің ғой сен...



***

Жапалақтап қар емес, қорғасын жауып жатқандай екеуі еңсесін тіктей алмай қайтты.

Сөз бастасам деп терең жиған демі текке шығып, шылымсырап келеді. Үйдегі ваннаның

астындағы банканы ойлады. Таңертеңгідей жиіркенген жоқ бірақ.

Үйге кіре ваннаға кіріп, суын ағызып қойды. Банканың ішіндегі бармақ

жуандығындай целлофанға тағы қол жүгірткен. Айнаға қарап ебедейсіз өсіп кеткен

шашын біраз жұлмалап тұрды да, таңертеңгідей тісін жуып сыртқа шықты. Кәмилә киімін

ауыстырмастан диванда теріс қарап жатыр. Өлі тыныштық. Асханадағы су кранының

бұзылып тұрғанына көп болған. Тамған тамшының тырсылы раковинаға емес, тура миына

тамып тұрғандай тесіп барады. Кәмилә сәл бұрылып:

– Туһ! Осы кранды жөндейтін де еркек табылмады ғой, – деп зарлана үн қатты.

Бекбол асханаға келіп кранды шетіне қарай ысырып қойып, тың тыңдап тағы біраз

тұрған. Креслоға келіп отырған қалпы қалғып кеткен ол, Кәмиләнің тықырынан оянып

кетті. Сыртқа шығуға дайындалып, киініп жатыр екен.

– Қайда барасың?

– Айттым ғой.

– Кәмилә! Сол жерде мені намыссыздығынан немесе жігерсіздігінен қалды деймісің?

Әлде айналдырған алпыс мыңға құнығыппын ба? Мына пәтердің ақысы, күнделікті жүріс-тұрыс, ас-ауқаттың ақшасы мойныма қамыт болғанда қай жағына тарт дейсің?

– Өзің ат та, мен арба екенмін ғой. Кешір, бірақ қалай тартсаң да ат та өлді, арба да

сынды.

– Сындырғың да, өлтіргің де келіп тұрған өзіңсің!

– Иә, бар кінәнің бастауы өзім екенін білемін. Бірақ арба мен ат ортасында қашанғы

қор болуға болады?

Бекбол үнсіз қалды. Қалай, не түсіндірерін білген жоқ. Ваннаға кіріп кеткен Кәмилә

қолына бармақ жуандығындай аузы буылған целлофанды алып шықты:

– Бекбол! Не уәдеңде, не сөзіңде пәтуә жоқ екен.

– Бірден қоя салу оңай дейсің бе?

– Бірінен біріне өтейін дедің бе? Болды. Шеге бер.

– Қалай болса да тастасам болды емес пе?

– Екеуміздің айырмашылығымыз осы жер, Бекбол! Сен үшін нәтиже маңызды. Мен

үшін процесс, – деді де Кәмилә есікті сыртынан жауып шығып кетті.

Бөлмеде Бекбол мен өлі тыныштықтан басқа ештеңе қалған жоқ. Креслода шалқая

қимылсыз, тіпті демсіз жатқан Бекболға қарап тыныштық бөлмеде өзін тіптен жалғыз

сезінген еді.



***

Шаштараздан шыққан екеуі үйге көңілді қайтты. Бекболдың қысқа шашпен жүргені

екеуіне де ыңғайсыз, қызық көрініп келе жатқаны тағы бар. Әрбір дүкеннің алдынан, тоқтап тұрған көліктердің жанынан өткен сайын Бекбол терезелеріне бір қарап, ескі

әдетімен басын бір сілкиді. Бұрынғыдай желпілдеген шашы жоқ.

Кафеден жаңа шықса да екеуі ескі әдеттеріне басып шәйға отыра бергенде

Бекболдың телефоны безек қақты.

– Қалайсыздар, мама? Менде бәрі жақсы. Сол үйдеміз. Емтиханнан келдім. Қасымда

тұратын басқа жігіттер жұмыста. Иә, иә. Айта беріңіз. Қанша керек еді? Жақсы. Қаңтар

соңында жіберемін ғой. Жақсы. Әкеме сәлем деңіз.

– Не дейді?

– Қаңтарда қарындасымның оқуының ақшасын құю керек екен. Соған ақша жинай

бер дейді!

– Менің кредитімді жабуға мүмкіндігің болмай ма сонда?

– Неге болмасын?! Табылады ғой.

– Табылады ғой... – деп Кәмилә көңілсіз бокалға шәй құя бастады.

– Не болды саған?

– Жәй. Бұл сөздің соңы немен тынарын көзіммен талай көрдім емес пе? – деді шәй

ұсынып жатып. – Осы жаңа жылда ауылға бармай, қалада қалып жұмыс істейін бе?

– Не жұмыс?

– Мүмкін даяшы, мүмкін кассир...

– Осы жылды үйіңде қарсы алып, ата-анаңмен бірге болмасаң, жазда үйленіп

кетеміз. Сосын қашан барасың?

– Білмеймін. Әрқашан отбасың, туған-туыстарыңа бүйрегің бұрады да тұрады.

Шынымды айтсам, саған күйеуге шығуға қорқамын. Жеке өміріміз болмайтын сияқты.

– Қара аспанды төндірмеші.



***

Бар үйді жалғыз билеп-төстеп отырған тыныштықтың телефон шырылы зәресін

ұшырды. Шашы қобырап креслода отырған Бекбол бейтаныс нөмірге ұзақ үңіліп, шырамытқандай болды да экранын түртіп қалды.

– Алло! Бекбол қалайсың?

– Жақсы.

– Араймын ғой. Кәмилә не істеді?

– Ештеңе. Сол күйі қалды.

– Неге хабарласпадың? Бір жағына шығысатын едік.

– Жә, қажеті жоқ. Енді кеш, – деді Бекбол көңілсіз.

– Жоқ, кеш емес. Сен қазір біздің үйге келсеңші. Ақылдасайық.

Бекбол екіұшты ойдың құйрығының қайсысын ұстарын білмей отырды да:

– Адресің қалай? – деп сәлден кейін жауап қатты.

– Байтұрсынов пен Құрманғазы көшелерінің қиылысы. Сонда келсең өзім күтіп

аламын.

– Жақсы. Қазір шығамын.

Бекбол телефон тұтқасын тастап, экранға қарағанда Кәмиләнің кеткеніне үш

сағаттан асып кеткенін аңғарды. Жаңа жылдық көңіл күйі жоқ қаланың есігінде аяз ата

бейнеленген дүкенінен темекі сатып алды да, такси тоқтатты. Сұрғылт түсті Opel-ге

отырып қозғала бергенде жолдың арғы бетіне Land cruiser-дің тоқтағанын аңдады. Таныс

секілді көрінді көзіне.

Радио сарнап тұр.

«Сириядан оралған 47 қандасымыздың отызы 1-5 жас аралығындағы балалар, және

11-і әйелдер. Сирияға бір кездері діни сауатсыздықтың кесірінен асып кеткен

қандастарымыз қашанда көмекке зәру еді. Президентіміз гуманитарлық операция

жайында бастама көтермегенде, қандастарымыздың тағдыры не боларын кім білсін», –

деген тұсынан жүргізуші радио дауысын бәсеңдетіп:

– Иә-ә-ә, – деп бұған назар салды. Ал мұның саясатқа зауқы жоқ. Әңгіменің

өрбімесін түсінген жүргізуші радио арналарын ауыстырып отырып орыс радиосына

тоқтады. Арғы жақтан Михаил Эфремовтың оқуындағы Геннадий Шпаликовтың өлеңі

басталды.

По несчастью или к счастью,

Истина проста:

Никогда не возвращайся

В прежние места...

Діттеген жерінде Арай күтіп тұр екен, мәшинеден түсе сала:

– Жүр, – деп дедектетіп дүкенге алып кірді. – Не ішесің?

– Не ішкені қалай?

– Мені неге іздемейді десем, қойып кетіп пе едің?

– Жоға!

– Бір 5 жұлдызды коньяк. Шокалад және кофе, – деді де Бекболға бұрылып: –

Мүмкін балауыз шам алармыз.

– Қажеті қанша? Жақын маңда аптека жоқ па еді?

– Ауырып тұрсың ба? – деп Арай қуақылана күліп, лезде күлкісін жиып алды. – Біз

Кәмиләнің мәселесі жөнінде сөйлесеміз.

Қыз бен жігіт арасындағы бөтелкенің мақсаты біреу ғана. Иығына бес жұлдыз

қадаған бұл қоңыр да сол ісін адал атқарды. Түбі көрінбей жатып Арай Бекболдың

тізесінде отырған. Осы сәттен кейін қоңырға ешкім назар аударған жоқ. Бекболдың

санасындағы аптекаға соқпағаны қыздың ыстық демі шарпығанда соңғы рет жарқ етті де

жоқ болды.



***

– Алло! Бекбол қалайсың?

– Жақсы.

– Араймын ғой. Кәмилә не істеді?

– Ештеңе. Сол күйі қалды.

– Неге хабарласпадың? Бір жағына шығысатын едік.

– Жә, қажеті жоқ. Енді кеш, – деді Бекбол көңілсіз.

– Жоқ кеш емес. Сен қазір біздің үйге келсеңші. Ақылдасайық.

Бекбол екі ұшты ойдың құйрығының қайсысын ұстарын білмей отырды да:

– Қажеті жоқ. Өткен іс өтті. Көңіліңе рақмет! – деп Арайдың жауабын күтпестен

телефон экранын нұқып қалды. Кәмиләнің кеткеніне үш сағаттан асып кеткен екен.

Креслодан тұрды да, не үшін бел жазғанын ұмытып аңтарылып біраз тұрып, ескі

курткасының қалтасын ақтарды. Жоқ. Костюмдерінің қалтасынан да табылмады. Бетін

мұздай сумен шайып, себепсіз тоңазытқышты ашты. Үйдің іші сонша күңгірт. Лампасы

күйіп кетпеді ме деп люстраға қарағаған. Үшеуі түгел жанып тұр. Кең бір бөлме мен төрт

адам беймарал сиятын асхананы арлы-берлі кезіп жүріп алды. Балконға шығып, жерде

жатқан қорап ішінен бір талын тауып алғанда қуанғанын көрсең. Тұтатардың алдында өз

тәуелділігіне жыны келіп, лақтырып та жібергісі келді. Әттең, тұтатып қойған еді.

Көшеден мәшинелер ағылып жатыр. Әне, сұрғылт түсті Opel өтіп барады. Бұл

мәшинелердің ескіргені сонша иесі жууға да ерінеді-ау. Жолдың арғы бетіне Land cruiser келіп тоқтады. Көзіне таныс. Университеттің автотұрағынан көрген болса керек. Жол

жиегіне ыңғайланып тоқтамағанына қарағанда қазір жүріп кетуі тиіс. Бұл шылымының

соңғы тартымын ішіне жұтқанда барып, көлік есігі ашылып Кәмилә түсті. Бағыты –

аптека. Land cruiser жүріп кете ме деп еді, жоқ, жол жиегіне шығып әбден оңтайланып

тұрып алды.

– Рас болғаны ма? – деп ойлауы сол екен, жан ұшыра сыртқы есікке беттеді.



***

Таңертеңгі Арайдың сүт қатқан шайына да қарамай үйіне жетуге асықты. Жүрегі

атқақтап келеді. Есіктен кіре сыртында жирафтардың суреті бейнеленген «Саванна»

пакетіне толтырылған бөтелкелерге сүрініп құлай жаздады. Іші толған сыра. Ешбірі

ашылмаған. Бөлмедегі үстел үстінде түгесілген вино мен орталап қана ішілген бір бөтелке

сыра тұр. Терезенің алдында бұл шекпейтін Winston. Екеуі бірге жататын кездегідей етіп

қос төсек салынған. Оның бір бұрышында Кәмилә. Креслоға сылқ етіп отыра кетті.

Төбесінен жай түскен секілді. Өзегі өртеніп барады. Кәмилә көрпесінен басын шығарды

да:

– Ертең соңғы емтиханнан кейін ауылға қайтам. Мамамды сағындым. Папамды...

Ауылдағы үлкен үйдің от жағылатын жалғыз бөлмесіндегі пештің түбінде отырған шығар

екеуі! – деп жылап қоя берді. Қысылып басталған жылауы өкпесі кепкен өксікке айналды.

Ұртын толтыра бота секілді боздап та алады...



***

Шашын қысқартса да шалқалап қайыратын әдеті қалмаған Бекбол арқасындағы

қабырғаға басын соғып алды. Кәмилә екі иығы дірілдеп, алақанымен аузын жаба ұзақ

күлді.

– Ками! Әдет қой енді.

– Кеше анау тексерушіні тоқтату үшін артымнан жүгіріп келе жаттың ғой. Сол

кездегі желпілдеген шашың көз алдымнан кетпейді.

– Онда неге қидырдық?

– Сен әрқашан жүгіріп жүрмейсің ғой.

– Сондай сәтте менің шашым туралы ойлап үлгердің бе?

– Менің қыз екенімді ұмытып кетесің көп кезде.

– Емтиханның жауаптарын дәл солай есте сақтауға болмай ма?

– Ол жауаптардың сенімен қатысы жоқ қой, – деп Кәмилә Бекболға көзінің астымен

қарады. Бірдеңе айтуға оқталғандай ыңғайланып отырды да:

– Бек! Мен бір жарым айдай ауылда болсам, мұндағы жұмыстарымды саған сеніп

қалдыра берейін бе?

– Әрине!

– Бірақ, қорқамын!

– Неден?

– Сен жауапсыздаусың ғой! Кешегі менің артымнан жүгіріп шыққаныңның өзі

отбасылық мәселелерге жауапсыздығың секілді.

– Сені қалай жәутеңдетіп, ер адамның алдында жылатып қоямын?

– Әкемдей адамның алдында жылағанның несі айып?

– Егер артыңнан жүгіріп шықпасам осылай отырар ма едік?

– Білмеймін. Сәттік эмоция мен оның салдары екі бөлек дүние ғой.

– Қойшы! Бәрі жақсы болады, – деп Бекбол Кәмиләні бауырына басып құшақтап, маңдайынан иіскеді.

– Ылайым, солай болсын! Ертең шығып кетейін онда ауылға.

– Өзім шығарып салам ғой!



***

Ол сырт киімсіз ентігіп жолға шыққанда Land cruiser жүріп кеткен еді. Алақтап жан-жағына қарады. Ешкім көрінбейді. Бүкіл денесінің ыстығы бетіне шапшығандай болды да, көзінен жылы боп басталып, иегіне қарай мұздап жылжып жерге тамды. Алақанымен

бетін уқалап еді, жылап тұр екен. Өз-өзін ұстағысы келген жоқ. Суға салған қам кірпіштей

бүкіл кеудесі шым-шым еріп бара жатты.

– Бекбол!

Таныс үнге лезде жалт қараған ол ақ пальтолы қызды бас салып құшақтай алған.

Өксігін баса алмай солықтап кеп жылады.

– Неге желең жүрсің? Жүр, үйге кірейік, – деп қолындағы сақырлаған сыра толы

«Саванна» пакетін мұның қолына ұстата салды. – Айтпақшы, сен не шегетін едің? Winston бола ма?

– Болады, болады.

Кәмилә өзіне бір бөтелке вино, Бекболға он бөтелке сыра алған екен. Бағана үйден

шыққан қызға ұқсамайды. Жарқын сөйлеп отырған Кәмиләға таңдана қарап отыр. Ол

өзінің сөзін тауысып бітер емес.

– Осы такси болып жүргендерді түсінбеймін! Келіскен бағаңның үстінен тағы пайда

көргісі келіп тұратын не әдет? «Қайтарым жоқ», – деп. Джипіне мінсең де сол, қарапайымына мінсең де сол. Аптекадағы әпкеге рақмет, сөзге келмей майдалап бере

салды.

– ...

– Бек! Мен ертең ауылға қайтамын. Шығарып саласың ғой, иә?

Бекбол «Бек» деген еркелетуін Кәмиләнің аузынан қайта естігеніне жаны бүрлеп

кеткен еді.

– Иә. Шығарып саламын!



***

Сақырлаған бөтелкелерді тоңазытқышқа бейберекет салды да, Кәмиләнің жинап

қойған сөмкелерін сыртқа алып шығып кетті. Екеуі де бір, айдаладағы мола да бір. Ләм

деп тіл қатыспады. Автобус жүрерде ғана Кәмилә:

– Маған ештеңе айтқың келмей ме? – деген.

Бекбол айтқысы емес, сұрағысы келді. Бірақ батылы бармады. Тіпті оны ойлағысы

келген жоқ. Аузына түскені:

– Жолың болсын! Ауылдағыларға сәлем де! – болды да, қол бұлғап қала берді.

Көзі мөлтілдеп автобуста біреуі кетті. Көзіндегі мөлдірлігі ызаға айналып вокзалда

біреуі қалды.



***

Қидырып тастаған шашын сілкіп қайырамын деп Кәмиләға тағы күлкі болған Бекбол

автобус қозғала салысымен арзандау пәтер іздеуге кірісті. Кәмилә да, өзі де енді

стипендия алмайды. Ай соңында соған сенген дүниелер бар еді және алдағы айға да осы

стипендияға жоспарлар бар-тын. Ағасы айтушы еді: «Қолыңа түспеген ақша – сенің ақшаң

емес», – деп.

Пәтер жылдам табылды және қызығы, дәл өзі тұратын үйге қарама-қарсы үйдің

төртінші қабатынан. Тарлау, әрине. Іші де керемет емес. Бірақ, таза. Хабарласып еді, пәтер

иесі орыс кемпір:

– Бір айдан кейін босайды, – деді қарлығыңқы дауыспен.

– Қазір келісіп қойсақ болмас па, апа?

– Болады. Бірақ маған балалары жоқ отбасылы адамдар керек.

– Жас отбасымыз! – деп еді, кемпір әзілқой екен:

– Онда тоғыз айдан кейін басқа пәтер іздейсіңдер, – дейді. Алдын-ала пәтердің аз

көлемде ақшасын төлеп келісісімен, өзі тұрып жатқан пәтер иесіне қара аспанды төндіріп

хабарласты. Ертесіне үйді босатып, жігіттердің пәтеріне сегізінші жігіт болып көшіп

барды. Артылған ақшаның барлығын орын-орынымен жұмсады. Енді Кәмиләға естірту

ғана қалған.



***

Бекбол тоңазытқыштағы бөтелкелерді күнде біртіндеп босата берді. Қосымша

жұмыстар шықса жылдам бітіруге тырысып, кейде түн баласы көз ілмейтін. Ақшасы

арзымайды, бірақ. Сонда да істейді. Қолы қышығаннан емес, Кәмиләнің ісін ойлағысы

келмегеннен. Сенейін десе, Кәмиләнің арын қимайды, сенбейін десе, ішілген вино, сыра, бұл шекпейтін Winston, екеуге арналған төсек. Кей түндері өз-өзін жұлып жеп қоя

жаздайды. Арай ше? Араймен болғаны саналмай ма? Оны да ойлағысы келмейді. Кейде

«бірінші бастады» деп бақай есепке де кететіні бар. Бірақ ол маңызды ма? Қалай болғанда

да ластанған дүние ластанды емес пе?

Осылай иіні салбырап болып жүргенде Арайдан хабарлама түсті: «Менікі кешігіп

жатқан сияқты. Кездесейікші».

Осы хабарламаны алған кезде Бекбол өз-өзін тастай салды. Оған дүние біткен

мәнсіздікке айналды. Құр сүлдерін ғана сүйретіп Арайдың пәтерінің алдына қалай

барғанын сезген жоқ. Ал, Арай есікті жымсия күліп ашты да сарнай жөнелді:

– Бекбол, алдырмаймын деп шештім. Енді менің ішім білінбей тұрғанда ертерек

үйленуіміз керек. Әйтпесе, екі жақтан да ұят болады.

– Екі жақтан да? Менен ұят емес пе?

– Сенен несіне ұялам? Қыздық ар-ұятымсыз келгеніме ме?

– Ол да мүмкін.

– Бала бірінші аяқ артқандікі емес.

– Соңғысынікі де емес шығар.

– Айдың 5-10 аралығында келетін. Міне бүгін 15-не ауып барады. Қасқалдақтың

қанындай болсын келсеші...

Бекболдың ары қарай тыңдауға шамасы келмеді:

– Жарайды. 18-і күні бірге дәрігерге барып қаралайық.

– Олар алғашқы 4 аптада толық анықтай алмайды.

– Олар анықтай алмайтын дүниені сен астыңа қарап анықтап отырсың ба? – деп

Бекбол қалшылдап кетті. – Оның үстіне төрт апта емес, бір жарым ай өтті емес пе?

– Әәә, иә, иә. 18-і күні барайық. Барайық. Бүгін қонып кететін шығарсың. Әнел үйде

жоқ. Бір аптаға іссапарға кеткен.

– Жоқ. Үйге барамын. – Бекбол үйден шығып бара жатып: – 18-і күні таңертең

дайын отыр, – деп есікті тарс жапты.



***

18-і күні таңертең Арай Бекболға қарлығыңқы дауыспен хабарласып, ауруханаға

бара алмайтынын ескерткен. Ал ертесі күні Кәмиләдан хабарлама алды. «Бірінші вокзал.

Сағат таңғы 8:00. 9-вагон. 1-орын».

Бүгін 19-нан 20-сына ауысып барады. Бекбол сандалып көшеде жүр. Жәй жүрген

жоқ. Кәмиләнің өзін күтсе, Арайдың «қонағын» күтіп жүр. Бірақ сол екіншісінің келу-келмеуі неғайбыл. Бар істеген күнәсін мойнымен көтеруге бар. Бірақ қайсысын көтерген

жеңіл? Үш жылдан кейін көріп, жалғыз рет жанына түнеп, жатырына жан бітірген арғы

жағы бұлыңғыр Арайдың ба? Жоқ әлде, жеті жыл жүріп, кеше ғана сеніміне селкеу

түсірген Кәмиләның ба?

Таңғы сағат бес жарымдардың кезінде ойы екіге жарылды.

Қолын бұлғап көлік тоқтатты да, ұйқысырап отырған жүргізушіге қарап:

– Шамалған станциясы. Бес мың, – дегенде жүргізуші келісе кетті.

– Таң атпай ол жақта не жоғалттың?

– Жұмыс қой.

– Нан табу оңай емес. Мен өмір бойы автобус айдағанмын...

Ары қарай естіген жоқ. Құлағына құлаққабын киіп, музыканың дауысын барынша

шығарды. Әйел грек тілінде ән шырқайды. «Пойыз таңғы сағат сегізде келеді». Әннің

қайырмасында қайталанатын сөз осы. Сағат 6:30-да Шамалған станциясына жеткен

Бекбол релстің ортасына түсіп алып Алматыға қарай жүре берді. Құлағындағы музыкадан

басқа ешбір үн естілмейді. 7:16-да Бекболдың құлағындағы ән тынды. Бірақ дәл осы

пойыздың 9 вагонының 1-орынындағы қыз құлағында бұл ән Алматыға жеткенше

қайталанады.



***

Таңғы сағат бес жарымдардың кезінде ойы екіге жарылды.

Қолын бұлғап көлік тоқтатты да ұйқысырап отырған жүргізушіге қарап:

– Байтұрсынов пен Құрманғазы көшелерінің қиылысы. Бес жүз, – деді.

Үйінің сыртынан қарап еді, терезесінде жарық жоқ екен. Бетін сипаған сайын

алақанын тырнаған сақалын алуға дүкеннен ұстара сатып алып, орынына қайтып келгенде

төртінші қабаттың терезесінің жарқырап тұрғанын байқады.

Ортаңғы саусағын бүгіңкіреп ақырын қаққан есіктің артынан таныс дауыс естілді:

– Кім бұл?

– Мен, Бекбол.

– Зәремді алдың ғой, – деп Арай үрейлене есікті ашты: – Қайдан жүрсің?

– Сағынған шығармын...

– «Үф» деші қане.

– Шайыңды дайындасаңшы, – деп нығырлай сөйлегенінен Бекболдың сап-сау екенін

анық байқаған Арай асханаға жүгіріп кетті.

Бекбол ұзақ жуынды. «Көсе» деген аттан ада қылғаннан артық атағы жоқ сирек

сақалын тазалап алып, самай шашына дейін ұстарасын оңды-солды сала берді. Бетін

тазалап жуып, қоқыс шелегіне еңкеймей педалін басқан сәтте ұстараны тастай саламын

деп ойлаған. Бірақ қоқыс шелегінің аузы ашылғанда не қуанарын, не қайғырарын білмей

қалды. Ваннадан теңсетіле шыққан ол асхана есігінің жақтауына сүйеніп тұрып:

– Үйге кім келген, – деді.

– Кім келгені несі? Әнел іссапардан ертең келеді. Немене қызғанып бастадың ба?

– Қызғанып емес, қызыл көрген бұқадай боп тұрғаным бар.

– Бұқадай?.. – қуақылана тағы күліп жақындай бергенде Бекбол Арайдың

алқымынан ала түсті:

– Алдағың келсе артыңды тазалап жүріп алдағайсың. Түсіндің бе? – деп итеріп

жіберген.

– Бекбол! Кеше ғана келді. Түсінесің бе? Білмеймін қалай болғанын. Шын айтам...

Бекбол сағатына қарады. 7:45. Енді үлгеріп жете алмасын да, үлбіреген жанын

жұбата алмасын да сезді. Сезді де сол есіктің жақтауына арқасын тірей отыра кетті.

– Құрметті жас жұбайлар, мына жерге қол қойыңыздар! Сонымен, Бекбол Рысқұлбек

және Кәмилә Нұртай. Сіздерді заңды некелеріңізбен шын жүректен құттықтаймын!

Бақытты болыңыздар! Неке куәліктерін ресми тапсыру рәсімі 25 наурызда өтеді.

– Рақмет сіздерге! Рақмет! – деп Бекбол мен Кәмилә кезек-кезек алғыстарын

жаудырып неке сарайынан шығып бара жатты.

Бекбол қалтасынан шылымын алып жатып:

– Жүре бермей, заңды некеге тұрып алғанымыз да дұрыс болды.

– Иә. Той кезінде сабылып кетеміз! Бір іс болса да тындырып қойдық, – деп сұр

пиджагінің ішкі қалталарын ақтарып тұрған Кәмиләның: – О, мынаны қара, – деген

қуанышты үні естілді.

– Бұл не?

– Есіңде ме, алдында емтихан кезінде қызыл пиджагімді киіп, сұр пиджактың

қалтасында шпоргалкаларым қалып кетіп еді ғой.

– Иә.

– Тү-у. Сол емтихан күні осы сұрды киюім керек еді. Жалғыз сол сабағым ғана төрт

болып, жоғары стипендияға іліге алмай қалып ем. Шпоргалкам болғанда... – деп Кәмилә

стипендия үстінен қосылатын оншақты мыңды ойлап кетті.

Кәмиләні ақпанның 20-ы күні таңертеңгі пойыздан күтіп алуға кетіп бара жатып

өзінің дәл осы жерде жылағанын есіне еліп, езу тартты. Қызғаныш деген қиын ғой.

Бекбол Кәмиләні үйге әкеліп тастады да, жылдам жұмысқа кетіп, кештеу оралған.

Кешкі асты екеуі ұзақ ішті. Түн ортасы ауа сыбырласып қана сөйлесіп жатып Кәмилә:

– Бек, – деп бастады.

– Ау?

– Алдында емтиханнан шыққан күні, сен көшеде жылап тұрдың ғой.

– Есімде жоқ...

– Тү-у!.. Негізі сенің тапсырып шыққаның дұрыс болды. Тек... Мен өзімді қорғансыз

сезіндім. Анау ректораттағы дәуқарының күлкісі батып кетті. Сенен басқа сүйенетін

адамымның болмағанына, өзіме жыным келді.

– Сол үшін ұрыстық па?

– Білмеймін. Қуанышымды да, қайғымды да көтеретін сенсің ғой. Басқа кімім бар?

Мүмкін, менің барлық жағыма сен жетпейтін шығарсың. Физикалық тұрғыдан үлгере

алмайтын шығарсың. Мүмкін, содан ашуға берілермін. Бірақ, қалай болғанда да сен менің

тағдырым секілдісің.

– Тағдыр деген жәй ғана өмір емес пе? – деп Бекбол темекісін алып балконға беттеді.

Кәмилә өзі жоқта Бекбол көшіп алған пәтерде бірінші рет жастыққа басы тиді.

Жігітінің қойнына кіріп алған. Бекбол қыздың шаштарын саусақтарымен тарағыштап, ауық-ауық иіскеп қояды.

– Үй шынымен жақсы екен. Таза. Жайлы.

– Табыла кетті, әйтеуір.

– Дәл қарсыдағы балкон біз тұрған үйдің балконы ғой, ә?

– Иә.

– Кім тұрып жатыр екен қазір?

– Білмеймін. Сатамыз дегендей қылды ғой пәтер иесі.

– А-а-а.

– Үйдегілермен сөйлестім. «Ертерек той қамына кірісе берейік» дейді.

– Біздікілер де, – деді Кәмилә жігіт құшағынан босанып жатып. – Жеті жылда не

өзгермеді. Мен кеттім. Сен келдің. Сен кеттің, мен күттім. Адамдарды бір-біріне сонша

матап тастаған тағдыр деген осы ма сонда?!

– Тағдыр – таңдау ғой. Алдымызда мың-миллион жолдар бар. Тіпті, біздің

санамызда күнделікті қанша таңдау туындайды – сызылған сонша жолымыз бар секілді.

Олардың бір-бірімен қиылысуы қажет емес. Квант секілді. Бір сәтте бірнеше жерде бола

алады.

– Түсінікті тілге аударасың ба?

– Мысалы, менің Құдай жазған жастайымнан спортқа бейім тағдырым болуы

мүмкін. Бірақ мен оны таңдаған жоқпын. Мүмкін, Құдай жазған тағдырымның кейбір

тармақтарында мен мүлде басқа адам шығармын. Тіпті, менің қасымда сен емес, басқа қыз

шығар.

– Сонда Тәңір бізді бір-біріміз үшін ғана жаратпаған ба?

– Арғы жаққа мен үшін тереңдеу, ауырлау болады, Ками! Кванттың физика мен адам

тағдыры турасында жеткен жетістіктерім әзірше осы ғана, – деп Бекбол терезе алдындағы

шылымын алып балконға шыққанда қарама-қарсы бұрын өзі тұрған үйдің балконынан да

өзінің шығып келе жатқанын аңдап, тосылып қалған. Қайта анықтап қараған кезде

балконда жайылып тұрған киімдерден басқа ештеңе таппады.





МАТРИЦА


Дін мен Тәңір екі ұғым.

Б.Смадияр

Күнұзақ компьютер экранына үңіліп, көзі қанталай сыртқа шыққан Досжан

скамейкаға отыра кетті. Смартфонына қасқағым үңілді де, жанындағы батырмасымен

оның да экранын түн түсіне бояп жіберген. Экраннан жиіркенді ме, жоқ оның бетінде

бажырайып тұрған қабылдамаған қоңырауларды көргісі келмеді ме...

...Досжан қазір қай банктен қандай байланыс операторының нөмірмен

хабарласатынын жақсы біледі. Мұның телефонына тыныштық бермейтін мың сан

нөмірлер ішінен өзіне арнайы жұмыспен хабарласатын нөмірлерді тануы бірақ қиындық

тудыратын. Оны да меңгере бастаған секілді. Байқаса, банк нөмірлері көбіне «ПИ»

санының үтірден кейінгі цифрлары секілді өте ұйқассыз келеді екен. Ал қарапайым

адамдар нөмір аларда оның оңай айтылуына, соңғы сандарының ұйқасына мән береді.

Міне, ол осылай сандардан ұйқас іздеп отырады. Бірақ мұның өзі орыс рулеткасын ойнау

секілді және бұл ойнайтын рулетканың ережесі тағы басқа.

Үш айдан аса уақыт созылып келе жатқан бұл тіршіліктің қашан тынарын білмейді.

Тіпті қазір ойланғысы да жоқ. Арманы алдында беті қалыңдай түсті. Ал бір кездегі өзі

белгілеген мақсатының бағытынан жаңылған. Бұл бір капсула ішіндегі адам секілді. Бәрі

көз алдында. Көргісі жоқ. Естиді. Бірақ естуге құлықсыз. Сезеді. Бірақ сезінбейді.

Оң жақ езуіне қыстырған темекісін тұтатып, алғашқы тартымын әдеттегідей ішіне

тартпай, ұртынан бұрқ еткізді. Студенттік кезде осы түтінді ғалымдықтың ажырамас

элементі деп білетін. Қазір әдет қана. Бірақ ақылдылар да бар. Олар түтінді әдетке

айналдырмай, есіне түскенде, не біреудің езуінен көріп қалса ғана қыз жымиған

бозбаладай алабұрта жөнеледі.

– Ооо, Досеке, – деп құшағын жая ұмтылып Нұржан келе жатыр екен. Қасында

Сәдуақас бар.

«Міне,бір ақылды келе жатыр» деп ойлап үлгергенінше олар мұның жанына жетіп

үлгерді.

– Не болды? Жаңа көрдің бе? – деп Досжан тыжырына қалған.

– Көрдім ғой таңертең. Бірақ сіздің сіз екеніңізді жаңа сезіндім.

– Мұрының қышыған ғой.

– Жоға, сізге серік болайын деп... – деп Нұржан Досжанға итіңдей берген еді:

– Өзіңде жоқты менен сұрап серіктікке жарай қоярмысың? – деп бұл да шірене

қалды.

– Досеке, неменеге майдаланып кеттің?

– Майдаланғам жоқ. Ақыры шегеді екенсің, сұраншақтанбай... – деген тұсынан

Досжан өзін тежеп үлгерді.

– Сұраншақтанбай?.. Досеке, әркімнің өз шындығы бар. Ол өзіне ғана белгілі.

– Бұл жерге шындықтың қатысы жоқ.

– Шындық көп, ақиқаттың жалғыздығы туралы пәлсапа соқпақпысың?

– Мұндай майда-шүйдемен ақиқаттың да ауылын маңайлау ұят. Бұл логика ғана.

Сенің ойлау жүйең мен менің ойлау жүйемнің қақтығысы.

– Сонда? – деп Нұржан әңгімеге өте ықыласты жандай Досжанға құлағын тоса

қалды.

– Мысалы, мен таңертең ояна салып шылым тартуды, ал сен тартпауды ойлайсың.

– Иә, – деп Нұржан қостап тұрып: – Өйткені осы әдеттен арылғым келеді. Сатып

алмайтыным да содан, – деп жалғады сөзсін.

– Ә-ә. Жұрттан сұрауға ұялып, бір күні болмаса бір күні қойып кетермін деген ниет

қой...

– Бәлкім...

– Ниет дұрыс. Бірақ жұрттан сұраудан ұялмайтыныңды қайтеміз? – деп Досжан осы

жолы сөзінің нүктесін қоя аяқтаған еді.

– Жә, жігіттер, – деп осы тұста үнсіз тұрған Сәдуақас сөзге араласты. – «Бөшкеге»

барайық.

– Ненің құрметіне? – деді Досжан шылымының күлін қағып тұрып.

– Қала әкімінің стипендиясын алған едім.

– «Алған едік» деп сөйле. Неменеге мүсіркеп тұрсың?

– Досжан, алдағы айда тағы беріледі екен. Сол тізімге қосыларсың, – деп Сәдуақас

сөзін сенімсіз аяқтаған. Оның сенімсіз сөзінің соңына Нұржан қайта килікті:

– Иә, Досеке! Алдық. Бірақ сенің бастықпен араңдағы кикілжіңге біздің қатысымыз

қанша? Өз несібеміз де. Бастықтар бастап, бүкіл стипендия иегерлері «Бөшкеде» жиналып

жатырмыз. Сен де жүр. Басекеңнің қызған кезінде қандай жұмсақ екенін өзің білесің ғой.

Үш жақтап айтып сені де тізімге енгізетін шығармыз. Жүр...

Нұржанның бетіне шығып тұрар жылпостығын сезсе де, Досжан бұл сөзге өзін

күштеп иландырған еді. Бәлкім, шынымен тізімге еніп кетер... Бірақ көп ішуге болмайды

деп ойлады. Сол ішкен кездегі қызбалығынан ғой, осы тізімге ілінбей қалғаны. Неге екені

белгісіз, әйтеуір қызып қалса болды, бастығының бүкіл еңбектерін сынауға құмар-ақ.

Оның ішінен плагиат та табады, тұтас көшірілген абзацтарды да жатқа соғады, тұжырымдардың жалған, бүгінгі дамыған ғылыми жаңалықтармен қабыспайтынын да

тұтас әйгілейтін. Кейде қыза-қыза келіп «Кеңес өкіметінде жазылған еңбектердің

барлығын өртеп жіберу керек» деп те қалушы еді.

Мұндай әдеті бұрын болмаған. Соңғы 2-3 айда пайда болған мінез бұл.

Үшеуі Бөшкеге келген кезде отырыс көңілді болатын. Бастықтары қолпаштай қарсы

алып, өз жанынан орын ұсынды.

– Біздің болашақ ғылымның кілті осылардың қолында. Біз базардан қайттық. Бұлар

енді бара жатыр. Ендігі міндетіміз сол базардың адал және заңды сауда жасалатын жерін

осы жастарға көрсетіп беру, – деп бір тоқтады да, үшеуіне қарады. Бұл сөздердің

Досжанға қарата айтылғанын бәрі сезді. Бірақ Досжан бастығы бұрылып қараған сәтте өз

жүзіндегі оған деген жиіркенішті жинап үлгере алмаған-ды. Оны бастық та сезді және ары

қарайғы сөзі сол сезімдерімен астасып кетті:

– Сол базардың адал да, анық тұстарын осы үшеуінің екеуі түсінді. Көрді. Біз мұны

олардың қарапайым магистрлік диссертациясынан-ақ байқаймыз.Ал үшіншісі асқан

қиқарлықпен базар артындағы қоқысты аралап жүргенін өзі де сезбейді. Ғылымның

мөлдірінен татып көрмеген ғалым, қоқысты кәусар санайды...

Жұрт ду етіп күлді де, күлкі соңын бокалдардың соғысымен көркемдеп жіберді.

Досжан да бастығының сөзіне түрегеп тұрып қотарып ішті және осы бірінші бокал

«көбіктіден» кейін-ақ көп ішпеу керектігін ұмытты. Расында әдейі ұмытты. Әлгіндегі

сөзден кейін ол өзінің ескі әдетін тағы қайталағысы келген. Бірақ бүгін оны саналы түрде

айтып салмақ. Тек оның бәрін мастығына жабу үшін біршама ішуге тура келеді.

Оңтайлы сәті келгенде Досжан сөз сұрап, орнынан тұрған. Өзіне аңтарыла қарап, тыныштала қалғандардың бәрін бір шолып өтті де:

– Құрметті әріптестер! – деп сөзін бастады. – Барлығыңызды Тәңірдің, һәм әкімнің

жарылқағаны құтты болсын!

– Әкім мен тәңірдің не қатысы бар? – деп сөзін бөлген әріптесіне қарап:

– Әкім адам болса, ол – Тәңір ғой. ...Жарайды, бұл сөзге қадалып қалудың қажеті

жоқ. Мәселе онда емес. Мәселе біздің басекеңнің құдайға сенетінінде.

– Онда тұрған не бар? Оның һақ екеніне дау жоқ, – деп қызып қалған бастығының

басы кегжең ете қалды.

– Басеке, сіздің жазған, жазып жүрген еңбектеріңізге қарап отырып Тәңірді тану

мүмкін емес. Қай Тәңірдің һақтығын айтып отырсыз?

– Әй, сен ақымақсың ба? Құдайды іздесең физикада нең бар? Діншілдігің ұстаса

Құранды оқы. Ал физика – осы дүниенің ғылымы.

– Сонда жаратқанынан жаратушыны тану мүмкін емес пе? Сосын, ғылым ана дүние

мен мына дүниеге бөлінуші ме еді? «Ғылым – әлемді, жаратылысты танудың жолы» деп

басталар сөз сіздікі ғой? Сіздікі. Ал жаратылысты танып болсаңыз, оның сыртында, һәм

ішінде жаратушы бар шығар. Бәлкім ол сіздің зерттеген материяның немесе атомның бір

бұрышында жасырынып жатса ше...

– Оның қай бұрышына Тәңірді жасыруға болады? Атом 99,99999...% бос кеңістіктен

тұрады.

– Дұрыс, – деп Досжан бастығының сөзін қостап қойды да: – Ал сіздер, бүкіл

физиктер жабылып жүріп дүниені матералистік тұрғыдан қарайсыздар. Сонда сіздердің

зерттеп жүргендеріңіз не материя?

– Жә, болды. Базар артынан жинаған қоқысыңды төгер жерің бұл емес, – деп

бастығы сөзін кесіп тастағысы келіп еді, бұл тежегіші кеткен көліктей тоқтап үлгермеді.

– Дұрыс айтасыз. Қоқыс төгер жер бұл емес. Менің базар артынан жинаған қоқысым

өзге адамдардың диссертациясына төгіледі және сіз сол мен төккен қоқыстарды мөлдір

ғылым ретінде тамсана оқып, оларды...

Нұржан мен Сәдуақас қозғалаптап қалып, ерте ес жиған біріншісі орнынан жылдам

көтеріліп:

– Досеке, болды. Сөзіңді аяқтасаң, алып қоялық. Жұмысты жұмыста да талқылаймыз

ғой. Ал, Досекеңнің сөзі үшін көтеріп қойыңдар!– деп әңгімені мүлдем бұрып жіберді.

Досжан да өзін тыңдар құлақ жоқ екенін түсінгендей сырасын көтеріп, таусылғанша ішті

де, «тақ» еткізіп үстел үстіне қойған сәттен ары қарай есін жоғалтты. Бірақ дәл осы сәтте

есін жоғалтқанын ол ертең, оянғанда бір-ақ біледі. Ал бүгінгі отырыстың осы сәтінен

бастап үзіп-жұлынған кадрлар ғана қалады есінде.



***

Түу, Досжан. Таң атпай саған кім хабарласады осы? – деп түрткілеген әйелінің

дауысынан оянды да, еденде безілдеп жатқан телефонын мүлдем сөндіріп тастады.

Төсегінен сүйретіліп тұрып, ваннаға кіріп айнаға алдында ұзақ тұрды. Мәнсіз, мағынасыз қарады. Бар ашқан жаңалығы сол, айна бетінде мұның екі көшірмесі тұрған

еді. Бірі айнаның күміс түсіне шағылған өзі де, екіншісі бетіндегі қарапайым әйнекке

шағылысуы. Екі бейне арасында 3-4 миллиметрлік айырмашылық бар екен.

Аққан суға еңкейіңкіреп барып «біссіміллә» деп тіл қатты да, унитазға қарады.

«Дәретханада құдайдың атын атауға, сөйлеуге болмайды. Ал дәретхана мен ваннаны бір

жарым да бір жарым шаршыға сыйдырып қойған пәтерде тұратындар не істейді екен?

Діндар достардан сұрау керек еді?» деп бір ойлады да, мұздай сумен бетін уқалауды

жалғастыра берді.

Жуынып тұрып та, шыққаннан кейін де бойынан біртүрлі діріл сезілді өзіне. Бұл бір

ішкі дірілдің сыртқа шығуы секілді, ішкі қорқыныштың сыртқы көрінісіндей. Бейне біреу

есікті қағып тұрғандай. Қазір сол біреу келіп, мұның алқымынан ала түсердей, бүре

түсердей бойы тоңазып, ештеңеге қолы бармады. Шөлдегенін тұтас тәнімен сезінсе де, асханаға кіріп су ішуге батылы жетпеді. Кез келген дыбыстан секем алып жатып, телефонын қосуға тіптен дәті шыдамаған. Атау кересін ішіп, күнәларын санамалап жатқан

адамдай қорқа берді. Көрпесіне оранып, әйелі оянғанша жатты. Не ұйықтай алмады, не

оянып, тұрып кете алмады. Жүрегі атқақтап, жалғызсырай берген.

Ештеңе істемейтінін, жаңа дүние жасамайтынын іші сезсе де, кешегі күнінің бос

өткеніне өкініп жатыр. Іші-бауырын мысықша бірнәрсе тырмалап, жеп барады. Жүрегіне

ұялаған қорқыныш әр қағыс сайын тұтас денесіне тарап, қайта жүрекке келіп жаңа

екпінмен соғылатын секілді. Жылағысы келді. Жылап та алғысы келді. Бірақ жас

шықпады. Осылай есеңгіреп жатып ұйықтап кетіп, әлден уақытта келіншегінің шашынан

сипағанынан шошып оянған. Айша да бұл селк еткенде ыршып түсті.

– Шәй ішеміз... – деді келіншегі не дерін білмей қалып.

– ...Түнде қаншада келдім?

– Үштердің кезінде бірге келдік қой.

– Сағат қанша?

– Он екі болып қалды.

– Түнде менің бастығымның үйіне бардық па?

– Иә, – деді Айша тосырқап.

– Әншейінде үйден шыққың келмейтін еді. Неменеге жүгіре шыққансың?

– Әншейінде «Менімен ешқайда бармайсың. Ортам ұнамай ма?» деп миымды жейтін

едің ғой.

– Құдай-ай. Екеуіміз де әншейінде ойланбайтын ойларымызды ойлаған екенбіз.

«Әншейінделердің» тоғысы... – деп Досжан ызалана күлді де: – Түнде артық бірдеңе деп

қоймадым ба? – деп селсоқ сұрай салды. Іштей келіншегінің «жоқ» деп жылы жаба

салуын қалап еді. Айша:

– Жоқ. Тек... – дей бергенде Досжаннан дегбір кетіп:

– Не тек? Айтсаңшы енді! – деп қалшылдап кетті. Айқайлап жібергенін байқаған

жоқ.

– ...Өзің жазған мақалаларыңды, ғылыми ойларыңды айтумен болдың.

– Басқа?

– Басқа... Басқа... Мен... түнде таңғалдым, Досжан.

– Не үшін? – деді іші сезіп тұрса да.

– Бұрын ұнатпайтын ғалымдарың туралы: «Олардың ойында, жұмысында жаңалық

жоқ. Милары борсып кеткен. Сондықтан сол сасық, әбден ескірген ойларын, өзінің он

жыл бұрын жасаған жаңалықтарын қайталай береді. Жаңалығы жоқ адам өткенімен ғана

мақтанады» деуші едің.

– Сонымен?..

– ...Түнде сол ғалымдардың кейпін кигендей болдың. Олар сенің ойларыңның бәрін

біліп отыр. Тек ұялғанынан ғана тыңдап отырғандай, – деп Айша қоңырайып қалды.

– Иә, – деп Досжан жасанды күрсініп алды. Не деп ақталарын білмей, ақталам деп

отырып, ақтарылып кеткен: – Мен ескірдім. Расында борсып кеттім, – деп астыңғы

тістерімен үстіңгі ернін тістелеп отырды да, бірден шарт етіп: – ...Атаңа нәлет, айлық та

түспей қойды, – деп әңгіме ауанын басқа арнаға бұрып жіберді.

– Айлық дейсің бе? Бізде бәрі бар ғой. Таңғы асың мынау. Түскі асыңды жұмысыңа

алып кетесің. Кешкі асың тағы дайын, – деп Айша сөзін ары жалғамақ еді, Досжан бөліп

тастады.

– Айша, қалалық адамның қалтасында ақша жүрмесе өзінен өзі түтіліп кетеді емес

пе? Қажеті болмай-ақ қойсын, оңды-солды шашпай-ақ та ғой. Тек ол қалтаңда жүрсе

болғаны. Қуыстанбай, жаның тыныш күн өткізер едің...

– Досжан, оны қойшы. Таң атпай саған кім хабарласады осы? Құдайдың құтты күні

телефоның шырқырайды да жатады.

– Әй, жұмыстан шығар, – деп селсоқ жауап қатты да:– Шәйіңді дайындай бер, – деп

жуынатын бөлмеге қайта кіріп кетті.

Шәй үстінде Досжанның тыныштала қалатын әдеті-тін. Қуырылған жұмыртқаны

банкадағы тұздалған қиярмен араластыра жеп отырып Айшаға көзі түсіп еді, бұған тесіле

қарап отыр екен.

– Не болды?

– Түнде мені көліктен көтеріп түсіріп, үйге алып келіпсің ғой, – деп көзін төмен

салып наздана қалды.

– Рас па?

– Солай секілді. Өйткені мен Сәдуақастың көлігіне отыра сала сенің иығыңа

басымды қойып ұйықтап кеткен едім. Таңертең төсегімде ояндым.

– Мүмкін емес. Сенің ұйқың сергек еді. Оның үстіне мен түндегідей жағдайымда

сені көтере алар ма едім?

– Толып кеткем бе?

– Жоға. Сырықтайсың... – деп Досжан Айшаның томпақ бетінен шымшып алды да, орнынан тұрып кетті.

– Жұмысқа барайын. Анау жобаны бітіруіміз керек еді. Министрліктен есебін

сұратып жатыр екен. Біздің ғалымдар қағаз, есеп деген дүниені бітірген кезінде ғана

ғылыммен айналысуға құқы бар.

– Сендердің қағаздан құтылатын күндерің бар ма өзі? – деп Айша асханадан айқай

салды.

– Шынын айтсам, жоқ. Қағазсыз күн жоқ. Сәйкесінше бізде ғылым да жоқ, ғалым да

жоқ.

– Сенің бастығың ше? Кеше Нұржан мен Сәду аузына кіріп кетейін деп отыр еді ғой,

– деп Айша тағы да айқайлай сөйледі. Бұл кезде Досжан асхана есігіне сүйеніп тұрған

болатын:

– Айша, осы сен он бөлмелі үйде тұрамын деп ойлайсың ба? Жәй айтсаң да естимін

ғой, – деген сөзінен кейін Айша мұрнын тыржитты да, сұраулы жүзбен қайта қарады: –

Жалпы бізде ғылыммен жасы ұлғайған кезде ғана айналысады. Бәлкім сол уақытта

махаббаты ашылады немесе ғылымға жол ашылады. Жол ашылады дегеніміз дұрыс

шығар. Мысалы өмір бойы жоғары оқу орнында сабақ беріп, оқыған-тоқығандардың

арасында жүрген адамның танысы көп болады. Сол таныстарының бірі көтерілген күні

әлгі өмір бойы тек базалық деңгейде сабақ беріп келген мұғалім де бір күнде біздікіндей

зерттеу мекемесіне бастық болып шыға келеді. Атақ алады. Ғылыми атағы да арта түседі.

Бірақ өмір бойғы базалық деңгейді оқытып келген нәрсесі ескіргенін оның өзі сезбейді.

Бәлкім ойын өзгерткісі келмейді. Басын ауыртқысы келмейді. Айта берсек «келмейтіні»

көп, Айша.

– Жастар ше?

– Ал жастар сол ештеңені өзгерткісі келмейтіндермен алысамыз деп қуатын тауысып

бітеді. Олар да дәл солай өмір сүру үшін мұғалім болады. Пәтер аламын деп шабылады.

Сөйтіп жүріп жасы егде тартады. Күндердің күнінде оның да бір танысы бастық болады.

Сосын баяғы бәрін өзгерткісі келетін ғалым да көтеріледі. Бірақ оның ойындағы

жаңалығы бұл кезде тағы ескіріп қалады. Сонымен осы тұйық шеңбер жалғаса береді.

Досжан киініп алды да, сыртқы есіктің алдына келіп тұрып:

– Айша, есікті құлыптап алшы, – деп айқай салды.

– Қаншада келесің?

– Кешқұрым, – деп Досжан сағатына қарады.

– Кешігіп бара жатырсың. Оның үстіне министрліктің есебі тағы бар. Кешқұрым

емес, «түнғұрым» келейін деп тұрсың ғой, – деп Айша еркелей басып кеп мұның мойнына

асылды.

– Бәлкім... Ал, жақсы, – деп Досжан асыға басып төмен түсіп бара жатты. Подъездің

сыртқы есігін серпе ашқанда көзі тұманданып кеткен еді. Қабырғаға сүйене тұрып есін

жиғанда өз үйінің ауласы ебедейсіз жинала салған баланың ойыншық кубиктеріндей

көрінген. Құлағы шуылдап, қабырғаға қайта сүйеніп, көзін уқалады. Алкоголь

құрамындағы этанолдың жарық пен дыбысты қабылдауды күшейтетінін ол білетін. Бірақ

бұрын мұндай нәрсені басынан кешіп көрмепті.

Баспалдақпен төмен түсіп келе жатып ол кешегі «Бөшкедегі» оқиғаларды ойлап еді.

Жұмысқа барғысы жоқ. Бірақ сонша сөзден кейін бастығының үйіне әйелімен қосып

шақырғанына таңғалды. Ондай мәрттігін бұрын байқамаған екен. Ойына үзік-үзік

оқиғалар келе бастады.

1-кадр.

Үстел басында Нұржан, Сәдуақас, бастығы үшеуі бірнәрсені қызу талқылап отыр.

Нұржан: Басеке, жүйе толық дайын емес.

Сәдуақас: Иә, басеке. Кемі 3 күн күте тұру керек.

Досжан: Не жүйе?

Нұржан: Жасап жатқан жобамыз ғой. Виртуалды қала. Соны басекең ертең келетін

шетелдік қонақтарға көрсетейік дейді.

2-кадр.

Үшеуі сыртта шылым тартып тұр екен.

Нұржан: Досеке, қайтасың ба? Басекең өзім жеткізіп тастаймын дейді.

3-кадр.

Мәшине іші. Рульде Сәдуақас.

Досжан: Қайда бара жатырмыз?

Сәдуақас: Басекең ары қарай жалғастырайық дейді. Сол кісінің үйіне бара

жатырмыз. Жеңгеміз ет асып жатыр екен.

Досжан: Менің үйге қайтуым керек. Әйелім бар адаммын ғой.

Нұржан: Уайымдама. Қазір жолдан Айшаны да алып кетеміз. Жеңгеге серік болады.

Араласады. Біліседі.

Ойына түскен оқиғаларды құрастыра келе ол өзінің аса артық кетпегеніне өзін

сендіргісі келді. Жастық максимализм, мастық, стипендияға іліге алмауы... Кешегі

қиғылықтарының бәріне осы ақталулар да жетіп жатыр. Бойын бұл ауырлықтан сілкіп

алып, есіктің алдына шыға сала телефонын қосып тұрып қарыздарын ойлап үлгерген

болатын. Қазір бұл бәлеге безілдеп кімнің хабарласқаны хабарлама болып келері анық.

Тағы кешегі бойкүйездік басталады...

Екі банктің кредитінің төлем уақыты өтіп кетті. Міне, бір аптадай болды оған. Ал үш

бірдей микрокредиттік ұйымнан алған қарызын төлмегеніне екі айдан асты. Күніне жүз

хабарласады. Ісіңіз сотқа өтеді деп күніне тағы бірнеше хабарлама келеді. Жаңа ғана

әйелінің көзінше бүкіл ойын сездірмей отыр еді. Бетпе-бет келуге тура келеді бәрі-бір.

Осыдан бес айдай бұрынғы ауылға барған кезі есіне түскен. Тағы бірнеше кадр көз

алдынан айналып өтті.



***

1-кадр.

Қашанғы әдеті бойынша атасы еркелетіп күтіп алған еді. Баласын біраз мақтап алып, сөзді ел ішіндегі жаңалықтарға бұра берген. Бұрындары ауылдағы қайтыс болғандар

туралы айта келіп, бата жасауға ертіп баратын. Бүгін атасы туғандар жайында сөз қозғады.

– Анау күні Балташтың келіні босанды. Атаңанәлет, оның баласы сенен кіші еді ғой.

Анау Орынбасардың да баласы үйленіп алды. Сенің жүрісің мынау. Әй айналайын, қалаға

кетер болсаң үйленіп, бір келінді әкеліп көрсетіп кетші. Тыныш отырайық.

– Атасы, болды енді, – деп апасы сөзге араласқан.

– Несі болды? Әкесінің жүрісі анау. Там салам, тас үйем деп. Тамының да, тасының

да оның... Қалада қаңғып жүріп қыз жоқ десең, анау Сайлаудың-ақ қызын алып берейінші.

Жақында ғана оқу бітіріп келді.

– Қойыңызшы, ата. Үйленеміз ғой.

– Маған емес, әкеңе айт бұл сөзді.



***

2-кадр.

Әкесі мен шешесі ескі үйдің терезесінен салып жатқан үйіне қарап отырып:

– Жарайды. Биылғы құрылысты тоқтата тұрып, сені үйлендіріп алайық,– деген. –

Бірақ балам, қалада дұрыстау жұмыс істеп не ақша табатын, не ауылға қайтып келетін

амал қыл.

– Істеп жатырмын ғой...

Шешесі шыдамады:

– Жұмыс істегеніңе үш жылдан асты. Айлығың өзіңе жетпейді. Оқуыңды бітіре

салып ауылға кел деп құдайдың зарын қылдық. «Жоқ. Мен ғылыммен айналысамын»

дедің де, жоқ болдың.

– Табамын ақша, мама. Аздап жинағаным бар...



***

Анығында жиған дымы жоқ. Тапқан ақшасы – бүгінгі басындағы бәлесі. Не болғанда

да тойының бір бұрышын көтеріп, өткізіп алды. Жұрт «баласы бәлен ақша әкеліпті. Өз

тойын өзі атқарыпты» десіп жатты.Ал, тойдан кейін есінде естелік, көңілінде қобалжу, жанында әйелі, басында кредиті қалған.

Телефонын қоса салып, оң жақ қалтасына салған еді. Дыбыссыз режимде безек

қаққан смартфонға қанша хабарлама келгенін қара санымен санап келеді. Ұйқыдан

оянғандағы жүрегінде ұйыған қорқыныштың өзегі енді оң жақ аяғына ауысқандай... Бүкіл

денесін дірілдеткен сол қорқыныш толқындары енді қара санынан тарап жатты.

Телефонның безектеуі басылып, хабарламалар легі тоқтағандай болған. Сәлден кейін

ол біреудің хабарласып жатқанын сезді. Қалтасынан суырып алып, нөмірге қарады.

Ұйқасты сандар легіне ұқсайды. Түртіп қалып еді, арғы жақтан қыздың дауысы естілді.

– Досжан Асқанбеков сіз боласыз ба?

Оның жүрегі мұздап сала берген.

– Мен «Алтын» микрокредиттік ұйымынан хабарласып отырмын. Іздестіру

бөлімінен. Төлемді кешіктіргеніңізге 75 күн болды. Не себеп?

– Себебі түсініксіз бе сізге?

– Әңгімеміз жазылып жатыр. Себебін айтыңыз.

– Төлеуге ақшам жоқ.

– Досжан мырза, кредитті алған сіз. Төлеуге міндеттісіз. Болмаса ісіңізді сотқа

жібереміз.

– Ісім сотқа жетсе де, жетпесе де төлейтінім бір сома ғой. Одан сіздер не ұтасыздар?

– Қарызды қайтарып алуымызға сенімді боламыз...

Досжан осы тұсқа келгенде телефон бетін басып тастады. Ары қарай сөйлесуге

жүйкесі шыдамағандай. Тіпті телефонын жерге бір-ақ ұрудың сәл-ақ алдында қалған.

Бойындағы бар жігерін жиып, үйінің жанындағы дүкенге бұрылды. «Бекс» деп ебедейсіз

жазыла салған атын өзгерткен бе, «Дина» деген есім әдіптелген жаңа маңдайша

орнатылыпты. Касса алдында үш-төрт адам тұр екен. Бәрінің шығып кетуін күтіп, тоңазытқыштағы сусындар арасынан өзіне керектісін іздегендей ұзақ қарады. Сыртынан

«қызтеке», көзінше «Нұреке» дейтін толықша жігіт тұр екен кассада.

– Оо, Досжан. Келмей кеттің ғой. Қарызыңды төлейсің бе? – деп бір бума

төлқұжатты қолына ұстаған қалпы күтіп алды мұны. Кібіртіктеп қалған Досжан:

– Болмай тұр, Нұреке. Бүгін бір кісінің қабылдауына кіретін едім. Төлқұжатым керек

болып тұрғаны... – деп сөзін жылдам аяқтап үлгергісі келді.

– Бере алмаймын!

– Кешке төлеп кетем. Бүгін айлық күтіп отырмын. Орнына, міне, банк картамды

немесе «Жас ғалымдар» одағына мүшелік қағазымды алып қал, – деп Досжан мүшелікке

өткен кезінде төбесін көкке жеткізген көк құжатты толықша жігіттің алдына тастады. Ол

ебедейсіз қолдарымен сырты қатты құжатты ашып тұрып:

– Мұның маған қажеті қанша? – деп алдына тастай салып, бажырая қарады. –

Шетелдік төлқұжат не жүргізуші куәлігіңді тастап кет.

– Ондайым да болмай тұр, Нұреке. Осы үйде тұрамын ғой. Күнде көріп жүрсің... –

деп сөзін жалғастырғысы келіп еді, дүкенге екі-үш адам дабырлап кіріп келді.

– ...Жарайды, Досжан, – деп толықша жігіт бір бума төлқұжаттарды ақтара бастады.

– Бүгін міндетті түрде төлеп кет.

– Міндетті түрде, – деп Досжан төлқұжатының бетіне де қарамастан, қалтасына

салып дүкеннен шығып кетті.

Бүгін бойында ерекше ширақтық бардай. Осы уаққа дейін созылып, созып келген

істерінің барлығын бітіргісі келді. Табысы жоқ, бірақ майда қарыздарының барлығын

үлкен қарыз алып жауып тастаса... Шешімі – осы.

Жұрттың бетінен қақпай, пайызын жоғарылатып кредит беретін банкті бұл біледі.

Бағыты сол. Кіре қалғанда алдынан күлімдеп қарсы алған көрікті қыз бірден төлқұжатын

сұрады. Бұл да қалтасынан суырып бере салып, маңғаз қалпында оның қоятын

риторикалық сұрақтарына шығармашылық тұрғыда дайындалып отырды. Қызметкер қыз

әлден уақытта құжатын өзіне қайтып беріп:

– Бетіндегіні алып тастаңызшы, – деп жымың ете қалды.

Алақандай пластикке шұқшиған қалпы басын не көтерерін, не көтермесін білмей, екі

беті дуылдап, орындыққа сіңіп кете жаздады. Құжат беті жабыстырылған майда

жапсырмалардан көрінбей кеткен. Мұның әр қарызын дәптерге емес, төлқұжатының

бетіне жапсыра бергенге ұқсайды. Арасында 520 деген сан жазылған қағаздар көп. Ол

темекіден қалғандар екенін сезіп отыр. Орнынан тұрып кетейін деп бір оқталды да, кіріптарлығы қинап қозғалыссыз қалды. Құжатын қайта алған менеджер компьютер

пернетақтасын бірнеше рет тақылдатты да:

– Қарызды қандай мақсатта алып отырсыз? – деді.

– Қарыздарымды жабу үшін, – деп Досжан ашығын айтты.

– Ол қарыздарды не үшін алып едіңіз?

– Қарындасым, адам ақшасы жоқтықтан емес, дәл уақытында ақшасы болмай

қалғаннан қарызданады, – деп манағы дайындаған шығармашылық жауаптарының бірін

ғана айтып үлгерді. Ары жалғастырып: «Ақшасы болатынына сенімді адам ғана қарыз

алады», – дегісі келіп еді, ұзын тырнақтарымен пернетақтаны тақылдатып отырған қыз

бұған құжатын қайтарып жатып:

– Біздің банк сізге кредит бере алмайды, – деп қысқа қайырған. Манағы күтіп алған

кезіндегі күлкі, күлімсіреу, жылы шырай бәрі-бәрі қыз бетінен лезде жоғалған.

Бұлай боларын өзі де сезген. Төлқұжатына жапсырылған қағаздарды көргенде-ақ

шешіліп қойған дүние болатын. Жиған жігері құм болып, тротуарға төселген плиталардың

шетін баспауды ғана ойлап келеді. Әлемде хаос болса, ол Досжанның миында. Атомдық

бос кеңістік – ол да Досжанның миы. Сол мидың нөл бүтін миллионнан бір бөлшегінде

Досжан тротуарға төселген плиталардың шетін баспауды ойлап келеді. Қарманып ұстар

мүмкіндік әдірем қалсын, ұшы да өз алдына, ұшығынан ұстатары жоқ.

«Бәрінің бетіне бір-ақ түкіріп, өле салсам ғой!».

Дәл осы ой оның миына тура тотияйын тамызып жібергендей әсер етті. Көліктің

оталғанындай миы селкілдеп ала жөнелген. Оның әлгіндегі бос қауашағы өлім туралы

оймен нұрланып, өмірдің мәнін тапқандай еді. Өз ойына өзі әуестеніп, біршама жүрді де, ой ыстығы басылған сәтте туған туыстарын ойлады. Бірақ ұзақ алданбады. Өйткені

әулетіндегі, тіпті әкесінің де жалғыз ұлы бұл емес. Демек, әкесінің артымда ұрпақ

қалмады деп қиналар түгі жоқ.

Әйелін ойлады. Оның да басы жас. Әлі көтеріп те үлгермеді. Қырық күн қайғысын

жұтып, алты ай артын күтсе арғы жағы кең өмір.

Сонда мұны ұстап тұрған нендей күш? Жұмысы ма? Беті аулақ. Бәлкім, арманы

шығар. Не арман? Нобель сыйлығы ма? Ол арман мына жүріспен орындалмайды және

осылай ойсыз, ізденіссіз жүріп өзінің Нобель сыйлығын алған сәттегі сөзіне қазірден

дайындалатыны қай жарығаны? Сонда не?

Оның санасы өлім нұрымен нұрланған үстіне нұрланып, қалай өлетінін ойлап кетті.

Пальтосының алдын ашып, мойынорағышын бос тастаған жігіт өзін Әзірейілдей сезінген.

Әдеттегі аялдамасында тұрып: «Мына жолмен көліктер тым қатты жүреді.

Жақындап қалғанының алдынан жүгіріп шықсаң, ол сенен қаша алмайды», – деген ойға

батып тұрды да: «Жоқ. Жақсы жүргізуші қашанда тежегішті басып немесе рульді бұрып

үлгереді. Нәтижесінде өлімші хәлге түсерсің. Бірақ өлім мүмкіндігі тым аз», – деп өзінің

қаны шашырар тұсты іздеп, басы ауған жаққа жүре берді. Жұмысқа бару үшін автобусқа

отырамын деген ойы санасынан мүлде шығып кеткен. Тіпті жұмысқа бара жатқан жоқ

секілді. Екі көшенің қиылысындағы көпір үстіне келіп төменге қарады. «Мұнда мүмкіндік

жоғары. Биіктік он шақты метр. Оған зуылдап келе жатқан көлікті қосыңыз» – деп ол өз

ойына тамсанып тұрды да, бұл жолды көріксіз деп таныған.

Бір сәтте ол өзінің ойын жүзеге асырар жерді тапқандай асыға басып, қаланың

жоғарғы жағындағы дамбаға беттеді. Оның тау жақ бетінен табиғи өзен ағып келетін де, қалаға қарай жасанды канал жалғасатын. Дамбаның бергі жағы бетон және қазір күздің

кезінде суы тым таяз. Ол өзінің құлаған жерінде аққан қанның таяз суға қалай

жайылатынын ойлап кетті. Дамбаның үстіне шыққан кезде де осы ойынан арыла алмаған

болатын. Ол төменге қарап тұрып бетон бетімен жайыла аққан судан да, оның сарылдаған

дауысынан да өзіне ғана арналған «ажалға» деген шақыртуды көріп, естіп тұрғандай.

Бірақ, бұл іске бүгінгі ауа райы кедергі келтіріп тұрған секілді. Ол тым жаймашуақ

болатын.

Досжан бүкіл шаруасының шешімін тапқандай кеңсеге қуанышты кірді. Кірді де, өзімен қатарлас әріптес қызының белінен құшақтай алған. Мұндайды күтпеген Дина белін

бұлғаң еткізіп шығып кетуге тырысты да, оған бұрылып:

– Әй, саған не болған? – дегеннен ары аса алмады.

– Сағындым да, – деп қаттырақ құшақтай түсті.

– Әйелің көріп қоймасын.

– Қорықпа. Ол мұнда жоқ. ...Кел, шашыңнан иіскейін.

– Түу, тағы темекі тартып келгенсің бе? – деп Дина тыжырына қалды.

– Тартса не бопты?

– Қарашы, әне, тістерің де сарғайып кеткен. Қойсаңшы...

– Бұл тіс бала жасымнан сары, – деп әңгімесін бастай бергенде кеңсеге Сәдуақас

кіріп келіп, бұған амандасқан болып, Динаны құшағынан шығарып жіберген.

– Бас қалай? – деп Сәдуақас асқақтай сөйледі.

– Тіпті сергекпін. Өзіңде ше?

– Шамалап. Бүгін бастыққа кіріп, есеп беретінімізді ұмытпа.

– Ұмытпаймын.

– ...Сосын кешегі әңгімелеріңді білетін шығарсың. Басекең саған тағы ренжулі, –

деген Сәдуақастың сөз астарынан «әкім стипендиясын армандамай-ақ қой» деген

емеурінді аңғару қиын емес еді. Досжанды күлкі қысып тұрды да:

– Оның маңызы қанша. Ішкен адам... – деп иығын қиқаң еткізе салды.

– Маған сонысы ұнайды. Масайып, темекісін езуіне қыстырып алып, ешкімді

менсінбей шалқайып отыратының бар ғой, Досжан. Сені сол үшін жақсы көретін

секілдімін, – деп Дина сезімін игере алмай қалғанда:

– Оның әйелі бар екенін ұмытпа, Динка, – деп Сәдуақас ары айтқызғысы келмеді.

– Иә, Дина. Арамызда Сәдудей бойдақ азамат жүр. Ертең айрылып қалуың мүмкін, –

деп Досжан Сәдуақасты ұялта түскісі келген. Бірақ Дина бүкіл сөздің нүктесін бір-ақ

қойды.

– Маған сенің типажыңдағы жігіттер ұнайды!

Бұл сөзге іштей масаттанып, сыртына әзілмен ғана тіл қатқан Досжан:

– Тааак!.. Онда Сәду жылдам бойыңды бірде жетпіске шөктіріп, салмағыңды 80-ге

жеткізіп ал және дәл мендегідей қарынды ұмытпа, – деп бұрылып төр жақтағы орнына

отыра кетті. Қызғалақтаған (қызарақтаған?) Сәдуақас суық терін сүртіп, кеңседен шығып

барады.

Бүгінгі келген шешімі өзіне тым қатты ұнаған болса керек, үш аптада бітірмеген

есебін үш-ақ сағатта бітіріп, бастығының алдына алып барды. Хатшы қыздың бөлмесіне

кірді де: «Өзінде ме?» – деп жауап күтпестен тұтқаға жармасқан. Хатшы қыз жанұшыра

жүгіріп келіп, есікті тірей қалды.

– Ешкім мазаламасын деп еді.

– Жобаның есебін алып келіп тұрмын. Қол қойдырамын да шығамын.

– Айттым ғой. Мазаламаңыз.

– Бастығыңыз ғарыштың шетін іздеп отыр ма?

Хатшы қыз иығын әнтек көтерді де, орынына қарай жылжыған еді. Ол Досжанды бас

салып кіріп кетеді деп әсте ойламаған. Бірақ бәрі оның ойламағанындай болды. Есікті

жұлқа ашып Досжан ішке кірді де:

– Аға, есепке қол қойдырмақшы едім, – деп үстеліне жақындай бергенде бастығы

экраннан көзін алмаған қалпы:

– Бір айналып келші, – деп бұған назар да аудармады.

Досжан кері бұрылып есікті шала жауып, бастықтың естіп тұрғанын анық біле тұрып

сөз бастады.

– Осы біздің бастықтарды түсінбеймін. Қызметкер өз шаруасы үшін, өз ақшасы үшін

жүгіріп жүргендей керкиеді (кергиді?) келіп. Қол қою сонша ұзақ уақыт ала ма? – деп

хатшы қыздың үстеліне жақындады да, алдына папканы тастай салды. – Басекеңіздің қолы

босағанда қол қойдыра салыңызшы, – деп кеңседен шығып кетті.

Ол бүгінгідей қала күзінің сұлулығын ешқашан аңдамаған екен. Адамның үшінші

көзін соқыр ететін, табиғатпен тілдесуден алыстататын ғалымдар айтып жүргендей бетон

қабырғалар мен химиялық тағамдар емес секілді. Оның үшінші көзін, тіпті екі көзін де

соқыр ету – күйбең тіршіліктің ғана қолынан келердей.

Өмірінің соңғы сәттерінде бүкіл дүниені жанарына сіңіріп алғысы келді ме, айналасына, айналасындағы түкке тұрғысыз кішкентай дүниелерге де таңданыспен қарап

келеді. Жұмысқа кеш келіп, ерте кетіп барады. Келіншегіне қайтып келе жатқанын

ескертіп қойды. Бірақ Дина қайта-қайта қоңырау шалып жатыр. Бастығының қолы босаса

керек.

Телефонының бетінен қызметтес қыздың атын оқыған сайын, әйелі Айшаны

ойлайды. Ол қазір мұны күтіп алады. Мойнына асылып еркелейді. Сосын үйде отырып

қалай іші пысқанын әңгіме етеді. Тамағын салып жүріп оны қанша минутта

дайындағанын, шәйінің қанша уақытта қайнағанын, мұның баспалдақпен көтеріліп келе

жатқандағы аяқ дыбыстарын естіп, есікке қанша секунд бұрын барып алғанының бәрін-бәрін айтып береді және әйелінің бұл әңгімесінің барлығын бұрынғыдай емес, бүгін ол

шын ниетімен тыңдайды.

Иә, барлығы ойындағыдай болды. Езуін жимай, бұл сөздерді бүгін бірінші рет естіп

отырғандай тыңдады. Күнделікті жасайтын асын асыра мақтады. Үйленгелі бірінші рет

серуендеп келуге өзі шақырды. Айлығы түскен екен. Киноға апарды. Жақсы көретін

балмұздағын алып берді. Ал түнде оның қысқа шашын тарағыштап ұзақ жатты... Таңертең

ұйықтап жатқан келіншегін ұзақ иіскеді. Жүрегі сыздайтын секілді. Өзінің өлімі туралы

ойлаған сайын миы азаттық күйін кешіп, жүрегі сығымдала түсетіндей. Келіншегінің

маңдайынан сүйді де, оятып алмайын деп еппен тұрып бара жатқан сәтінде Айша қолынан

ұстай алған.

– Кейде қасымнан кетсең, қайтып оралмайтындай болып көрінесің, – деп ұйқылы-ояу тіл қатты.

– Қайда кетем?.. Келем ғой. Жұмыс көп. Ұйықтай бер, – деп тұрып кетті.

Ол үйден шыға кешегі жүріп өткен «өлім» жолына қайта түскен еді. Санасы өлім

турасында кешегідей алаулап тұрған жоқ. Дегенмен бойынан бекігендік байқалады. Тек

жүрегі қинап тұр. «Ақыры кетем ғой. Кеткеннен кейін-ақ тауып алар» деп телефонын

мүлдем сөндіріп тастаған.

Көшеде адам аз. Тіптен өте аз десе де болады. Әдеттегі аялдамасына келіп арқасын

сүйеп отыра кеткен. Қадамды қашан жасау керек? Ол айналасына қарап, кешегідей

бекінген ойын кешеуілдетуге себеп іздей бастаған... Ауа-райынан кінәрат іздегісі келді.

Бірақ күн кешегідей жайма-шуақ емес еді.

Дамбаға қарай еріксіз қозғала берді де, көлік дөңгелектерінің асфальтпен шиқылдай

жанасқанына жалт бұрылды. (Көлік) Т (т)оқтап үлгере алған жоқ. Рульді де бұрып

үлгермеді. Алдынан шыққан пальтолы жігітті қаққан қалпы, көлік үстінен асыра аунатып

барып бірақ-ақ тоқтаған. Аялдамадағылар «өлді, өлді» деуге ғана шамасы келді. Бұл оны

да айтып үлгермеді. Жанталасып жігіттің жанына жүгіріп барып, жүзіне үңілді де, шегіншектей берді. Жол жиегіне жетіп, шалқасынан құлағанға дейін ол өзінің шегініп

бара жатқанын сезген жоқ-ты. Басқа сөзге тілі келмей қалғандай «Мүмкін емес! Мүмкін

емес!» дей берді. Бірақ шынында мүмкін емес болатын. Ол өз тағдырының тарам-тарам

екенін білсе де, дәл бұлай қиылысарына көзі жетпеген. Артына қарағыштай берді. Өйткені

алдындағы көрініс тіптен қорқынышты болатын. Әне, тура кешегі өзі секіргісі келген

көпір үстінде тағы бір пальтолы жігіт тұр. Ол көпір жиегіне шығып тұрды да, ағылып

жатқан көліктерге қарай құлашын жая ауып кетті. Барып қарауға дәті шыдамады. Тек

соңғы нүкте дамбаға қарай барын салып жүгіре жөнелген.

Ол ентігіп жеткен сәтте темекісін езуіне қыстырып алып, дамбаның жиегіндегі

темірге шалқалая сүйеніп, тауға қарап тұрған өзін көрді. Көрді де, тағы қайталады:

«Мүмкін емес!»

– Мүмкін, Досеке! Кел бермен. Шалқалап тұрып шылым тарталық. Саған дүниеге

солай шірене қараған ұнаушы еді ғой. Әрине, бұл әдет сенің бойыңда осыдан 4-5 ай бұрын

болатын. Ал қазір ол «тектілігіңді» ішкен кезде ғана қайта табасың...

– Бұл біреудің мазағы ма? Әлде, галлюцинация ма? – деп дамбаға ентігіп жеткен

Досжан селтиіп әлі тұр.

– Жоқ. Бұл сенің, һәм біздің жасаған «тағдыр» теориясының әзірше кішірейтілген

нұсқасы ғана. «Тағдыр – тарам-тарам жолдар. Таңдағанымызбен жүреміз. Квант секілді.

Қанша таңдау болса – тағдырыңның сонша тармағы бар» деген теорияны жасаған екеуміз

емес пе едік? Екеуміз ойларымыз арқылы қаншама рет өмірімізді түйіндеуге тырыстық.

Тіпті кеше ғана өлу үшін үш түрлі таңдау жасадық. Көлік астына түскіміз келді. Көпірден

секіремін дедік. Соңыра дамбадан секіруді көріктірек санадық. Сол үш түрлі түйінделген

жерде үш түрлі өзіңмен кездестің. Оның несіне таңғалып тұрсың? – деп шылымын

тұтатқан Екінші Досжан алғашқы тартымды ішіне тартпай сыртқа бұрқ еткізді.

Ентігіп жеткен Досжан «Екіншінің» жанына келіп, ол да дамба жиегіне еңкейе

сүйенді. Бірақ тауға емес, қалаға қарап тұрған. Тауға қарап шіренген өзіне тағы да

бұрылып:

– Бірақ бұл мүмкін емес қой, – деп тағы күбірледі.

– Кванттық әлемді түсінетіндер бар да, оған шынымен сенетіндер бар. Екеуміз сол

сенетіндердің қатарынан едік. Ал кванттық әлемде бәрі мүмкін.

– Иә. Кванттық әлемге жарық жылдамдығы да шектеу бола алмайды. Ал біздің

ғалымдар сол баяғы Эйнштейн айтып кеткен ертегіге сенеді, – деп ентігін басуға тырысты.

– Ал біз ертегіге сенбедік, – деп Екінші Досжан әңгімеге май құя түскен.

– Әрине, олардың ертегісінің де шындығы бар еді. Бірақ атүсті шындық бұл, – деп

Досжан Екінші өзіне тағы да таңырқай қарады. Анықтап қараған осы жолы.

– Қалай ойлайсың, солардың шындығын қабылдаған болсақ, өлім туралы ойламас

едік қой. Екеуміздің дәл осы жерде қиылысуымыз да болмас еді, – деп тауға қарап тұрған

Екінші Досжан езуіне қыстырулы шылымын бас бармағы мен сұқ саусағына қыса ұстап

алды да, ортаңғы саусағымен күлін қағып-қағып тастады.

– Бәлкім... Сұр пиджак пен қызыл пиджактың таңдауы секілді дүние ғой, – деп

жүгіріп келген Досжан қалтасынан шылымын шығарды.

– Дегенмен, бір-бірімізбен бетпе-бет келіп тұрмыз... Мойындайықшы. Мына

дүниенің бейматериялық екеніне әлі күнге толық көзіміз жетпейді емес пе? Біз адамның

қоршаған ортасын тек бес сезім мүшесі арқылы қабылдайтынын сөз еттік. Адамдардың

көруі, сезуі, естуі, дәм сезуі және иіс сезуі – барлығы миға ақпаратты электронды түрде

жеткізетінін алға тарттық. Яғни адам айналасын емес, сол айналасының электронды

көшірмесін көретінін айттық. Қортындылай келе, әлем – адам миының ішіндегі

голограмма деген тұжырым жасаған едік, – деп Екінші Досжан бұған көз қиығын тастады.

– Иә, – деп қалаға қарап тұрған Досжан тауға телмірген «өзінің» сөзін жалғады. –

Бәрі дұрыс. Оған дәлел ретінде, адам миын адамнан бөліп алып, оны компьютерге жалғап, екілік код арқылы ақпарат жіберер болсақ, ол ми тәнсіз-ақөзін қалыпты адам ретінде

сезіне алатынын айттық. Адам түсінде шөлдегенін, шаршағанын сезеді. Қорқады. Тіпті

біреуден қашып жүруі мүмкін. Бәлкім, біреуді қуып жүрер. Ол түсінде әрқашан

қозғалыста. Және оянғанша түсін реалды өмір санайды. Бірақ оянған кезінде ғана ешкімді

қумағанын, ешкімнен қашпағанын біледі. Яғни бүкіл нәрсені сезетін адамның миы ғана.

Жақында Америкада тумысынан зағиптарға арналған көзілдірік жасалды. Ол көзілдірікке

камералар орнатылған. Ал камералар тиісінше мидің көру процесін электронға

айналдыратын тамырларына жалғанады. Тумысынан зағип жандардың көзі осылай

ашылуда. Енді ойлашы, егер сол көзілдіріктегі камераны тек қара және ақ түстермен

түсіруге баптап қойсақ, зағип адам өмірді қара мен ақ түстің реңтерінен ғана тұрады деп

ойлайды емес пе?

– Бірақ мұнымен әлемнің бейматериялық екенін дәлелдеу мүмкін емес деп

ойлаймын. Әлем біздің миымыздағы голограма десек – мидың өзінің материядан

тұратынын қайда қоярмыз? – деп тауға қарап тұрған Екінші Досжан қалаға қарай бұрылып

алды да: – Расы солай емес пе? – деп Екінші Досжан сынай қараған.

– Рас. Миды біз бас қауашағымызды ашып, қолымызбен ұстап, көзімізбен көре

аламыз. Бірақ ол да электронды берілетін сигнал ғана, – деп Досжан қысқа түйіндеді.

– Сонда біз кімбіз? Неден жаратылдық?

– Егер қысқа қайырар болсақ, біздегі бары жан мен рух қана. Өзге ештеңе жоқ.

– Ал бізге мына әлемді ғажайып етіп көрсетіп, өз тәнімізді, айналаны сезінуге

беріліп жатқан сигнал – Тәңірден демексің ғой, – деп Екінші Досжан тағы да сынағысы

келген адамша көз қырын ғана тастады бұған.

– Әлбетте. Адамдар өлмейді. Тек адам рухы Тәңір матрицасының бір фазасынан

екінші фазасына ауысады. Бұл дүниеде көрген ғажайыптардан асқан ғажайып күтіп тұр ол

жақта. Біз оны «о дүние» дейміз. Жұмақ дейміз, тозақ дейміз. Бірақ оны ешкім толық

сипаттап бере алмайды. Өйткені ол жақта мүлде басқа өлшем. Біздің санамызға сіңген

төрт өлшемді әлемді ұмытасың. Санамызға бес өлшемді, алты, тіпті мың өлшемді көре

алатын, сезіне алатын мүмкіндік берілмек.

– Сен сонда Тәңір мұғжизаларын дүниенің матрица екенімен түсіндірмекпісің?

– Иә, құдай кереметтерінің барлығының ғылыми негізі бар. Бірақ оны бүгінгі

дәстүрлі ғылыммен түсіндіру мүмкін емес. Ал матрицада өмір сүреміз десек, жауабы

оңай... Біз қазір сол тәңір ғажайыптарының ең төменгі сатысындамыз.

– Осы теорияға шын сенесің бе?

– Иә. Өйткені матрицада өмір сүруге болатынына екеуміз-ақ дәлелміз. Біз дәл қазір

тәңірлік матрица ішінен жасалған жасанды компьютерлік матрицадамыз...

– Жасанды? – деп Екінші Досжан аңтарыла қалды.

– Иә. Жасанды және өте сапасыз матрицада.

– Сонда жасанды матрицадағы біз кімбіз?

– Мен – Тәңірмін!

– Мен де ме?.. – Екінші Досжанның көзіндегі сыншылығы кетіп, жалпақтауға ұқсай

бастады.

– Жоқ, сен қолдан жасалған менің көшірмем ғанасың. Тағдырымның тұйықталған

нүктесі де емессің. Сен, мына қоршаған әлем, қала, адамдар барлығы – біздің зерттеу

ұйымының қолдан жасаған матрицасы ғана. Оны мен білемін. Сондықтан, Тәңірлік кейпім

бар.

– Болжамыңа бас изедім. Дәлелің қайсы? – деп Екінші Досжан қармана бастады.

– Толып жатыр. Біріншіден, біздің зерттеу ұйымының «виртуалды қала» жобасы

ешкімге қажет емес екенін басында-ақ айтқанмын. Бірақ олар, бастықсымағымыз бастап, Сәду, Нұржан, Дина бәрі жабылып ақшасын айтып қызықтырды. Бірақ біз сұратқан ақша

тым көп еді. Ол ақшаның бес пайызға жетпес бөлігі ғана жобаға жұмсалып, қалғанының

барлығы лаборатория мен суперқуатты компьютерлерге жұмсалғанын бүгін біліп

отырмын. Біздің басекең мен ойлағандай ақымақ емес болып шықты, – деп Досжан өзіне

жарасымсыз күліп алды да: – Басекең менің, бәлки екеуміздің магистрлік жұмысымызды

жата-жастана оқып, осы жобаны іске асырып отыр. Лабораторияны қайда салып, қанша

маман жұмыс істеп жатқаны маған белгісіз. Бірақ қанша маман болмасын, бүгінгі

суперқуатты компьютерлерінің бұл матрицаны көтеруге қуаты жетпейді. Сондықтан

кейбір сәттерде менің көзіме кубиктер елестеп, мына қала әр қараған сайын қайта

тұрғызылып жатқандай көрінеді. Мұндай әдіс компьютерлік ойындардың салмағын

жеңілдету үшін қолданылатыны белгілі.

Екіншіден. Сен менің өзім емес, көшірмем ғанасың дедім ғой. Ал жаратушың –

Дина. Өйткені тістерің аппақ. Дина маған іштей ынтық болса да, тістерімнің сарылығын

ұнатпаушы еді. Ол осылай экспериментальды матрицаға Досжанның дәлме-дәл

көшірмесін емес, өзі қалайтын Досжанды енгізген.

Үшіншіден. Біздің үйдің жанындағы дүкен атының «Дина» болып өзгертілуі мүмкін

емес деп ойлаймын. Өйткені қожайыны ауысқан жоқ, дүкеншілер де өз орнында. Мұны

Сәду-мәжнүн Дина үшін ғана жасап отыр. Оның Динаны ұнататынын білесің ғой.

Төртіншіден. Қала көшелерінде адам аз. Өйткені компьютердің операциялық

жүйесіне артық күш түсірмеу керек. Ал, менің «тағдыры тұйықталған» тағдырласым.

Мұнан артық саған қандай дәлел керек?

Осы ойлардың барлығын саралай келгенде мен қазір келіншегіммен лабораторияда

жатырмын. Баяғы «Бөшкедегі» отырыстан кейін біздің бастық мені әйеліммен қосып

үйіне неге шақыра қалды деп едім. Әрине, өкінішті. Өйткені олардың бізді матрицадан

қашан ажыратары белгісіз. Дегенмен өкінішімнен гөрі қуанышым басым.

Досжанның сәтсіз көшірмесі аңтарылып тұрды да:

– Жалпы осы дәлелдеуіңнің құны көк тиын. Тәңірдің матрицасында өмір сүріп

жатыр екенбіз деп ешкім бақытты болып кете қоймас.

– Дұрыс айтасың. Десек те, біз оған қарай қадам жасадық. Жүздесер күнге де

жақындай түстік.

– Тәңірмен жүздесер күн – ақырзаман...

– Ол да мүмкін. Тек оны ақырзаман емес, Тәңірдің біз өмір сүріп жатқан төменгі

матрицасын күйретуі деп қарау керек шығар. Біз келесі фазаға өтеміз. Бүгінгі тіл, бүгінгі

ғылым, бүгінгі фантастика суреттеп бере алмас келесі матрицаға.



***

Кеңсе. Бастықтың алдында Дина, Сәдуақас және Нұржан отыр. Басекең тамағын

кернеп алып сөз бастаған:

– Сонымен, эксперимент діттегеніне жеткен жоқ.

– Бәрі дұрыс келе жатыр еді, басеке, – деп жұтынып алған Сәдуақас сөзін әрі

сабақтады: – Тек тым асығыстық жасадық. Жүйе дайын емес еді.

– Жә, оны қойшы. Досжан өзінің «тағдырлас» көшірмесімен дамбадан секіруі тиіс

еді. Өз-өзіне қол жұмсауы керек болатын.

– Иә, басеке. Біз алғашқы сәттен бастап-ақ оның санасына өз-өзіне қол жұмсау

туралы және басқа да сигналдарды үзбей жіберіп отырдық. Сол сигналдардың барлығын

орындап келді де, соңғы сәтте оның миы сигналды қабылдамай қойды. Неге екені өзімізге

де түсініксіз. Компьютер қателесті дейін десек, сигналдар архивінде бәрі айна қатесіз

көрініп тұр. Бейне бір матрицадағы Досжан мен компьютер арасында тылсым күш тұрған

секілді, – деп Сәдуақас тағы да кібіртіктеп түсіндіріп бақты.

– Адам миы мен компьютер арасындағы тылсым күш? Ол не тағы? – деп бастық

ойлана қалды да, қазақы қария көрген көкірегі күкіртше лап етіп: «Астапралда!

Астапралда!» – деп маңдайындағы терін сүртті.

– «Не» емес, «кім?» шығар. Иә, кім?..





Бокетто


Ауыл. 31 тамыз. Таң. Сағат 6:00. Ауа температурасы +21 градус.

Ауылдан облыс орталығына бет алған автобустың соңғы бес орындығында үш

қызын ерткен ерлі-зайыптылар отырды. Үлкені мен кішісі анасына тартқан секілді. Аяқ-қолдары жылдамдау. Ал ортаншысы әкесінің аузынан түсіп қалғандай. Қараторы. Көздері

бақырайып, көп нәрсеге мән бере бермейді. Бірақ, үлкен қыздың қолындағы төрт

бүктелген қағаз ашылған сайын бұл да бар дүниені ұмытып соған қарайды. Кішісі әріп

танымаса да тоңқалаңдап қағазға жармасады. Оны бажылдатып кеудесінен итеріп, үлкен

екеуі талқылауларын ары жалғастыра береді. Бұл бөлектеуге шыдамаған кішкентай

анасына жармасады. Әкесіне жалтақтайды. Бірақ екеуінен де өтірік еркелеткеннен басқа

ештеңе көрмеді. Мұны алдаусыратып қояды. Бәрі көңілді...



***

Қала. 31 тамыз. Бесін. Сағат 16:00. Ауа температурсы +43 градус.

Жағып жатқан соляркасынан күйіс қайырып оталып тұрған автобус жол жиегіндегі

ағаш бұталарына арқасын қасыта теңселіп жолға түсті. Өкіргеніне қарамай өкпеге теуіп, ескі моторын қинағандарға көңілі қалғандай өксіп алады. Автовокзалдан шыққаны сол еді, ескі костюм киіп, дорба арқалаған біреу қуып жетіп, тоқтатып алды. Есік ашыла ішке

сөйлей кірді.

– 40 градус күннің ыстығында жұртқа жол тілеген оңай дейсің бе? Жүрмей тұрып

айтпайсың ба? – деп жүргізушіге ашуланып келеді.

– Ей, осы әдетіңді қойсаңшы. Әжептеуір үйі бар, мәшинесі бар дейді ғой сені.

– Болса несі бар? Бала-шағам үйдің қабырғасын мүжімейтін шығар. ...Болды. Кедергі

жасама... – деп автобус ішін аралай кетті. Әрбір жолаушының қасына келіп, кезерген

еріндерінен түкірік шаша сөйлеп "Жолың болсын! Жолың болсын" деп автобустың артқы

орындықтарына қарай жылжыды.

– Жолға шығайын деп тұрсыңдар. Ақ жол үшін 5-10 теңгемізді аямайық. Қане... –

деп ұйықыға кетіп бара жатқандардың өзін оятып алып алақанын жайып тұр. Тиын

ұстатпағандарына ұрсып та алады.

Автобустың соңғы бес орындығында ішкі ыстық былай тұрсын, мотордың ыстығы

астынан өтіп отырған жолаушылардың алдына келді де бір отбасының адамдары екенін

түсіне қойып терезеге мағынасыз қарап шетте отырған еркекті түрткілей бастады.

– Жолың болсын! Жолың болсын! Қыздарыңның қызығын көр, – деп ортаңғы

орындықта отырған үш қызына қарап қояды. Бірақ еркек терезеден бұрылар емес. Дорба

асынған еркек те бермесең кетпеймін дегендей әлі тұр.

– Жолың болсын! Жолың болсын!

Осы сәтте әйелі еріне бұрылды да, кейіп кетіп:

– Берші мынаған қақсатпай, – деді қыршып алғандай.

– Жоқ қой, жоқ. Сорлап отырғанымызды көрмей тұрсың ба?

– Соқыр емеспін.

– Соқыр болмасаң ие болмайсың ба?

– Мен кінәлі екенмін ғой. Еркек болып өзің ұстамадың ба? Болмаса қуып жетпедің

бе? Тұрдың ғой...

– Болды!

Артқы орындықтар үнсіз қалды да көргенділері арқасымен сезіп, көргенсіздері

көздерімен бұларды сүзе қараған. Дорба асынған еркектің алақаны жаюлы қалды. Бүкіл

автобус ішінде ыстықтан аһылап-уһілеген адамдар мен газды-газсыз сулардың ашылған, олардың қылқылдап жұтылғандары естіледі. Үш қыздың шешесінің жанында отырған ең

кішкентайы анасының бауырына тығыла түсті де:

– Мама су ішем, – деп еді анасы:

– Отыршы... – деп қызының сан етін үзіп алардай шымшып алған сәтінде, қызынан

қыңқ еткен дыбыс шықты да, соңы үнсіз ығырсуға ұласып кетті. Ортада отырған ортаншы

қызының тостағандай көздерінен екі тамшы жас домалап түсті де, ол да еріндерін

жымқыра қойды. Мұндай картинаға куә боламын деп ойламаған дорбалы еркек кері

бұрылып есікке беттеген.

– Жолың болсын! Жолың болсын!

Автобус өзінің қалыпты жүрісіне түссе де, жолдың ой-шұқырында селк-селк етіп

еденіндегі шаңын көтеріп-көтеріп алады. Көзге көрінбес еді. Тек терезе пердесінің

тесігінен түскен күн сәулесі жолындағы бүкіл тозаңға жарық түсіріп, құс жолындай анық

көрсетіп тұр.

Ері мен әйелі екі жаққа қарап, терезеге телміреді. Бірақ екеуінің де көздері ойсыз.

Үлкен қызының ұпайы түгелдей жан-жағына алақ-жұлақ етіп отыр. Кіші қызы шөлдеген

қалпы ұйқыға кеткен. Тек ортаншы қызы ғана қос қолымен иегін таянып мұңлы көздерін

сирек жұмады. Автобус селкілдеген сайын өзіне біліне бастаған құлын мүшесі де қоса

дірілдейді. Денесінен енді бөліне бастаған бұл мүшесі әлі де болса өзіне таңсық.

Алғашында жүгірген, секірген кезінде қимылдағанын өзі сезіп екі беті ұяттан ду-ду ететін.

Осы себепті де дене шынықтыру сабағына қатысудан қашып жүретін. Сыныптас

қыздардың осы нәрсе туралы әңгімелеріне де араласа бермейтін. Кейіннен бойы үйрене

бастады. Олардың өз денесінен бөлек қимылы үйреншікті әдетке айнала бастағанда

ауыратынды шығарған. Өзге емес, тіпті өзінің қолы оқыс тиіп кетсе ду ете қалады. Осы

қалаға шығарда басталған ауруын анасына айтып еді:

– Бәрінде болады. Ертең қалаға барғанда қатты тартып тұратынын әперем, – деген.

– Қатты тартқаннан ауырмай ма? – деп сұрады бұл.

– Жоқ. Өсіп келе жатқанда қаттырақ тартып байласа тік өседі, – деді де анасы өз

сөзінен өзі ұялғандай:

– Бар, жұмысыңды істе, – деп тұрғызып жіберген. Енді ол да жоқ.

"Таңсықтың киімі түгел. Бәрі жаңа. Анау күні үйінде ойнап жүргенде тығылып

көрсеткен. Жейдесі, туфлиі, юбкасы, тіпті бантигіне дейін жап-жаңа. Құндызайдың

алдыңғы күні апайдан сұранып жатқанын көргем. Кеше дайындыққа келген жоқ. Ол да

жаңа киім алған шығар. Малика да осыдан екі-үш күн бұрын қалаға келіп кетті..." – деп

ортаншы қыз өз сыныбындағы қыздардың киімдерін түгендеп, өз киімі туралы ойлағанда

көмейіне өксік кептеліп қалып, кері жұтты.

Иегін таянып отырған сол жақ қолының қары ашып кетті де, тартып алам деп өз

мүшесін тағы ду еткізді. Шыңғырып жіберудің сәл-ақ алдында қалған. Бұрылып еді, анасы

екен.

– Қарап отырмай, жаттасаңшы өлеңіңді.

Қыз кімге мұңын шағарын білмей әкесіне қарап еді, шалқайып ұйықтап жатыр.

Жыны келді. Жек көрді. Әкесін, анасын, автобустағылардың бәрін. Әсіресе айлығы ай

соңында түсетін, түссе де арзымайтын әкесінің қолын қыршып тістеп алқысы келген.

Бірақ батылы жетпеді. Қалтасынан екі бүктелген қағазды алып оқи бастады.

Отаным кең далам, орманды,

Болаттан соғылған қорған-ды...

"Жаңа мектептің ашылуында біз неге Отан туралы ән айтамыз" деп ойлады да қайта

қағазына үңілді. Бірақ ондағы жазылған сөздерді оқып отырған көзі ғана. Таңертеңгі

жағдайды ойлап кетті.



***

Қала. 31 тамыз. Сиыр сәске. Сағат 10:00. Ауа температурасы +30 градус.

Үш қыздың әкесі автобустан түсе темекісін тұтатты да:

– Ал, жылдам-жалдам аралап, түстен кейінгі автобусқа үлгеріп қайтып кетейік, – деп

әйеліне қарады.

– Шәй ішіп алмаймыз ба?

– Күн салқындау кезде біраз жұмысымызды бітіріп алайық, – деп автовокзалға

жапсарласа орналасқан базардың қатарларына өзі бастап бет алды. Әйел кішкентайын

көтеріп, екі қызын жетектеп соңынан ерген.

Ығы-жығы адам. Базар жаңа ашылса да сауда қызып жатыр.

– Түсіріп берсеңші!

– Таңғы базар ғой!

– Қаншаға бересің?, – деген сияқты дабырлаған сөздерден құлақ тұнады. Бесеуі де

базардың бір бұрышынан бастап өздеріне керектілерін қарай бастаған. Алғаш болып

үлкен екі қызға туфли қарады. Ортаншы қызының тұсауы кесілмеген еді, былтыр ғана

әперген ақ туфлиінің тоз-тозын шығарған. Бояуы ұшып, қарайып, астындағы матасы

көрініп тұр.

Қыздары таңдап, ұнатқанын киіп көріп тұр екен.

– Інім, қанша деп тұрсың мына туфлилеріңді?

– Екеуін де алсаңыз төрт жарымнан беремін, әпке.

– Қымбат қой. Түсірсеңші.

– Әпке, бүкіл базардағы баға осындай. Сезон ғой. Ертерек келгендеріңізде болар еді

түсіруге.

– Біздің папамыздың айлығы айдың соңында түседі – деп күйеуіне қарады.

– Әпке, ол енді біздің шаруа емес. Жарайды. Төрт мыңнан берейін, – деген жылпос

жігіт аяқкиімдердің қораптарын дайындай бастады. Қыз киімінің оңай табыла

қоймайтынын білетін әкесі бұл жылдам саудаға қуанғаннан темекісін тұтатып сырт айнала

берген еді. Әйел қолындағы сөмкесін жаймада тұрған аяқкиімдердің үстіне қойып, тізерлей отырды да қыздарының туфлилерін өзі ұстап көре бастады.

– Қыспай ма?

– Жоқ, мама. Ыңғайлы.

– Үлкен емес пе?

– Дұп-дұрыс.

– Бір размер үлкенін алсақ қайтеді. Ендігі жылы да киесің.

– Қойшы, мама. Былтырғым жарамай қалды ғой.

– Жарайды, – деп орынан тұрып, сөмкесіне қол соза бергені сол еді ақ кепкалы жігіт

мұны итере құлатты да, сөмкені ұстаған қалпы базардың қалың жұртының ішіне кіріп

жоғалды.

– Мақсат... Мақсат... Ұрлап кетті, – деп айқайлаған әйел далбалақтап не істерін

білмей қалды. Темекі тартып тұрған еркек те қапелімде кімді, қалай қуаларын білмей

әйелі сілтеген жаққа жүгіре берген.

– Ақ кепкасы бар, Мақсат. Ақ кепка, – деген әйелінің сөзін де еміс-еміс естіп, кездескен ақ кепкалының бетіне қарап жүр. Қайдан танысын. Артынан қыздарын ертіп

әйелі де жетті.

– Таптың ба?

– Қайдан табам?

– Құдай-ай. Мұрыныңды құрт жегір. Сәл шыдай алмадың ба?

– Айналайын, адам базарда сөмкесін қараусыз қалдыра ма?

Шарт-пұрт айқай арасында бақырып кіші қызы жылады. Үлкені базардағы әркімнен

ақ кепкалы жігітті сұрап жүр. Ортаншы қыз сылқ етіп отыра кетті. Көзі жасаурап барады.



***

Қала. 31 тамыз. Түс. Сағат 12:00. Ауа температурасы +37-38.

– Қай қатар, қай дүкеннің алдында ұрланды? – деп мұртты офицер бұларға

мейірлене қарады.

– Бірінші қатар, үшінші дүкеннің алдында.

– Сағат қаншада?

– Он жарымдар шамасында.

– Куәгерлер бар ма?

– Бар.

– Қанша?

– Бәріміз. Тіпті сол жердегі сатушы жігітті де алып келейік, – деп еркек ашуланып

кетті.

– Сіздер ренжімеңіздер. Мен сіздерді түсініп отырмын. Бірақ сіздер де түсініңіздер.

Бізге хаттама толтыру үшін мұның бәрі керек.

Әйел шарасыз үнмен:

– Таба аласыздар ма? – деп сұраған. Табылуы керек. Іздеу жариялаймыз.

Қолымыздан келгеннің бәрін жасаймыз ғой.

– Бүгін табылмай ма?

– Бәлкім. Ол осы маңнан ұзай қоймаған шығар, – деп мұртты офицер тартпасынан

кәмпит алып кішкентай қызға ұсынды да: – Іздеп жатырмыз. Бүкіл айналадағы адамдарға

хабар берілді. Нөмірлеріңізді жазып алдық. Табыла қалған жағдайда хабар береміз.

***

Ауыл. Ақшам. Сағат 20:00. Ауа температурасы +29 градус.

Автобус ауылдың алдамасына тоқтасымен әйел жүгіріп өзі қарызға азық-түлік

алатын дүкенге жүгірді. Жүргізуші автобустан түсіп темекі тартып тұр еді, Мақсат

жүргізушіге жақындап келіп именіңкіреп тұрады да:

– Таңертең базарда ақшамызды ұрлатып едік, – деді мұрнының астынан.

– Иә. Қазір қайта қаптап кетті ғой ұрылар.

– Халықтың жағдайы төмендейін деді ау...

– Бәлкім. Тыныштық болса болар еді, әйтеуір...

Жүргізуші темекісін тартып бола бергенде бұл қалтасынан бос екен білсе де

темекісінің қорабын шығарды да, аузын ашып сұқ саусағымен қораптың төрт бұрышын

адақтап шығып:

– Таусылыпты ғой, – деп лақтырып жіберді. Бірақ оған жүргізуші назар аударған

жоқ. Мақсаттың әйелі алқынып жүгіріп келді де жолақысын жүргізушіге ұстатты.

Бесеуі үнсіз үйге қайтып келеді. Бұларды үй алдынан Мақсаттың ағасының баласы

күтіп алды да:

– Көке, монша жағып қойдым, – деп ере жөнелген. Бірақ олардың қолынан ешбір

сөмке көре алмай, күні бойғы еңбегі еш кетіп үнсіз қалып қойған еді.



***

Ауыл. 1 қыркүйек. Сәске. Сағат 9:00. Ауа температурасы 31 градус.

Ортаншы қыз қарайған жерлеріне ақ краска жағылған былтырғы туфлиін киіп, мектепке кетіп барады. Ескі, жеңі қысқара бастаған кофтасының жеңін созып-созып

қояды. Бүгін жаңа мектептің ашылуында ән айтуы керек. Сол ән айту үшін мұның

бірнеше сыныптасын сабақ басталмай тұрып жинаған еді. Бұл кешегі дайындыққа қалаға

киім алуға барам деп қатыспаған. Ескі кофтасымен ескі мектептің жанынан өтіп бара

жатып дәл кешегі базардағыдай көзі жасаурап кетті.

Ешбір сыныптасының көзіне түскісі келмей мектеп алдындағы жиналысқа кешігіп

келді де, сыныптастарының артына елеусіз тұра қалды. Тек іздеп қалмасын деп, апайының

көзіне анық түсті. Айналасын барынша бақылай қарады. Былтырғы киімімен келген ешкім

жоқ секілді.

Еңселі мектептерінің ашылу салтанатын 11 сыныптың екі оқушысы сампылдап

жүргізіп тұр.

– Ендігі кезекте өнер көрсететін 7 сынып оқушылары. Хор. "Отан" әні.

Микрафон дауысы жақсы деп, жұрттың бәріне естілсін деп ортаншы қыздың қолына

ұстатылған.

Отаным кең далам, орманды,

Болаттан соғылған қорған-ды.

Бақыттың, шаттықтың мекені,

Қорғаймын, қолдаймын ордамды...

Қалай айтып шыққаны есінде жоқ. Тек артындағы сыныптас қыздарының мұның

ескі кофтасына, туфлиіне тесіле қарағанын ғана сезді.



***

Ауыл. Түс әлеті. Сағат 12:08. Ауа температурасы +35 градус.

Жаңа мектептің ашылу салтанатынан ескі киімдерімен көңілсіз қайтқан ортаншы

қыздың түсінгенінен түсінбегені көп еді. Көп адам сөйледі. Көп сөз сөйленді. Бәрінің

айтатыны 100 мектеп, 50 мемлекет немесе оның арғы жағындағы 30 ел. Бәрі бұлыңғыр.

Түсініксіз.

Санасына симағаны да, түсінбегені де сол, мемлекет туралы айтылған мектептің

ашылу салтанатында бұлар неге Отан жайлы ән айтты.

Соңғы трамвай

(Утопиялық әңгіме)

2015 жыл. 30 қазан. Ақжар ықшам ауданы.

– Валя, менің киімдерімді дайындап қойшы.

– Дайын тұр емес пе? – деп етжеңді әйел галстугін тағып жатқан мұның жанына

ентігіп келіп қалды.

– Жоқ, ескі киімімді. Ескі болғанда да Горбачев берген киімдерді... Шифонерде ілулі

тұр, – деп ері айнадағы өзіне сыздана көз тастады да, шляпасын киіп шығып кетті. Валя

кемпір: «Тух, әлі тастамағансың ба?» – деп артында бұрқылдап қала берді.

Күн райы салқындап қалса да, қыстың сызы біліне қоймаған. Есіктің алдына шығып, таңғы ауамен терең тыныстап біршама тұрды да, қалтасынан шылым қорабын шығарды.

Қашанғы әдеті ғой. Бірақ өзіне сонша ұнаған тау ауасын шылым иісімен бүлдіргісі келмей

іркіліп қалды. Иесінің темекі тартуға оқталғанын сезіп қойды ма, кәрі өкпесі де жөтелге

басып еді. Таңғы шылымның алдында осылай жөтеліп, қап-қара қақырық тастайтын.

Қызыл өкімет құлағанда «әдеттен» алып қалғаны осы екеуі. Үшіншісі де бар. Бірақ оны

өзі әдетке санамайды. Мүліктен қалғаны дачасы мен қаладағы пәтері. Сосын, сары

Москвич тағы бар.

Үйренген жөтелі болса да, бүгінгісі тым қатты соқты. Жөтелген сайын лоқсып, көзі

жасаурап кеткен. Үйдің есігін ашып, шалына тыжырына қараған Валя:

– Құдай-ай, өкпең түсіп қалар ма екен? – деп жекіп те алды.

Әйелінің сөзіне назар аудармастан гаражға қарай аяңдап келеді. Өз уағында қол

жетпес арман болған 412-ші Москвич. Сары түс. Сары болғанда да қанық сары.

Әйелі әлі де артынан қарап тұрғанын сезеді. Сол үшінде көлігіне жалынышты көзбен

қарап, іштей тілдесіп тұр. Кілтін орынына салып, жартылай бұрғаннан-ақ көлік «гүр» ет

қалды. Рулін сипап, еркелетіп алды да, әйелінің көзіне көрініп, шірене тұрып темекісін

тұтатты. Мұнысы: «Көрдің бе? Бұл көлік мені жолда қалдырмайды», – дегені-тін.

Осылай кемпірі екеуі іштей егесіп өмір сүріп жатқанына 5 жылдан асты. Валя

Москвичтің ертерек бұзылғанын тілейді. Ал бұл өз көлігінің кәрі маторын қайта-қайта

жөндетіп, бұзылуға бермей жүр. Осынау егес баласының иномарка сыйлаған күнінен

басталған. Ол Валяға қатты ұнап еді. Ал шалы жаратпай, «майда-шүйдесі көп, отыруым

ыңғайсыз, жөндеуі қымбат» деген секілді қырық сылтау айтып, баласының өзіне мінгізіп

жіберді. Бірақ бұл сылтаудың бәрі өтірік еді. Оны Валя кемпір жақсы білетін.

Москвичтің иесінің үйі дәл үлкен жолдың бойында орналасқан. Үйінің тұсында

автобус күтіп тұрған адам көп екен. Сигналдатып жандарынан өте шықты да, автобус

паркіне қарай көлігін дарылдатып ала жөнелді.

– Иә, Владимир Андреевич, қош келдіңіз! – деп автобус паркінің директоры мұны

жылы қарсы алған. Ірі денелі, қолы қарулы жігіт ағасының сөзін бұл түсінсе де, түсінбеген

сыңай танытып, еңкейіңкіреп құлағын тосты. Директор бірден айтқан сөзін орысшаға

аударып берген.

– Қош делік. Бірақ көңіл олай болмай тұр.

– Не боп қалды? – деп бұл жолы директор түсінсе де, түсінбеген сыңай танытып, оң

жақ құлағын тосты. Директордың сол жақ құлағының ауыр екенін Владимир Андреевич

жақсы білетін. Тіпті мұны директор құлағының жыртығынан да, сол жақ бетіндегі

тыртықтан да аңғару қиын емес еді.

– Сіздердің парктеріңізге осымен бесінші рет келіп отырмын. Қала әкімдігі менің

үйімнен алысырақ жерден аялдама салып бергеніне 5 айдан асты. Ал жолаушылар

автобусты әлі де болса дәл менің қақпамның алдында күтеді. Және сіздің жүргізушілеріңіз

де адамдарды сол жерден отырғызады. Тіпті кейбір жүргізушілеріңіз салынған аялдамаға

тоқтамай өтіп кетеді. Кеше ғана менің қақпамның алдынан жолаушыларды отырғызып, аялдамада жалғыз тұрған маған тоқтамай кетті.

– Түсінікті. Бірақ сіз де түсініңіз. Адамдар ескі, «жабайы» аялдамаға үйреніп қалған

және көпшілігіне сол жер ыңғайлы.

– Мен оны түсінбеймін. Жаңадан салынған аялдама мен «жабайы» аялдаманың

арасы жүз-ақ қадам. Сол жерге дейін жаяу келе салу қиын ба?

– Мен де сізді түсінбеймін, Владимир Андреевич. Үйіңізден шығып, қақпаңыздың

алдынан автобусқа отыра салмай, жүз қадам басып, аялдамадан отырған сізге оңай ма?

– Оңай емес. Бірақ, бүйте берсек аттап бассаң аялдама болып кетпей ме? – деп

Владимир Андреевич ойын жалғастырмақ болып еді, директор бөліп жіберді:

– Жарайды! Мен жүргізушілердің бәріне түсіндіріп айтамын.

– Иә, олар жолаушыларға түсіндіріп айтсын, – деп Владимир Андреевич орынан

тұрып бара жатты да: – Жоқ, болмайды. Мен арыз жазамын. Осынша уақыт бойы ауызша

ескертіп келдім. Маған арыз жазу үлгісін беріңіз!

– Мінекейіңіз! – деп директор алдында жатқан көп қағаздың бірін

«арызданушының» алдына тастады. Владимир Андреевич қағазға үңілді де директордың

өзіне қайтарып берген:

– Маған орысшасын беріңіз!

– Владимир Андреевич, бізде қазір өтініш, арыздың барлығы қазақ тілінде

жазылады. Орыс тіліндегі үлгісі жоқ.

– Онда үлгісіз таза қағаз беріңіз, – деп арызданушы сұрланып кеткен.

Ол арызын жазып бітті де, қағазын директордың алдына тастап, шығып кетті.

Директор арыздан оның толық аты-жөнін бірінші рет көрді. «Владимир Андреевич

Сююдюков».

Есіктен шығып бара жатқан «арызданушы» да директордың есігіндегі жазудан оның

толық есімін тұңғыш оқыды. «Сүйіндіков Айдар Елдарұлы».

Осы автобус паркіне бес рет келіп, бесінші рет бір ғана оймен шығып келе жатыр

еді. «Қайдан көрді?». Ол директорды танитын секілді. Бұрын, қанша жыл бұрын екені

белгісіз, оны бір жерден көргені рас. Есіне түсіре алар емес. Бұл жолы да ол өзін трамвай

жүргізушісі ретінде жұбатты. Күніне мұның вагонына қаншама адам мініп түседі емес пе?

Солардың біреуі шығар деп қана жаба салды. Бесінші рет...

Бесінші рет... бұл тағы жеңіліп шығып келе жатыр. Баяғыда орысша сөйлеп, арыз

айтып келген адамның бүкіл өтініші орындалатын еді. Қазір мұның тілін түсінетін адам да

азайып кеткендей...

Үйінің қапасынан кіріп келе жатып, далада жайылып тұрған ескі формасын көріп, алабөтен күй кешті. Көмейіне лимон қышқылы тамып кеткендей көзі жасаурап барып, өзін қайта жиып алған. Трамвай руліне отырған күннен бері мұндай әдемі форма кимеген

секілді. Иә, киген жоқ. Ал соңғы 25 жыл кигені тіпті ұнамайтын. Теміржолшыға ұқсатушы

еді өзін. Ал мына форманың жөні бөлек. Бұл жауынгердің парадтық формасы секілді сұлу.

Владимир Андреевич үйіне кіріп, теледидарды қосты да, диванға ұзынынан түсіп

жата кетті. Таңертеңнен қара кешке дейін тек қазақша сарнайтын отандық телеарналардан

аттап, жиырмасыншыға көтеріліп келеді. Сол тұстан жоғары шетелдік арналар легі

басталатын. Он үшіншіге келген сәтте ол кенет тоқтап қалды.

Экранда үйір-үйір жылқы шаңдатып барады екен. Олардың үстінен қыран ұшып

өтті. Міне, қыранның өзі емес жерге түскен көлеңкесі ғана келеді. Сол көлеңке алып

аюдың үстіне төніп келіп, найзағайдай жарқ етіп, аюды ала құлады. Алғашында өз көзіне

өзі сенбеген. Қыран, бүркіт туралы біршама білетіні бар еді. Бірақ оның аю алғанын

тұңғыш көрді. Теледидардағы құсбегінің айтуы бойынша бұғы, арқар алатын бүркіттер де

кездеседі екен. Одан ары қазақы тазының аң алғанын көріп, тұрқы келіскен аттардың

дүбірін тыңдап ұзақ жатты. Тұлпардың дүбірі оның жүрек соғысымен үндесетіндей. Дүк-дүк, дүк-дүк. Бұл дыбысты ол бұрыннан білетіндей... Бұл дыбыс оның құлағына сіңіп

өскендей... Бұл ритм оның жүрегімен бірге соғатын секілді... Иә, иә... Трамвайдың жүрісі

ғой бұл. Дүк-дүк. Дүк-дүк. Аттың кісінегеніндей трамвайдың да қоңырауын соғасың.

Қайта-қайта. Дүк-дүк. Дүк-дүк... Шылдыр-шылдыр... Шылдыр-шылдыр...

Тұлпардың шабысы мен трамвайының жүрісін үндестіріп қанша уақыт жатқаны

есінде жоқ, тек Валя кемпір:

– Түскі асқа кел, Вова, – деп айқалаған кезде шошып оянды. Теледидар жаңалыққа

ауысқан екен. Алғашында диктордың оқу мәнерінен орыс тілінде жаңалық тыңдап

отырғандай болған еді. Сәлден кейін диктор қыздың қазақша сөйлеп жатқанын аңдады.

Әңгіме трамвайлар жөнінде. Соңғы екі айда болған екі бірдей үлкен апаттың себеп-салдарын анықтап жатыр екен. Бірі жол кінәлі деді, бірі трамвай жүргізушісін кінәлады...

Бірден өшіріп тастады. Осы жаңалықтан кейін-ақ көңілі бұзыла берген. Ішкен асы да

батпады. Батпағаны былай тұрсын, тамағынан да өтпеді.

2015 жыл. 31 қазан. Трамвай депосы.

Владимир Андреевич таңертең ерте тұрып, Валяның қуырып қойған жұмыртқасынан

ауыз тиді де, аялдамаға беттеді. Ол жұмысына көлігін мінбеуші еді. Тек релспен жүріп

үйренген трамвай жүргізушісіне қалада көлік айдау ыңғайсыз болатын. Оның үстіне

қырық жылдық трамвай жүргізу мұның аяқтарын қимылсыз етіп тастаған. Өйткені 1979

жылдан бері айдаған трамвайларының бірінің де педальі болмады. Барлығын қолмен

басқаратын. Сондықтан болса керек, көлік айдағанда да педаль деген дүниені

ұмытыңқырап кете береді. Ал мұндай ұмытшақтық кептелісі көп қалада қиынға

соғатынын ол білетін.

Жұмысқа баратын автобусы үйреншікті әдетімен бірінші мұның қақпасының алдына

жиналған адамдарды мінгізіп, содан кейін ғана аялдамаға тоқтаған. Ол жерден бұл жалғыз

отырды. Көңіл күйін бұзғысы келмей, үнсіз алдыңғы орындықтардың біріне жайғаса

салған. Автобустар жаңа. Іші жылы. Тек жүргізушісі мәдениетсіздеу, әрі тым жайсыз

айдайтын еді. Ол осы автобустардың жүргізушілерімен күнде керілдесіп қалады. Бірақ

бүгін емес. Онсыз да езіліп отыр.

Депоға кіре берісте мұны Сұлтан Әбдірахманұлы күтіп алды. Бір кездері екеуі де

жүргізуші болатын. Тіпті Сұлтан алғашқы жылдары мұның трамвайында кондуктор да

болып істеді. Кейіннен ол депоның директорлығына дейін көтерілді. Әлі де сол орнында.

Жұрттың барлығы оны тек фамилиясымен атайтын.

Зейінов.

Оны ұнататын адам аз. Қайдан ұнатсын?! Ол директор болғалы бұл депо жақсылық

көрген жоқ. 127 трамвайдан бүгінгі күні 17-сі ғана қалған. Олардың ішінде жүріп тұрғаны

он шақты ғана. Германиядан бірнеше трамвай сатып алып келді. Олардың да жүргенінен

тұрғаны көп. Сол неміс трамвайларының бірі Владимир Андреевичтің астында қазір.

Нағыз жүріп тұрғаны да осы.

Қарапайым жүргізуші Владимир Андреевич Зейіновтің өзіне неге сонша

жалпақтайтынын түсінбейді. Осының ғана трамвайына жаңа бөлшектер алып береді.

Осыған ғана айлық сыйақы тағайындауға құмар. Тіпті кәсіподақ басшысы, Зейіновтің

қызы да бұған ерекше қарайтын. Алғашында Владимир Андреевич мұны түсіне алмай

жүрді. Кейін бойы үйреніп кеткен. Тіпті үйреніскені сонша оған біреу қырын қарай қалса

ашуланып шыға келетін. Бәлкім ол жұмысын да сол үшін жақсы көретін шығар. Бұл

қалада өзін жайлы, өзгелерден асқақ сезінетін басқа ешбір жер қалған жоқ қой.

Зейінов бұған күлімсірей келіп амандасты да:

– Осы ғадетіңізден жаңылмайсыз-ау. Бәрінен ерте келіп, кеш қайтасыз.

– Бәлкім бұл соңғы рет шығар, – деп Владимир Андреевич көңілдегі шын күдігін

білдірді.

– Олай демеңіз. Қала әкімшілігінің айтуы бойынша трамвайды уақытша ғана

тоқтатады екен. Релстерге жөндеу жүргізетін болар...

– Солай болса дұрыс еді. Трамвай көлік қана емес, қала тарихының бөлшегі іспетті.

1937 жылдан бері...

– Иә, 37 жылдан бері... – деп Зейінов біршама ойланып тұрды да: – Өзі бұл далаға, бұл қалаға 37 жылы екі бірдей зауал келді ғой, – деп барып тоқтай қалды.

Владимир Андреевич те бұл сөзді естімеген болып, сары түсті трамвайына қарай

жүріп кетті. Көліктің асты-үстіне біршама көз жүгіртті де, табалдырығына отырып алып, бригадир әйелді күткен. Қазір келіп, кімнен кейін кімнің жүретінін анықтап беруі керек.

Мәселенің шешімі оңай екен. Бүгін линияға екі-ақ трамвай шығады. №4-ші және №6-шы.

Екеуі де екі айналым жасап, түске таман депоға оралу керек.

Бірақ Владимир Андреевич тағы екі айналым қосып жаздырып алды. Өйткені бүгін

тоқтатылатын трамвайдың енді қашан жолға шығары белгісіз еді. Алғашқы үш

айналымын күндіз жүріп өтті де, төртінші айналымды кешкілікке қалдырған. Депоға

қайтып оралып, трамвайын айналшықтап біраз жүрді. Өзінің ескі орындығын тауып алып, трамвайына қарсы қарап отырып алған. Бұл орындық сонау 80 жылдардан бері бар.

Өйткені ескі трамвайларда жүргізушілерге арналған орындық болмайтын. Тікесінен тік

тұрып жүргізуі керек-ті. Ескі «Татралар» еді ғой. Владимир Андреевичке Валя кемпір, ол

кезде келіншек, үйдегі бір орындықты қаптап, ыңғайлы етіп жасап берген.

Міне сол орындығында сары трамвайына қарсы отырған Владимир Андреевич

сокваяжынан бір жартылық пен туралған шұжық шығарып, трамвай екеуінің ортасына

кішігірім дастархан жайды. Екі стақанға ақтан толтыра құйып, бірін өзі ұстады, екіншісін

трамвайға сүйеді.

– Ал, Аннушка! Екеуіміздің соңғы сапарымыз үшін алып қоялық, – деп 200

граммдық қырлы стақанды бірақ көтерді. Жұдырығымен мұрынын басып біршама отырды

да, «уфф» деп демін қайта шығарып: – Иә, неге соңғы сапар деп сұрауың мүмкін. Менің

солай боларына күмәнім жоқ. Өйткені бұл қалада қазір трамвайларды ешкім керек

қылмайды. Расын айтқанда қаланың ескі аудандарында тұратын өзім қатарлы шал-кемпірлердің ғана мінер көлігіне айналған. Өзі аз, жүру арасы ұзақ. Бір трамвайға

үлгермесең, екіншісін күтудің өзі ақымақтық. Жо-жоқ, Анна! Оған сен кінәлі емессің.

Оған... Оған... Жә, қойшы. Екеуміз саясатқа барыспайық. Кел, одан да тағы алып қоялық,

– деп шөлмекті қолына ала бере трамвайына қарап: – Анна, мені ренжітпесеңші. Неге

көтеріп қоймағансың? Әә, сен қазір жолға шығады екенсің ғой. Сен ренжіме! Мен бүгін

өмірімде бірінші рет трамвай руліне масаң отырамын, – деп трамвайға сүйелген

стақандағы арақты да көтеріп салды.

– Анна? Мен сені не үшін осылай атайтынымды білесің бе? Білмейсің, әрине. Мені

ескі трамвайымнан ауыстырып, саған отырғызған кезде, сені ұнатпаған едім. Өзің де

түсінесің ғой, сен немістің, біздің санамызға менің отаным сіңіргендей, фашисттің

қолында жасалған көліксің. Сол үшін ұнатпадым. Бірақ кейіннен ойландым. Отанымның

жауының сұлу қызын өзіме ғашық етіп, тізгінін ұстағаным жеңісім болмай ма? Міне, сондықтан мен саған алғашқы махаббатымның есімін бердім. Алғашқы махаббатым

дегенім, қыз емес. Ол да трамвай еді. Ескілікте осы қалада ең алғаш ашылған трамвай

линиясын «А» линиясы деп атаған. Ол жолмен жүретін трамвай да «А» деп аталды. Сол

кездегі тұңғыш трамвай жүргізушісі романтиктеу адам болса керек, «А» нөмірлі

трамвайын «Анна» деп атап кеткен екен. Оның шәкірті де трамвайын осылай атады. Ол

шәкірт менің ұстазым болды. Осылай үш ұрпақ бойы біздің қалада «Анна» атты трамвай

жер тепкілеп жүрген еді. Бірақ ол туралы ешкім білмейді. Барлығы трамвайдың нөміріне

ғана қарайды ғой. ...Анна, түсінесің бе? Бұл қала екеумізді жатсынып жатқан секілді. Қала

орнында, халық көшіп кеткен жоқ. Бірақ бұлар біздің өзегімізден теппекші. Түсінесің бе, мына халық өздері сонша жақсы көретін жануарының шабысын еске түсіретін көлікті

құртқысы келеді... Дүк-дүк... Дүк-дүк...

Владимир Андреевич бүкіл эмоциясын жиып, тұмандана бастаған санасын қайтып

оятып алды да, кешкі сегіз жарымдардың кезінде жолға шықты. Қала көшелері күңгірт

тарта бастаған екен. Өзінің жарығын қосып алған.

Трамвай Байтұрсынов көшесімен баяу көтеріліп келеді. Ол осы жолмен енді

ешқашан жүрмейтінін жаңа ғана ұғынғандай... өксігін әзер тежеп келеді. Барлығы таныс.

Көзіне сіңісті, мына жолдың әрбір қиылысында, әрбір аялдамасында өз естелігі бар.

...Әне анау жерде Валямен тұңғыш кездескен. Кездескенде екеуі әйнектің екі

жағында тұрып көрген еді бір-бірін. Ол кезде бұл ескі «татраның» рулінде. Ол

трамвайдың айналасы тола «табалдырық» еді. Адамның бәрі жұмыстан қайтып, вагон

ішіне сыймай кеткенде көбі осы табалдырықтарға мініп, сыртқы ұстағыштардан ұстап

тұрып алатын. Валя да қыздар университетіндегі сабағынан жүгіре шығып, дәл

жүргізушінің қапталындағы табалдырыққа тұра қалды. Владимир Андреевич оны көрген

кезде трамвай терезесінің ағаш жақтауларын картинаның жақтауы, ал Валяны кенепке

салынған картина деп елестеткен.

Трамвай Байтұрсынов көшесінен Шевченко көшесіне бұрылар тұста бағдаршамның

қызыл түсіне тоқтады. Көлік алдын кесіп студент қыздар жүгіріп өтіп барады екен.

Жатақханадан желең шыққан ба, күз суығы тоңдырып бара жатқан сияқты. Жүргізуші

жасыл жанғанын байқамай, іркіліп қалды да, ту сыртынан басылған сигналдардан

шошына қайта жылжыды. Рульдегі Владимир Андреевич жүргізу рычагінің сабын

қысыңқырап ұстады да:

– Ех, Анна, Анна, – деп рычакты алға итеріп, біреу қуып келе жатқандай жүрісін

үдете түскен еді. Иә, оны шынында біреу қуып келе жатты...

1986 жыл. 17 желтоқсан. Космонавтов-Шевченко көшелерінің қиылысы.

Владимир Андреевич соңғы айналымға шығардан бұрын қала жастарының алаңға

жиналып жатқандығы жайында әңгіме болған еді. Басы жас жігіт бұл соңғы айналымды

жұмыс үшін емес, қызық үшін жүріп өткісі келген. Және басшылықтан арнайы тапсырма

түсті. Жолда жүрген студенттерді көлікке отырғызуға болмайды.

Владимир Андреевич пен оның кондукторы Сұлтан Зейінов осылай жолға шыққан.

Алғашында кондукторды ауыстыру туралы әңгіме болып, кейіннен бәрін өз қалпында

қалдырды. Космонавтов көшесімен Шевченко көшесіне жеткенше жолаушы жоқ екен.

Бүгін бәрі ерте қайтып кеткен секілді. Олар аялдаманың бәріне тоқтап, заңымен жүріп

келе жатқан болатын. Кенет көшенің сол жақ, Масанчи көшесі жағынан жалғыз жігіт 5-6

қызды ерте жүгіріп шығып, трамвайдың алдын орай есікке жармасты. Бұл есікті ашып еді, палтосы мен шашына тұтастай мұз қатқан бойжеткен қыз:

– Ағатай, ала кетіңізші, – деп аяғын табалдырыққа сала берген сәтте бұл есікті жаба

қалды. Қыздарды ертіп жүрген жігіт қарулы екен, ауа қысымымен жұмыс істейтін

есіктерді екі жаққа кере ашып, ішке кіре бергенінде трамвай дөңгелегін бұрайтын кілтпен

бұл да бірақ ұрған еді. Қайта кілт қырымен емес, жалпағынан тиген. Жігіттің сол жақ беті

мен құлағынан қан сау ете қалғанынан өзге бұл ештеңе көрмеді.

Алғашында үрпиіп, не істеп қойғанын өзі білмей, Зейіновке бұрылған.

– Өзіне де сол керек! Несі бар алаңда? – деп оның екіленіп тұрғаны мұны

таңғалдырды. Негізінде Владимир Андреевич адам ұрғанына емес, Зейіновтің ұлтының

адамын ұрғанына тосылып қалған еді. Ал оның түрі мынау. Бойы жеңілдегенімен, іштей

арпалысқа түсіп, қаланың түнгі көшелерін тепкілеп келеді.

Ертесі күні депоға бірнеше адам суыт келіп, Зейінов екеуін директорға алдырды.

Сауалдары қысқа. Әскерилер екені көрініп тұрған. Бұл екеуінің ұққаны бойынша кешегі

бұларға жолыққан жігіт-қыздар ұсталмапты. Ішіндегі біреуі: «Қайда барады? Ұстаймыз

әлі», – деп түйіліп отыр. Сонымен Зейінов екеуіне тапсырма берілді.

Бүгін түнгі айналым кезінде әр аялдамадан бұлардың вагонына қарапайым киінген

бірнеше адам отырады. Қарапайым адамдарша билет алады. Сонымен Орбита ықшам

ауданына дейін барып, сол жердегі пәтерлерден өздеріне керекті адамдарды іздейді.

Әрине, ол қарапайым киінгендер әскерилер болатыны бесенеден белгілі.

1986 жыл. 18 желтоқсан. Орбита ықшам ауданы.

Түнгі айналым кезінде трамвайға көп адам отырмаушы еді. Бірақ бүгін олардың

қарасы көп. «Олардың» кім екенін Зейінов екеуі де жақсы біледі, әрине. Сыр берместен

олар Орбита ықшам ауданына жетті де, кезекті үш аялдамадан «қарапайым киінгендерді»

үш бөліп тастап соңғы аялдамада тұрып қалды. Трамвай бұзылғандай, оны-мұнысын

шұқыланып жүрді де қойды.

Қыс ауасы тып-тынық. Тіпті он шақты көше төменде жүріп бара жатқан трамвайдың

тақылдаған үні келеді құлаққа. Осы тыныштық Зейінов екеуінің де арасына орнап алған

секілді. Не айтады? Ол не ойлап жүр? Не дегенмен өзінің бауырлары емес пе?

Бүкіл қаланың, екеуінің де арасындағы тыныштықты шыңғырған, айқайлаған

адамдардың үні бұзып кетті. Аялдама жанындағы үйлердің терезесінен жігіттер секіріп,

қыздарды жеңіл жамылғыларды арқан етіп түсіріп жатты. Бұл екеуі не істерін білмей

аңтарылып тұрған сәтте, тапал бойлы мұртты жігіт жүгіріп келді де:

– Олар тағы қай үйлерге кірді? Қай жаққа қарай қашамыз? – деп жалынышты үн

қатып еді, бұл міз бақпастан:

– Мен сіздің тіліңізді түсінбеймін, – дей салды. Мұртты жігіт көздері жарқ етіп, ұрып жіберуге оқталғанда артынан бір қыз:

– Қали, қаш жылдам. Қуып келеді, – деп айқай салған. Артына бұрылып еді

«қарапайым киінген» біреу жүгіріп келеді екен. Әлгі жігіт оған қарсы жүгірді. Екеуі жол

жиегінде түйіскен сәтте «қарапайым киімдіге» мұртты жігіт жұдырық сілтеп үлгерткен

жоқ. Бірінші ұрды және қайтып тұрмастай етіп құлатқан еді. Ол кері бұрылып өз тобына

қарай жүгіре жөнелгенде, Владимир Андреевичтің де делебесі қозып кеткен еді. Ол да

біреуді ұрғысы келді. Біреумен жауласқысы келді. Бірақ табыла қалар жау қайда?

2015 жыл. 31 қазан. Орбита ықшам ауданы.

Владимир сол баяғы аялдамада тұр. Осыдан 29 жыл бұрын «қарапайым киімдіні»

мұртты жігіт сұлатып салған аялдамада. Ол осы сәтте Зейіновті шын жек көретінін сезді.

Бұл бұрыннан қалған сезім бе, жоқ жаңа пайда болды ма, белгісіз. Мүмкін баяғы

төбелеске араласпағанына жыны келді ме? Қорғауы керек еді ғой...

Өзін ойлады.

– Анна, мен осы кіммін? Иә, трамвай жүргізушісі екенімді, екі баланың әкесі, бір

пәтер, бір дачаның иесі екенімді өзім де білемін. Бірақ, мен өз әкемнің кім екенінен

хабарым жоқ адаммын ғой. Анамды да көргем жоқ. Детдомдағылар анамның төлқұжатын

ғана ұстатты қолыма. Өзге ештеңе қалмаған. Тәрбиелеушілердің айтуынша анам әкемнің

тегін алған екен. Сююдюков. Бірақ бұл фамилияның да шын қалай жазылатынын

білмеймін. Анамның құжатындағы тегінің үшінші әріпі белгісіз. Не «ю» секілді емес, не

«н»-ға ұқсамайды. Бірақ, бала жасымда бұл мені аса қатты ойландыра қойған жоқ. Әкем

ретінде анамның әкесінің атын, тегіме сол кісінің тегін жаздырып ала салдым. Әкем де, шешем де болған Отаным деп жұмыс істедім. Ал, қайда қазір сол Отан? Не айтқың келіп

тұр, Анна? Шет елге кет деймісің? Сен айтып тұрған шет ел мені қойып, баламды да

қабылдамады ғой. Кәсібі мен жұмысын тастап қашып келді емес пе?

2015 жыл. 31 қазан. Ақжар ықшам ауданы.

Ол жұмыстан мұнша ауырлап қайтқан кезі болмаған. Соңғы автобустардың біріне

отырып, үйінің қарсы бетіндегі аялдамадан түсіп қалды. Сол баяғы қақпасының алдында

адамдар топырлап тұр екен. Шеткері тұрған жігітті түртіп:

– Балам, анау аялдамаға барсаңшы, – деп еді ол құлағындағы құлаққабын шешіп:

– Не дейсіз? – деп бажырая қарады. Бұл сөзін қайталап еді:

– Кешіріңіз, сіздің тіліңізді түсінбеймін, – деп кері бұрылып кетті.

Үйіне немересін ертіп ұлының отбасы келген екен. Кішкентай бала атасын жүгіріп

келіп құшақтай алған.

– Ата, біз бүгін Абай деген ақынның өлеңін жаттадық, – деп бала шүлдірлеп ала

жөнелді. Атасы не айтарын білмей, немересінің арқасынан қаға салған. Кешкі асқа

қарамай, бөлмесіне кіріп кетті. Сонда да болса немересі тыныштық берер емес. Бір

келгенінде қолына глобус ұстап кіріпті.

– Ата, біз бүгін глобус туралы оқыдық. Сізге түсіндіріп берейінші. Мынау Еуразия

материгі, мынау Азия бөлігі. Осы Азия бөлігіндегі мына жер біздің Отанымыз. Дұрыс қой, ата?

– Иә, балам. Бұл сенің Отаның, – деп атасы қысқа қайыра салған.

– Сіздің де Отаныңыз ғой.

– Менің отанымды глобустан іздеп таба алмайсың, балам, – деп немересінің басынан

сипады да: – Апаңа, бара ғой, – деп шығарып салды.

Жүрегінің соғысы жиілеп барады. Дүк-дүк... Дүк-дүк... Ненің үніне ұқсайды? Аттың

шабысына ма? Жоқ, трамвайдың жүрісіне ме? Дүк-дүк... Дүк-дүк...

Жатар алдында шоқынар еді. Әлі кеткен қолдарын маңдайына әзер апарып: «Во имя

отца...» – деп құдайды ойлады да, оның ұлы мен қасиетті нұрына жете алмай, қолы сылқ

құлаған.

Тұманданған ойлары мен үзік-үзік кадрлар арасынан баяғы өзі ұрған жігіт көлбеңдей

бергенде, үйінің жанындағы «жабайы» аялдамаға автобустың тормозы шиқылдап келіп

тоқтағанын естіді. «Ертең автобус паркіне тағы барамын» деп бекіген. Кондуктор

айқайлап жатыр.

Ол осы сәт көзі ілініп бара жатып бір ғана нәрсені ойлап дал болды:

«Кондуктор аялдамаларды қай тілде хабарлап жатыр?..»

2015 жыл. 1қараша. Қала.

Осы күннен бастап қала көшелерінен ешкім трамвай көрген жоқ. Бұл қаланың

көшелерінде енді ешқашан ат дүбіріндей дүрсілдетіп трамвайлар жүрмейді. Олар енді

ешқашан бұл қаланың көшелерінде кісінемек емес...

Владимир Андреевич те өзінің Аннасын деподан енді айдап шықпайды. Тіпті ол бұл

күні үйінен де шыққан жоқ. Төсегінен де тұрмады. Оны сол жатқан қалпында соңғы

сапарға шығарып салады енді...

2015 жыл. 2 қараша. Райымбек көшесінің бойы. Құлпытас сататын дүкен.

– Ей, Берік! Сен өзі әріп танисың ба? «Сюндюков» дегенің не?

– Баласы дұрыстап жазып бермей ме? «Ю» ма, «н» ма түсініксіз. «Сююдюков» деген

адамның тегін ешқашан естіген емеспін. Ал, Сүйіндіков дегенді білемін, – деп құлпытас

оюшы бастығына қарап еді ол:

– Білгенің бар болсын, бұл кісінің аты-мен әкесінің атын оқысаңшы, – деп кейіп

кетті. – Жә, қойшы. Жаңасын жаса жылдамдатып.

– Мына бүлінгенді не істейміз?

– Құрылыс компаниясына сатып жібереміз. Анау күні еденге төсеуге керек деп

сұрап келіп еді ғой...

– Суретін қайттік?

– Олар да ақымақ емес шығар. Теріс қаратып төсей салады. Бол-бол жұмысқа кіріс.

Тапсырыс көп, – деп бастық асыға басып жүріп кетті.



***

Алматы трамвайларының барлығын Өскемен қаласы сатып алған. Владимир

Андреевичтің «Аннасы» да сонда қазір. Өзге қаланың көшелерінде «кісінейді».

Владимир Андреевичтің бүлінген құлпытасы да Аннаның артынан Өскеменге

кеткен. Сәйкестік пе? Әлде темір мен адамның бір-біріне шын ғашықтығы ма екен?

Жалпы осындай ғашықтық бола ма?

Бізге белгісіз.

Ал Владимир Андреевичтің бүлінген құлпытасын Өскемен қаласындағы «Әсем»

сауда үйінің еденінен көруге болады...





МАНТУ


Дүниеде қолына инесін ұстап тұрған ақ халатты дәрігерден асқан қорқынышты адам

болар ма? Әрине, бар шығар. Бұл тек Ернардың ойы ғой. Шприц пен ине көрсе жан-дәрмені қалмай, тіпті, өзге біруге салып жатса да жүзін бұрып әкететін. Бұл қорқыныштың

қай қорқыныш екені өзіне де түсініксіз. Ине дегенді көп те салдырған емес. Есінде

қалғаны екеу ғана. Бірінші және екінші сыныптарда мектепке келіп арнайы салған. Биыл

сол көктемгі уақыт жақындап қалды. Іштей қатты үрейленіп жүр. Сабаққа келмей-ақ

қояйын десе, дәрігерлердің дәл қай күні сап ете қалатыны белгісіз. Екі жылда да

мектептегі мантудан қашып кетіп, бүкіл мұғалімдер қуалап ұстап, құлын даусын

шырқыратып салдырған еді.

Сыныптағы Әселдің алдында әрқашан өзін өр, биік, асқақ ұстайтын Ернар ақ

халатты келіншекті көргенде ұстамынан айрылып қалатын. Әншейінде, көшеде жүріп, мал

бағып жүріп сыртынан Әселдің қарап тұрғанын елестетіп, өзін биік ұстауға тырысатын

және сондай болып жүргенін Әселдің шынымен көргенін қалаушы еді. Ең жек көретін

жұмысы қора тазалап жатып та ересектерше қимылдап, қораның қоршауынан Әселдің

сығалап қарап тұрғанын, мұның үлкендерше маңдайының терін сүртетінін, күректі екі

қолға қатар түкіріп барып қолына алатынын көргенін қалайды. Қорадан шыққан қорданы

көше жаққа төгетін. Сол әрбір рет көшеге шыққан сайын демалған болып дарбазаның

алдында тәшкісін төңкеріп қойып ұзақ-ұзақ отырушы еді. Үміт қой. Әселдің өзіне қарап

тұрғанын ине салған кезде ғана ойынан күштеп шығарады. Жоқ. Күштеп шығармайды, өзімен-өзі зым-зия жоғалып кетеді. Сол ине ұстаған дәрігердің кесірінен Әсел біраз уақыт

мұның үстінен күліп жүретін. Тіпті, сыныпта жігіттермен ерегесіп қалғанда да біраз уақыт

төменшіктеп қала береді.

Үшінші сыныпта да дәл сол жағдай қайталанды. Бұл жолы тіпті сорақы болған еді.

Мектептегі мұғалімдер есік алдын күзетіп жүр. Барлығы Ернарға қарап күле береді. Екі

жылғы көрсеткен қызығы таусылып бітер емес. Есік алдындағы кезек аяқтала бергенде

Ернар шегіншектеп барып, қаша жөнелді.

– Кетті, кетті!

– Ұстаңдар!

– Есіктен шығармаңдар.

Далаға ұмтылудан қайран жоқ. Ашық тұрған сыныптардың біріне ентігіп кірді де, есіктің екі жақтауына аяғын тіреп, тұтқасынан шірене тартып тұрды. Үлкен мұғалімдердің

салмағы қойсын ба, бір-ақ рет жұлқығанда тұтқадан қолы тайып кетіп, сылқ етіп еденге

құлаған. Жалма-жан атып тұрып, парталарды айналып қашып жүр. Сынып жетекшісі

Гүлмира апай, дене шынықтырудан беретін Жақсылық ағай екі жақтан тықсырып, бұрышқа тақап келеді. Ернар партаның үстіне шығып алып, есікке ұмтыла бергенде

Гүлмира апай ұстаймын деп оңбай құлады. Көзілдірігінің күл-паршасы шыққан. Тағы да

сол екі мұғалім екі жағынан тартып тұрып, әзер дегенде салдырды. Сонымен, бұл жылғы

қызық нәтижесінде бір орындық, Гүлмира апайдың көзілдірігі мен ең сорақысы, қолы

сынды. Құдайдың қалауымен, кең пішілген кісі еді, сынықшылар білек сүйегін әзер тауып

салыпты деген хабар жүрді ауылда.

Дегенмен, қайғылы, тіпті ұятты басталған бұл оқиға он шақты күннен кейін өзгеше

өріс алды. Тіпті, Ернардың қуанышына да айналды десек болады. Баяғы құбыжық

дәрігерлер салынған мантуды тексеру үшін тағы келді. Қолдарында ине емес, сызғыш

қана. Ине кірген жер мен айналасының ісуін өлшеп, екі жарым сантиметрден аса

ісігендерді журналдарына жазып алып жатты. Ернардыкі екі сантиметр 8 милиметр

шығып, тізімге енді. Әселдің білегіндегі ине егілген жер де қалың тонның түймесіндей

ісініп кеткен екен, үш сантиметр бір-ақ шықты. «Ертең автобуспен үйлеріңнен алып

кетеді», – деп мантуы ісігендер тізімінің ішінде Әселмен бірге аталғанына қуанышы

қойнына сыймай Ернар үйге қайтқан еді. Бірақ, сол жерде-ақ онда ине салмайтынын

анықтап сұрап алған. Тек саусақ ұшынан қан алады екен. Сосын, қасында айтуға ұялар

тағы бір-екі нәрсе бар.

Үйге келіп, апасымен түскі шәй ішіп отырып үлкендерше: «Ертең аудан орталығына

барып қайтуым керек боп тұр», – деп қолындағы кесені шиіріп жіберді.

– Ойбай, денің сау ма? Не үшін?

– Мантуың іскен дейді.

– Ой сорлығар-ай. Түспе дедім суға, түспе дедім. Құдай-ай! Жол қаржыны қайдан

тауып берем енді саған?

Ернардың жоспарларында мұндай жағдай қарастырылмаған еді. Не істерін білмей

қипақтап қалды. Телефон тұтқасына жармасып, апасы әркімнен ақша сұрады. Табылды.

Көшенің басында тұратын Қымқаш апаның пенсиясынан тыққан 200 теңгесі бар екен.

Соны алып беретін болды. Жол ақысы 50 теңге. Бару-қайту 100 теңге болады. Ернардың

әлі қолына тиіп үлгермеген 100 теңге қазірден-ақ ішін қыз-қыз қайнатты. Дүниені сатып

алардай ісіп-кеуіп, не алатынын ойлап жатып ұйықтап кеткен. Таңертең апасы оятып

шәйін берді де, Қымқаш апаның үйіне барып ақшаны алып, жолда автобусты күтіп

тұратынын айтып, шығып кетті. Бірінші рет жалғыз жолға шығып бара жатқан Ернар

дарбаза алдына келіп тоқтаған автобусқа қопаңдап кіріп, шаршаңқы жүзбен Әселдің

қасына сылқ етіп отыра кетті.

Ішкі ұялысын жасырып, ернінің ұшымен ғана күбір етіп амандасты. Өзін не деген

кербез ұстайды? Бұл қыз деген бәле өз бетінің жылтыры барын жасынан-ақ сезеді екен

ғой. Автобусты басына көшіріп жігіттермен төбелесіп жүрген өзге қыздарға қасын көтере

бір қарап отыра берген. Бір қызығы сол жігіттермен ашық-жарқын ойнап, арыққа бірге

шомылып жүрген қыздарға ешбір жігіттің көзі түспейтін. Оларға ешкім хат жазбады.

Қипақтап, ананы-мынаны сылтауратып, үйі басқа жақта болса да сабақтан кейін онымен

бірге үйіне барған жоқ. Өзін асқақ ұстайтын Әселге қызығатын барлығы. Ал, Ерекеңнен

сыныпта асып тұрған ешкім жоқ. Тіпті үйлері көрші жігіттердің өздері Әселмен үйіне

дейін бірге баруға бата алмаушы еді. Өйткені, Ернардың аларған көзі бар және жұдырығы

да өзгеге қарағанда бір елі жуандау.

Бірақ бүгінгі күн басқа. Дәрігерлер келгендегі қызығы естен, Ерекеңнің ұяты бетінен

кете қоймаған. Көшенің ортасынан отырған Нұрғанат Әселдің жанында Ернардың

отырғанын көрді де байқамағансып қолымен Ернарды түртіп кетті. Ерекең іштей

масаттанып, иығын қомдай бергенде қолындағы әл-Фарабидің суреті бар қызыл қағазды

жалпылдатып апасы автобусты тоқтатып тұр екен. Бұл есінен шығып кетіпті. Құдай ұрды

деген осы да. Жүргізуші есікті аша салысымен апасы ентігіп:

– Әй, шопыр бала! Айдармысың? Ә, айналайын! Мынаны ал. 100 теңгесін қайтарып

бер, – деді де, Ернарға бұрылып: Ағаңнан 100 теңге аласың. Жүз теңгеге 10 пирожки

келеді. Не 5 балмұздақ келеді. Түсіндің ба? Ана жаққа барған соң елп-елп етіп әр жаққа

жүгіре берме. Тыныш жүр. Автобустан алыс кетпе. Айдаржан, ініңе қарап жүр, – деп

бүкіл сыныптастары алдында ұзақ-сонар ережелер айтып, соңында автобустың

жүргізушісіне тапсырып барып кері шегінді. Есік жабылып, автобус қозғалған сәтте

арқасынан 24 найзаның қадалып тұрғанын сезген. Ішіндегі екеуі тіпті қатты батып барады.

Ал тағы екеуі мазақ етіп, қадалған найзалардың сабын түртіп қимылдатып, одан самайын

жанын шырқыратып жүр. Қатты қадалған екеуі Әселдің екі көзі. Мазақ еткені дәу де болса

Нұрғанаттікі болса керек. Амалы таусылып, кері бұрылғанда Нұрғанаттың Әселдің қасына

ауысып алғанын көрді. Осы бір иттің баласын дәл осылай қашан жек көрді екен. Иттің

емес, саудагердің баласы. Үйіне қонақ келіп, апасы қантқа жұмсағанда: «Сенің апаңның

қарызы көп», – деп кеудеге итергенде де мұнша қорлығы өтпеп еді-ау.

Артқы орындықтардың біріне барып отырды да, алдағы екеудің желкелерінің

шұқырына тесіле қараумен болды. Әсел де мұның әдейі жынына тигісі келгендей

Нұрғанаттың әңгімесін құптап, басын изеп, арасында езу тартып жымиып та қояды.

«Әттең! Нашар оқитын оқушы болғанымда ғой», – деп өкінді Ернар. Өйткені, жақсы

оқитын оқушының жанына нашар оқитын оқушыны отырғызатын еді сыныпта. Екеуінің

әңгімесінің жараса кеткені де сол – бірге отырады. Бірақ, кеуденің іскені – іскен, жүректің

жанғаны – жанған. Жаздық ашық аяқкиім киіп шыққан еді, бір заматта башбайына су

тамғанын сезді. Жұдырығы жүз теңгелік тиынды қысқан күйі қалып, алақаны терлеп

кеткен екен. Содан су емес, тер тамшылап тұр. Алақанын шалбарының балағына үйкеп, тиынын қалтасына салды. Алдағы екеуіне қарап еді, ит саудагердің баласы қалтасынан

2000 теңгелік шығарып мақтанып отыр екен. 100 балмұздақ...

Тағы ине салмайтындары рас болып шықты. Қолдарына ұстап келген пакеттерін

дәрігерлер біртіндеп аты жөндерін жазып жүріп жинап алды. Саусақ басынан қан

алдыруға кезек күтіп тұрып, Әселге:

– Балмұздақ жейсің бе? – дегенін байқамай да қалған еді, анау да сап етіп:

– Жоқ. Өзіңе төрт-ақ балмұздақ қалады ғой онда, – деп жанындағы жұртты ду

еткізді. Күлкінің ду ете қалатыны болады. Беттің де ду ете қалатын кездері бар. Жұрттікі

біріншісі, Ернардыкі екінші күй. Күлкі басыла бере тілі ащы Майра:

– Бізге Нұрғанат әпереді. 100 балмұздақ жалғыз өзіне көп болар, – деп мұның

апасының тиынды балмұздақпен өлшегенін тағы да бетіне басып бір өтті. Ернар аһ ұра

ішінен:

– Апа-ау! Базардың нарқын өзім де білетін едім ғой, – деп теріс бұрылған.

Қалтасындағы қарғыс атқыр тиын қара санын қанша қарып бара жатса да осы бір

тиынды жаратпауға бел байлады. Жұрт құсап дүкенге жүгірмей, шарасыз қалыпқа

түскенде өзін үлкендерше, биік ұстай қалатын әдетіне басып, миығынан мырс етті.

Бағытын ауылға бұрып, аудандық аурухана алдынан қозғалғаларда автобусқа

барлығының ұрты томпаңдап кірген. Ернар ғана ұртынан бөлінген сөлді кері жұтып міз

бақпай отырды. Барлық қыз Нұрғанатты қолқалап келеді. Әсел де дауысын көтермелеп:

– Нұрғанат жігіт қой. Қалтасында 100 балмұздақ келетін ақшасы бар, – деп қостап

қояды.

– Қазір. Мамамның зат алатын дүкеніне тоқтайық, – деп Нұрғанат көсіліп отыр.

Орталықтағы үлкен дүкеннің алдына автобус келіп тоқтады да, маңғаз басып

Нұрғанат түсіп кетті. Өзгелердің барлығы балмұздақ көтеріп келе жатқан оны көру үшін

терезеге телміргенде, Ернар ғана үлкендерше орындыққа мығымдала түсіп ұйықтап

жатқан кейіп танытқан. «Қазір маған да алып келетін болса, жемеймін», – дейді ойында.

Бірақ, Нұрғанат дүкеннен басы салбырап бос шықты. Үнсіз орнына келіп жайғаса

бергенде, дүкенші де артынан автобус табалдырығына келіп тұрып:

– Мамаңа айтып бар. Алдыңғы алып кеткен заттың қарызын әкелмей ештеме

бермеймін. Жаңағы сенің ақшаңды сол қарызына жатыстырдым.

– Ауылдағы қарызды пенсия келген соң жинап берем деді ғой...

– Онда пенсия түскенде келсін. Қала ауылдың пенсиясымен санаспайды. Өзім де

затқа барайын деп отырмын. Сөйтіп сәлем айт мамаңа.

Ұйықтағансып жатқан Ернар тілі ащы Майраның отырған тұсына қарай құлағын

қаттырақ түрді. Бірақ Майраның өзі сияқты сап-сары шыңылтыр дауысы шыққан жоқ.

Ешкім де Нұрғанатты келеке қылып, мазаққа айналдырмады. 100 балмұздақ келетін

ақшасын да айтпады.

Барлығы үнсіз ғана Нұрғанаттың шешесінің қолындағы қарыз дәптерді ойлаған еді.

Ал, ауылда дүкен біреу-ақ.





Ақтаңдақты қара қыз


– Алты қызыл, бір тал ақ роза ораңызшы.

– Үйден ұзап шықпағаныңызға жеті жыл болды ма?

– Жақындай алмай жүргеніме...

– Әәә.

– Қағазбен орасаңыз...

– Сізден 3500.

Пиджагінің сол жақ ішкі қалтасын қолапайсыздау қарманып, мыртық саусақтарымен

ақшасын санай бастады. Артығын қайтармайтындай етіп беруге бес жүздік іздеп еді, қай

қалтасының қуысына түсіп кеткенін, таба алмады. Дүниеде қайтарым ақшасын күткеннен

артық жек көрері жоқ. «Қалдыра салса қайтеді екен?» - деп табалап тұрғандай.

Қалдыратын жерінде қолын созып көрген емен, тек бүгін қалтасы жұқа. Гүл сатушы

ізденіп біткенше ертерек шығуға ыңғайланып гүлін қолына ұстап алғанын қайтейін, ақшаны алу үшін сол қолының да бос емес екені есіне түскенде іштегі от бетке шапшыды.

Букетті ұстаған қолының саусақтарын шошайтып, ақшаны қыстырып алды да шығып

кетті. Дүңгіршек ішнен қарқылдаған қыздың күлкісі естілген. Арқасын тұзды суға

салынған жас шыбықпен осып жіберген мына күлкі не деген жиіркенішті еді. Дүние

біткеннің барлығы бүгінде тапал бойлы, бұты қысқа өзінің түптің-түбі таз болатынын

біліп қойып, мазақ етіп тұрғандай. Кеңсірігі қаңбақ ұшқан даладай кеуіп тұрса да шылым

тартқысы келді. Тек, мына дүңгіршектен алыс, көрінбес жерде.

Сол қолындағы қорап пен оң қолындағы орамын орындыққа қойып, темекісін

тұтатқанда күн де шылымның шоғындай қызарып, көкжиекке бауырын сипатып, иіген

желіндей балбырап бара жатты. Картон қораптың ішінде шкатула мен сурет альбомы бар.

Сырты қара, ешбір суреті де, жазуы да жоқ альбом оған ұнауы керек. Қызылды-жасылды

ойнақшыған түстер оның көңіліне қуаныш сыйлаған емес. Альбом үш негізгі бөліктен

тұратын екеуінің жеті жылдық өмірі. Ауыл. Алматы. Астана.

Алғашқы бетінен бастап суреттер сөйлей жөнеледі.

Бір топ оқушы топырлап сыныпқа кіріп келгенде көзінің қарауылына іліккені сол

еді. Мойылдай қара кекілі қасын жасырып, көздерінің үстінен төніп тұр. Тіпті, кірпіктері

қағылған сайын кекілдің майда ұштарымен жең жалғастырып қайтатын секілді. Дөңгелек

жүзді қараторы қыздың беті өртке оранғандай қып-қызыл. Қобалжып тұрғаны болар.

Әйтсе де, қарторының қызыл шырай алғаны қызық екен. Мүсіні шокаладтан құйылған

қыздың үстінде ақ көйлек. Тізеге жетпей тоқтаған қара юбканың жиегі балтыр

сұлулығының астын сызып тұрғандай. Қара түстің жарық жұту қабілеті өтірік-ау.

Аяқкиімінің басы бірігіп, аралары әнтек ашылған қос балтыр терезеден түскен жарықпен

шағылысып тұрған секілді. Иегі оң жақ иығына құлай салуға икемделіп тұратын томпақ

қара қыз дәл мұның отырған партасының артындағы партаға жайғасты. Кейін байқаған.

Оң жақ мойнында ақтаңдағы бар екен.

Бұл топырлаған қыз-жігіт көрші ауылдың 9 сыныптық мектебінен келген оқушылар

болатын. Алматыға дейін екі жыл бар.

Қаладағы суреттерде Қара қыздың маңдайы ашылған, алғашқы суреттерден-ақ

бойжеткен қыз қадалып қарайды. Бірақ, көзінде бәрі-бір еркелік басым. Жұқалтаң бояу

байқалады. Әрбір курс сайынғы шаш үлгісі әртүрлі. Қысқарған, ұзарған, буылған, түйілген. Тек, бұл суреттерде Қара қыздың саусақтары жасырынып қала береді. Ақтаңдақ

күйзеліске көп түскен сайын көбейе түседі екен. Студенттік жылдардағы жігіттің

жындылығының табы да.

Көз алдына Қара қыздың келін болып, ата-ана, туған-туыстарына шәй құйып

отырғаны елестеді. Сыпсың ауыз, сумаңдаған абысындар оның саусақтарына сұқтанбай

қоймайды...

Басын шайқап, көз алдында келе беретін осы бір елесті қууға тырысты. Шылымы өз

өзін шегіп болған екен. Қайта біреуін тұтатты.

Осы бір қорқынышты елестерден арылу үшін кейде ұзақ түн Қара қыздың

ақтаңдақтарын түгендеумен болады. Барынша жанарына сіңдіріп, әрбірін әртүрлі

нәрселерге ұқсастырады. Әрбір рет ренжісіп, қайта табысқан сайын жаңа біреуі пайда

болып қалмады ма деп ұрланып қарайды. Бірақ, араларында қанша кикілжің, ренжісу

болса да: «Қара қыз күйзеледі-ау» деп қараған емес. Ол: «Жаның ауырмайды!» - дейді.

Бұл бар ойын айтуға қауқарсыз.

Бүгін көшеден 1 қыркүйек күнінің ауаны сезілген жоқ. Қатардағы күнтізбеден

жұлып тастай салатын күндердің бірі дерсің. Бірақ, бұл үшін, түптеп келгенде Қара қыз

үшін жәй күн емес. Өмірлеріндегі, әсіресе, жақсы көретін адамымен өткен әрбір күндеріне

ескерткіш қоюға даяр тұратын қыздардың қашаннан әдеті емес пе? Қолына сыйлығы мен

оралған гүлін ұстап орынан көтеріле бере, кілт тоқтады. Қараңғылықпен астасып

қарақошқыл тартқан роза гүлдерінің арасындағы жалғыз ақ гүл қар басқан даладай

жанарын қарып өткен-ді.

«Ауыстыру керек. Бәрін қып-қызыл етіп сыйлау керек». Ойына келгені осы болды.

Тек әлгіндегі дүңгіршектен емес. Алтаудың ортасындағы жалғызды суырып алып, ағаштың түбіне еппен қадады да, басқа дүңгіршектен қызыл розаның бір талын сатып

алып, қайта оратты.

Қолында жеті тал гүл болғанымен, үш жылдан кейінгі сыйлап тұрған гүлі осы екен.

Жаңа ғашық болғандай қобалжып келеді. Таныс иіс шыққан сияқты. Жақындап қалған

қыз қасынан өтіп кеткенше қайта-қайта қомағайлана демалумен болды да: «Аффекшн!» -

деді. Қара қыздың сыныпқа алып келген ең алғашқы иісі осы болатын. Ол тұра қалып

сыртына байқатпай өзін иіскеледі. «Жұрттың иісін біз сеземіз. Олар біздікін сезсе...».

Біреу аңдып тұрғандай қуыстанып, қайта аяңдады.

Осы бір ауданға көшіп келгеніне көп болған жоқ. Бір біріне қарама-қарсы

орналасқан үйдің батыс жағындағысында тұрады. Екеуі де ескі үй. Бір кездері әппақ

болған. Қазір біраз жерінің ағы түсіп, жалаңаш бетон қабырғалары жылтылдайды. Қара

қыз екеуі асханаларында шәй ішіп отырғанда:

– Мына үй маған ұқсайды екен, - деп еді.

– Неге?

– Сыртқы келбетін айтам.

– Әә.

Бірақ, ұқсастық ұзаққа созылған жоқ. Енді бұл үй де онымен ұқсаудан іргесін аулақ

салғандай, сыртын боятып жатыр. Ақ түске бояса мейлі ғой. Қызылды-жасылды бірдеңе.

Осы көшіп келген аз уақыт ішінде жанының жақын бөлшегіне айналып келе жатыр еді.

Балконға шығып шылым тартқан сайын ағы түсіп, бетон жылтылдаған жерлерінің

таптарын Қара қыздың ақтаңдақтарына ұқсататын. Енді ол да жоқ! Аулаға кіре бере

байқады қарсыдағы үй боялып бітіпті. Ақ түсті бояуын аққала салуға сақтаған баладай

үйдің сыртын күлгін түспен баттастыра салыпты. Кеудесі қобыздың көнегіндей ісініп

кеткенде, қобыз көрмеген біреу ысып-ысып жібергендей көмейінен көріксіз дыбыс

шықты. Ішегінен дөп басам деп қызыл кеңірдегінен тас қып ұстап қылқындырып барады.

Қобыз еңсесіне мініп ап, осы бір қарғыс атқыр күйді ойнағысы келген пәленің саусағы

қайнаған қорғасынға матырылсын.

Өзі тапал жігіттің кеңірдегінен алған ойлары иығын бұлақ басынан қайтқан қыздың

иін ағашындай иілтті. Иін ағаштың екі басында су емес, қорғасын дерсің. Батысты тырнап

қанға бояған жалғыз саусақты жезтырнақ іңірдің тырнағының табы көрінді аспанда. Бұл

кербездің он төртке толуына он күн бар. Қара қыздың оң мойнындағы ақтаңдақ түңгі

судың бетіне түскен сол айдың он төрті секілді. Ал, он төрт айдың дер шағы. Оның ең

сезімтал тұсы да сол. Неге осы жігіт пен қыз бір-біріне қарсы келгенде еріндер бір-бірімен

мойынның оң иыққа құлауы арқылы қауышады екен? Осылай көп қыздың оң жақ мойыны

өлең жазылмаған ақынның қойын дәптерінің ақ парағындай болып қала береді.

Гүл ұстаған жігіт үйге кіргенде үстел үстінде шырағдан тұрған. Ал, үстел жанында

жігіттің осы сәтке дейінгі ауыр ойларын көзіндегі күлкісімен тас-талқан етіп Қара қыз

бұған қарай қозғалды. Алғашында ол өзінің осы уақытқа дейінгі ойлаған ойларының

көшінен қалып, ескі жұртта жер бауырлап жатқандай абдырап қалды. Бірақ, шаршағанына

қарамай бойы жеңілдеп сала берген.

– Ал, мейрам құтты болсын!

– Құтты болсын! Құтты болсын!

– Жеті жыл шыдаған мен де – ер.

– Сонда мына гүл маған ба, өзіңе ме? – деді гүлді салатын вазаға су толтырып

жатып.

– Сенімен өткен әрбір жылымның қазасына.

– Онда маған он төрт гүл керек екен де!

– Гүлді суға салып келіп, әдетінше жігіттің мойнына орала кетті.

– Әдемі болып кетіппін бе?

– Қап-қарасың ғой.

– Сері ағымен жүріп, қарасына тоқтамас па?

– Байланбас па деңіз.

– Сірә, сені байлап ұстарсың. Тар тұсауыңды кеңіткен сайын жақын жайылып

жүрген өзің емес пе?

– Еее, өзгенің өрісінде түн қатып оттаған жылқының жаясы қалың болады.

– Әңгімені сауырыңа жиған жаяға тартпай, жусансыз жайлауды жерсіне алмаймын

десеңші одан да.

– Жат жерге жалымды төсетпес қайыс болса бір сәрі, қыл арқан құрықты қайтем

мойындағы?

– Ол не құрық?

– Мына құрықты айтам да, - деп жігіт мойынындағы қыздың білегімен өзін барынша

қылқындыра түсті.

– Ал, тамағыңды әкел.

Екеуі де ас ішіп қарық қылмады. Қыз әр сыйлықты аударып төңкеріп сұраумен, жігіт

түсіндірумен болды. Екеуі диванға қатар отырып альбомды ашып ескі суреттерін

ақтарғанда жігіттің көзі альбомның әр бетін ашып отырған қыздың саусақтарында еді.

Қазір Қара қыз қолдарын жасырмайды.

Әулеттің жеңгелерін ойлады. Бірақ бұрынғыдай қорқыныш болған жоқ. Жарыққа

ұзақ қарап, көзіңді жұмғанда көз алдыңда ескі кадрдағы суреттердей қалып кететін бейне

секілді ақтаңдақтар теңбіл атқан жоқ.

– Қарсыдағы үйді көрдің ба?

– Иә. Талғамсыз қыздың шашының түсіндей қылыпты ғой.

– Ол енді саған ұқсамайды.

– Аспанда ай бар емес пе.

– Оның да бетін адам таптады...

– Бірақ жүзіндегі қара теңбілдер сол қалпы. Сұлулығы сонда.

– Жезөкшеге арналған жыр да әлемдік поэзияның жауһары болып қалғаны секілді.

– Әдебиетте жезөкшелер болмайды-ау.

– Неге?

– Пушкин Аннаны жезөкше ретінде сүйген жоқ қой немесе біз неге Томпышты

қорғағымыз келеді?

– Мүмкін.

Балконға шығарылған көрпе-төсек мұздап қапты. Екеуі екі көрпеге оранып, жылытып алғанша біраз жатты. Көрпеден мойындары ғана қылтияды.

– Сен мен туралы жазасың ба?

– Жазам!

– Қалай?

– Қоштасу мен сағыну жайлы сөздерден шаршаған шығармыз...

– Өмірлеріңде болған, тіпті болмаса болатын оқиғаларға өнер турасынан қарайтын

қатігездіктеріңді қашан қоясыңдар?

– Мысалы?

– Мысалы, мен өлсем сен қайғырасың ба?

– Сен де сұрадың...

– Жарайды. Бірақ, қанша қан жұтып тұрсаң да, сенің жазушы деген екінші жартың

миыңның бір қыртысында сол қиналғаныңды бейсаналы түрде қағазға түсіріп жатады ғой.

– Әбден мүмкін.

– Сүйген қызбен қоштасып тұрып та онымен қоштасуды емес, сол қоштасудан

кейінгі жазылар дүниені ойлап тұрады.

– Мүмкін, қалам ұстағандардың көбі бақытсыз келетіні сондықтан шығар.

– Шын беріліп қуанып, шын беріліп қоштаса алмайды олар. Эгоизмнің шыңы – осы

нүкте.

– Бұл аурудан сен ада секілдісің?

– Мүмкін. Менің бұл қауіпті аурумен жалғыз ауырғым келмегеннен болар саған

жамап жатқаным.

Ашық тұрған балконның есігінен жеңіл самал еседі. Бөлмеде дымқыл тыныштық

бар. Жігіт қыздың қобыраған қалың шашын тарап қайырып, маңдайынан иіскеді. Төмен

жылжыған ерінінің сызықтары қыз ерінінің сызықтарымен перпиндикуляр қиылыса жеңіл

сүйді де, орнынан тұрып кетті. Сіріңкенің шағылған дыбысынан соң, балконнан түтін

көтерілген. Қарсы беттегі үйге қарағысы келмей, балкон жиегіне арқасын тіреп тұрып:

– Әйгерім? – деді.

– Ау?

– Екеуміздің бүгінгі әңгімеміз театрдағы диалогқа ұқсап кетті, байқайсың ба?

– Тым пәлсапашыл боп кеттік-ау. Ұйықтайық.

– Иә. Жақсы ұйықта!

– Сен де!

Жігіттің балконнан кірген соң да біразға дейін көзі жылтырап жатты. Қай жағымен

жатса да тастың үстінде жатқандай дөңбекши берді. Жазсам ба деп бір оқталған. Бірақ, бүгін түнде қатырмасын білді. Негізінен, еріншектігі осы мәмілеге сендірген еді.

Кірпіктері ілініп бара жатты.

Ауылда жүр екен. Тойдан кейін сырттағы үстелдерді жиыстырып жатыр. Бір үстелде

туыстары жиналып алған. Әйгерім шәй құйып отыр. «Ее, тәтті шәй екен», - дейді. Бәрі

көңілді. Тек Әйгерім мүлдем басқа. Анықтап қанша қарайды. Өзі. Бірақ, бір нәрсе

жетіспейтін секілді. Апай-топай, түс қойыртпақтанып Қара қызды құшақтап тұр екен. Оң

жақ мойнынан иіскеп тұрып, оның бойынан жеңіл тоқ соққандай болып өтер дірілді сезе

алмады. Көзін ашып еді, оң мойнындағы он төртінші айдың судағы бейнесіндей

ақтаңдақты таба алмады. Қолдарына жармасып еді, онда да жым жылас. Өзінің құшақтап

тұрғаны басқа қыз секілденіп, сілкініп барып, оянып кетті. Жалма-жан Айгерімнің

көрпесін жұлып ап, көзіне таныстың бәрін түгендей бастаған. Орнында екен. Бауырына

тарта құшақтап, ұзақ иіскеді.

– Не болды?

– Сенен топырақтың иісі шығады.

– Қандай топырақ?

– Өзіміздің ауылдың топырағы да.

– Әйгерім?

– Ау?

– Көшейікші.

– Неге?

– Қарсы үйдің кеспірі қашты!

– Біз бағанан бері не айттық?

– ...

– Айтпақшы, терезеден әрқашан қарсы үйге қараймыз, біздің үйді боямап па?

– Білмеймін.

Қара қыз ұйқыдан ояна салып сөйлегеніне ұялып, аузын көлегейлеп теріс айналды.

Бірақ, бәрі-бір оның аузынан шыққан жұпар ауаға тарап кеткен болатын. Сол жұпардың

сынықтарын мұрнымен іздеп жүріп қомағайлана тыныстап жігіт жатты.





https://t.me/kzkitap





