	Жүсіпбек Аймауытов

	Аудармалар





ӨРБИКЕ


	(Конрад Берковичтен)



	Татар елінің көсемі, қанды көз Мамет рамазан айында сүйікті бибісі Сақып Жамалдан айрылды. Сол себепті рамазан айты Маметтің өміріндегі ең қаралы күн боп өтті.

	Қанды көз Мамет жеті атасынан бері бақ артылмай келе жатқан көсемдердің сарқыты еді. Маметтің ата-бабасы да, өзі де Донай өзені мен Қара теңіз арасындағы төрт бұрышты байтақ өлкеде туып-өсіп еді, оның мекен еткен Дүбіржі өлкесі Ыстамбол қол астынан шығып, рұмын жұртына бағынса да, Мамет те əкесіне тартып өз елінің бір деген басты адамы болып еді.

	Рұмын қол астына қарауы қанды көздің еліне бəлендей сүрең бере алмады. Қорыс жазықты жайлаған татар елін қандай үкімет болса да баурап ала алмады, өйткені мүкті өлкенің жалғыз аяқ жолын татардан басқа жан біліп болмайды; татар елі де, араб тұқымды жылқысы да сол өлкені емін-еркін қоныс қылып жатады, тек қоныстан жəрмеңкесінен екі жұмадай ғана бұрын қораға айдалып келеді.

	Қанды көз Мамет Сақып Жамалына тым бауыр басып кеткен еді, оны алған соң, бір жыл өткеннен кейін бұрынғы екі бəйбішесін де төркіндетіп, аталарына алған жасауынан екі есе артық алтын төлеп, нақ сүйері, имам қызы, жібек үнді, толқын шашты, Сақып Жамалмен екеуі тату-тəтті өмір сүрген еді.

	Ерлі-байлы екеуі іш шай деспей, жиырма жыл дəурен сүріп еді. Мамет тоқалына əбден сенгендігі сонша, сауда жұмысымен көбінесе түзде жүргенде, əйелін жалғыз тастап кетуге өмірі қорыққан жан емес, ол өзге татар елдерімен, немесе сығандармен қой, жылқы, бал саудасын қылар еді; ондай алып сатар байлар Дүбіржі өлкесіне кейде келіп жатар еді.

	Бір күні, рамазанның əуелгі жаңаларында Сақып Жамал су безгек болып ауырып, екі күн жатып, ата-бабаларының жолын қуып, о дүниеге аттанып кетті. Қарт бақсы мен ерінің көз алдында Сақып Жамал қамыстай созылып көздері шарасынан шығып, аузы ашылып, өмірін қандай сұлу өткізсе, өлімі де сондай сұлу боп өтті.

	Қанды көз Мамет Сақып Жамалды жанындай жақсы көруші еді. Сондықтан ол өлген соң Маметті шер басты, ол жатса, тұрса да жарын ойлады, бір үйде жападан жалғыз қуарып қалғаным ба деп көпке дейін көндіге алмады. Бар болғаны нақ сүйерін үш ай аза тұтты да, қатын іздеуге атқа мінді. Мамет тұл болуға аз-ақ күн шыдады, неге десеңіз ол қосағы барда бақты болған ғой, енді жалғыз өмір сүргісі келмеген ғой.

	Тізеден төменгі жағына күмістен ілгек қадаған сабадай көк шалбар, жақсы қара елтірімен көмкерген қаптал, Ыстамбол тақиясын киіп, қалтасын алтын ділдеге сықып, Елжетпесті ерттеп мініп, Мəмет Дүбіржі өлкесіндегі елінен қатын іздеуге жөнелді.

	Қанды көз үш ай ел аралады, көп əйелді көрді, бір де бірі қолайына жақпады. Төртінші айдың жүзі болып, аттың басын үйге бұрғанда, Оспан Əлінің қызы Өрбикені көрді де, қатын қылып алуға бел байлады.

	Оспан Əлі Маметті қатты күтті; бірақ көңілдегі сөзін білдіргенде, ақ сақалды қарт жақсы көрген қыздан өлмей айрылмайтынын айтты. Ол қызын тіршілігінің күлі, асыл кəуһарым, қартайғандағы жұбанышым деп атады.

	Қанды көз қара шашын бір сылап, көзін иненің жасауындай сығырайтып қарттан сұрады:

	– Оспан Əлі ақсақал, тіршілігіңіздің күліне мен қанша берейін, асыл кəуһаріңізге, жүрегіңіздің жұбанышына, қуанышыңа қанша берейін? Тура айтыңыз да, қызыңызды мен бір-ақ рет көрдім, бір-ақ рет көрсем де, өзіме серіктікке алғым келеді. Не нəрсенің болсын, құны бар ғой, оған қосып, келер жаз, өз жылқымның тұқымынан барып тұрған алтын құлын əкеп берейін, ондай құлындарды дəйім Дүбіржіден іздесеңіз де таба алмайсыз.

	Екеуі жеті күн, жеті түн саудаласады, сегізінші күн дегенде Оспан Əлі қызын шақырып алып, қанды көзге қатындыққа бергелі отырғанын айтты, қанды көзден алған шəмеле алтынды нұсқап:

	– Қызым, сен бұған мақтануың керек, өйткені біздің ата-бабамыз Дүбіржіні мекен қылғалы ешбір адам қалыңға мұнша алтын төлеп көрген жоқ еді.

	Бірақ Өрбике басын кекжең еткізіп:

	– Мен оның қатыны болғым келмейді. Ол тым кəрі, маған күйеу болғаннан əке болуға ылайық. Сəнді Сүлеймен əрі жас, əрі көркем, ол бұдан да көп береді. Оған тек мен бір ауыз сөз айтсам болғаны, – деді.

	– Болса болар, бірақ сəнді Сүлеймен кешігіп қалды, – деп əкесі жауап қайырды. Сен енді қанды көздің келіншегісің. Ол саған қалыңды төлеп қойды. Ал, мына жат адамның көзінше əкеңе тік сөйлегенің үшін, осы үйден күн батпай көзіңді жоғалтасың, некеңді барған соң күйеуіңнің молдасы қияды.

	Бике есікке қадам қоя бергенде, қанды көздің қарулы қолы шап беріп, жұмсақ таққа көтеріп ұрды да, əкесі мен екеуі қол аяғын байлады да тастады. Екеуі де күн батқанша қорқор тартып қызды аңдып отырды; содан кейін, қанды көз атқа мініп, əкесі қызын көтеріп алып берді. Қызды алдына қырын отырғызып, сол қолымен белден қысып, қанды көз жүріп кетті.

	Қанды көз ат суарғалы, қақырығын жібіткелі бұлақ басына түсе қалғанда тыншу жаз кешінің ұзақ ымыртын қараңғы түн басып еді.

	– Бике жан жарым, шөлдедің бе? Су ішкің келе ме? Қыз оқты көзімен бетіне қарады:

	– Өзің де білесің. Сені көргеннен бері удан басқа не іштім?

	Қанды көз жымиып, уысымен су əкеліп берді. Суға қанғаннан қейін ол қыздың қолын шешті де, аяғын өзіне шешкізді. Сүбіректей сұлу қолын, емшінің асығындай жұтынған аяғын қатты сүйгісі келіп кетті. Сонда да құмарлығы жеңді. Бір ауыз лəм деспей, көздерінен көз алыспай, кеп отырысты, содан кейін Бике:

	– Толып жатқан қыздарды көрмей сен мені қалай таңдадың? – деп сұрады.

	– Неге десең, сен маған қатты ұнап кеттің.

	– Бірақ сен алты жүз ділдені аю тырнақты ашулы мысыққа төледің, сен жаман саудагер екенсің, одан да сен мені сəнді Сүлейменге сат, ол саған маған төлеген алтыныңнан екі есе артық төлейді. Зиянды саудаңды пайдалы қылуыңа болады, дер кезінде пайдаланып қал, неге десең, өмірі мен саған ене қасқырмен бір есеп боламын.

	Қанды көздің көзі қараңғыда жарқ ете түсті:

	– Мен мұны естігеніме қуаныштымын, маған мұндай сөзді естігеніме жақсы. Қойдай қоңыр қатыныммен жиырма жыл өмір сүрдім, енді өзгеріс болады, қатыным қасқыр болады.

	Осыны айтып қанды көз нанды тіліп бал жағып берді. Бике берген нанды ақ алмастай тісімен бір тістеді де, былай қойып айтты:

	– Мен сенің наныңды да, балыңды да жемеймін, қара көз Мамет, бұл сөз есіңде болсын. Алты жүз ділдеге сен менен де сұлу, саған қуана тиетін, алты қатын алар едің, қатынға осынша малды шығын қылғандай, əлі онша кəрі емессің ғой. Менімен сенің өмірі тұз еңбегің жараспайды. Сауда білмейді екенсің, əкем сені алдап соқты, сен кідірмей мені қайта əкеліп тастайтыныңды əкем біледі, сонан кейін ол мені беріп сəнді Сүлейменнен одан да көп қалың алады, – деді.

	Бұған қанды көздің берген жауабы:

	– Жиырма жылдай үйімде жаң-жұң болып көрген жоқ еді, енді үйімнің мазасын алатын қатын берсе алланың ылайықтағаны да, бірақ күн бұрын сенің есіңе салғаным: елім маған «асау үйреткіш» – деп ат қойып еді. Мен Дүбіржідегі нелер тағы асау жылқыны есектей қылып үйреткенмін. Қандай шалкеш ат болмасын, менің қолыма тисе, қойдан жуас боп, қолымнан жем жеп, көзіне қарағаныма мəз болатын. Сені төркініңе апарып тастағанша əкеңнің басы көрге жетер; мұныма сен, ал сəнді Сүлейменді білмеймін де, ол туралы жаман айта алмаймын.

	Күйеу мен қалыңдықтың алғашқы əңгімесі сонымен бітті. Өрбике шаршап, көзін жұмғанда, қанды көз қаптаман айқара жауып, қымтап салды. Өрбике ұйықтап жатқанда, қыздың баласындай, жұтынған қолына, тəкəппар жүзіне қарап, қызығып, Өрбикені үйіне алып келгенде, қандай қуаныш болатынын ойлап отырды.

	Сақып Жамал екеуінің өміріндегі бір ғана кемдігі: Сақып Жамалдың өмірі пұшпағы қанамаған еді. Өрбике ондай болмас, сазандай ұл тауып кəртайғанда көсегемді көгертер деп ойлады.

	Таң жаңа сызып келе жатқанда, ұйықтап жатқан қыздың денесіне қолын ептеп тигізіп, жүретін уақыт болғанын айтты.

	Дудыраған шашын тарап жатып, қыз:

	– Атыңды ертте, – деді.

	Түс кезінде бұлар қанды көздің үйіне таянды.

	Өрбикенің некесін имам əлі қиған жоқ, сондықтан бетінде желегі де жоқ, ашық еді. Көсемнің қалыңдығын көреміз деп, еркек, əйел көп жиылды. Алты жүз ділде төленген ол, келе айтқан екен, мұнша алтынды қанды көз бекер төлемейтінін елдің өзі де біледі, сондықтан Өрбике бүкіл Дүбіржіде жоқ, сұлу екен деп ойлады.

	Бірақ, басы-көзі шаң, жұртқа сырт берген долы қызды көргенде бəрі де таң-тамаша қалды. Маметтің анасы ата-ененің жоралғысын қылып, келіннің бет-ауызын, қолын көргелі, амандасқалы, қызға жақындап еді, кемпірдің қолы қолына тиіп кеткенде, Өрбике жарлық беріп, тістеніп:

	– Таянба, таянба! Мен ата-бабасы ұры емес, хан болған Оспан Əлінің қызымын. Мен мəңгісі Оспан Əлінің қызы болам да қоям, өмірі қанды көз Маметке қатын болмаймын! Маған десе, мені ұрып өлтірсін, бəрібір Оспан Əлінің қызы екенімнен жазбаймын.

	Əйелдер реніш естімеймін деп құлағын басты: еркектер таңданып, не дерін білмей қанды көзге қарады.

	– Мен оған алты жүз ділде төледім, достарым, алты жүз ділде! Ол шын қазанаттың тұқымы тəрізді шəлкес, бірақ біздің қолымыз осы, мұндай асауды үйрету – қанибет.

	Жұрт күліп көсемімен қалжыңдасып кетті. Содан кейін Маметті үйіне апарып кіргізді.

	Бикемен оңаша қалған соң, Мамет тышқан көзін сықситып, Бикеге тап берді. Бике сүйтерін білгендей күтіп еді. Ол былайырақ бұрылды: бұрылғанда, қолында танасапты қанжары жарқ ете түсті.

	– Сен жаман саудагер екенсің, Мамет, мені сүю, менің маңыма жолау, мені қатын қылу саған арам. Өлсем де көнбеймін, біліп қой!

	Татардың көсемі шашын сипап, езу тартты да:

	– Бүгін имам біздің некемізді қияды. Оны қой. Одан да жібектен желек істеп ал, – деді.

	– Оныңды мен қуанып істеймін, өйткені сенің адамдарыңның бетіме қарағаны маған жарадай тиеді. Сенің еліңнің əйелдері сұмпайы, еркектері нағыз қорқау, ал сен бəрінен де жексұрынсың.

	Қанды көз аз ойланды да, шығып кетті, ол далада отырған кісілерге қарай жүрді.

	Сонда Құтжол ақсақал сөз бастады:

	– Қанды көз Мамет, сенің орынсыз іс қылмайтыныңды бəріміз білеміз, Сақып Жамал қайтыс болған соң кідірмей қатын аламын дегеніңде, оның аруағын сыйламадың. Ол сені тым жақсы көрген екен, сен де ол барда ырысты болған екенсің, сондықтан тұл болып өмір сүргің келмеді. Бірақ, мен осында отырғандардың жасы үлкені болған соң, балам, саған айтқым келеді:

	– Оспан Əлі тұқымының əйелдері мұрт мінезді болатын, оларды қолға ұстап отыру қиын, сенің тынышың кетеді деп қорқамын.

	Қанды көз қарттың сөзін тыңдап болды да, қарқ-қарқ күлді:

	– Қанды көз Мамет іс қылып жүріп, өмірі жаза басқан емес. Өрбикеге алты жүз ділде төледім. Одан да жасы кіші біреуің имамды шақырып келсін, əйелдер той жабдығын қыла берсін, – деді.

	Татарлар атып тұрып, үйді-үйіне жөнелді.

	– Бүгін қанды көз Мəметтің қатын алған тойы! Оның қатыны – өз еліміздің сұлуы, құдайдың мұнысына шүкір! – деп бəрі де елді басына көтерді.

	Арғымақ ошаққа тай қазан асылды, су құйылды, су шым-шым боп қайнап келе жатқанда, бағылан еттері қазанға салынды. Жұрт көтеріле тойға қамданды.

	Қазаншылар айпақ қылып, көбігін алып, уыз етті шымырлатып баптап қайнатып, енді бірі қазанның басында қатындар палау басып жатыр.

	Ет тай қазанның шыбығына шейін шыпылдағанын көріп, Құтжол қарт орнынан тұрып, қанды көз тұқымының шежіресін елең қыла бастады. Оның артынан қанды көз Мамет қызыл тақиясын аспанға ылақтырып мəсісін шешіп, жабырлап отырысты, қатынды қалай іздеген əңгімесін шертті. Қыз жаратпай, əбден күдер үзіп қайтып келе жатқанда, Бикенің кез болғанын сөйледі. Бикені көргенде, жасарып кеткенін, қанша дүние сұраса да бергідей болғанын басып өтті. Қуанғаннан құдайға шүкірлік қылғанын, бір ғана пайғамбары Мұқамбетке салауат оқығанын сездірді.

	Қанды көз өзін жыр қылып, биенің екі сауымындай өлең айтып, жұрттың құлақ құрышын қандырды. Жұрт оның сөзім аузынан сілекей шұбырып тыңдады. Əйелдер, өздеріне құлақ қоюға болмайтын сөздерді естімеске, еркектерден аулақ, анадай жерде отырысты. Бозбалалар қанды көздің өлеңі қашан бітер екен деп, аттарының қасында жалаңдасып жүр еді, өлең қалай бітті, солай аттарына мініп алып, ойнақтатып екі сап, екі ұдай болып отырған кісілерді шыр айналып аударыс салды, көкпары алды, неше түрлі ат ойынын істеді.

	Айналған сайын аттың басын жібере берді, аяқ кезінде шауып келе жатып біреулері ат үстінде билеп, енді біреулері қылыш, қанжарларын аспанға атып, қақпақыл қылды.

	Содан кейін аттылар қанды көздің үйін қамалап алып жар-жар айтты, имам келіп, бетінде желек жаппай тұрып, үйден шығып бізге көрін деп Бикені шақырып өлеңдетті:



	Айдай жүзің жарқырап,

	Шықсаң, Бике, жар-жар-ау!

	Меруерт тісің жалтырап,

	Күлсең бике, жар-жар-ау!

	Қара көзің жаудырап,

	Тұрсаң, бике, жар-жар-ау!

	Қара көзің көргенде,

	Күлсін жұлдыз, жар-жар-ау!



	Қанды көздің үйін қамалаған жігіттер көпке дейін жар-жар айтты. Ақырында Бике де тысқа шықты. Жастар даурығып, қошемет қылысты. Бикеге өнерін көрсеткелі, жігіттің абыланы алға шықты. Бірақ Бикеге бір де бірі қызық көрінбеді. Ол бəріне таңдана қарап, жиреніп күлді. Сүйтті де:

	– Бар білгендерің осы ма? Өнеріңе болайын. Біздің елдің алжыған шалы мұнан артық өнер көрсетеді. Қанды көз Мамет мені не себепті қатын қылмақшы болғанын жаңа білдім. Сендердің əйелдерің сұмпайы, жастарың өлі жүні түспеген жабағы. Сондықтан ол жат елден, жақсы тұқымнан асылдандырмақ болған ғой. Бірақ оның жөні бола қойса екен. Менен өмірі не ұл, не қыз көрмесіне ажалмен ант ішемін.

	Жас жігіттер ыза буып, түтік боп кетті. Олар қызды түтіп жібергісі келіп, кім екенін ұмытып, енді болмаса қолды қойғалы тұрғанда, ту сыртынан қанды көздің қатты айқайы естілді.

	– Сабыр, сабыр, халқымның ұлдары! Əлде сендер Бикенің жүген-құрық көрмеген асау байтал екенін білмейсіңдер ме? Əлде сендер жұрт мені не деп айтатынын білмейсіңдер ме? – деді.

	– Асау үйреткіш деп атайды, – деп жігіттер шу ете түсті де, мəре-сəре күлісіп, ду етіп шаба жөнелді.

	Қарт имам, қасында хатшысы, шақырушы жас жігіт бар, күн батарда келіп аттан түсті.

	Жол жүріп, бойы қызып келген имамның еті салқындасын деп, кейбіреулер аяғын жуып, кейбіреулері қолына су құйды. Содан кейін, имам кебісін тысқа тастап, кісілермен бірге жас келіннің үйіне кірді.

	Бұл кіргені бұрынғы Сақып Жамалдың үйі еді, қатындар бұл үйді енді Бикеге арнап безеген еді. Үйдің іші өңшең қызылды-жасылды жібек құрулы, орманнан əкелген неше түрлі гүлдері де қадаулы, есіктен төрге шейін төсеулі масаты, мамық бөстек, қақ орталықта дəйім қанды көз тұқымы сиғандай қалы кілем. Есік, əйнектердің маңдайындағы аласа сөре тақтайда түрлі түсті шыны сауытқа ағаш майын құйып, білте салып, шырақтар жаққан; түрлі түсті жарық сəулесі үй ішін құлпыртып, жайнатып тұр.

	Үстінде ақ қынама, басында қызыл тақияға ораған жасыл сəлде, жалаң аяқтанып, қанды көз жас отауында отыр екен, алып денесі сəнді киім кигенге бұрынғыдан бетер айбынды боп кетіпті. Имам бетін бір сипап, жұртқа отырыңдар деп ишара қылды да ұзын сары жарғаққа жазулы неке құтбасын оқи бастады; күйеу мен қалыңдықтың, əкесінің, ұлы атасының аттарын да со жерде жарғағына түртіп алды.

	Қатпа бітіп келе жатқанда, қасына бірнеше əйел ертіп, бике келді.

	– Қатының тек ұл тапсын! – деп əйелдер жаңылдап өлең айтып жатыр.

	Əйел біткеннің беттері бүркеулі. Жалғыз-ақ Бикенің беті ашық, шашына түйреген ақ сəлі желкесіне түсіп кетіпті. Имам Бикені қолынан жетелеп неке қиятын кілем үстіне отырғызып, хатшысы некенің дұғасын, талақтың шартын оқып жатты.

	– Сен бұған қанша қалың мал төледің? – деп сұрады.

	– Алты жүз ділде, – деп қанды көз ірілене жауап берді.

	– Бұл əйелді бір жұмадан кейін қайтарып тастасаң, əкесіне қанша төлейсің? Бір айдан соң, бір жылдан соң, он жылдан соң... қайырсаң, қанша төлейсің? – деп хатшы күңгіретіп сұрап жатыр.

	Қанды көз Бикеге едірейе қарап:

	– Алты жүз қабат алты жүз ділде! – деп саңқ етті.

	Имам таңданып, қанды көзге қарады, хатшы төмен қарап, айтылған соманы жарғағына қондыра берді. Содан кейін хатшы Бикеге қарап:

	– Енді қызым, сен құлағыңды сал, егер де он жыл ішінде сен ұл таппасаң, онда əкеңнің қолына барып, басқа біреуге тиюге еркің бар.

	Сонымен неке ғұрпы бітті. Содан кейін өз күйеуінен бөтен адам бұдан былай көрмесін деп, қатындардың кексесі орнынан тұрып, Бикенің басына желең жапты.

	Қандыкөз тысқа шығып еркектерге барып қосылды. Бике əйелдердің ортасында қалды.

	Қалың шөпшектің оты шытыр-шытыр жанып, қара түтін будақтап, жұлдызды аспанға шапшып, шымырлап қайнаған бағлан еттің иісіне, қазан жағалай жүресінен отырған, еркектер ісініп жатқанда, олардың артында, қуырдаққа бола тағы да қойлар сойылып жатты.

	Қыздар өлең айтты, биледі, қара домалақ татар балаларын палаумен, балмен сыйлады.

	Содан соң аулақ жерге азырақ от жағылып, отты жағалай үйір-үйір болып, еркектер отырысып, сыбызғышы, əншілердің тəтті күйлерін тыңдады.

	Түн ортасы кезінде жұртты намазға үндеген адам шыққанда, ойын-сауық пышақ кескендей тоқталды. Имам түрегеліп тізе басып, жеті рет (?) жерге бас койып, сəждеде жатқан (?) адамдарға батасын берді де, кетіп қалды. Қарны сыздаған кейбір татар жерге шалқасынан аунап, беті ашық далада ұйқыға кетті. Əйелдер үйлеріне тарады. Қанды көз табалдырыққа кебісін тастап, Бикенің бөлмесіне кірді. Қазан басында қалған-құтқан сүйек-саяқ мүжіп, бірнеше балалар ғана қалды. Кешікпей олар да кетті, түн де мызғығандай төңірек тым-тырыс болды.

	Қанды көз кіргенде Бике кілем үстінде қорқор тартып отыр екен, күйеуін көрісімен аузынан ала қойды, садан сапты қанжары қасында жатыр екен.

	– Бике, сен менен бекер қорқасың. Мен сияқты кісіге қанжар қару болмайды, – деп, Бикенің көзіне қарады:

	– Мен кебісімді табалдырықтың сыртына тастадым. Бүгінгі түнді сенімен өткізем деген ниетім жоқ. Тек саған айтқалы келгенім: сен бүгінгідей халқымды іренжіте берме, мен елімнің көсемімін, əрі сенің байыңмын, мен айттым!

	Бике оның ашусыз түріне қарады, түрін бұзбағанмен жаны дауылдай ұлып тұрғанын Бике білмей тұрған-ау! Бірақ, ол ажарын титтей де бұзбай, қор-қорды бір-екі сорды да есікке бет қойды. Ол кетіп бара жатқанда Бике шаңқ етіп:

	– Қанды көз, сен жаман саудагер екенсің, алтының далаға кетті ғой, сəнді Сүлеймен келіп, мені алып кетеді, – деді.

	– Осы саудадан ұтылсам да оны тексеретін қатыным емес.

	Жақсы жатып, жəй тұр, – деді де, қанды көз шығып кетті.

	Одан кейінгі күндер де татар көсемі қатыным бар екен-ау деп елеген де жоқ. Бике оның аяқ басқанын аңдыды. Халқына оның əмірі судай жүретінін аңдады. Оның сөзі – заң, сермеуі – бұйрық еді. Оның айбарлы ызбары сөзін де маңызды қылар еді.

	Оның қозғалысында асқан үнемділік, оның ісінде асқан шапшаңдық, ептілік бар екенін байқады.

	Еркектігін бір күні көрсетер деп Бике көп күтті, үйіне кірген сайын қанжарын жанына ұстады. Бірақ қанды көз ұзақтың сары күні басқа еркектермен жұмысқа алданып, жатар алдында ғана қор-қор тартып шығуға, қатынына кіретін болды. Ол қатынымен мəз жауап та қатпады, тек оқта-текте күзгі безгектен сақтанып, өлі су ішпе деген тəрізді, болмаса палауға бəлендей шөп салса дəмді болады деген тəрізді, көлденең сөзбен күн өткізіп жүрді.

	Бике əйелдерге тілі тие берген соң, олар да Бикеден бойын аулаққа салуға айналды. Бірнеше күннен кейін, қанды көз кіргенде, қанжарын əзірлеп қоюды ұмытты. Қанды көз бір ауыз сөз айтпастан құшақтауға бір де ұмтылмастан шығып бара жатқанда Бике бұрынғы қор-қорды қойып, енді ермекке менің қызығым қалмаған екен деген қауыпқа кіріп, тынышы кететін болды.

	Ол бұған алты жүз ділдə төледі ғой, сүйтіп тұрып, мұны бір елемейтіні қалай? Неғып бұл бар көркін жойып алды? Енді не істесең еркің деп, таңдауын бұған берсе де, бір сəрі ғой: бірақ ондай таңдау бермеді.

	Таң қалғандай бір нəрсе? Енді Бике сəнді Сүлейменнен де қанды көзді көп ойлайтын болды. Сүлеймен жас екені, сұлу екені шын, бірақ күш жағынан қанды көзге тең келе алмайды ғой. Қанды көз атқа қандай тамаша жүреді! Қанды көз атқа таман барғанда оның өлшеусіз күшін сезіп, Бике тəнті болар еді.

	Қанды көздің бүйтіп жүргеніне алғашқы кезде Бике қуанып, оған тəңір жалғасын айтар сөзі, жүре-жүре Бикеге біржола самарқаулығы қорлаған іспетті көрінді. Енді Бике оның еркектік көрсеткенін тілейді, Бике үміттенді, күтті, онда Бике əрине қарсы қимыл қылмақшы ғой. Бірақ ол сонша күшті, қолы сонша мықты, жауырыны қақпақтай ғой!

	Алайда, ол бұрынғы əдетінше, Бикеге көз салмады. Шынға келгенде бұған алты жүз ділде төледі ғой. Неғып оған бұдан жақсы, əлде бір əйел ұнаған болды?

	Міне сонда бір күні Бике осы үйден кеткісі, өз аулына қашқысы келді. Ондағы əкесіне, сəнді Сүлейменге, өзін мақтайтын, басқан тұрғанын аңдып, көлденең өткізбейтін еркектерге барғысы келді. Қанды көз күзде жүргенде Бике қапысын тапты, ат ерттеп мінді де, ауылдан шықты. Шоқытып бірнеше шақырым ұзаған соң, артымнан қуғыншы келе ме деп құлақ салып тоқтады. Бірақ жолда еш нəрсе көрінбеді, түсе қалып, жерге құлағын салып тыңдап көрді, онда да аттың тықыры білінбеді.

	– Жақсы болды, – деп ойлады, – менің кеткенімді ол əлі білген жоқ екен. Енді мен ұзаймын, ол қуып жете алмайды.

	Аттың танауын басқалы, екі сағат өткеннен кейін, түсіп тыңдап қарап еді, қуғыншы дегеннен тағы да ырым жоқ.

	– Е, батыр атына жаңа мінген болар, – деп ойлады. Əне келеді, міне келеді дегендей алаңдап, тыңдап келеді. Үшінші рет тоқтағанда енді қуып жетіп үйге алып қайтса екен деп тіледі, бірақ қанды көз мұны мүлде ұмытса керек: хабар-ошар жоқ, мұнда титтей көңілі болса да ендігі қуып жетер еді ғой.

	Енді қуғыншыдан күдер үзіп, тізгінді қоя беріп, аяңдап жүрді, не құрлы қанды көздің аулынан алыстаған сайын, соқұрлы қашқанына өкіне берді.

	Бір жерде жолдың мүйісінде кенет артынан аттың тықыры білінгендей болып еді, тебініп шаба жөнелді. Жағаласпай қолға түспеймін деп, бекініп алды. Жарты сағаттай шапқан соң, тағы да құлағын түріп еді өз атының тықырынан басқа түк естілмеді.

	Жоқ, ол мұны біржола ұмытқан екен: ұмытпаса, ол мұнда жападан жалғыз жүрер ме еді. Ол əлде қашан қуып жетпей ме? Бике күні бойы жол жүрді. Кеш болып, ай туған кезде үлкен жолдан бұрылып өз аулына апаратын соқпаққа түсті, бірақ сəнді Сүлейменді көремін деген қуаныш оның жүрегінде жоқ еді.

	Бике аттан түсіп, дымқыл шөпке бетін төсеп жылады. Ол мені біржола ұмытқан екен. Оған бəрі бір... бəрі бір... деп жылады.

	Аулының оты түгел сөнген кезде, Бике əкесінің үйіне таянды.

	Бике үйіне қайтып келгенін, осы күнге шейін басына желек салынбағанын, осы күнге шейін қыз екенін ертеңінде ауылы тегіс білді. Амандасуға асығып сəнді Сүлеймен де келді.

	– Əй, Бике жаным-ай! Өз сұлуым-ай! – деп шұрқырай кетті. Бірақ Бике оны ауызға қақты.

	– Сен енді не болатынын білесің бе? Қанды көз Мамет елін жинап, мұнда келіп, мені тартып əкетеді, – деді.

	– Байқап көрсін! Біз оның əкесін танытайық, – деп Сүлеймен кіжінді.

	– Менің Мəметке қарсы айтар дауым жоқ. Ол қалың төлеген: алам десе қатынын алып кетеді. Бірақ сен Маметтерді жігіттерімен жеңетін болсаң, Бике де, ол елдің бар əйелі де сендерге олжа болады. Менің айтатыным сол, – деді қыз əкесі.

	Сəнді Сүлеймен өз елінің бар еркегін жинады. Бəрі де егінін, шаруасын тастап, өгіздерін қораға айдап келіп қамап, жау-жарақтарын асынып, атқа мінді. Атам заманғы білте мылтық, қылыш, үлкен қанжар, ұзын шиті, қанжығаларында аурай балта.

	Төбелеске жарамайтын қатын, бала еркектерді қоршап алып, ақыл айтып, айқайласып, боқтасып жатыр. Кейбір жауынгер жігіттер аспанға мылтық атып, ай балталарын сілтесіп, жарақтарын сипасып жатыр, жұрт тегіс жиналған соң, сəнді Сүлеймен бастатқан екі жүздей атты əскер Оспан Əлінің үйін жеті айналып, қатынына да ие болмаған қызыл көз Мамет сынды «кəрі қарақшыға» Бикені өлсек те бермейміз десіп ант берісті, қатынды ұстай білмеген адам бай болып та жарытпайды. Заң солай.

	Содан кейін сəнді Сүлеймен жасағын ертіп қанды көз аулына тартатын жолға бет қойды. Жолдың бір берік жеріне бекініп, татар көсемін күтіп жатты. Бикенің осы күнге шейін желек салынбағанын айтысып, күлісіп, түрлі қулық ойлап табысты, сонсоң от жағып, жағалай отырып, өлең айтысты, билесті. Кешке дейін Маметтің жасағын күтті, күн батуға таянды, əлі жау көрінбеді.

	Бұл сұм қарақшы қараңғы түнде басқалы жатыр ғой, – деп еді біреу, Сүлеймен таң атқанша сақия тұрайық деп ұйғарды. Жан-жаққа барыш жіберіліп, күзет койылды.

	Қанды көз мен үшін төбелесуге қашан келер екен деп Бикеде дамыл жоқ. Ол сəнді Сүлейменнің жасағын ойран-ботқа қылады деп ішінен имандай ұюлы, ол сондай айбынды, күшті, оңтайлы ғой, бірақ күн күтті, түн күтті. Қанды көз келмеді.

	– Ол мені ұмытты ғой, оған менің керегім жоқ екен, – деп Бике тағы жылады.

	Оспан Əлі жақтың еркектері əлі баяғы жол аузын күзетуде. Əндетуде, билеуде, шулауда, мылтық атып төсенуде, бірақ атысарлық жан жоқ.

	– Ол біздің көзімізге көрінуге қорқып жатыр ғой! – деп Сүлеймен кеудесін көтеріп, əйнекте отырған Бикеге таман таянды.

	Қанды көз Мамет қорқады деген сөзіне Бике қарқылдап тұрып күлді. Бұлар оның жайын білмейді-ау! Ол жалғыз өзі бəрін жусатып кетеді ғой! Бике оған əбден сенеді. Ол бірақ Бикеге бола төбелескісі келмей жатыр десейші, Бике оған керек емес, Бике оның ойына да кіріп шықпайды. Ал, бұған төлеген алтын оған тіпті дəргер емес.

	Төбелес күнде ертең болады деп, ел əбдəн бөрігіп бітті. Бірақ, қанды көз келмейді, елім күлкі қылады-ау! – деп Бике қыпылдай бастады. Енді айтады-ау, əуелі сəнді Сүлеймен де бұрынғыдай сүймейтін болады-ау! Өз байы керек қылмағанда, мұны кім керек қылар!

	Ісін ара ойлағанда, көңілі соқса, Бикеге бола төбелесем десе, – оның қолынан келеді ғой! Оның өгізді қозыша жыққанын Бике көрді ғой. Онымен салыстырғанда, Сүлеймен тым қортық болмаш адам тəрізденді, осыны қалай жақсы көрдім екен! – деп өзіне өзі таңдануға айналды.

	Мұны іздеп қанды көз келер-ау деген күдері əбден үзіп қойғанда, бір күні таңертен, қанды көз келіп Оспан Əлінің есігін қақты.

	Қанды көзді көргенде, Бикенің куанғанын сұрамаңыз, бірақ ол қуаныш ертелеу екен, ол қару-жарақсыз, жаяу келіпті, оны Бике білді.

	Бикенің əкесі қонағымен сəлемдесіп, есендесті де желпін деп беті-қолын жууға су берді, қанды көз жуынып үйге кірді.

	Еркектер кілемге отырысып, бірінің бірі саулығын сұрасқанда, шымылдықтың ар жағында олардың сөзін Бике қадала тыңдап отырды.

	Екі көсем ұзақ уақыт бірінің бетіне бір қарап отырысты, ақырында қанды көз отырып:

	– Оспан Əлі, мен Бике мініп кеткен атымды алып қайтуға келдім, – деді.

	– Атың қорада тұр, – деп Əлі жауап қайырды.

	– Олай болса, мен атымды алып қайтайын, өйткені үйде асығыс шаруам бар еді, қонақ қылғаныңызға алда разы болсын, – деді.

	Қанды көз Маметті Оспан Əлі ертіп, ат қораға барып, атын сипап, қорадан алып шықты; содан кейін Оспанмен құшақтасып, атына мінді. Енді ат қозғала бергенде желекті Бике жүгіріп кеп, қанды көздің жалаң аяғын құшып, бүкіл ауылға естіртіп ойбайламасын ба:

	– Қанды көз, асауды үйреткіш, қанды көз Мамет. Мен өз еркіммен сенің етегіңнен ұстауға ырзамын, мырзам, мен сенен қалмаймын, мені алып кет, əйтпесе мен өлемін! – деп безектеді.

	Қанды көз Бикенің бетіндегі желегін ашып, көзіне қарады. Сөйтті де қолынан көтеріп, алдына мінгізіп, шу-у! – деп жүріп кетті.

	Со кезде Оспан Əлі елінің еркектері, ең артында еңсесі түскен сəнді Сүлеймені бар, аттарын жетелеп, шитілерінің аузын жерге қаратып, қу қол жалғыз еркектен жеңіліп, қор болып, əнеугіден бері қылусыз қалған жұмыстарына қайта қайтып бара жатты.





БАЛЖАН


	(Робиндранат Тагордан)



	Баланың атын Балтілді ден қойғанда, сақау болады деген кімнің есінде бар? Екі апасының аттары: бірі – Сұлушаш, бірі – Күлімкөз болған соң, соларға ұйқастырғалы, əкесі кенже қызын Балтілді қойып еді. Еркелетіп Балжан деуші еді.

	Қыз туды – масыл ғой. Екі апасын жасап, жабдықтап, реңдеп құтты жеріне қондырса да, кіші қызы ата-ананың жүрегін қара тастай басып, өтпей отырып алды. Жұрт оны мақау болған соң, құлағы да керең деп ойлады. «Сорлы, заманың əлде қандай болады?» деп, оның көзінше есіркеп, сөйлей беруші еді. Құдай ата-анасына қарғысқа бола бергенін Балжан бала жасынан сезді ғой: кісі киік болып, оңаша күнелтіп үйренді. Жұрт Балжанды жан екен демей, ұмытып кетсейші. Онда да бір сəрі болар еді. Жан жарасын кім ұмытар? Балжанды ойлап, күні-түні ата-анасының жаны күйзеледі. Мылқау Балжан өте-мөте анасына қорлық боп көрінді. Анаға ұлдан да қыз бала тонның ішкі бауындай, он екі мүшесінің біріндей болмақ қой: қызының мініне анасы өз мінінен жаман ойлады. Ата байғұс аяй ма кім білсін, сақау Балжанды өзге қыздарынан кем көрген жоқ. Қайта артық көрді. Бірақ анасы Балжанды мойнындағы кескектен бетер жек көрді.

	Балжан тілден тақыр болғанмен, ұзын кірпікті саялаған, сұлу қос қара көзден тақыр болған жоқ. Ішкі сырына айна болғандай оймақ ауыз, тəтті ернінен де құдай оны кенде қылған жоқ.

	Ойлағанымызды сөзбен жеткізбек болғанда, дəл сөз таба қою оңай емес қой. Қалай айтсам екен деп, ішіңнен лажсыз ойланасың ғой. Кейде сөзің ойыңа дəл келмей, жазатайым кетесің ғой. Ал қара көзге ондай тілмаштың қажеті жоқ. Жанның сыры айнаға түскендей дəл көрінеді. Қара көзде жан сыры тұтанады. Сөнеді, біресе лапылдайды, біресе тұңғиыққа батады, біресе батар айдай бір тегіс нұрланады, біресе жарқ еткен нажағай отындай көк күмбезін замат жарық қып жібереді. Туғаннан ерін қыбырлағаннан басқа, тіл сыйына жарымаған жан көз тіліне жаттығады. Көз тілі ішкі сырды көрсетуге, теңіздей терең, таңдақ пен шапақ, сəуле мен сая кезек ойнайтын, аспандай ашық болады. Жаратылыстың өз бетіндегідей, сақаудың бетінде əлдебір жалғыздық айбарының ізі жатады. Балжанның сонысынан қорыққандай, өзге балалар онымен еш уақытта ойнаған емес. Балжан тілсіз, үнсіз, тал түстегі кұла түздей жансыз.

	Балжанның ауылын Шандуер деп атайтын. Ауылды жанап ағатын өзге Бенгел өзендерінен бəсірек жіңішке өзен (. . .) ауылдың аруындай, тар арнадан бойы көрінбейтін. Осы тынымсыз аққан жылым су қасындағы ауылдың қыбырлап жұмыс қылған адамдарындай, кемерінен бір де шықпай, өз міндетін атқара беретін өзеннің екі жақ жағасында ағаштан тон жамылған, тұянадай үйлер созылатын. Өзен патшасы – пері қызы тағынан түсіп, ауылдың бау-бақшасына билік құрып, қара басының қамын ұмытып, берекелі, құтты еңбекке елгезектеніп, үкідей ұшатын.

	Байқадам (Балжанның əкесі) үйі өзеннің қақ жиегінде. Қасынан өткен қайықшыларға Байқадамның қорасы алақанның аясындай көрініп тұрады. Сол өлі мүліктің ортасынан жұмысын бітіріп, жасырынып жиекке келіп отырған шүйкедей қызға əлдебіреудің көзі түсті ме, жоқ па – кім білсін, бірақ қыздың кемтігін жаратылыс өзі толтырды. Қызбен өзі сөйлесті. Судың сыбдыры, ауылдың шуылы, қайықшылардың əні, құстардың шырылы, орманның сыбыры араласып, Балжанның жүрек діріліне құйылысып үндесуші еді. Бəрі қосылып, бір зор толқынды дауыс болып, Балжанның үрейлі жанына есігін ашып кіруші еді. Жаратылыстың осынау бұлдыр шуылы, осынау қыбыры сақау қызға тіл болушы еді. Өзін кірпік аясындағы осынау қара көздің сөзі маңайдағы дүниенің сөзі тəрізденуші еді. Басында торғай шырылдаған ағаштан бастап, жымыңдаған момын жұлдызға шейін – бəрі де ымдасқандай, қолдарын сермескендей, сөйлескендей, жылағандай, күрсінгендей болар еді. Шеке қызар, ми қайнар түс болып қайықшылар қайығын доғарып, тамаққа кеткенде, ауыл адамдары маужырап ұйқыға батқанда, құстардың шырылы тынғанда, паромдар қаңтарылғанда, қыбырлаған жұрт тыным алғанда, дүние иесіз аңырап, жансыз алыпқа айналғанда, көктің көз жеткісіз жан сүйсінерлік көк күмбезінің астында жалғыз-ақ меңіреу жаратылыс пен меңіреу қыз қалар еді. Екеуі де үнсіз сөйлер еді, біреуі күннің жомарт нұрына шомылып, бірі аласа ағаштың саясына тығылып.

	Алайда Балжан достан да құралақан емес. Қорада екі сиыр бар: Жантақ пен Месқарын. Балжанның аузынан өз аттарын өмірі естімесе де, аяғының тықырын олар жақсы біледі. Балжанның оларға айтар сөзі болмайды, бірақ оларды еркелетіп, бірдемені былдырлайды. Сартылдаған сөзден де достың былдыры оларға көп ұғымды. Өзгелерден де Балжанның оянғаны, жылы ұшырағаны оларға жағымды. Балжан қораға кіріп, Жантақты мойнынан құшақтайды: жағын жағына үйкейді. Ол кезде Месқарын момақан көзін бажырайтып, Балжанның бетін жалайды. Мерзімді уағында сиырларына Балжан күніне үш рет келеді, кейде одан да жиі келіп қалады. Біреуден ренжіткендей сөз есіткенде, Балжан үнсіз достарына мезгілсіз де келіп жүреді. Олар Балжанның мұңды баяу көзінен жан жапырығын оқыған іспеттенеді. Таяу келіп, мүйіздерін ептеп қолына сүйкеп, үндемей, дөрекіленіп, Балжанды уатқан болады. Бұл екі достан басқа ешкілер де, мысық та барды. Олар Балжанға опашылдығын көрсетем десе де, сиырлардай дос қылмаушы еді. Күндіз демей, түн демей, қалт еткенде мысық Балжанның тізесіне қарғып шығып, қалғып пырылдаушы еді. Балжан нəзік бармақтарымен желкесін, арқасын сипаса, бір жасап қалар еді.

	Жақсы жануарлар арасынан Балжанның бір жолдасы болды. Бірақ онымен арасы қандай екенін айту қиын. Өйткені ол сөйлей білетін адам мен Балжанда ұғысатын тіл бар ма? Ол – Үсейіннің мейлінше жалқау кіші баласы Əлтай еді. Əлтайды адам қылам деп, ата-анасы осынша талпынса да, түк шықпасын біліп, күдерін үзген еді. Дегенмен жалқаулардың да бір артық жері бар: үй іші жамандаса да, оларды өзге жұрт тəуір көреді. Жұмысқа айналмай қолы бос жүрген соң, олар əлеуметтің меншігі болып алады. Əрбір қалада таза ауамен дем алып, бас қосарлық бір орын болады ғой, сондай-ақ күнін кім көрінгенмен мылжыңдасып өткізетін, тентіреген, еріккен екі-үш еріншек əр ауылға да керек. Істерлік іс болмаса, əңгімелесерлік кісі керек қой, сондай кезде еріншек қолыңа түсе кетеді.

	Əлтайдың басты кəсібі балық аулау болатын. Уақытының көбін ол аушылыққа жұмсайтын. Əлтайды іздеген кісі күнде түстен кейін өзен жиегінен табатын. Əлтай жиекте отырып, Балжанмен көп кездесетін. Қандай жұмыс қылса да, Əлтай жанында серік болғанын жақсы көретін. Балыққа қармақ салып отырған кісіге сөйлемейтін серік қаса көрім ғой. Үндемейтіні үшін Балжанды Əлтай бағалы адам деп санады. Өзгеше көргендігі ғой, өзгелер Балжан десе, ол Бал дейтін болды. Балжан томар ағашының көлеңкесінде отырады. Анадай жерде Əлтай отырып, қармақ салады. Əлтай дəйім азырақ қамыр əкеледі. Балжан қармаққа шаншуға оны даярлап береді. Қасында ұзақ отырған соң, көзінің сұғын сатқан пайдасыз адам көрінбейді, Балжан оған шынымен көмек көрсеткісі келді-ау дейміз. Бірақ жұмыс жоқ, қалай көмегін тигізсін? Сонда Балжан «Балымның мұндай іс қолынан келеді деп ойлаған емен» дегізіп, Əлтайды таңдандырғандай бір оқыс күш бер деп, жаратушыға жалбарынады.

	Ой, дүние-ай! Балжан перінің қызы болып, судан ақырын шыға келіп, жылан бас асыл тас əкеліп берер ме еді! Онда Əлтай жаман аушылықты былай тастап, дүниені кезіп кетер еді. Кімді іздеп десейші? Күміс сарайда, алтын төсекте жатқан Байқадамның балдырғандай майысқан Балжанын іздеп. Күнмен шағылысқан асыл қазына патшасының қызы – біздің Балжанды іздеп. Бірақ бұл болмайды ғой, мүмкін емес қой, дүниеде болмайтын нəрсе жоқ қой. Сондықтан емес, Балжан жер астындағы патшаның қол астында тумай, Байқадам үйінде туғандықтан. Сонсоң Үсейіннің баласын қалай таң қалдырар?

	Балжан бірте-бірте бой жетті. Бірте-бірте есі кіріп, ішкі сырына бойлады. Ішіндегі жаңа ойлар айдың онбес жаңасы кезіндегі көк теңіздің қиядағы толқындарындай көтеріліп, сыртқа шығуға жол таба алмады. Балжан өз ішіне үңіліп, өзінен əлденелерді сұрады, бірақ түсінгендей жауап ала алмады.

	Күндерде бір күн ай төбеден асқан, түн ортасы ауған мезгілде Балжан есігін ептеп ашып, тысқа қорғалап қарады. Самаладай жарық түнде жалғыздық көрген Балжандай жаратылыс маужыраған жерге көз салып тұрады. Көкірегіндегі асау, албырт жас өмір аттай тулады. Сүйініш пен күйініш кемеріне жетіп, жанын кернеді. Балжан ұшы-қиыры жоқ жалғыздықтың ең шетіне жетті, жетпек түгілі аттап кетті. Жүрегі қорғасыннан ауыр тартты. Қайтсін, түк айтуға мұршасы келмеді. Аласұрған үнсіз анасының етегі жанында аласұрған, қимылсыз, үнсіз сілейіп тұрып қалды.

	Күйеуге қалай берудің қарызын ойлап, ата-анадан маза кетті. Көршілері қорлап өлтіріп барады. Ортамыздан қуамыз деген сөздердің шетін де шығарды. Байқадамдікі – ауқатты үйдің іші, күніне балық етін де екі жейтін үй. Ондай үйдің досынан дұшпаны көп болмақ қой. Аяғында бұл жұмысқа əйелдер араласты. Байқадам бірнеше күндей жоғалып кетті. Сапардан қайтып кеп: «Қалқұтқа жүреміз» деп қамдана бастады.

	Бөтен елге жүрмек болды. Күзгі сасық тұмандай Балжанның жүрегін көздің жасы жанышты. Қоқырланып қашаннан жиналған мəлімсіз қорқыныш жанын өртеп, аузын буған өгіздей Балжан ата-анасының соңынан аяңдай берді. Бірдеме сұрайтын адамша үлкен көзін бажырайтып, олардың бетіне қарай берді. Ата-анасы бір ауыз да тіл қатпады. Осы əңгіменің қызу үстінде, балық аулап отырған Əлтай күліп, Балжанға қарап: «Ақыр-ақ олар саған күйеу тапқан екен. Барған соң ұзатады ғой. Əйтсе де мені мүлде ұмытып кетпе», – деді. Деді де қармағымен тағы алданып кетті. Жаралы бұлан: «Не жазығым бар еді?» дегендей, ішінен қиналып, аңшыға қандай мөлиіп қарайды, сол тəрізді Балжан да Əлтайға қарап қалшиып қалды. Бұ күн Балжан ағаштың саясында отыра алмады. Байқадам түскі тамақтан кейін көзінің шырымын алып, төсегінде темекі тартып отыр еді, Балжан əкесінің аяғына өкіре жығылып, бетіне жаутаңдай қарай берді. Байқадам уатқан болды. Өзінің бетінен де жас сорғалады.

	Қалқұтқа ертең азанда жүруге байланды. Бала жасынан дос болған достарымен құшақтасуға Балжан сиыр қораға барды. Өз қолымен ауыздарына шөп асатты. Мойындарынан кезек-кезек құшақтады. Көздеріне үңіле қарады. Көзінің жасы тимей-тимей кетті. Бұл түн айдың оныншы түні еді. Балжан үйінен шығып сүйікті өзені жиегіндегі жасыл шалғынды келіп құшты. Жер айбынды, үнсіз анасындай еді. Жер – Анасын құшағына алып: «Мені жіберме, ана! Мен құшқандай сен де мені қолдарыңмен мықтап құшып, жіберме!» дегендей көрінді.

	Бірнеше күннен соң Қалқұт шаһарының бір үйінде анасы Балжанды аса қастерлеп, киіндіріп жатты. Бұрымдарын талдап өрді. Тана моншақты саусылдатып қадады. Шолпы тақты. Құдайдың берген көркін бұзуға бар күшін салды. Балжанның екі көзі бұлаудай. Анасы көзі ісіп кетеді-ау деп қорқып, жылама деп ұрысты. Көздің жасы ұрысқанға көнетін-ау. Қалыңдықты көруге күйеу құда келді. Соғымның малын таңдауға құдай келгендей, ата-анасының есі шығып кетті. Шымылдық ішінде шешесі қызына насихат айтам деп, көздің жасын одан жаман молайтты. Содан кейін сыншылар отырған үйге кіргізді. Маңғаз мырза қызды айналдырып кеп қарады да: «Онша жаман емес екен», – деді.

	Күйеу өте-мөте көзінің жасына зер салды. Жүрегі жұмсақ екен деп ойлады. Ата-анасынан айырыларда қатты қиналған жүрек тегін болмайды, «бұл – мұның жақсы жағы» деп түйді. Тананы қымбат қылған меруерттей, қызды қымбат қылатын көзінің жасы деген оймен күйеуінің сыны тамам болды.

	Сəрсенбінің сəтті күні тойын қылып, ата-анасы қызын аттандырды. Қызын құтты жеріне қондырып, көңілдері бір демдеп, олар үйіне қайтты. Құдайға шүкір, екі дүниеде абыройы түгел, жандары жұмақта болады. Күйеудің қонысы құбыла жақта екен, кешікпей қалыңдығын алып, солай тартты.

	Он күнге толмай-ақ жас келін сақау деген лақап дүңқ етті. Сақау екенін білмегендерге Балжан жазалы емес, Балжан кісі алдаймын деп қашан ойлады? Сақау екенін көзі-ақ айтып тұрды. Бірақ оны ешкім ұққан жоқ. Төңірегіне көз салып, дағдылы тілімен сөйлесерлік жанды Балжан көре алмады. Бала жастан бірге өсіп, біте қайнап, сақау қыздың тілін ұғатын жануарлар да болмады. Оның үнсіз жүрегінде түпсіз, шетсіз, дауыссыз зар өксіп жатты. Ол зарды жалғыз-ақ жүрек тамыршысы есітті.

	Əнеугідей емес, бұл жолы көзі түгілі, құлағын да түріп, Балжанның мырзасы келіншегін оңдап тұрып қарады да, тілі бар бір жас тоқал тағы алды.





КҮШТІЛЕРДІҢ КҮШІ


	(Джек Лондоннан)



	Теке сақал əңгімесін бөліп, майлы бармақтарын жалап, аюдың сабалақ терісі жабылған жалаңаш бүйіріне қолдарын сүртті. Оны шырайнала үш жас немерелері: Бұғықуғыш, Сарбас, Түнде-үркек жүрелерінен отыр. Үшеуі үйелмелі-сүйелмелі, біріне-бірі сойып қаптағандай бейнелес. Олардың кигені борбайына əрең жеткен тағы аңның терісі. Бұлар ашаң келген, қырыққан серке борбайлы, имек аяқты, денесі сымбатты, таза кеуделі, алып білекті, бақан бармақты көк өрімдер еді. Олардың білек, қол, аяқтың сырты көдедей түк басқан. Туғалы ұстара тимеген шаштары жөпшенді бүркіттей қоқиып, кейбір шашыранды кекілдері құстың көзіндей жылтыраған, моншақтай тосырайған қара көздерін жапқан. Көздерінің арасы тар, бет сүйектері талпақ, сом темірдей жақ сүйектері алдына қарай итінген.

	Судай тұнық жұлдызды түн еді. Төменде жота, оның ар жағы тізбектелген нулы адыр. Көкжиекте елі тауы қызыл таңдақтай нұр шашып, түу сыртында абжыландай аузын ашқан кара үңгір оқта-текте ызғарлы желін жіберіп қояды. Қарсы алдарында от маздайды: Анадай жерде жарым-жартылап жеген аюдың жемтігі, оның төңірегінде кейін-кейін шегініп қасқыр сынды алпамсадай барақ төбеттер жатыр. Ер бас сайын жатқан садағы мен оқтары, кісінің басындай (. ) шоқпарлары жатыр. Үңгірдің аузында тысқа сүйеулі бірнеше солапат сүңгілер тұр.

	Əлден уақта теке сақал сақалын теңсеп:

	– Біздің үңгірден көшіп, ағашты мекендеген себебіміз сол, – деді.

	Өткендегі əңгіме естеріне түсіп, немерелері де естияр балаларша, карқылдап күлді. Теке сақал өзі де күліп жіберді. Күлгеннен танауына өткізген жіңішке ұзын зересі селкілдеп, билеп, түрін бұрынғыдан бетер сұмпайы қып жіберді. Шынын айтқанда, жоғарыдағы сөзді ол сөйлеп білдірген жоқ, бірнеше аңдай ыңыранып, ұлыған дыбыспен сездіріп еді.

	– Дария жағасы жайынан менің бірінші есімде қалған нəрсе осы, – деп Теке сақал əңгімесін аяқтамақ болды. – Біз есер халық болдық, біз күштілік сырын білмедік. Өздерің ойлаңдаршы, əр үй өз алдына өз қамын жеп күнелтті. Біз отыз қара үй іші едік, бірақ бірімізге біріміз күш қосып едік. Үнемі бірімізден біріміз қорқамыз, бірімізге біріміз қонаққа бармаймыз. Ағаштың басына сабаннан үйшік істедік, астыңғы жағына сөре жасап, оған тас үйіп қоямыз. Кімде кім бізге келсе, басына тасты жаудыруға əзірлеп қойғамыз. Жəне садағымыз, оғымыз да бар. Басқа үйлердің ағашының астына əсте аяқ салған емеспіз. Бір күні менің інім Буық дейтін қарттың ағашы астына барып қалып, қарт басын жарып өлтірген.

	Шал Буық ересен күшті еді. Жұрт оны үлкен кісінің басын кеудесінен жұлып алады деп аңыз қылушы еді. Мен оның соншалық қайратын көргем жоқ, өйткені оны сондай ашуландырған адам да болған жоқ. Əкем де одан сақтанып жүруші еді. Бір күні əкем дарияның ар жағына кетіп, Буық біздің шешемізбен байланысты. Шешем тез қашып құтыла алмады, өйткені соның алдында ғана таудан жеміс теріп жүргенде, аяғын ай қиратып кетіп еді. Буық шешемді ұстап алып, ағашының басына əкетті. Шешемді əкем қайтып ала алған жоқ, Буық шалдан қорықты. Əкемді көрсе, түсін суытатын еді.

	Оған əкем онша ренжіген де жоқ. Біздің арамызда Дырауқол деген бір алып болды. Ол барып тұрған балықшы еді. Бір кезде шағаланың жұмыртқасын алам деп жүріп, жартастан құлап, мертікті. Содан қайтып оңа алмады. Қатты жөтеліп, жауырыны доғаша бүкірейіп кетті. Сонсоң Дырауқолдың қатынын əкем тартып алды. Соңынан бізге келіп, біздің ағаштың астында жөтеліп тұрар еді. Əкем ашуланып таспен атар еді. О кездегі біздің салтымыз солай болушы еді. Күштерімізді біріктіріп, күшті болуды білмеген едік. Сонда Бұғықуғыш отырып:

	– Ағайынды екі жігіт біреуінің қатынын бірі алатын ба еді? – деп сұрады.

	– Басқа ағашты барып мекендесе, əрине, алатын еді.

	– Біз өйтпейміз ғой, – деп мына жақтан Түндеүркек қоя берді.

	– Өйтпейтініміз – сендерің аяларыңа мен ақыл үйреткемін.

	Теке сақал түкті қолын аюдың жемтігіне сұғып бір уыс май алып, томсарып сора бастады.

	Қолдарын жалаңаш бүйіріне сүртіп болып, əңгімесін тағы қозғады:

	– Менің сендерге айтып отырғаным алдақашанғы ақымақ кезіміздегі болған істер ғой, – дегенде:

	– Иə, сендер ақымақ болыпсыңдар, – деп Бұғықуғыш жүктеді.

	Сарбас «оның рас» дегендей қорс етті.

	– Солай болғаны рас. Біздің ақымақтығымыз, тыңдай берсеңдер, одан да өткен болды. Бірақ, аяқтап келгенде, есіміз кіріп еді. Оның мəнісі былай: біз балық жеушілер күшіміз бəрімізге бірдей жеткендей қылып, қосылмадық. Таудың ар жағындағы кең алқапты мекен еткен ет жеушілер аңды, балықты бірігіп аулайтын еді. Жаумен бірігіп соғысатын еді. Бір кезде олар біздің өлкеге келді. Біздер əр қайсымыз өзді-өзіміздің ағашымызға шығып өз үңгірімізге кіріп тығылдық. Олар он шақты-ақ кісі еді. Бірақ, олар бəрі бір кісідей соғысады біз бет-бетімізбен соғысамыз.

	Теке сақал көпке дейін саусағымен бірдемені сипағандай, түйіліп отырды.

	– Біз алпыс кісі едік, – деді əлден уақытта. Оны сөзбен емес, саусақтарымен, ернімен нобайлап көрсетті.

	– Біз рабайсыз күшті едік, бірақ оны өзіміз сезбеппіз. Сырттан келген он келімсек шал Буықтың ағашына өрмелеп шыға бергенде, Буық таспен атқалы үйшігінен шықты. Сол кезде қалған жау садақтың оғын Буықтың басына жаудырды. Буық жер жастанды.

	Оның артынан ет жегіштер жалғыз көздің үңгірдегі қатын-баласына тап берді. Үңгірдің аузына от жағып, өзіміз аюдың етін қандай істейміз, олар да сондай істеп, тұншықтырып өлтірді. Оны жайлаған соң Алтыбармақтың ағашына өрмелесті. Оның өзін, ересек ұлын өлтіргенше, біз тырым-тырай болып қаштық. Жау біздің бірталай қатындарымызды ұстап қалды. Жылдам жүгіре алмаған бір екі шалды, бірнеше балаларды өлтіріп кетті. Əйелдерді өз жеріне, кең алқабына алып кетті.

	Аман қалғандарымыз мекенімізге қайттық. Əлде зəреміз ұшқаннан ба, əлде əлсіздігімізді сезгеннен бе, болған іс туралы кеңес құрдық. Бұл біздің ең алғашқы, нағыз тұңғыш кеңесіміз еді.

	Осы кеңесте бірігіп ел болайық деген сөз тұңғыш аузымызға кірді – ел болдық. Өйткені таңдайымызға татығанын бəріміз де білдік.

	Ет жегіштердің барлығы он кісі. Бір бірінің күші он кісіге төтеп бергендей. Неге десең, олар бір кісідей қимылдайды. Олар күшін бір шұқырға жинады. Біздің алпыс жанды отыз үйіміздің күші бір кісінің күшіндей. Неге десең, əркім жеке-жеке соғысады. Біз көп дауластық. Біздің кеңесіміз қиын болды, өйткені онда бүгінгідей кеңесерлік тіл жоқ еді. Күндерден күн өткенде Шіркей жырау жаңа сөздер ойлап шығарды. Əрқайсымыз да анда-санда жаңа сөз табатын болдық. Ақырында кеңесе келе келістік. Қатынымызды ұрлауға ар жатқан ет жегіштер келсе, күшімізді қосып, бір кісідей соғысалық деп əу дестік. Біз сөйтіп ел болдық.

	Екі судың астасқан жеріне екі кісі қарауыл қойдық. Бұлар бірі күндіз, бірі түнде ет жегіштерді қарауылдап тұратын болды. Бұлар елдің көзі еді. Олардан басқа он кісі қолдарына шоқпар, найза, садақ алып, күні-түні күзетте жүрді. Аттан шықса-ақ олар соғысқа əзір еді. Бұрын балық аулауға, тана беруге, жұмыртқа қарауға барғанда, қару-жарақпен жүретін еді. Қай жағымнан жау келіп қалады деп, тамақ табатын күннің кебін күзетпен өткізуші еді. Енді оның бəрі өзгерді, жұрт қарусыз жүріп, бар уақытын тамақ іздеуге салатын болды. Таудан жуа, бəйшешек, жеміс теруге шықса, оларды қорғауға қастарына бес еркек қосып берілетін болды. Елдің көздері күні-түні шекарадағы торғының басында қарауылдан үзілмеді.

	Бірақ, тыныштық дəурен көп тұрмады: өз арамыздан бəлекет шықты. Бүліктің қара басы қашан болса да əйелден болмақ қой, əңгіме əйелден басталды. Қатынсыз еркектер біреудің қатынына сұғанақтық қылуға айналды. Еркектер арасында төбелес бола берді. Кейде бас жарылып, кейде біріне-бірі найза сұғып өлтіріп жүрді. Қарауылда жүрген күзетшінің қатынын біреулер қарақтап қойса, қарауылды тастап, күзетші төбелеске шапты. Кейде қарауыл жігіттер қолынан қару түспегенге буланып, өзді-өзі жақ-жақ болып, төбелесіп, жеңілген жағы қашып, жеңген жақ дарияның жиегіне шейін қуатынды шығарды. Сонымен ел көзсіз, күзетсіз, иесіз қалуға айналды. Алпыс кісінің күші бірікпеді. Бізде түк күш болмады. Сол кезде біз тағы да жиналып, кеңес құрдық. Сол кеңесте тұңғыш заңымызды шығардық. Онда мен жап-жас баламын, бірақ есімді білемін. Сондағының бəрі бұ күнгідей көкірегімде сайрап тұр. Біз күшті болу үшін бірімізбен біріміз төбелеспеуіміз керек деп ұйғарыстық. Кімде-кім кісі өлтірсе, оны ел жабылып өлтірсін деп заң шығардық. Кімде кім асқан күшті болып, күшіне сеніп, өз елінің бір азаматын өлтірсе, не зиян келтірсе, ол адамды күші зиянды деп тауып, ел өз қолымен өлтірсін деп ұйғардық. Неге десеңіз, елдің күшіне зиян келтірсек, ел ыдырап, тоз-тоз болар еді.

	Ет жегіштер бізді алғаш шауып кеткендегідей бəріміз де əлсіз болар едік.

	Қусүйек еркектің күштісі еді, заңға бағынбады. Ол өз күшіне ғана сенді. Ол Үштананың қатынын тартып əкетті. Үштана төбелесем дегенде, Қусүйек басын мылжа-мылжа қып кетті. Заңмен жүреміз деп, күшімізді біріктіргенімізді Қусүйек ұмытты. Біз жиылып барып, Қусүйекті өз ағашының түбінде өлтіріп, денесін бұтаққа іліп қойдық. Неге? Жеке адамнан заң күшті екенін еліміз көрсін дедік. Өйткені заңды шығарған өзіміз ғой, ел болып жасадық қой. Сондықтан заңнан күшті ешкім болмады.

	Одан басқа да талай ұрыс-жанжал, талай кептер болып еді-ау! Ай, қарақтарым, Бұғықуғышым, Сарбасым, Түндеүркегім-ай! Ел болу оңай емес қой. Ел болу қиын екен. Ұлы дау да, уақ жұмыс та өте көп болды. Соның бəрін бірдей жиылып кеңесуге елдің қолы да тимеді, қиын да тиді. Таңертең де, түсте де, кешке де, түн ортасында да жиналып, кеңес құрдық. Тамақ аулауға сөзден қолымыз тимеді. Өйткені, қашан да болса бір ұсақ жұмыс кез келмей тұрмайды. Мəселен, ескі қарауылшылардың орнына тыңнан екі қарауылшы қою керек боп қалады. Əйтпесе, дəйім қару асынып, тамақ табуға мұршасы келмей жүрген жігіттерге қанша тамақ беру керек деген мəселе туып қалады.

	Осының бəрін реттеп отыратын басшы керек болды. Сол кісі кеңестің көзі болып, еткен ісінен кеңеске есеп-қисап беріп отыратын болса екен дедік. Сонымен Пыс-пысты бастық сайладық. Ол əрі айлакер еркек еді. Ашуланғанда түз мысығындай пыс-пыс етіп, долданып ысылдаушы еді. Сонсоң, оның атын жұрт Пыс-пыс қойып еді.

	Ел қорғайтын он еркекке тар өзекте тастан қорған соққыздық. Əйелдер, ересек балалар, қолы бос еркектер оларға қолқабыс қылды. Сонымен мықты тас қорған жасалды. Содан кейін ағаш басындағы, үңгірдегі үйлер қорғанның ішіне кіріп, сабаннан лашық істесіп алды. Бұл лашықтар ағаштағы үйшіктен, тастың үңгірінен əлде қайда кең, жайлы болды. Əркімнің-ақ тұрмысы түзеле бастады. Өйткені кісі біткен күштерін бір жерге қосып, ел болды ғой. Тас қорған, күзетші, бақылаушы, басшы болған соң, аң, балық аулауға, бəйшешек, жеміс теруге жұрттың қолы да көбірек тиетін болды. Тамақ молайды, түзелді, ешкім ашыққан жоқ.

	Жасында бір аяғы жаншылып қалып, таяқпен жүретін Үшаяқ қара бидайдың ұрығын тауып алып, үйінің қасындағы өзекке егіпті, майлы бəйшешек жемістерді де ол егіп байқапты.

	Дария жағасындағы өлкені жайладық, қорған салдырдық, күзетші қойдық, тамақ-аста төк, тамаққа бола бұрынғыдай қырқысу жоқ. Біздің бұл жайымызды көрген соң, маңайымыздағы көрші өлкелердің, биік таулардың тұрғындары ағыл-тегіл бізге келе бастады. Олар сиқы адам болғанмен, тұрмысы түздегі аңдардікінен бетер қайда болса сонда қаңғырып өмір шегуші еді. Аз күнде-ақ дария өлкесі бықырлаған елге толды. Одан бұрын өзімізге қараған жерді өзді-өзіміз үлесіп алғамыз. Жер бөлуді, қара бидай егуді баста сол Үшаяқ шығарып еді. Жерді тас оматамен бөліп алу бізге бір түрлі жат көрінді. Тамақ көзден шоласыз – одан артық бізге не керек еді? Есімде бар, əкем екеуміз Үшаяқтың жерін қоршап, тастан кереге соғып беріп, ақымызға қара бидай алып едік.

	Сонымен жер аз-ақ кісінің сыбағасына тиді. Бəрінен көп алған Үшаяқ болды. Өзге жер алғандар жерлерін қара бидайға, мəуелі жеміске, аюдың терісіне, балыққа сатып, диқаншыларға берді. Бұл заттарды диқаншылар балықшылардан тұқымға айырбастап алушы еді. Жер қалайша қолдан қолға өтіп, тарап кеткенін білмей де қалдық.

	Со кезде Пыс-пыс өліп, орнына оның ұлы Иттіс бастық болды. Əкем бастық болған, менің оның мұрасын басуым керек деп, Иттіс елге өзін еріксіз сайлатты. Сайланып алған соң ол əкесінен де зор ұлық болды. Əуелде ол жақсы басшы болды, қызметті ынтасымен істеді. Кеңесінің арқасын күн сайын көбірек босата берді. Содан кейін дария өлкесінде тың дабыс шықты. Бұл дабыс Түркістан еді. О баста Түркістан кім екенін де ескерген жан болған жоқ, басқа өлген адамдардың аруақтарымен сөйлесіп жүріпті. Соңғы кезде біз оған «Месқарын» деп ат қойдық. Өйткені ол өте мешкей еді, асты көп ішуші еді. Жұмыс қылмаушы еді. Одан жаман семіріп жұмырлана беруші еді. Бір күні Месқарын: «Мен аруақтардың сырын білем, мен құдайдың екіншісімін», – деп жариялады. Ол Иттіспен ауыз жаласқан дос болды. Иттіс Месқарынға сабаннан үй салып беріңдер деп бұйырды. Месқарын үйінің төңірегіндегі нəрсенің бəріне таңба соғып, ешкімді жолатпай қойды. Үйдің ішіне құдайды орнатты.

	Иттіс күннен күнге кеңестің билігін өз қолына ала бастады.

	«Бүйтетін болсаң, сенің орныңа басқа кісі сайлаймыз» деп кеңес адамдары күңкілдеп, кіжініп еді, Месқарын «оларыңды құдай қаламайды» деп, істетпеді. Үшаяқ, тағы өзге жер иемденгендер Иттісті қолдап, жұрттың аузын ашырмады.

	Содан кейін кеңестегі ең күшті адам Теңізарыстаны болды. Диқаншылар оған астыртын жер берді. Тоғыздап аюдың терісін, қораптап астық берді.

	Міне, сонда теңіз арыстаны Месқарынды құдайдың пайғамбары деп, оған бағыну керек деп елге жар шашты. Сондай былай теңіз арыстаны Иттістің оң көзі болып, оның сойылын соғып, соны жақтаушы, қолшоқпары болды.

	Одан соң бізде өмірі нəр татпаған адамдай жадау, ергежейлідей тапал Қозықарын деген болды. Ол құмды өткелдің ар жағындағы өзен сағасына балық ұстайтын үлкен қақпан орнатты. Ондай қақпанды бұрын ешқайсымыз көрген де, болады деп ойлаған да емеспіз. Ол қақпанды Қозықарын катын-баласымен жабылып неше күндей істеді, біз оны келемеждеп күліп едік. Ауын бітіріп алғаш суға салған күні алған балықтың көптігі сонша, оншама балықты бүкіл ел жиналып, бір жетіде де ала алмас еді. Жұрт мəз-мəйрам болды. Өзенде ау құратын тағы бір аңтайлы жер барды. Соған біз де ау салайық деп, əкем екеуміз үлкен ау тоқып едік, өзіміз соғып берген үлкен сабан үйден Иттіс бізге жасақ жіберді. Жасақ келіп, бізді найзамен сұққылап: «кет бұ жерден!» – деп қуа бастады. «Неге?» – десек, «бұ жерге Теңізарыстанның əмірі бойынша Қозықарын ау салады, теңіз арыстаны – Иттістің өкілі» деді.

	Көп заман өзара шүңкілдестік, ақырында əкем кеңесті шақырды. Топ ішінде əкем сөйлегелі орнынан тұра бергенде, Теңіз арыстаны садақтың оғымен əкемді өндіршектен атып өлтірді. Иттісі, Қозықарыны, Үшаяғы, өзге диқаншылары Теңізарыстанын мақұлдап, əкемді табалады. Месқарын «алланың əмірі солай» деп жариялады. Содан кейін кеңестегі адамдар аузын ашуға қорықты, кеңес те тоқтады.

	Доңызтұмсық деген ешкі бағып өсіре бастады. Ешкі ұстауды етжегіштер кəсіп қылады деп естіген екен. Аз күнде Доңызтұмсықтың ешкісі бір қотан болды. Егін салуға жері жоқ, балық аулауға ауы жоқ. Аштан өлуге арнаулы адамдар Доңызтұмсыққа алақайлап жалданатын болды. Оның ешкісін күзетіп, ит-құстан сақтап, таудың шиманды саласына жайып жүрді. Доңызтұмсық ешкі баққан ақысына оларға ешкінің сүтін, киім қылуға терісін, тамаққа етін берді. Ол нəрселерін бақташылар балыққа, тұқымға, дəнді жеміске айырбастайтын болды.

	...Сол кезде ақша шықты. Ақшаны Теңізарыстаны ойлап шығарып, ол туралы Иттіспен, Месқарынмен ақылдасыпты. Теңіз өлкесінде осы үшеуінің ақ дегені алғыс, қара дегені қарғыс болуға айналды. Үш қорапша жеміс терсең, бірі олардікі. Үш балық алсаң, бірі олардікі. Үш ешкінің бірін оларға бересің. Сейтіп, ел сол үшеуіне салғырт төледі. Ол салғыртпен олар күзетшілерін, əскерлерін асырады. Қалғанын өздері алып жүрді. Ел балықты көп алып, кəні болғанда, ол үшеуі де алған салғыртын сиғыза алмады. Сол кезде Теңізарыстаны əйелдерге танадан ақша жасатқызды, ортасы тесік, дөңгелек, жып-жылтыр бірдеме. Сондай таналарды жіпке тізіп, оған «ақша» деп ат қойды.

	Сондай ақшаның бір тізбегі отыз балық, қырық балықтың құнына тұрар еді. Күніне бір тізбек ақша істеп шығарған əйел екі-ақ балық алар еді.

	Əйелдер балықты Иттістің, Месқарынның, Теңізарыстанының сыбағасынан алушы еді. Өйткені олар бəрібір өз сыбағасын жеп тауыса алмайды ғой. Сонымен бар ақша олардың қолында болды. Содан кейін олар Үшаяқ сияқты диқаншыларға тұқым, жемі орнына ақша төлейсіңдер деп əмір шығарды. Қозықарын өзіне тиесі балықты ақшадай алатын болды. Доңызтұмсық өзіне тиесі ешкі, ірімшікті о да ақшаға айналдырды.

	Сонымен, пұлы жоқ, малы жоқ, жері жоқ жарлылар балалардан ақыны ақшадай алды. Ол ақшаға олар тұқым, балық, ет, ірімшік сатып алып, күн көрді. Үшаяқ сияқты бар кісілер Иттіске, Теңізарыстанына, Месқарынға салғыртты ақшадай төлейтін болды. Бұрынғыдай емес, күзетшілердің, əскер адамдарының ақысы да ақшадай берілді. Соңғылар ақшаға азық-түлік сатып алатын болды. Ақша арзан болған соң, Иттіс күннен-күнге күзетші, күтуші, нөгерлерін көбейтіп жалдай берді. Ақша істеу онша қиын болмаған соң, əркім-ақ ақша жасауды кəсіп қып алды. Бірақ ондай ақша жасаушыларды Иттістің күзетшілері найзамен оқтың астына алушы еді. Өйткені бас-басыңа сай өрлеп «елді тоздырасың» деуші еді. Елді тоздыру – үлкен қылмыс. Себебі жеті қырдың астындағы етжегіш жаулар келіп, ол шауып, қырып кетеді.

	Құдайдың пайғамбары болған Месқарын Мертікбұғананы шақырып, өзіне абыз қылып сайлады. Сейтіп, Мертікбұғана Месқарынның өкілі болды. Соның не дегенін қылды. Екеуі де өзге жұртты өзіне қызмет қылдырды.

	Дəл со сияқтанып Қозықарын да, Үшаяқ та, Доңызтұмсық та өздеріне малай жалдап алды. Малайлар байларының сабан үйлерінің жанында күнге қақтанып, тыраңдап жатар еді, қожаларының тапсырған жұмысын орындап, бұйрығын жеткізер еді. Байығандардың бəрі малай, негер жалдауға айналған соң, жұмыс қылатын адамдар азая берді. Əр кісі жұмысты көп істеу керек болды. Жұмысшылар жұмыстан безер болып, өздері үшін жұмыс қылатын кісілер іздеуге, өз арқасын босатуға тырысты. Сондай амалды бірінші тапқан кісі Қыликөз еді: астықтан ең алғаш уытты ашытқы жасауды шығарған сол еді. Сонсоң ол жұмыс қылуды қойып алды. Өйткені ол Иттіспен, Месқарынмен, өзі дыраулармен астыртын сөйлесіп, жұмысын бітірді. Ел билеушілер Қыликөзден басқа кісі арақ істемесін деп қаулы шығарды. Қыликөз өзі жұмыс қылған жоқ, арақты жалдаған кісілер істеді. Өзі оларға ақша төлеп тұрды. Арақты ақшаға сатты. Арақты алмайтын адам болмады. Талай-талай тізбек ақшаны Қыликөз Иттіске, Месқарынға, тағы солардың нөгерлеріне беріп жүрді.

	Бір кезде Иттіс тоқал қатын алды. Кешікпей үшінші қатынды жəне алды. Жұрт түк айта алмады, не десін? Месқарын мен Мертікбұғана шариғатын айтып қолдап тұр. Олар не деді десейші?

	«Иттіс қарапайым жай пендедей емес, құдайдан соңғы күшті адам сол» құдай болса. Месқарынның үйінде кəрі қыздай сақтаулы, аузыңа төңкеріп қойғандай аузы-мұрны қисаймастан осы сөзді Иттістің өзі де айтты, «Менің неше қатын алғанымды сөз қылатын қайсың?» деп ақырды.

	Иттіс өзіне апандай бат қайық жасатты, жұрттың қолын өз жұмысына тигізбеуге айналды. Оған жалданғандар күншуақтап, жамбасынан жатып ішкеннен басқа, анда-санда Иттіс сейілге шыққанда, соның қайығын ескеннен басқа түк ісгемейтін болды.

	Иттіс Жолбарысжүздіні сақшыларына бастық қып алды. Иттістің қолайына жақпаған кісіні Жолбарысжүзді мүрдем кетіріп жүрді. Аздан соң Жолбарысжүзді өзіне көмекші жендет сайлап алып, кімді өлтіру керек болса, соған бұйырып өлтіртті.

	Ол бір сұм заман еді: күндерден күн өтеді, қалғанымыз күн өткен сайын жұмысты көп етеді, ішерге тамақ түкі-жақы жетеді.

	Соны айтқан кезде, Түндеүркек отырып:

	– Ешкілер ше, астықтар ше, миуалы жемістер ше, балық ұстайтын аулар ше? Олардың бəрі қайда кетті? Əлде адам жұмысты көп еткен сайын, еңбек жанбады ма? – деп сұрады.

	– Олардың бар екені рас қой, – деп Текесақал басын изеп қойды. Бүкіл ел жабылып аусыз ұстаған балықтан аумен ұстаған үш кісінің балығы көп болар еді. Біз ақымақ болыппыз деп мен сендерге мана айтым ғой! Тамақты не құрлы көп тапсақ, со құрлы аз алатын күйге ұшырадық!

	– Түк жұмыс қылмаған еріккендер бəрін жеп отырғаны ап-айқын көрініп тұр ғой. Соны көрмедіңдер ме? – деп Сарбас сұрады.

	Текесақал мұңайып басын изеді. Иттістің төбеттері етті жеп-жеп шошқадай семірді. Қолын ештеңеге тигізбеген, қарнын сипалап дөңбекшіген адамдар бордақы қошқардай жайқалғанда, өзгелердің болдырғандай балпаңдары ішерге тамақ таба алмай, күн сайын зарлап, əбден жағы талып, сілесі қатқанда көзі ілінетін болды.

	Ашаршылық дегенде, Бұғышы сілекейін шұбыртып, аюдың етінен бір жапырақ үзіп алып, отқа қыздырып, аузына қылғытып салды. Ол емешесі құрып, етті сорпылдатып, жалтаңдап шайнап отырғаңда, Текесақал əңгімесін шерте берді:

	– Біз наразылық білдіріп, үнімізді шығарайық деп едік, Месқарын шоқшиып шариғатын тағы соқты: құдайтағала дана адамдарды жер-соға, ешкілерге, ауларға, араққа қожа болсын деп жараттым дейді. Ондай даналар болмаса, сендер баяғы ағаш басындағы күніңдей, мал сияқты бассыз болар едіңдер, – деді.

	Сол кезде біздің арамыздан «патшаның жырауы» деген бір адам шықты. Оны жұрт Шіркей деп атап кетті. Өйткені түрі де тым ажарсыз, бойы да кенедей, жұмысқа да, жорыққа да түк қауқары жоқ еді. Өзі майлы етті, таңдана балықты, жаңа сауған сүтті, жаңа піскен жемісті, от басындағы жылы орынды жақсы көруші еді.

	Патшаға жырау болып, əлгі Шіркей түк істемей, семіретін айла тапты. Жұрт патшаға көңілі катты қарайып, кейбіреулер патшаның сабан сарайына тас ата бастағанда – Шіркей бүйткеннен де балық жеген қандай жақсы деп өлең жырлайтын болды. Өлеңнің ішіне балық жеушілер – құдайдың сүйген құлы, олардан алапатты адамды құдай жаратқан жоқ – деп қыстырды. Етжеушілерді ол шошқа, құзғын деп жерледі. Балықжеушілерге құдай жолында соғысып, шейіт болғаннан кəдірлі нəрсе жоқ деп жырлады. Құдай жолы дегені – Етжеушілерді өлтіру еді. Оның жыры біздің жүрегімізді өртеді, қанымызды қыздырды. Біз етжегіштермен соғысамыз деп айқайлап ұран салдық. Ашыққанымызды, патшаға өкпемізді – бəрін ұмытып Жолбарысжүздің соңына еріп, құлшынып жорыққа жөнелдік. Жеті қырдың астындағы етжегіштерді қырып, шауып, шаттанып, елге қайттық.

	Түзден есіріп қайтсақ та, Дария өлкесінде ісіміз оңға баспады. Күн көрерлік бір ғана лаж – Үшаяққа, не Қозықарынға, не Доңызтұмсыққа жалданып жұмыс қылу да қалды: өйткені өзге бізде жер болмады. Жер болмағаң соң, астықты қайда шығарарсың? Үшаяқ сияқтылардың берген жұмысынан көбінесе аш адамдар артық болып кетті. Ашқа тамақ таба алмай сандалып, тентіреді. Олардың соңынан қатын-баласы, кəрі анасы шұбырды. Сонда Жолбарысжүзді өздерің көнсең мен сендерді күзетші қып алайын деді. Жұрттың көбі-ақ күзетші болып жалданды. Олар қолдарына найза алып «осындай еріккен арам тамақтарды біз қалай тойдырамыз» деп патшаның сыртынан күңкіл қылған өкпешілерді найзалағаннан басқа түк істемеді. Біз өкпешілерді өрекпіген сайын Шіркей жаңа жерін аңдатты. Ол Үшаяқты, Доңызтұмсықты, тағы сондай ауқатты адамдарды күшті, айбатты, ақылды деп мақтады. Сондықтап олар табысты көп табады деп мақтады: бізге орталарыңда сондай күшті адамдар болғанға сендер қуаныш қылуларың керек. Олар болмаса етжегіштер сендерді алдақашан жоқ қылар еді деп жырлады. Оның жырына қарағанда, күшті адамдар бəрін тартып алып, бауырына басқанына біз қуансақ керек.

	Месқарын, Доңызтұмсық, Жолбарысжүзді сияқтылар жыраудың сөзінің бəрі шын деп жүптеді.

	– Жарайды, əше мен де күшті болайын! – деп Итазу ақырды. Ол астық тауып алып, арақ істеп, ақшаға сата бастады, Қыликөз оның үстінен шағым қыламын деп еді, Итазу: «Өзім де күштімін. Сен дыбысыңды шығарсаң, басыңды мұжимын», – деді. Қыликөз қорқып, Үшаяқ пен Доңызтұмсыққа барып шақты. Үшеуі қосылып Иттіске барды: Иттіс Теңізарыстанымен ақылдасып, Жолбарысжүздіге жарлық етуге шапқыншы жіберді. Жолбарысжүзді əскерлерін жіберіп, Итазудың үйін арақ-шарабымен өртетті. Өзін қатын-баласымен өлтіртті. Месқарын бұл жақсы болған екен деп қарнын сипады. Шіркей жаңа жырын жырлады:



	– Жақсы ғой заңға бағынған,

	Жаман болар қағынған.

	Дария өлкесі – үлгілі ел:

	Ел билеуші табылған,



	Елін сүйген азамат.

	Елін күшті қылуға,

	Етжегіштей жауларын

	Мұқатуды сағынған...



	– деп жырлады.

	Оның жыры тағы да бізді жандырды. Өкпемізді ұмытып, тағы да жауға бет алдық.

	Бір жат іс мынау. Қозықарын балықты мейлінше көп алып, көп балықты аз ақшаға сатуға душар болғанда, қалғанын қымбатқа сатқалы ұстаған балықтарын қайта дарияға тастайтын айла тауып алды. Үшаяқ алған астығына көп ақша алу үшін жерінің деніне егін салмайтынды шығарды. Не аз, не қат болса, сол қымбат болады екен. Жұрттың аштан қырылғанын неғысын? Оларға қымбат сатып, ақшаны молайтса болғаны. Əйелдер ақшаны көп істей берген соң, оны сатып алатын нəрсе болмаған соң, ақшаның нарқы да түсті. Сонсоң Иттіс ақша істеуді доғартты. Жұмыссыз қалған əйелдер еркектің орнын басуға айналды. «Мен балық аулап кəсіп қылам, бес күн аулағанда табатыным бір тізбек ақша. Енді менің жұмысымда он күнде бір тізбек ақша алуға көніп, қарындасым істейтін болды. Əйелдің еңбегі арзан бағаланды, азық-түлік бұрынғыдан да кеміді. Сонда Жолбарысжүзді бізге əскер бол деп сөз салды. Мен бола алмадым. Өйткені бір аяғым ақсақ еді. Мені Жолбарысжүзді алғысы да келмеді. Мен тəрізді мертік-шортықтар көп еді. Біз оңай жұмысқа ғана жарайтын, не анасы түзде жұмыста жүргенде баласын үйде қарайтын дімкəрлар едік.

	Сарбас қарны ашты білем, шоққа аюдың бір үзім етін пісіріп, аузына салды.

	– Сонда бəрің бірігіп сиып, Үшаяқты, Доңызтұмсықты, Месқарын сықылды арам тамақтарды неге өлтірмедіңдер? Тамақты тойғандарыңша неге алмадыңдар?

	Мұны айтқан Түндеүркек су жүрек еді: қорқақ кісінің жайда ерсінетіні қалған ба?

	– Неге десең, біз ештемені білмедік қой, – деп Текесақал мойнына алды. – Ойландырарлық іс көп болды. Онымен қойды ма, қыбыр етсең, найзалап көзіңді жояды. Месқарын құдай жайынан əңгіме-дүкен құрады. Шіркей жаңадан жаңа жырға бұрады. Жолбарысжүздіге зəуде біреу шынды айтайын десе, оның баскесер жендеттері жалаңдап даяр тұрады. Тасқа байлап, толқын қайтқанда дарияның жағасына тастайды, су тасығанда олар су түбінде тұншығып өледі.

	Ақша деген бір пəле болды! Шіркейдің жыры қандай құбылса, ақша да сондай құбылды. Сырттан қараған кісіге ол бейбіт, қой үстіне бозторғай жұмыртқалап тұрған тəрізді, ішінара келсек, бəрінің күні қараң, не сиқыры барын ұқпадық. Алдымен ақша жинаған – Иттіс болды. Сабан сарайына ақшаны төбедей қылып үйдіріп, күні-түні кірпік қақпай күзететін сақшы қойды. Ол ақшаны көп жинаған сайын ақша қымбаттай берді. Бір тізбек ақша табуға əркім-ақ жұмысты көбірек істеуге тура келді. Қашан да болса, етжегіштермен соғыс болады деген сөз дүңкілдеді.

	Иттіс пен Жолбарысжүзді үйлерін астыққа сықады, сарайларына балық, ешкі етін кептіріп, қақтап, сүттен ірімшік істеп жатты. Оларда азық тау-тау болып тұрады. Халыққа нəр қыларлық тамақ болмайды. Халықтың аштан қырылғанын олар неғысын? Жұрт жанына батқан соң ашынып, ащы даусын шығарайын десе, Шіркей тыңнан бір өлең шығарады. Месқарын: – Құдай етжегіштермен соғыссын деп əмір қылды – деп жариялайды. Жолбарысжүзді бізді дөңдерден дөң асырып, соғысқа апарып, қырғын тапқызды. Мен əскерге жазылып, күншуақта жатып семіруге жарамадым. Бірақ соғыс болса, Жолбарысжүзді мені де іске жаратып ала кететін болды. Үйлерде сақталған азықты жеп бітіргенде, соғысты доғарып, тағы да жұмыс қып, тамақ табуға елге қайтатын болдық.

	– Ендеше, бəрің де ақымақ болған екенсіңдер, – деп Бұғышы сөзге тиек салды.

	– Оның шын, біз нағыз ақымақ болдық, – деп Текесақал оған да көнді. – Соның бəрін ойлап отырсаң, балалық тəрізді көрінеді.

	Мəселен, бізде Мылжамұрын дейтін болды. Ол тəртіптің бəрін өзгерту керек, жаңа тəртіп керек деп қақсады. Бəріміз күшімізді қоссақ, біз де күшті боламыз деді. Біз əуелде ел болғанда, қаулы қылып едік: кімде-кім күшін сілет қылып, елінің азаматын өлтіріп, не біреудің катынын тартып алып, елдікке зиян келтірсе, ондай зиянды адамды жоқ қылу керек десіп ек, сол қаулымыз дұрыс еді. Енді қарасақ, ел күшейіп келе жатқан жоқ, əлсіреп келеді. Неге десеңдер елге зиян келтіретін жаңа күштілер шықты. Жер күшін меншіктеген Үшаяқ дегендер, балық аулау күшін иемденген Қозықарын дегендер, ешкі етінің күшін меңгерген Доңызтұмсық дегендер пайда болды. Осы адамдарды жаман күшінен жұда қылсақ, жұмыс қылдырсақ, жұмыс қылмағандарға тамақ бермесек, сонда бəріміз де сорлы болмаймыз, – деп зарлады Мылжамұрын. Сондай сөз шыға бастап еді, Шіркей жырау жаңа өлеңге басты: Мылжамұрын сияқтылар өткен дəуренді көксеп жүр, олар – кекшілдер, олар ағаш басында аңға ұсап жүргісі келеді, – деп жырлады. Мылжамұрын егесті: біз керікеткелі жүргеніміз жоқ, жұртты алға сүйрегелі жүрміз, – деп айтысты. Адамдар бірімен-бірі күшін қосқанда ғана күшті болады. Балықжеушілер етжеушілермен келісіп, бірігуге көнсе, онда соғыс та болмас еді. Əскер де, күзетші де керек болмас еді дегенді айтты. Кісілердің бəрі жұмыс қылса, тамақ сондай молшылық болар еді. Əр адам күніне екі сағаттан артық жұмыс қылмас еді.

	Сонда Шіркей жырау тағы əндетті. «Мылжамұрын – жалқау» деп толғады. Мысалға араларды əкелді. Оның жыры ел таң қалғандай еді. Оның жырын естіген адам, арақ ішкендей есірді. Ол жырда бір топ ара мен аламан сона туралы əңгіме сөйленеді: аламан сона араның ұясында жатып бал ұрлай беріпті. Сона жалқау болыпты. Араларға жұмыс қылма деп насихат айтыпты. Жұмыс қылу орнына аюлармен дос болыңдар деп ақыл үйретіпті. Аюлар бал ұрламайды, олар – жақсы жігіттер депті. Шіркей бет ашпаса да қалытқылап айтқанына есіткен жанның бəрі түсінді; бір топ ара дегені – Дария өлкесіндегі ел боп, аюлар дегені – етжегіштер ғой, жалқау сона дегені – Мылжамұрын ғой. Аралар сонаның тіліне нанамын деп арандап қала жаздады деген жеріне келгенде, халық көтеріліп долданды ақыры. Шіркей айта берді. Ақырында аралар көтеріліс жасап, азғырғыш сонаға тұмсықты салды деген кезде, жұрт тас алып Мылжамұрынды атқылай бастады. Сөйтіп, Мылжамұрын қардай жауған тастың астында өлді. Өмір бойы ауыр жұмыста арып-ашып күнелткен кедейлер көп еді, солардың бəрі Мылжамұрынды өлтіруге кемектес болды.

	Мылжамұрын өлген соң, тек бір-ақ кісі басын көтеріп, пікірін айтуға жарады. Ол – Түктібет еді. Ол: «Күштілердің күші қайда? – деп зарланды. – Біз бəріміз де күштіміз, Иттістен де, Жолбарысжүздіден де, Үшаяқтан да, Доңызтұмсықтан да, тағы солардай жұмыс қылмай, жатып семірген, жауыз күшімен бізді əлсірететін жауыздардан да күштіміз. Құлдарда ғана күш болмайды. Оның пайда-қасиетін алғаш тапқан адам күшімен бізге қиянат қылса, біз оның құлы болар едік. Біз осы күнде балық аулаудың, ешкі өсірудің, арақ ішудің көзін тапқан Қозықарын сияқтылардың құлы болып жүрміз. Бұрын ағаш басында жүргенде, қауіп-қатерден ешқайсымыз сау болмаушы ек. Енді біз өзді-өзіміз жақ-жақ боп төбелеспейміз, күшімізді бір жерге қостық. Енді етжегіштермен төбелесе беретін неміз бар? Одан да олармен күш біріктірейік. Сонда нағыз күшті біз боламыз. Балықжегіштер етжегіштермен біріксек, жолбарыс, арыстан, қасқырларды, түрлі зиянды аңдарды қырып, тау-таудың саласына емін-еркін ешкілерімізді бағып, егін жемістерімізді егіп, тату-тəтті күнелтер едік. Сондай күнге жетсеқ, біздің айбарымыз сондай зораяр еді. Маңайымызға ұлы түздің аңы жоламас еді. Қарамызды көрсе қорқар еді. Сонда бізге ешкім қарсы тұра алмас еді. Əр қайсымыздың күшіміз бəріміздің күшіне пара-пар болар еді».

	Түктібет осыны сөйлеуші еді. Оны да табалап өлтірді. Олардың айтатыны: «Түктібет – бір қияли адам. Ол өткен дəуренді, ағаш басында жүретін заманды орнатам деп көкседі. Ол – жындылық», – дейді.

	Ғажап іс: əр кезде əр адам оянып, ілгері қарай қадам басайын десе, өңкей жалқау ондай адамды «кері кетіргелі жүр, өлтіру керек» деп, ду ете түседі. Кедейлер ондай адамды тас атып өлтіріп, ақырында өздері ақымақ боп қалады. Жұмыс қылмай жатып семіргендерден өзгеміздің бəрі ақымақ болдық. Ақымақтарды ақылды деп атадық. Ақылдыларды таспен ұрып өлтірдік. Еңбекшілер өзіне жеткендей тамақ таба алмады. Түк істемегендер күпті болып, кеңірдегі сасыды.

	Сөйте-сөйте ел күшінен айрыла берді: балалар ауру, шала болып туды, ашаршылықтан əрі жаман, əрі аз қоректен не түрлі ауру пайда болды. Біз қара шыбындай қырылдық. Аздан бізді келіп етжегіштер шапты. Жолбарысжүздіге еріп, оларды талай қырғамыз. Енді сол кегін қанмен алуға олар да бет қойды. Бір кезде ел жабылып соққан тас қорғанды бермеуге осынша жан таластық. Не керек, тым əлсіз, тым дерті жеңіп кеткен екен, алып қала алмадық. Олар бізді тып-типыл қылып қырды. Тек бірнеше əйелдерді тірідей алып кетті. Шіркей екеуміз қашып құтылдық. Мен адамның аяғы баспаған жыныс ағаш ішіне тығылып, аң аулап, ет жеп күн кешірдім. Қайтып қарным ашқан жоқ. Аздан соң етжегіштерден бір қатын ұрлап алып, биік таудың үңгіріне барып мекен еттім, ешкім таба алмады. Екеумізден үш ұл туды, олардың əрқайсысы Етжегіштерден əйел ұрлап, қатын алды. Қалғанын өздерің де білсең керек. Өйткені сендер де менің ұлдарымның ұлысыңдар ғой.

	Сонда Бұғышы отырып:

	– Шіркей қайда жатыр? – деп сұрады.

	– Ол етжегіштерге кетті. Онда барып ханның жырауы болды. Бүгінде ол – шал. Шал болса да, əлі баяғы өлеңі. Ілгері бастық деген адам шықса, бұл өткен күнді сағынып, ақ болайық деп жүр деп, баяғы өлеңін əлі айтады.

	Текесақал жұдырығын аюдың соғып жіберіп, бір уыс май алып, қызыл иегімен езіп соруға айналды. Майды сорып болып, қолын жамбасына сүртіп, мына сөзді айтты:

	– Күндердің күні ақымақ біткен өліп таусылар. Қалғандары өре басар. Күштілердің күшін солар малданды. Олар бəрі жиылып, күштерін бір жерге қосар. Дүние жүзінде бір адам өзгелермен төбелесуге бата алмайтын сақ болар. Содан ел билеуші де, сақшы да керек болмас. Азулы, тырнақты аң біткен өлтірілер. Түктібет айтқандай, біткен таудың салалары ешкіге өріс, диқаншыға егін болар. Жұрттың бəрі бір адамнан туғандай бір бауыр болып, кісінің еңбегін жеп, күншуаққа қақтанып семіретіндердің қарашығы батар. Ақымақ біткен өліп таусылған соң, бір ұстағанынан айырылмай, бірі жерден табан аудармай ескі көй-көйін жырлап, араларды өлеңге қосатын жыраулар да болмас. Адам мен ара бір емес!





ПƏРЕНЖІ (ПЕРДЕ) ЕРТЕГІСІ


	(Асылы орысшадан)



	Қызыл таңдағы да, ымырты да, аласəулесі де жоқ, «келе жатырмын» деместен, соғыс жарияламастан, қара түн келді де жарық күнді жағасынан алып ұрды.

	Тек коңыр салқын арықтың ақырын сыбдыр қаққаны болмаса, төңірек құлаққа ұрған танадай мелшиді.

	Əлде қайда бір бармақ домбыраны дыңғырлатқан болады; домбыра арыққа əн қосады, адамның жаны ол əнге неғып сыйсын...

	Жүз-жүзден жылдар теңдеген Самарқанның салауатты мешіттері жалбарғандай қолдарын көкке ұсынуда. Шаһ зынданың арқалығы аспандай иіліп, үңіреюде. Адам қолымен жасап келтіре алмайтын, Бибі ханым мұнарасының тамтығы мұңайып, мүлгуде. Бибі ханым Ақсақ Темірдің қатыны деп қариялар да қауесет етеді. Өтірік-расын кім біледі. Бірақ ажал қайда болса, Ақсақ Темір сонда болды деседі. Өйткені ұлы ажал долы Темірдің ғана қолынан келген ғой.

	Алыстан ат өктеп, аптығып келген азамат масаты шатырға кіріп, тəжім етіп, иран патшасы еркімен бағынатын емес деп хабар бергенде Темірдің қылжыр, қыли көзі нажағайдай жарқ етті де, қабағы жауар күндей түйіліп кетті. Таң атысымен ат жалына ұмтылған, қорамсақтарынан сарбас түксиген орданың сансыз қолы ұшы-қиыры жоқ даланың соны шөбін жапырып, жосылтып, сеңдей ағылды. Самарқан аңырады. Қасында топты күң-нөкер Бибі ханым масаты шатырдың саясында шөптің сыбдырына, қасқырдың ұлуына құлақ салып, атлас төсекте теңбекшіп, таңды таңға ұрды. Бибі ханым қорықты дейсіздер ме? Неден қорқады.

	Темірді жан жеңіп көрген жоқ, оның болат жүрегінен өтетін садақты əлі бір ұста жасаған жоқ.

	Күндерден күн өтті. Өткен сайын көзінен от кетіп, кабағын шытып, ернін еміре тістеп, Бибі ханым есалаң адамша кілем үстінде сендел қақты. Ақсақ Темір əлдебіреуді сүйіп қоя ма деп түн баласында кірпігі айқаспайды. Аузына тілі симай, келе ұшып жығылған шабарман иран жұртын Темір жеңді деп хабар бергенде Бибі ханым асыл білезігін атып тастады, ханның асау аптығын жалғыз өзі иемденуге алладан жəрдем тіледі. Аллаға ісім жақсын деп, хан келгенше мешіт салдырмақ болды. Ондай сұлу мешіт жер жүзінде болмау керек қой.

	Жұрттан асқан шеберді іздеткенде ханның бір бегі тұтқын арабты жіберді.

	Тал бойында бір міні жоқ, сүйріктей қара торы жігіт шатырға кіріп келіп іркілмей бас иді.

	Бибі ханым:

	– Сен мешіт саласың, – деді.

	– Құп болады. Сұлудан өзгені өзім де салған емен.

	– Сен ер екенсің, өнерің де ерлігіңдей болса, сені азат етемін.

	– Əкемді жақында құшады екем ғой.

	– Жақсылап жасай алмасаң, əкең өзіңді емес, басыңды құшар, – деп ханым кекей жымиды.

	Шебер лəм деген жоқ, иығын бір қысып шығып кетті.

	Содан былай, таң атқан сайын Бибі ханымның көзі мешітке қарап, мешіт емес-ау, бақыт сұрап, тастан соқтырған дуасына қарап оянар еді. Үйткені бейнеусіз тас пен балшық ертегіден бетер, заматта дуал боп өсіп келе жатыр еді. Түн асқан сайын мешіт көркейіп барады.

	Ханым мəз: мешіт көңіліндегідей, мешіт дегенше, баққа аңсап, шөлдеген жанның құмартқан жыры десең болмай ма! Шебердің өнеріне тамсанбады, үйткені: а құдай, басыма бостандық бер, маңдайымды аш деп, о да жанын салып жатқанын ханым біледі ғой. Шебердің қара торы жүзі кейде кенет құлпынайдай қызғылт тарта қалады, құба талдай майысқан мүсін денесі жын қаққандай қимылдайды, даусы тамағынан емес, кеудесінен шыққан тəрізденеді, қорыққан, дірілдеген, долданған топты құлдарды саусағының ұшымен, қабағының қағысымен құрдай жорғалатып, əмірін орындатады; Бибі ханым оның бəрін де бұя бастырмай көреді, аңдайды, тыңдайды, таң қалады.

	Шебер жұмысының буына түскен, шебердің өнеріне, оның сұлу мешітіне құлдар да мастана, əуліге қимылдаған; о түгілі шебердің жалынды көзі түсіп кетсе, жансыз қара тастар да жан біткендей орын-орнына тұра қалған; мұның бəрі де ханымға алақанның аясындағыдай аян.

	Тас пен балшық бақтың сұлу дуасындай тізілтіп, қатарланып, өсіп бара жатқанын да ханым сезеді.

	Алайда ханымның көзі бір нəрсені көрмейді: «шебер жүрегінің асау толқынын сездірмеймін деп ханыммен бетпе-бет келгенде, қырындап, қаймақ ерні қалтырап кеткенін, абайсызда артынан көз жібергенін, түн баласында шатырында төңбекшіп, ұйқы көрмегенін, «дауысым шығып кетпесін» деп, сүйріктей білегін қанақанша тістегенін ханым көрмейді.

	Ертеңгі, кешкі намазда əзəзілдің арбауына түскенін ұмытып, дуа орнына шебердің ерні бір ғана ханымның атын сыбырлағанын ханым естімейді.

	Бірақ мешіттің ірге жағы шебер жазылған дуадай, шебер қадаған маржандай тізіліп келе жатып, үстіңгі жағы оқысынан құйқалақтанып, иілген арқалықтар, көлденең бүкпелер, кедір-бұдыр боп бара жатқанын ханым байқай қойды. Байқаған адамға мешіттің үсті мен асты, созылып намаз оқып тұрған адамның; асау нəпсін тыюға əлі келмей, қырдың корқауындай, жан шошырлық ащы дауыстап, ақырып жібергені іспетті көрінер еді.

	Мешіттің өзгеріп бара жатқанын сезген күні сəскеде ханым шеберге қарап наздана езу тартты, үйткені ханымның көптен ізетпен шөлдеп, құмартқан балдырған денесі, құмарлық билеп, делбеше бұраңдап, намазда тұрып, айқайлап жіберіп еді. Үйткені ханды тезірек қайтара гөр деп, о да тəңірге жалбарынды ғой; шеберге ұсап о да əзəзілдің арбауынан қорықпай жас жаны махаббат аңсап, зарланды ғой; сондықтан оның тілегі де тəңірінің көкейіне қонғандай, күштірек болды.

	Шебер менің сырымды ұқты-ау дегендей, кете беріп, оған қарап, тағы бір жымиды.

	Шебердің көзі кетіп бара жатқан ханымға түскенде білегін тағы бір қыршып, шатырына сүңгіп кетті.

	Со күні кешке шатыр жанындағы жапырылған шөпті жанышқан аттың қатты дүрсілі тағы естілді, үзеңгі күңгір етті, алқынған шабарман шатырға арсалаңдап кіріп келді.

	– Он күн өтіп, он бірінші дегенде Ақсақ Темір көреген осында болмақ, – деді.

	Қан иісін сезген тағы мысықтай Бибі ханым бұлғаң етіп, дереу шеберді шақыртты.

	– Бітуге қанша қалды? – деп сұрады.

	– Мұнараның төбесі қалды, – деді шебер жерден көзін айырмай.

	– Оны тез бітіресің бе?

	– Тіпті бітірмеймін, – деп жалынды көзін ханымға қаратып жарқ еткізді.

	Ханымның іші сезе қойды, ызбала мырс етті.

	– Ендеше, өлесің.

	– Өлімнен қорықпаймын, жүрегім өзі де өлім аузында.

	– Сені мен азат етемін деп серт қылдым ғой...

	– Маған азаттық ажалдан тəтті емес.

	Ханым шебердің от боп жайнаған көзіне тағы бір қарады да, нөкерлеріне сілейт деп бұйырды.

	Ханым ертеңінде тұрысымен оның шатырына кірді. Ол жатыр. Қол-аяғында бұралмаған, мертікпеген буын жоқ, сұлқ денесі найзағай соққан бұтақтай бейнеуі кеткен; қамшы сойған арқасы көк ала қойдай, қан талаған, жалғыз-ақ көзі... көзі бұрынғы қалпы; көзіне тесірейе қарады да, ханым тысқа шықты.

	Кешкісінде шатырдың босағасында ентіккен ат тағы пысқырды да, Көреген үйде болады, – деп шабарман тағы хабар қылды.

	Ханым ым қақты – шеберді тағы алдырды.

	– Мешітті неге бітірмейсің?

	– Сүйгенімнің сүйгеніне бола мешіт соққым келмейді.

	– Сен мені сүйесің бе?

	– Оны мешіттің тастары, айдай шағылысқан сырлары айтып тұр, заңғар күмбезден гуілдеген даланың желі жырлап тұр! Бар махаббатымды осы мешітке төккендігімді əр топаны, əр тозаңы сөйлеп тұр; əлде сен оларды көрмейсің бе?

	– Көремін, ал не тілейсің?

	– Көп емес. Дуылдаған аузымды улы түсті ерніңе бір тигізсең болады.

	Шебер бұл тілегіне:

	– Əкет, сой! – деген жауап алды.

	Оқ жыландай бұраңдап, безгектей қалтыраған, қобыздың шегіндей тырсылдаған ауыр ойлар ол түні ханымның басын ара шаққандай қылды. Күнін жылдай өткізген ұзақ айлар бойы жалғыздықта жанына жинаған құмарлығын бірге не ханға сақтап, құрамылтқан денесінің əрбір лəззатын, қомағай ернінің əр сүйгенін соған ғана татырам деп жүргенде, шебер деген немесі сүйгіз дейді!.. Жоқ, қарағым! Оның жөні не бола қойсын. Оның аты: ханның көзіне шөп салған, өз ырысынан өзі безген болмай ма?

	Бірақ мешіт ше?.. Оны бітіру керек. Əйтпесе, тəңірінің сілесіне қалып, Темір ханнан жұрдай боп, оған əлдебір əйелді құшақтатқаны да.

	– Апырмай, енді не қылу керек?

	Кешкісінде тағы шабарман келіп, қалған аз күннің бірін тағы шегеріп қойды.

	Бибі ханым тағы ойға қалды. Мешіт бітпесе не болмақшы? Ханның махаббатынан, өзінің рақатынан айрылмақшы. Ал шебердің көңілін тапса, оны хан білсе, онда не болмақшы? Ажал да.

	Ажалдан бəлен қорыққан жоқ. Ақсақ Темір Көрегеннің ханымы емес пе. Махаббат қуанышына салыстырғанда, өмір соншама қымбат нəрсе емес. Сөйтіп Бибі ханым:

	– Шеберді келтір, – деп тағы əмір етті.

	– Жүруге жарамайды, – десті.

	– Ендеше көтеріп əкеліңдер.

	Шеберді кілемге салып, көтеріп əкеліп, ханымнын аяқ жағына қойды. Бозарған жүзі одан жаман шөлмектей болып, сызықтары қылдырықтай болып, қазына қалыпты. Көздері бұрынғыдай жайнап тұр.

	Ханым күңдерін ымдап шығарып жіберіп:

	– Айтқаныңа көндім, – деді.

	Шебер жымың етіп, əнтек басын көтерді.

	Ханым қасына келіп, тізерлей отырып, ернін созды. Шебер еңсеріле ұмтылды, дəл жеме-жемге келгенде, ханым басын əнтек қырындата берген кезде кезерген, ыстық ерні ұртына сүлікше жабысып қалды. Ентіге, құшырлана сорып, мауқын басып кілемге құлап кеткенше, ханым тырп еткен жоқ. Ханым орнынан тұрғанда, сол сүюден бейне бір шипа тапқандай, күйреген сүйектері əп-сəтте бірігіп, шыққан буындары салынып, жаралары жазылып, шебер де ұшып түре келді.

	– Темір ханның келуіне қарсы мешіт дайын болады, – деді де, шебер шығып жөнелді.

	Айтқанындай-ақ, хан келерден бір күн бұрын мешіт дайын болды. Көздің жауын алғандай мұнараның шаңқайған ашық сырын көргенде ханым таңданғаны сонша, шаңқ ете жаздап, дауысына əрең деп ие болды. Мұндай сұлу мешітті адамзат қолымен жасай алады дейсіз бе? Шебер сарғая, өзеурей күткен тілегінің бар қуанышын, үмітсіз талабының бар құмартқан күшін, жантілін салғандықтан, мешіт осындай болып шықты ғой; махаббат күші керемет қой.

	Неше түрлі қымбат бұл, қалы кілем, асыл тас деймісің, ұзатқан қыздай он түйеге ырғап-жырғап, шеберді бір керуен қылып, ұзаттырды.

	Шебер ханымға анадайдан үнсіз тəжім етіп, атына секіріп мініп, керуенін бастап, дөң асып жөнелді.

	Ханым артынан қарап тұрды да, мешітіне көзін бір салып, көңілі жай тауып, қатты бір күрсінді.

	Бірақ дəл сол кезде ұрты қышып бара жатқанын сезді. Қолдары мұздай боп кетті, жүрегі тына қалды. Неден қорыққанын өзі де білмейді. Тұра шатырына жүгіріп, күміс айнаны жұлып алды. Түрін көрер-көрместе айна қолынан түсіп кетті. Масқара! Үлбіреген ақ құба ұртында шебердің жұп-жұқа ернінен қалған таңба тайға басқандай баданадай боп, баттиып тұр.

	Ханым ұлы сəскеге дейін шатырында міз бақпастан сілейіп жатты. Бүгінгі түні хан болат білегімен бауырына қыспайды, құрамытқан, құмартқан денесінің сусынын қандырмайды, апарып өлтіріңдер деп, əмір қылады да, қайтып есіне де алмайды деген ой миын толассыз улады.

	Ханым ханға бетін көрсетпеу керек, тым болмаса, бүгінгі түні жасыру керек. Енді қайтпек?

	Неге болса да басын байлады. Мұндайда махаббат пердесін жанымен жаны ашығансып, аңдып жүретін əзезіл сайтан айла тауып бере қойды.

	Ханым бетіне пəренжі салды; өз қылмысын білдірмеу үшін, əйел біткен бетіне перде киіп жүрсін, бетін көрсетіп, еркекті қызықтырып, аздырмасын, үйткені еркектің ойы дейім қасиетті, зор жұмысқа бөліну керек деп жарлық шашты.

	Орданың одыраң əскері қиқуды салып, бөріктерін аспанға атып, садақпен көздеп, арынды аттары ауыздықпен алысып, Самарқанға саусылдап кіріп келгенде, шатырларының алдында бетіне қара салған, сымбатты бөтен əйелдер ұшырады.

	Бірақ қан жұтып, шаң жұтып, соғыстан аң болып, əйелдің жылы қойнын аңсап қайтқан əскер тыңдасын ба, киімдерін пəренжісімен қабат сыпырып алып, тер сіңген кежімнің, кілемнің, олжа салған қоржындардың үстіне жалаңаш əйелдерді алды ұрды, алды да ұрды.

	Олардың ішіндегі ең күштісі де, ең тағысы да Темір ғой. Ол мешітке көзін салған жоқ, шатырға ентелей кіріп келді, Бибі ханымның бұраң белін таң атқанша алып білегімен айқастыра қысып, бос тұрған сұлу сауыттай-ақ құмарлықтың қатты ашыған, ыстық сусынын толғанша құя берді.

	Түні бойы, таң атқанша, мана жаққан сөнген оттан аулақ шатырдың көлеңкесінде, айдың сəулесінде құшырланған тістерден, еркектердің ентіккен демінен, əйелдердің мыңқылдаған, сыңқылдаған ыстық дауысынан құмарлықтың толқынды жыры жасалды. Тек анда-санда жерде от басында аунақшып, терең сырлы күншығысындай, ескі, ащы темекінің түтініне булығып, уына елтіп, демігіп отырған қарау-қарау шылымшылардың көлеңкесі қарауытады. Олар жөтеледі, қырылдайды, бірінен соң бірі жан шошырлық, мəнсіз, мас дауыспен сақылдап тұрып күледі. Олардың күлкісіне дала қарсақтарының ішін тартып ұлыған дауысы əн қосады.

	Таңертең ше... Таңертең Бибі ханымның жағасы жайлау, төбесі қыстау, езуі бір жиылған жоқ; жазаласа хан бəрін біліп қойып, ұстап əкелген арабпен екеуін қосақтаңдар деп, əмір қылғанда да езуін жимады. Екеуін биік мұнараның басына алып шыққанда, өлер алдында бір сүймек болған шебердің отты ернінен басын бұлқынғанда да, ханым жымиюдан танбады.

	– Бəрібір екеуміз бірге өлетін болдық қой, – деп шебер омыраулағанда:

	Бибі ханым басын былғаң еткізіп:

	– Жоқ, – деді.

	Бір мөнет өткенде екеуін мұнарадан құлатып жіберген əскер, ханымды салбыратқан жіп үзіліп кетіп, бейне махаббаттың мамық төсегінде жатқандай, Бибі ханым қатты жерде емін-еркін, сұлу айдай жарқырап жатқанын көрісті.

	Міне, Бибі ханым мешіті деген мешіт солай салынған еді; пəренжі киюдің ертегісі осылай айтылушы еді.





ТЕҢСІЗ, ТЕЛЕГЕЙ АТТАНЫС


	(Джек Лондоннан)



	1976-ыншы жылы Қытай бір жақ, қалған жер жүзі бір жақ болып, екі елдің араздығы шарыққа шықты. Сол араздықтың салдарынан Əмерике елдігіне екі жүз жыл болған тойын тойлай алмады. Жер жүзіндегі өзге жұрттардың да талай келешектегі істері шым-шытырық, ойран-топан болып, орнына келмеді. Селебе қатерді жүрегі сезіп, жер жүзі сілтідей тұнды; бұған шейін жетпіс жыл тынбай оқиға осы бетте шыныға берді.

	Оқиғаның қара басы 1904-іиші жыл екен, содан 70 жыл өткенде жер жүзі бұлқан-талқан болуға тағдыр жазыпты. Орыс пен Жапан соғысы 1904-інші жылы болды. Сол кезде-ақ тарихшылар бұл соғыс Жапанның елдігін көрсеткені, таралғысын тартқаны деп топшылап еді. Дұрысында ол оқиға алып Қытайдың ұйқыдан оянған нысаны екен. Оның оянуын жер жүзі ұзақ күтті, күте-күте жалықты. Батыс халықтары Қытайды оятам деп байқаса да, Қытай оянбады. Дүниеде болдырмайтыным жоқ деп, көкірегін керген өзімшіл Батыс Қытайды бұ жалғанда оятуға болмайды деп қол қойды.

	Сөйтсе, Батыс халықтары жаза басқан екен: Қытай мен өздері арасында жуысарлық жалпы сыр, жалпы тіл жоқ екен. Екі жұрттың ой жүйесі екі арнамен ағады екен; олардың арасында жасырын сырды білісерлік жалпы лұғат жоқ екен. Батыстың алғыр ақылы Қытай ойының түбіне бара алмай, тайызға жетіп қайраңдап, түпсіз тұңғиықта қалқып тұрып қалыпты. Ал Қытайдың ақылы Батыс жанының əудем жеріне жетіп, ұғымсыз, меңіреу қорғанға тұмсығы тіреліпті. Мұның бəрі – тіл бақалықтың қырсығы. Қытай баяғы ұйқысында жата берді. Батыстың дүние-мүлік мəдениет жүзіндегі табысы Қытайға жеті қырдың астындағы жеті баспалы кітаппен тең еді. Сол кітапты Батыс аша алмады. Ағылшын елінше сөйлейтін тұқымдардың ар жағында, əлдеқайда санасының түкпірінде, одан ұғымды айтсақ жанында саксон (герман тұқымды) сөзіне келте жауап қайырарлық бір зейін бардай еді; Қытай санасының шығар аузында əлдебір Қытай таңбасына жауап берерлік бірдеме бардай еді; бірақ Қытай ақылы Саксонның келте тіліне жауап қайыруға олақ еді; ағылшын-саксонның ақылы да қытай таңбасына сондай топас еді. Олардың жан ырысы да, арқауы да екі алуан заттан жасалған еді; олардың рух əлемі біріне бірі жат еді. Міне, сондықтан Батыстың дүние-мүлік, мəдениет жүзіндегі табысы Қытайдың мəңгі ұйқысын бұза алмады.

	Ал сонда Жапан деген шығып, 1904-інші жылы Ресейді соғысып жеңді. Жапан тегі Шығыс халықтарының ортасынан қараңғыны қақ жарып, екі құлағы тік шыққан бір шіңгі тұқым болды. Батыс нені ұсынса, соны қағып алатын болды. Батыстың пікірін Жапан тез сіңіріп, қайнатып, пайдалануға шеберлігі сонша, аз жылда айбарлы жұрт болып, барлық қару-жарағын асынып, қан майданда шыға келді. Айуандар əлеміндегі табиғаттың əлдебір қалжағын ұғыну қандай қиын болса, Батыстың жат мəдениетіне Жапанның төтен шалымдылығын ұғыну сондай қиын болды.

	Аузынан жалыны шыққан арыстандай Ресейді алып ұрып, Жапан айбарлы жұрт болуды көксеген зор арманын дереу іске айналдыра бастады. Керей (карей) жұртын сауулы сиырдай отар қылып алды; айлалы елше, пайдалы серт, шырмаулы тор құрып, Манжұрианы дербес азық қылды. Жапан оны да місе тұтпады; Қытайға көз тікті. Қытайдың жері ұшан-теңіз; жерінің асты толған қазына – темір мен көмірдің кені; бұл екеуі жүрген жер мəдениетінің сауыры ғой.

	Жер байлығы тұрғанда өнеркəсіп қаулауға одан соңғы қосеметкей себеп еңбек қой. Қытайдың жел жеткісіз байтақ жерінде төрт жүз миллион жан мекен етеді. Есеп қылсаң, мұнша жан жер жүзіндегі адам ұрпағының төрттен бірімен тең; ол ол ма? Жер жүзінде еңбек қылуға Қытайдай ерінбейтін, көнбіс ел жоқ; тағдырға бас берген дін пəлсепесі, темірдей берік жаралған дене жүйкесі, билей білген адамдардай көсем болса, Қытайды жауынгер ел қылғандай еді. Жалаңдаған Жапан сондай көсем бола кеткені екі бастан белгілі.

	Бəрінен де оңдысы – Жапанның Қытайға қан жүзінен қарындастығы еді. Батысқа перде есепті көрінген Қытай мінезінің жұмбағы Жапанға жұмбақ болмады. Жапан Қытайды ішек-қарнына шейін жете білді. Біз оны мəңгі білмес едік. Жапанның ой жүйесі қай жолмен жүрсе, Қытайдікі де сол жолмен жүреді. Ой бернесі, ми соқпағы екеуінде де бірдей. Сондықтан Жапан Қытай жанының қараңғы түкпірін кезіп кетті. Батыстың аяғы жетпеген жерге Жапан жетті. Еуропалықтар көрмеген қалтарысты Жапан көрді, олар өте алмаған күдерден Жапан жағалап өтті, Қытай жанының біз бара алмаған тарауына Жапан барып ұялады. Олар бір ауыл, бір бауыр ел еді. Атам заманнан бірінің жазуын бірі үйренген, есте жоқ ескі заманда екі ел де манғол тұқымынан өсіп-өрбіген. Жер жағдайының өзгешелігі, басқа жұртпен қан араласуы екі елді аз-маз өзгерткен, бірақ асылында атадан қалған қандастық арылмай, сүйегіне біте кайнасқан, екеуінде де бір ұйқастық сақталған. Жылдар, айлар өтсе де, ол қандастық жойылмаған.

	Ал сонда Жапан Қытайды билемесін бе? Ресейді жеңгеннен кейін, Жапан тыңшы азаматтарын қытай жеріне аттандырады. Қытай ішіне мың-мыңдаған шақырым жерге шейін Жапан тыңшылары, енженерлері құл киімін, саудагер киімін киіп, əйтпесе қаңғырған бұда (қытай, жапан діні) абыздары болып, сіңіп кетті. Олар босқа қыдырған жоқ, пəлен су ағардың күші неше аттық, пабірік салуға қай жер қолайлы, таулардың, асулардың биіктігі қандайлық, соғыс кезінде бекінуге берік, осал тығырықтар қандай, шиманды өлкелер қай жерде, пəлен алапта өгіз қанша, еріксіз соғысқа айдарлық диқаншы қанша – міне, сондай кезекті аманатты орындап жүрді. Қытай жұртында мұндай санақ мəңгі болған емес еді.

	Кешікпеді, Жапан желегін сыпырып тастаған келіндей, көп сырын сыртына шығарды. Жапан əпесерлері Қытайдан əскер жасады. Орта ғасырдың айғыр үйіріндей аңқау құралды əскерінен Жапан капралдары (салдат басы) 20-ыншы ғасырдың айлалы, əдісті, əрі мерген, əрі өнерлі салдатын жасап шығарды. Олардың салдаты таңдама Еуропа ұлтының қай салдатынан болсын соғыста басым болды. Қытайдың қылдырықтай тышқан із, шым-шытырық арықтарын Жапан енженерлері саралады, терең сайға айналдырды, зор пабіріктер, шойын құятын зауыттар салдырды, қытай жерін тілипон, ділгірəм, шойын жолмен шарлады. Мəшине мəдениетін өрбіткен шеберлер Шонсанда (Қытай жері) адам сұрағысыз мұнай тапты, жер жүзінде бірінші жүлде алған Оау-Уй-ғаз кұдығын қазып шығарды.

	Қытайдың мемлекет кеңестерінде Жапан кемесерлері қонжиды. Жапанның мемлекет азаматтары Қытайдың мемлекет адамдарына ақыл үйретті. Қытайдың жауынгер ел болуы, саясаты қайта құрылуы Жапанның арқасы еді – олар оқымыстылар табын, көтеншектер атаулын қуып, олардың орнына итіншек төрелерді отырғызды. Кент сайын, қыстақ сайын газет шығарды. Газет біткенде саясатты Жапан жазушылары жүргізді, өйткені олар нұсқаны тура Тоқудан (Току – Жапан байтақты) алып тұрды ғой. Бұл газеттер елді ілгері басу жолында тəрбиеледі.

	Тұтқиылдан оянған Жапан да дүниені сондай таң қалдырған еді, бірақ онда Жапанның барлық жаны 40 миллиондай еді. Ал төрт жүз миллион жаны бар Қытай сынды жұрттың оянуы əрі керемет, əрі мəлемет боп көрінді. Қытай күллі халықтың ортасындағы толқыған егін еді. Қытайдың даусы ұлт топтарында үйірге түскен сақа айғырдың даусындай саңғырлады. Жапан Қытайды айтақтады, Батыстың паң халықтары құрметпен құлақ қойды.

	Қытайдың сұмдық тез көтеріліп кетуі, көбінесе, халқының еңбекқорлығынан еді. Қытай барып тұрған кəсіпкі кейіпкер болды. Бұрын да солай еді ғой. Жұмысқа келгенде, дүние жүзінде ешбір жалшы Қытайға тең келген емес. Еңбек – Қытайдың дем алатын ауасы. Басқа жұрт алыс елге жорыққа аттануды, əйтпесе алыс жолға – Əжіге баруды қандай сүйсе, Қытай еңбекті сондай сүйер еді. Бостандық деген – Қытайға еңбек құралы деген сөз. Ерінбей егін егу, дамылсыз еңбек ету – міне, Қытайдың тіршіліктен де, тəңірден де тілегі. Қытай оянды. Оның оянуы есепсіз еліне жалаң бостандық, жалаң еңбекке еркіндік беріп қойған жоқ, еңбектің ең жоғарғы, ең білімді, ең өнімді, жетікті бағытына жол ашты.

	Қартайып, жасарған Қытай! Бұдан Қытайдың тік көтерілуіне бір-ақ аттам қалды. Қытайға жаңа бірлік, жаңа қайрат пайда болды. Жапанның жүгенін киген Қытай ауыздығын шайнап пысқырынды, бірақ жай пысқырынған жоқ. Жапанның тілін алып, алдымен Қытай өз жеріндегі Батыстың миссионерлерін, енженерлерін, капралдарын, саудагерлерін, тəрбиешілерін қуып шығарды. Содан Жапанның да сол тəрізді қызметшілерін айдады. Жапанның советшілерін қытай сый-сипатпен еліне қайырды. Батыс Жапанды оятты. Бірақ, Батыстың сүтін ақтаса да, Қытай Жапанның сүтін ақтамады. Қытайға көрсеткен шоласыз еңбегіне Жапан жəй ғана алғыс алды, құрғақ алғыстан басқа Қытайдың берері болмады, құр жын-қолаңымен Жапан адамдарын сауырдан сипап қоя берді. Батыс халықтары Жапанды табалап, сық-сық күлді. Жапанның əлемді арманы далаға кетті.

	Жапан долданды – Қытай оны сықақ қылды. Сұмырайдың кекті қаны, қанды қылышы соғысуға аптығып айт-өйге қарамастан, Жапан соғыс жариялады. Бұл соғыс 1922-інші жылы болды. Алты-жеті жылдың ішінде Жапан Манжұриадан, Керейден, Пұрмозадан (Пұрмоза – Жапан аралы) айырылып, əуре болып, елден ине шаншар жері жоқ, алақандай аралдарына қайта тықсырылды. Жапан жиһан майданынан шықты, айбарын жоғалтты. Содан кейін Жапан бар күшін өнерге салды, сұлудың сұлуын жасап, дүниені таң қалдырмақ болды.

	Жұрттың аңызы аныққа шықпай, күшейсе де, аламандық, жауынгерлікті көксемеді. Напалионша жер жүзін бағындырам деп шарыққа құлаш ұрмады. Жайбарақат кəсібін істей берді. Алай-түлей дəуір өткен соң, Қытайдың соғысынан емес, саудасынан қорқу керек деген наным жұрттың көкейіне орнады. Нағыз қатер қайда екенін ешкім де білмеді, оны кейін көреміз.

	Қытай бұрынғыдай мəшине мəдениетін бүлкілдетіп қайната берді. Дəйім ұстайтын сансыз əскердің орнына Қытай одан да сансыз, тамаша үйретілген сайдың тасындай мелитсе құрып алды. Қытай кемелерінің дімкерлігі сондай, жер жүзі мысқыл етер еді. Қытай соғысы кемелерін күшейтуге тырысқан да жоқ. Кеме келетін теңіздердің сертті портына (порт – теңізде кеме тоқтайтын орын) Қытайдың сауытты кемелері келіп көрген емес.

	Шын қатер – Қытай елінің балықтай өсімталдығы екен. 1970-інші жылдарда ғана Қытайдың қатерлі ел болғаны жер жүзін тітіретті. Қытаймен астасқан қоңсы елдер Қытай келімсектерінен алдақашаннан тынышы кетіп, қаңқылдаулы еді. Сол кезде Қытайдың жаны 500 мөлиенге жетіпті деген лақап дүңк ете түсті. Қытай оянғаннан бері еліне жүз мөлиен адамдай қосылған екен. Дүние жүзінде ақ тұқымды адамдардан Қытай артылған екен. Бұл кепке бұрыққалтер назар тікті. Ол сан жүйесімен жабайы есеп қылды. Ол Əмірикенің, Канаданың, Жаңа Зелендианың, Абыстралияның, Түстік Апырикенің, Англиенің, Пырансиенің, Германиенің, Абыстриенің, Еуропадағы Ресейдің, Іскандиаудың халықтары қосты. Бəрін қосқанда, 495 мөлиен болды. Қытайдың адамын санаса, бұл керемет сипрден 5 мөлиен артық екен. Бұрыққалтердің сипрі жер жүзін кезді. Сонда дүние тітіреді.

	Талай ғасырлар өтсе де, Қытай халқы онша етек алмай бір сипірдің маңында тұрар еді. Қытайдың жеріне адам лық толып еді. Басқа сөзбен айтқанда, Қытай жеріне қарағанда, жабайы кəсіппен адам баласын ең көп асырап тұрған жұрт саналатын еді, бірақ. Ал Қытай оянып, мəшіне мəдениетін мандытқаннан кейін оның өндірген табысы мейлінше молайды. Сол жерінде Қытай одан да көп жанды асырауға əдді жетті. Сонымен қатар Қытайдың өлгенінен туғаны басымдай берді. Қытай ауыр еңбек қып, əрең күнелткен кезде, ашаршылықтан өлетін адам да көп болушы еді. Мəшине мəдениетіне айналған соң, қорек те толықты, ашаршылық та жойылды. Қорек молыққан сайын адам өсімі де арта берді.

	Қытай күш жинап, мəдениетін өркендеткенше, жер алам, ел алам деген ойды да қозғаған жоқ. Қытай озбыр, обыр жұрт емес еді. Бұл еңбекқор, құнтақты, тыныштық сүйгіш халық еді. Соғысты бір жағымсыз, кейде еріксіз істерлік ділгер жұмыс деп санаушы еді. Сонымен, Батыс халықтары өзара араздасып, жауласып, арбасып жатқанда, Қытай өз жайымен шегесін шықылдатып, еңбегін істей берді, күн санап көбейе берді. Енді Қытай елі əбден кемеліне келіп, кемерінен асып төгіле бастады. Ниеті болған Қытай сыбайлас елдің жеріне мұз топанша мымырантып, қаптай бастады.

	Бұрыққалтердің сипрі елді біріктіргеннен кейін 1970-інші жылы Пырансие ежелден емешесін құртқан арманына жетуге адам салды. Пырансиеге қараған Үнді Қытайға, Қытай келімсектері алдақашан қаптап, орнап алған еді. Пырансие келімсектеріңді тоқтат деп жүрді. Оны тыңдаған жоқ, Қытай толқыны ағыла берді. Пырансие кесірлі отары мен Қытай шекарасына жүз мыңдаған əскерін орнатты. Қытай мелитсе салдатынан мөлиен адамды əскерін жіберді. Оның артынан екінші қол жүрді. Ол салдаттардың қатын-бала, туған-туысқандары еді. Қытайлар пырансұз əскерін беймаза шыбындай типыл қылды. Қытай мелитселері қатын-бала, үмек-шүмегімен 5 мөлиеннен астам жан сезбестен келіп, Пырансиенің Үнді Қытайына, атақонысынан жаман жайланып, орнығып алды.

	Намыстанған Пырансие тік көтеріле қаруға жабысты. Қытай теңізінің жағасына əскер, қару-жарақты кемелеп төкті. Шығынға белшесінен батты. Шойырылып қалуға таянды. Қытайда соғыс кеме болған жоқ, Қытай бауырына жиырылған кірпіше, өз жерінің түкпіріне қарай шегіне берді. Қытайдың тастап кеткен ауыл, қалаларын жиектеп пырансұз кемелері ұдайымен бір жылдай оқтың астына алды. Қытай оған елең еткен жоқ. Өзге дүниеге несіне жалынсын. Ол пырансұз оғынан аулақ отырып, өз жайымен жұмысын істей берді. Пырансие ойбайды салды, аңдай ұлыды, азуын шайнап, қапырықты халықтарды көмекке шақырды. Ақырында тура Қытай астанасы Пекінді барып талқанда деп айбынды əскер аттандырды. Бұл əскерде 250 мыңдай адам бар еді. Бұлар өңкей тістің суындай, сайдауыт, ардагерлері еді. Əскер Қытай жағасына жетіп, Құрыға шықты. Шай деп бетке қаққан Қытай жоқ, Қытай жеріне сүңгіп кіріп кетті. Сол кеткеннен мол кетті. Ол əскерден қайтып хабар-ошар болмады. Құрыға шыққан күннің ертеңінде-ақ хабарласарлық сым үзіліп қалды. Не пəлеге кез болғанын айтарлық бір пырансұз да тірі қалмады. Қытайдың апандай аузы бəрін жұтып қойды.

	Соңғы бес жылда Құрыдағы Қытай күші шартарапқа қанат жайып, тез көтерілді. Сыйам Қытай патшалығының бір бөлімі болды. Англиенің арпалысқанына қарамастан, Барма, Малай түбектерін қаулаған өрттей Қытай елі басты. Сібірдің түстік жақ шегін қалпымен Қытай басып, Ресейді үріккен қойдай ығыстырды. Жер алу деген Қытайға түкіргеннен жеңіл болды. Алдымен Қытайдың көш басшылары келді. Содан кейін қару-жарақтың даусы шығатын болды. Қарсы тұрған əскерді Қытайдың мелитсе салдаты бордай тоздырды. Олардың артынан азық-түлігімен қатын-баласы жүріп отырды. Алған жеріне Қытай отар салып отыра берді. Бұ сияқты соғысты, мұндай жер алу əдісін дүние жаралғалы тарих жүзі көрген жоқ шығар.

	Непалды алды, Бутанды ауызға салды, Үндістанның барлық Сібір жақ шетін осынау селебедей шеңкиіп əкетті. Батыста Бұхар жұтылды, құбылада Ауған тұтылды, Иран, Түркістан, бүкіл Орта Азия – бəрін де осы топан жанышты. Сол кезде Бұрыққалтер сипрін қайта бір қарап жіберсе, құдай ұрған екен, Қытай халқының саны 700, 800 мөлиенді қусырып, милиартты шарпып қалған екен. Дəл қанша екенін адам біле алмады, «сірə, милиарт барсың-ау» деп жүрісті. Сонда Бұрыққалтер дүние жүзіндегі ақ түсті тұқымдардың бір-біреуіне Қытайдың екі адамы келеді деп жариялады. Дүние сонда сілкінді. Қытайдың өсуге бет қойғаны 1904-інші жылдан бастап болса керек. «Содан бері Қытайда бір жыл да ашаршылық болмапты-ау» деп есепшілер естеріне алысты. Жылына 5 мөлиен жан қосылып отырғанда, өткен 70 жылдың ішінде 350 мөлиен жан өсім кіреді екен. Кім біледі, əлде одан да артық шығар? Жиырмасыншы ғасырда Қытай сынды тез жасарып, тез өсіп, дүниені тітіреткендей, жалмауыз, жауынгер жұрт шығады деп кімнің есіне келген?!

	1975-інші жылы Пиладелпі шəрінде зор топ болды. Бұл топқа Батыс халықтары тік көтере келді. Жақын Шығыстан да өкілдер болды. Бірақ топ ешбір байлаулы қаулыға келе алмады. Барлық халықтарда баланы көп табушыға бəйге тігілген деген сөз болды. Бірақ бұл жобаны есепшілер сықақ қып, күлкіге шаптырды. Өйткені баланы көп табуға келгенде қытайдан үздік жұрт табылмады. Қытаймен алысуға дұрыс шара ұсынушы адам болмады. Біріккен жұрттар Қытайға тоң айбат көрсетіп, бұ қылығыңды қоймасаң, қиратамыз деген болды. Одан басқа түк бітірген жоқ. Қытай тобына да, мемлекеттеріне де күліп қарады. Тоң айбатын қырау құрлы көрмеді. Аждаға тақты қорғаушы Ли-Танг-Пунг Еуропалықтарға былай деп қайырды: «Ұлттар біріге берсін. Оның Қытайға керегі не? Біз ең ежелгі, ең алапатты жұртпыз, ел-елдің сырттанымыз. Біз өз міндетімізді атқармақшымыз. Рас, біздің міндетіміз басқалардікіне қайшы болатындықтан, оларға көңілсіз де шығар. Болғанмен қайтейік? Сендер бəрің бас қосып «алапатты тұқымбыз», «жер мұраланамыз» деп сата беріңдер, біздің жауабымыз: «істі кезінде көреміз». Сендер бізді баса-көктей алмайсыңдар. Сендердің соғыс кемелеріңнен біз қорықпаймыз. Босқа кеңірдек созбаңдар. Соғыс кемелеріміз аз екенін өзіміз де білеміз. Соғыс кемесін палессейлер үшін ғана ұстайтынымызды өздерің де білесің! Біз теңізге қызықпаймыз. Біздің күшіміз – еліміз. Оның саны жуықта миллиартқа жеткелі тұр. Сендердің арқаңда біз бұл замандағы əскер əдісіне ие болдық. Кəрлі əскерлеріңді жібере бер, бірақ əуелі Пырансиені естеріңе бір ал! Жарты мөлиен салдатты біздің жиекке төгу деген əр қарсына-ақ бар күшін салумен бір есеп. Біздің мың-мөлиендеріміз оларыңды бір ақ қылқып жұтады. Мөлиен жіберіңдер, 5 мөлиен жіберіңдер, – бəрібір, жұтуымыз бір қалыптан танбайды. Түп-пə! Бос сөзді шатасыңдар, бір уыс жапырақтар! Əмірикелерің килігініп еді, не бітірді? Біздің төккен 10 мөлиен қанымыз бүкіл кемелеріңді тасқын қып жіберді. Мықты болсаңдар соны жойып көр. Со немене? Ол біздің бір жылғы өсіміміздің жартысына да жетпейді».

	Ли-Танғ-Пунг солай соқты. Дүние сең соққан балықтай аузын ашып, демі құрыды, құты ұшты. Қытай шын айтып еді, Қытайдың керемет өсімталдығымен алысарлық ылаж табылмады. Халқы миллиартқа жеткен Қытай жылына 20 миллион қосылып отырғанда, 25 жылдан кейін бір жарым миллиартқа жетеді екен. Бұл 1904-інші жылғы жер жүзінің барлық жан саны. Бұған не шақ келеді? Дəнемеден дəмесіз бұған не амал қыларсың? Ешбір бөгетсіз, судай тасыған осынша өмірді қалайша сырықтап тоқтатарсың? Соғысудан түк пайда жоқ. Маңындағы елдер ұрандасып бірігіп жатса, Қытай күлкі қылды. Қайта олардың келгеніне қуанды! Қытайдың өлшеусіз жемсауына жер жүзі жиналып қанша əскер жіберсе де, сығандай еді. Əйтіп-бүйткенше, сары тұқым Азияны топанша қаптап баса берді. Батыстың алаң-бұлаң білімдарлары жорналдарына оқымысты пікірлерін жазса, Қытай оны оқып, қарқ-қарқ күлді.

	Бірақ Қытай кəдіріне жете алмаған бір оқымысты бар еді. Аты-жөні Иакобуш Лингдел еді. Асылында ол өзі оншама оқымысты да емес еді, онша дəріпті де кісі емес еді. Əуелі Иакобуш оқымысты болды. Оған дейін Ниуиорк шəрінде денсаулық жөнінен дəріс беретін пропессұр еді. Жұрт оның қандай білімі барын да білмеуші еді. Иакобуш Лингделдің басы кəдімгі кісілердің басынан түк айырмасы жоқ еді. Бірақ оның басына бір ой келді. Осы бастың ақылы ойын жасырын ұстауға жарады. Ол жорналдарға мақала жазуды қойып, оның орнына пұрсат алды. 1975 жылдың 19-інші сентəбірінде Иакобуш Башингтон шəріне келді. Кеш мезгілі еді. Кеш те болса, ол шақырған пірезідентке барды. Пірезідент Мейермен есікті бекітіп қойып, үш сағаттай сөйлесті. Екеуінің сөйлескенін əлем соңынан білді. Ол кезде əлем Иакобуштың кім екенін керек те қылған жоқ. Ертеңінде пірезідент уəзірлерін шақырды. Мəжілісте Иакобуш та болды. Мəжіліс құпия еді. Со күні кешке бас хатшы Рупұс Каудері Башынгтоннан шығып, ертеңінде ертемен Англиеге жөнелді. Оның апарған сыры өкімет адамдарына ғана ашылды. Иакобуштың басында қандай ой туғанын 5-6-ақ адам білген шығар. Дереу кемелерде, қайықтарда, қару-жарақ қоймаларында қызу жұмыс басталды. Пырансие, Абыстрие халықтары сектеніп, құлағын тікті, бірақ өкімет сондай ант-су ішіп оларды сендірді. Өздері де мəлімсіз кепке сабырлықпен қарады.

	Бұл дəуір – зор тыныштық, зор толастың дəуірі еді. Мемлекет біткен басқалармен соғыспасқа серт қып еді. Соғысқа алғашқы адым – Ресей, Германие, Абыстырие, Түркие, Гретсие əскер жасаудан басталды. Əскердің беті – Қытай. Міне бар мəлім болғаны осы-ақ. Аз күн өткен соң теңіздерде ұлы жорық басталды. Қол-қол əскер лек-легімен əр мемлекеттен шығып, теңізді шарлап «Қытай қайдасың?» деп самсады. Ұлт біткен кеме қоймаларын қақыратты. Баж дүкендері деймісің, хабаршы кеме деймісің, жүзбе майак деймісің, – бəрі де Қытайға қарай қозғалды. Олар көнетоз кірейсір, ескі көбелі кемелеріне шейін тиеді, оны азсынып, сауда кемелерін де соғыс жабдығына жекті. Санақтың айтуына қарағанда, 58640 сауда кемелері жайнауыз лампы (прожектұр), жалмауыз зеңбірек киіп, əр жұрттан Қытайға аттандырылған екен.

	Қытай жымиып, тосты да жатты. Еуропаның мөлиендаған салдаты Қытай жиегіне орнады. Қытай мөлиен мелетсесін бес есе арттырып, жауды күтті. Теңіз жағасында да осыны қылды. Бірақ есінен айырылып қалды. Сонша əбігер болып, қаруланып, қамданып, даяр тұрса да, жау кірмеді.

	Қытай не екенін ұқпады. Сібір жақ шекара бейбітшілік. Жиектегі бір қыстақ, не бір қалаға тырс етіп оқ түскен жоқ. Соғыс кемелерінің мұнша сұрапыл жиналып, қара құрттай қаптағанын тарих жүзі көрген емес. Бар əлемнің кемесі сонда еді. Мөлиондаған көк сауытты кемелер Қытай теңізін шарқ ұрып, толқынды жосытып, күні-түні дамыл жоқ. Қанша жүрсе де, түк соғыс білінбейді. Соғысам деген ойларында да жоқ. Япырау! Бұлар қайткелі жүр?!

	Əлде. Қытай қол-аяғын бауырынан шығарады деп дəме қып жүр ме? Қытай жымиюда. Əлде Қытайды аштан қатырып қырам деп ойлай ма? Қытай тағы да жымиюда.

	1976 жылы он бір мөлиен жаны бар қытай астанасы Пекін шəрінде болған адам таң қалғандай оқиғаны көзі көрер еді. Ол қандай керемет десеңіз, көше толған шаң-шұң дабырласқан қола түсті жандар, бас біткеннің айдары артына салбырап, қыли көздер көкке қадалғанын көрер еді. Олар жоғарыда бұлтпен араласқан қарайған нүктені болжар еді, оның жат қозғалысына қарап əуе кемесі екенін білер еді. Қаланың үстінде қара шыбындай кұжынап жүрген осынау кемелерден оқ жауар еді. Оқ емес-ау, жұқа шыныдап жасалған жіңішке түтікшелер түсер еді. Көшеге, шатырға түскенде, күл-күл болып қирап саудырар еді. Шыны түтіктердің кісі өлтірерлік түк қатері де болмас еді. Қорқынышты еш нəрсе де жоқ. Тым болмаса, мылтық дəрісі де бырс етпейді. Рас, бастарына жоғарыдан түтік түсіп, үш кытай өлді. Жылында 20 мөлиеннен өсім кіріп жатқан Қытай еліне үш кісінің шығыны деген не? Бір түтік бақтағы балықты қара суға тікесінен түсіп, сынбай қалды. Бақ иесі түтікті судан суырып алды. Түтікті ашуға батылы бармады. Достарын ертіп, қаптаған топты соңынан шұбыртып сиқыр түтікті маңындағы мағистратқа (кеңсеге) алып барды. Кеңсеші ер екен. Шылым тартатын мыс түтігімен бір қойып, жұрттың көзінше шыны түтікті сындырды. Таң қалғандай дəнеме болған жоқ! Жақын тұрған адамдар түтіктен бірнеше маса ұшып шықты десті. Бар болғаны сол. Қарқылдасып топ тарасты.

	Жалаң Пекін емес, бүкіл Қытайдың үстіне осындай шыны түтіктер жауды. Екі кісі отырғандай, құртымдай айыропландар соғыс кемелерінен ұшып шығып, қаланың, ауылдың, қыстақтың үстінде қайтқан тырнадай қалықтап жүргенде, бір кісі мəшинені жүргізіп, біреуі түтіктерді тастап отырды.

	Пекін шəрін баяғы көруші ай жарым өткенде қайта көрген болса, он бір мөлиен жанның орнын сипалаған болар еді. Үйлер, көшелер, ауланың іші, жолдың бойы төбе-төбе болып, үйіліп, сасып, шіріп жатқан мың-мыңдаған өліктерді көрер еді. Қалғандарын ұзын жолдың үстінен іздеуге тура келер еді. Топалаң тиген Пекіннен жұрттың көбі-ақ қашып құтыла алмағанын сезер еді. Олардың ізіне, шұбырып өлген жүз мыңдаған адамдардың денесіне қарап, бəрі де қашқандығын байқар еді. Пекінде қандай болса, Қытайдың барлық қаласында, ауыл-қыстағында, үйінде, түзінде осындай күйге түсіп, қырылғанын білер еді. Бір емес, екі емес, он рет, 20 рет қырғын табар еді. Қауырт аурудың неше тұқымы қытайды қаулады. Жаудың сонша қамданып, баптанып жатқанын өкімет кеш сезіп қалды. Сансыз көп əскер төгіп, құртымдай айыропландар ұшырып, титімдей түтік жаудырып, қайткелі жүргенін қайдан білсін. Өкіметтің жарнамасы түкке де сеп болған жоқ. Дерт сенделткен он бір мың сергелдеңді Пекіннен шығармай, дерт таратпай, қамап ұстауға жарнаманың əлі келмеді. Дəрігерлер, саулық қызметкерлері жүргені жүрген, тұрғаны тұрған жерінде арам қатты. Бəрін жеңген ажал патша ағзам мен Ли-Танг-Пунгының декреттерін кырау құрлы көрсін бе? Патшаның өз басына да дəретке отырып, күліп өтті.

	Бір ғана дерт болса, əлде қайтер еді. Қытай арпалысып көрер еді. Бір емес, ондаған дерт, бірінің үстіне бірі қаптаған соң, тірі жан аман қалар ма? Шешектен сау қалған, түйнемеден өлді. Сары безгекке бой бермеген адамды оба əкетті. Ал обаға болмаса, оны қағынды, не қара ажал дейтін топалаң қағып кетті. Бұл дерттер қайдан келді десеңіз, олардың құрттары батыстың тəжірибеханаларында қолдан өсіріліп, Қытайдың төбесіне бұршақтай жауған шыны түтіктердің ішінде келіп еді.

	Мемлекет ұйымы күйреді. Өкімет қардай еріп, тозғындады. Декреттен пайда болмады. Өйткені оны шығарушы адам минөттен кейін өзі де жоғалды. Өлім қуған ессіз мөлиендер тоқтамады, ешкімнің тілін алмады. Олар қаладан қашып, дертін ауылға апарып жұқтырды. Жаз өте ыстық болды – Иакобуш Лингдел уақыты айламен таңдалған екен – дерт күденің өртіндей қаулады. Көп нəрселер туралы оймен жүріп білуге тура келді, талайларын жалғыз-жарым жаны қалғандардың сөзінен білісті. Сорлы адамдар мөлиен-мөлиен болып, мемлекет жерінде сандалды. Қытайдың жинаған сансыз əскері бордай тозды. Елдің астығы талауға түсті, жаңадан астық егуші болмады. Шашылған егін жинаусыз қалды, жинайтын жан қалмады. Бəрінен жаманы – елдің босқаны болды. Елдің көбі босуда жүрді, олар шекараға тырмысты. Тырмысқандарды жаудың қалың əскері тұмсыққа ұрып, кері шегерді. Құтырған жаудың шекарадағы көрсеткен қорлығы, ұрып-соққаны адамның есінен қалмас. Батыстың қарауылшылары сансыз өліктен, дерттен сектеніп 150-200 шақырым шегіністі.

	Бір кезде топалаң майданды жарып өтіп, Түркістан шегін күзетіп тұрған Герман, Абыстыриа салдаттарына келіп тиді. Ондай шаққа күн бұрын қам істелген еді. Алпыс мыңдай салдат қырылса да, ұлттардан құралған дəрігерлер көбісі дертті тоқтатып, қайта қуды. Осы топалаңмен арпалысып жүргенде, дəрігерлер жаңа бір құртты тапты: топалаң құрты басқа құрттармен араласып, жаңа бір құрт пайда қылады екен. Оның зəрі топалаңдыкінен де уытты болады екен. Сол құрттың барлығын алғаш байқаған Бамберк еді, өзі сол аурудан өліп еді. Соңынан ол құртты оңаша алып, Стивенс, Газенбельт, Норман, Ландерс дегендер зерттеді.

	Қытайды басқан теңсіз, телегей аттаныс осылай болды. Мілиарт адамның күні қараң болды. Дерт кернеген кең даласына қамалып, береке-бірліктен айрылып, өлуге ғана дəрмені келді. Құтылар ылаж қалмады. Құрттан қандай шегерсе, судан да сондай шегерді. Қытай жиегін 75 мың кеме күзетіп тұрды. Кемелердің түтіні күндіз су жүзін көк тұмаң қылып, түн болса жалмауыздың көзіндей жарқыраған електрі түнекті нұр қылып, бір қайықты, бір адамды қашырмады. Қашам деген уақ қайықтардың халі мүшкіл болды. Теңіз күзетшілерін бірі де көз жаздыра алмады. Ол күнгі соғыс мəшинесі тозғындаған Қытайды қысып ұстауға жарады, дерт өз білгенін қылды.

	Ескі əдісті ескі соғыс адам күлгендей естегі əңгіме боп қалды. Оның сыбағасына шалғыншылықтан басқа түк тимеді. Қытай соғысқа күлер деп, соғыс көрді. Бұл соғыс тым орасан, жиырмасыншы ғасырда ғана болатын, оқымыстылардың, тəжірибеханалардың, Иакобуштың соғысы еді. Алты жүз пұт оғы бар зеңбіректер ажал арқалаған, ажал періштелеріндей шашылған тырнақтай дерт құрттарының жанында ойыншықпен бір есеп боп калды.

	1976-ыншы жылдың күзінде Қытайға тамұқ орнағандай еді. Құрттың араламаған түкпірі қалмады. Құтылуға не шара? Жүз мың жандар көмусіз. Күн сайын құрт өсуде. Күніне мөлиен адам қырылуда. Аштық денені əлсіретіп, кұртқа жем қылуда. Кісі етін жеу, кісі өлтіру, талау, қырғын. Міне, Қытай өстіп құрыды.

	Келесі жылдың өт жұлдызында деген сақылдаған сары аяздың кезінде Еуропаның алғашқы молашылары келді. Бұларды жолаушы, сейілші деп атайды. Жолаушылар аз еді. Олар оқымыстылар мен əскер адамдары еді. Олар Қытайдың тұс-тұсынан кірді. Дертке қарсы қандай қам істесе де бірнеше салдат, бірталай дəрігер өлді. Бірақ жолаушылар ерлік қылды, қайтпады. Олар Қытайдың орнынан жел ескенін көрді. Ойран болған құла түзде түздің тағы иттері мен дерттен қалған қарақшылар ғана кезіп жүр. Жолаушылар аман қалғандарын тағы қырды. Сонда Қытайды сауықтыру деген зор жұмыс басталды. Бұған 5 жыл, жүз мөлиендеп ақша кетті. Содан кейін Қытай жеріне басқа əлем ағыл-тегіл аттанды. Аздап емес, ұлт-ұлт болып жөнелді. 1982-інші жылы Қытай жерінде қырық ру ел араласты. Бұдан зор қан араласу əлемде болған жоқ шығар. Бұл тəжірибе тетік, рух, көркемдік жүзінде қандай ғажап жеміс бергені айдан жарық.

	1987-інші жылы зор толастық күні толды. Елусіз Латарингіге таласып, Герман мен Прансұз қайта соғысты. Сəуірде Еуропаның үстіне қара бұлттар төнді. 17-ісінде Капенгаген шəрінде топ құрылды. Бұл топта ұлт біткен түгел еді. Сонда ұлтты бұдан былай Қытай аттанысындағыдай, бір-біреуімізге қарсы тəжірибехана соғысын ашпалық деп бата қылысты.





ҚАТЫНДАР


	(Қабарды ұлтының ертегісі)



	Жанболат – кабардының ер жігіті. Ол жорықтан олжалы қайтты; түн қатып, түсі қашып, үйіне жетуге асығыс. Астында желден бетер қатқан қара ат. Тақым қысса, қамшы басса, құйынша ұйтқиды. Жүйріктің сусыл қаққан екпіні қонақтап отырған құстардың ұйқысын шайдай ашады; дыр етіп, быр етіп ауылға қарай қабат жапырылады. Жанболат осынша неге дəйексіз? Əлде артында қуғыншы таяу ма? Əлде батырдың жүрегі тұрды ма? Болмаса, таң жақын ба? Көзге түсем деп қауіп билей ме? Жоқ. Оның бірі де емес. Жанболатты еркіне қоймай қуып келе жатқан бір ғана ой бар – ол ой жаңа түскен жас келіншегі – Хатиматтың жылы қойны.

	Жетті. Ауыл тым-тырыс. Түн. Қараңғы...

	«Жаным, Хатимат! Ол жатқалы қашан. Шырт ұйқыда жатқанда бауырыма бір қысайын еркелетіп, аялап, аймалап қатты сүйейін, ойнарқы ыстық қаныңды адын леппен қытықтап, жандырайын оятып», деп ойлайды жорықшы.

	«Ойпырым-ай! Бұ не? Терезедегі не сəуле? Жаным əлде мен жоқта, көзіне ұйқы жоламай мені күткен болар ма?.. Ой, сəулем? Жарын күткен екен ғой! Күндей сұлу, болаттай берік жан жарым, көрсем тоймас құмарым! Мені тосқан екен ғой...» деп ойлап, сып етіп аттан түсті. Аяғының ұшымен ептеп басып терезе түбіне барды да бас бағып, сығалады. Қарап қалды – селк етті, оқ тиген аңдай, жарқ берді... Сұмдық!.. Хатиматайды құдай ұрыпты!.. Қойнында еңгезердей біреу жатыр. Қара барқын бөтен қол келдектей болып тайраңдап Хатиматтың мамықтай ақ төсін аймалайды, мəпелейді, қысады. Неткен əдепсіз десеңші. Əлгі антұрған өңкендеп, Хатиматтың құлағына аузын таяп, мəнсіз көр-жер айтып жатқан тəрізді.

	Жанболат жар бергенде, қолы қылыш мылтыққа шап етті. Жаушы-жылам ə дегенше болмады: алмас қылыш жарқ-жұрқ етті. Жұбымен жайратып салды. Шынжырлы бір төбетті қоса шауып, үшеуінің денесін құмға көме тастады. «Ісі қара адамдар, қара көрдің ішінде арам етті қорек ет!» деп үш өлексені бір теуіп, бетті бұрды Жанболат. Қан жалап, қаны тулаған Жанболат қалш-қалш етіп, баяз таба алмады. Қара атына қайта мініп, қамшыны қатаң бір басып, беті ауған жаққа аңыратты.

	Түн сұлу, елең-алаң сəуле бар. Түн аспаны жерге төніп түнеріп, салқын демін төгіп тұр. Жансыз, тілсіз жұлдыздар бейне алтындай жалтырап, кісі өлтіріп, қан жұтып, жаны өртенген Жанболатты сықақтаған іспетті көзін қысып, жылтылдап келеді, Жанболаттың туған ауылы шие ағаштың қалың жапырағын жамылып, қара көлеңкеде ауыр ұйқыға батуда. «Көркем ай қара бұлттан сырғып шығып көк дариясының көгілдір суын шомылды, долы адамның мұз жүрегін ерітетіндей, əйтпесе жанын улаған зарлы шарасына ем ететіндей, ызғарлы нұрын жерге түсірді.

	Жанболаттың жүрегі жылан зəрін сепкендей, уһлейді:

	– Осымен кегімді анық алдым ба? Соларды неге қинай түспедім? Несін асықтым? Апыр-ау! Мен өлімнің ең азаптысын неге ойлап таппадым? Жанын шырқыратып, қандай қысым етуіме болатын еді ғой? – дейді ішінен. Оның жүрегі тамұқ азабын тартқандай, күл-талқан.

	Кенеттен қарсы алдынан Хатаңшоқы шыға келді. О кім десең

	– Жанболаттың жоқтасы, жан жолдасы, олай-былай өткенде қорғайтын қонақ үйі. Жанболат досқа болған кепті жасырмай айтты. Əңгімесін ықыласпен тыңдап алып, Хатаңшоқы былай деді:

	«Жарайсың, жолдасым? Намысыңды жібермепсің, кегіңді алыпсың! Қанды қиянат сазайын – қанды кек, жалғанның рахаты кек алу!.. Достым, əйтсе де, бар жазық өзіңде екен: Хатиматты қатты ұстай алмадың. Білмейсің бе? Əйел тегі шайтанның үйірі ғой. Қатындарға өзім өмірі сенбеймін – кілттеп ұстаймын. Анау тұрған ай сəулесімен шағылысқан бақшаны көрдің бе? Сол менің бақшам. Биік қорғанның үсті, ылғи қолдың саласындай үшкір шеге! Менің үйіме тірі жан жари алмайды... Кілті дəйім өз жанымда... Жəдігөй қатынды ұстауды мен жақсы білемін!..»

	Сол əңгімемен келе жатып, екеуі биік қорғанға таянды. Нені көрді? Айдың жарығында, жұпар иісті бақшада құшақтасып бара жатқап екі сымбатты адамның көлеңкесін көрді. Жек-күмəн жон Хатаңшоқы ұрылыпты.

	– Былай қара, əлгі кілттеулі қатының мынау ма? Қараңғы түнде сүйген жігітімен серуендеп жүргенін көрдің бе? – деп Жанболат табалаған дауыспен мырс етті.

	Сол кезде арқасында үлкен тал қорапшасы бар, ақ сақалы сапсиған, бүкірейген, қабарды еліне əйгілі – Арыстанбек дейтін шал ақырын аяңдап, бұлардың қасына келді.

	– Не сөйлеп тұрсыңдар? Əйелдің опасыздығы туралы ма? – деп сұрады əлгі шал. – Оның не таңы бар. Қатындар мəңгі құтырсын деп табиғат заңы бұйырған. Əйелдің ішіндегі тазасы жалғыз-ақ менің мына кемпірім... Өмір бойы осы қорапшадан түскен жоқ. Қызғаншақ жүрек тынсын деп, өмірі осы қорапшаға салып, кемпірімді арқалап келемін. Қымбат қазынамды көтеріп жүріп қабағымды бір шытпадым; аяулы қатыным өзгеге көңіл бұрмасына көзім əбден жетті... Осымен жүріп қартайдық. Міне, пайғамбар жасына келіп тұрмын. Осы күнге шейін дана Арыстанбек бір алданып көрген жоқ... Бірақ қартайған сайын əлім азайды білем, кемпірім бұрынғыдан ауырланайын деді, күннен күнге қорапшамды көтеру қиын болып барады... Осыны айтып, Арыстанбек күрсінді де қорапшасын жерге қойды. Қорапшаның бетін ашты... Масқара! Кемпірі қорапшаның ішінде бір бөтен шалмен кəдімгідей құшақтасып отыр.





АЮ МҰРТЫНАН КҮЛДІ




	Аю сап-сау, көңілі көтеріңкі еді. Көз алдында терісі үлеске түсті.

	Бірдеңені үлескендегі əдеті ғой, қарақшылар теріге таласып қиян-кескі болды.

	Алғашқыда адам сияқтанып ағылшын əуелі өкіметінің солтүстік орманын, Франсие Иақуттың жер майын, Əмерике Оралдың кенін алмақшы болысты.

	Түркістанды бөлісуге келгенде кеп басталды.

	Бəрінен бұрын Түркістанға жанын салған – Ағылшын. Дəлел келтіреді, күйіп-пісті. «Орта Азия жалпы айтқанда, маған-маған ғана тиісті болу керек», – дейді.

	– Қай жөнмен саған тиісті? – деп мына жақтан күйгелек Франсие киіп кетті.

	– Франсие ханым, жөн айтудан ұялсайшы...

	– Неге? Қалайша?

	– Қандай жөнмен сіз, мəселен, Əмерикені қағып əкеттіңіз? Сөй дегенде, Франсие күйіп кетті. Ағылшынға тап берді:

	– Өй, шірік күң! Күллі жұрттың көзінше бүкіл Үндістанды аузыңа салып қойғаның есіңде жоқ. Не бетіңмен маған аузың барып сөйлейсің? Саудагер қар неме?

	– Сен əше жəллəп! Ойнасқор!

	Ұрыстың беті жаманға айналып бара жатқан соң, бұларды жайластыруға Əмерике кірісті:

	– Ақырын, ақырын сөйлеңдер, шырақтарым! Біреу-міреу естіп жүрер. Жұрттың əлденеге жорып кетерін кім біледі? Жарамайды.

	Төбелескен екі жақ арашашыны жаратпайтын əдеті ғой. Ана екеуі Əмерикеге дүрсе қоя берді.

	– «Неге жорып əкетейін» деген болады, өзі бір мұнтаздай кісімсіп, бізге кергу үйреткенше, өзге жұрттың оралдан қымқытыра бергеніңді қойсашы, – деп Франсие шаптықты.

	– Мұныкі не бəсі! – деп ағылшын шəуілдеп қоя берді. Біз туралы жұрт қалай ойласа, солай ойласын. Құдай сенің атыңнан сақтасын. Жаман аты сенен артық жайылған əйел бар ма? Бардақтан келіп бұ да кісіге жөн айтқысы келеді. Не қыласың? Өзіңді байқасашы.

	Шыдай алмады, Əмерике де бұлан-талан болды.

	– Менің аузымды тиятын сендер ме едің?! Өңгей салдақы неме!

	Екеуіңді бірдей жерге қағып жіберейін бе...

	– Сен шіркін қандай! – деді Ағылшын мырс етіп, – қой, шырағым! Сен тұншықтыратын мұнда зəңгі жоқ, – деп, Франсие шиқ етті.

	– Сен Африкеде қанша халықты тұншықтырмадың? – деп Əмерике айбат жекті.

	– Африкеде бəрін тұншықтырып отырған біз емес, мына Ағылшын апай шығар, – деп Франсие түйреп өтті.

	– Мынауың неткен арсыздық! – деп Ағылшын апай қысылып қалды. – Африкедегі мен бе екем?..

	– Афстралианы быт-шыт қылған сен емессің бе? – деп Франсие тепсінді.

	Əмерике кекеп:

	– Афстралианы таласақ, бірігіп талаған шығармыз, – деді.

	– Иə, сенің кəсібің – талау, – деді жұлып алғандай Франсие.

	– Рурды кім талады?

	– Рур – бір сəл нəрсе ғой. Одан да Азиядағы жұрттарды жаншып отырғаныңды сөйле.

	– Сен де Түркістанға тісіңді қайрағың келеді ме?

	– Түркістанды ешкімге де бермеспін...

	– Шатпаңыз, Түркістан менікі.

	– Жоқ, менікі.

	Одан əр сөз былай қалды. Үшеуі жағаласа кетті.

	Олар аюдың терісіне таласып, қырылысып жатқанда, орманның алаңында бас бағып, қызыға қарап, мұртынан күліп аю-екеңнің өзі тұрды.





ƏКЕСІ МЕН БАЛАСЫ


	(Конрад Берковичтен)



	Əл Мадиастың ұлы Ұлықбекте де билікке кұмарлық пайда болды. Бірақ алдында Жаныс бабасы мен əкесі тұр. Екеуі де мəңгі жасайтын тəрізді. Жаныс пен Мадиас бақкүндес болып жүр. Сол күндестікпен азап шегіп жүрген үшінші адамды естеріне де алмапты. Бірақ халық үшінші күндестік майданға шыққанын көріп, бұрынғыдан жаман уайымға түсті. Ақырында қарт көсем түйінді шешуге бел байлады. Жетпістен жасы асып барады «Жайға қарататын не бар?» деп ойлады. Жуырда алған жас қатыны: «күш жағынан балаңның қарасын да көре алмайсың» деп ызыңдей беретін. Бір күні таңертең тоқалы Терезе азырақ сықақтап:

	– Заманның өткені ғой, – деген-ді.

	Жаныс қатынына оқшия қарап, біраз отырып:

	– Бар Керуен сарайға. Кəзір мен де барам, – деді.

	Бірнеше мүйнет өткенде, шанаға ең жақсы желгіштерін жегіп, көсем де келді. Байынан бұрын сəндене киініп Терезенің келуі бір кеп боларын білдіріп еді.

	Жаңадан жауған көбік қар жерді бір тегіс жапқан еді. Бірақ Жаныс қарт азырақ аялдады да, сарай жанына тоқтап:

	– Шақыр бері баламды! Ең жақсы үш атын жегіп шықсын! Ал сен, сарайшы, тың күбіңді баста! – деп ақырды.

	Көсем сөй дегенде, еркектер бөркін алып, əйелдер басын еңкейтті. Олар арақты үнсіз ішуде, күтуде болды. Егесушілердің көті көрінетін жер таянғанын бəрі сезулі. Кімнің жеңгені керек емес, бəрі түгел бағынатын, даусыз көсем болғаны керек.

	Ойнақы шанасына мініп, Мадиас та көрінді. Біріне-бірі көз салмастан əкесі мен баласы жарысуға қамданды. Екі шана қаз-қатар қойылды. Біріне-бірі тіл қатпаса да Бұратүс көліне барғанша, келгенше жарысатынын екеуі де білді. Ол сегіз шақырымдай жер, қай жеңгені ел билеп, көсем болмақ.

	Əкесі мен баласы аттың басын енді жіберейін деп тұрғанда, оқыста құрманның қоңырауы естілді. Бұл – үш жақсы атын шегіп шыққан Ұлықбек екен. Жас келіншегін шанасынан түсірді де, əкесі мен бабасының қатарына барып тұрды.

	Жұрт зəресі ұшқаннан құдайға жалбарына бастады. Бірақ бір адам лəм деп, аузын ашпады. Қарт көсем бишікті қолға алды. Жарысқа əзірленіп, Мадиас пен Ұлықбек те соны қылды.

	Қарт Жаныс:

	– Олай болса жарайды, – деді. Керуен сарайшы:

	– Бір! Екі! Үш! – деді.

	Сонда үш өрім бұтақ – əкесі, баласы, немересі өлкемен құйындата жөнелді.

	Жазық өлке алақанның аясындай жұртқа көрініп тұр. Шүу дегенде, əр қайсының жүрісін көріп тұрды. Содан кейін бірінен бірі айыру қиындай берді. Ақырында үшеуі де ақ қардың үстінде иректеп бара жатқан жылан іспетті болып кетті.

	Мадиярлар қарт көсемнің бəйгесі қалай бітерін үнсіз бақылады. Шалдар қарт жағында. Əлдебіреулер ауық-ауық жүгініп, кімнің озғанын тілесе, сол үшін дұға оқыды. Əйелдеріне күдіктене қарауға айналды. Олар ылажсыз қантөгіс боларын сезді. Жарыс бітісімен, пышақтар сөзге кіріспек. Енді шаналар елбелектеген қара нүктедей кішірейе-кішірейе ғайып боп кетті.

	Жандарын жанышқан ауыр қапаны көтере алмай еркектері:

	– Арақ, арақ! Əкел бермен! Тамағымыз құрғақсып барады.

	Тезірек! Əйтпесе сарайыңды өртейміз, – деп айғай салды.

	Мадиярлар қар үстінде. Екі көздері жазықта. Іштеріндегі өрттерін сөндіргелі, арақты жұтып жатыр. Сағат жылдай көрінді. Шаналар көрінбеді. Əлден уақта біреу:

	– Келе жатыр, келе жатыр! – деп баж ете түсті.

	– Ие. Ие! Əне. Əне!

	– Бейнебір үш топ қасқыр, – деді де, арақ қойған жігіт құмыраны құлаштап тұрып жерге ұрды.

	Шаналар таянып келеді. Біресе айқасып, бірін-бірі тасалап, біресе кесе қардың, немесе Төмпейдің тасасына түсіп, қылтылдап, бұлтылдап келеді. Тымырсық аязға оқта-текте не қамшының қатты зу еткені, немесе қоңыраудың алыстағы дыңғыры естіліп қояды.

	Караса – Жаныстың қара аттары қарсы алдында келе жатыр екен.

	– Алдыңғы шал екен! Қалай дегенмен қартқа жету қайда? Мен оның ақ сақалын да көріп тұрмын. Ол озып келсе бір күбі арақ қоямын, – деп арақ сатушы айғайлап жүр.

	– Оны шал деген қайсың? – деп көсемінің тоқалы шаптықты.

	– Қайсы шал! Ол қайсыңнан болсын жас. Көрмейсің бе жүрісін! Ол – көсем. Ие, Жаныс, Жаныс, байым көсем болады! Қалады...

	Бірақ тоқалдың аузынан сөз түсіп кетті. Қапыда екі аттап Мадиас алдына түсті.

	– Мадиас! Мадиас! – деп көп шу ете түсті. Сықақтаған сөздерін Жаныстың тоқалына қадады.

	– Мадиастың аттары оқ жылан. Оларға тең ат жоқ! – деп ақырып, егде мадиярлар пышағының сабын қармай бастады. – Ол енді көсем болды!

	Мадиас жүз құлаштай алдында келе жатыр. Оған таяу Жаныс, Ұлықбек те бабасын босатар емес. Тұрған жұртқа Ұлықбек жоқтан жаман. Оны мүлде ұмытып кетіпті. Қарақшыға жүз құлаштай қалғанда, Ұлықбек аттары ұмтылып кеп кетті. Шалды басып озып əкесінің атымен қатарласа түсті. Аттардың қайыстай созылуы сонша, бауырымен қарға сырғанап келе жатқан тəрізденді. Алғашқы кезде Мадиас болмады. Бірақ Ұлықбектің сақ еткен айғайы аттарына қанат бітірді. Əкесі мен бабасы ұзап қала берді.

	– Ұлықбек! Ұлықбек! – деп, жас Мадиярдың келіншегі шырылдады.

	– Ұлықбегім, сəулем! Айда! Тезірек. Озам деп ең ақыры-ақ!

	Сал қамшыны! Оз! Е, Ұлықбегім!

	Əкесі мен бабасы ұтылғанын көрген соң, күдер үзіп, аттарын тежейін деді. Ұлықбек қара үзіп кетті.

	Сеңсең бөріктер аспанға ұшты. Топ сүйінгенін өкіріп білдірді. Ұлықбекті ортаға алып, құшақтап, сүйіп жатыр. Келіншегі көкірегіне құлай еңіреп жатыр. Есінен айырылмайтын, салқынқанды, жүлде алған жас жігіт жұртты кейін серпіп, қолында қамшысы, сарай алдында тоқтады. Əкесі мен бабасы жастың алдынан салбырып иіліп еңкейіп өтті.

	– Сарайшы! Менің кісілеріме арақ! – деп ақырды да Ұлықбек келіншегін шанасына мінгізіп жатып, божысын тырс еткізді. Не болғанын мадиярлар жаңа білді.

	– Олай болғанда, Ұлықбек! Ұлықбек десейші! – деп, Мадиярлар шуласып, қуанысып, сүйініп шыққанға мəре-сəре болысты.

	– Қайда сығандар! Соқ өлеңді, тарт күйді! Қуансын көңілдегідей жаңа көсем. Ол болат қолымен көңілдегідей билейді! – десіп бірін-бірі сендірді.

	Сол түнде көршілердің үш отары (үйі) түтін боп аспанға шапшыды. Бұл қарт Жаныстың бірінші болу үшін азап тартып жүрген кезіндегі алмақшы кегі екен.

	Ертеңінде Мадиас əкесінің егінімен өз егіні арасына құрған бөлік шарбағын талқан қылды.

	Өткен-кеткен:

	– Қалай, Мадиас, жаңа көсем жайынан сен не айтасың? – деп сұрағанда, Мадиас:

	– Айтатыным: ол – менің балам ғой, – деп кеудесін көтерді.

	– Ол – менің немерем ғой, – деп баласының жұмысын көргелі келген Жаныс та қыстырыла кетті. Неше жылдан бері амандаспай жүрген əкесі мен баласы бірінші рет бір-біріне қолын берісті.

	– Біз – шалмыз ғой. Кəртайдық қой. Ол – жас арыстан ғой, – деп Жаныс баласына көңіл айтты.

	– Мен бұрын көсемнің баласы едім, енді əкесі болдым. Жаныс, сен өлгенше көп жасадың ғой, – деп Мадиас күңкілдеді.





СУ ЖҮЗІНДЕ


	(Мопассаннан)



	Өткен жылы Париж қаласында, Сенең өзені бойынан бір кішкене пəтер алып, таза ауағашығып, сонда қонып тұратын болдым. Кешікпей-ақ бір көршіммен таныс болдым. Жасы 30-40-тың шамасына келген кісі. Көріп жүрген адамдардың ішіндегі бір жаты еді. Өзі қашаннан бергі қайықшы; қайықшы болғанда бір жансебіл, өмірін мəңгі су бойында, су жүзінде кешірген бір адам. Қайықпен бірге жасасып, күрекпен бірге көрге баратын тəрізді. Суға жаны құмар бір адам.

	Бір күні кешке екеуіміз өзен жағалап келе жаттық. «Су жүзіндегі өміріңнен қызық əңгіме айтшы!» – деп сұрадым. Ыңқылдақ адам еді, су деуім-ақ мұң екен, жүзі гүл-гүл жайнап, елеуреп, ақынша суырылып, əңгімені көйіте бастады. «Су!» десе, жыны түскен дəупері бақсыдай, құтырады.

	– Айқай, заман-ай! – деп бастады балықшы. – Осынау беті жыбырлап жатқан өзен қандай əсер қалдырмады маған! Өзен деген не нəрсе? Көше халқы – Сіздер түгін де білмейсіздер. Өзенді балықшының аузынан естіп көріңізші, қалай сөйлер екен. Су деген – балықшыға бір жат дүние; өзгелерге ұғымсыз, оған өңгеше терең сыр, шалқыма қиял. Елбелек сағым дүниесі, неден екені белгісіз, меңіреу түнде, су жүзінде жүргенінде, қара түнде, мола қыдырған адамша, тұла-бойың тітіреп, су бір көрсіз моладай, ішінде жаналғыш дажалы бардай көрініп, жоқнəрсені көресің, жоқ дыбысты естисің.

	Балықшығақұры жердің шеті бар, албастыдай түнерген айсыз түнде өзен деген шетсіз, түпсіз бірдеңе. Бұл əсерді көк теңіздегі кемешілер де сезбейді. Рас, теңіз бұрқанса, үстіңе қатер де, қаза да төнеді. Теңіз өкіреді, теңіз ұлиды; ол бет-жүзіңе қарамайды, апшыңды қуырады, қол-аяғыңды бір уыс қылады; ол теңіздің зорлығы. Өзен – бір тымырсық сұм. Ол өкіріп, бақырмайды, жылымшылап, сылдыр қағып ағады. Ағын судың сол ағысы маған дария толқынынан əлдеқайда қорқынышты көрінеді.

	Теңіз астында əлденедей көз жеткісіз көкшіл, сарғыл сағымданған көрікті жерлер бар. Суға кеткен адамдар зеңгірдей балықтардың, бəйтерек ағаштардың, Гавмердей шыңның, құбыдай құздардың ішінде жүзіп жүреді-мыс деп жүреді қиялшылар. Өзен олай емес, оның түбі тұңғиық, оған кетсең, балдырға шырмалып шірисің. Сонда-дағы өзен ч чсұлу. Өзеннің жаңа шыққан күн нұрына шомылып, айнадай жалтырап, қалың кірпік арасындағы жəудір көздей, қалың құрақты жылғамен күмістей жылтырап, шымырлап ағып, сылдыр қағып жатқаны қандай ғажап сұлу!

	Сыпсың қамыстың сырлы сыбдырмен сыңсыған шежіресі тулаған толқын, ұлыған дауылдың көрлене соққан долы күйлерінен əлдеқайда үрейлі, əлденедей елегізіткіш бірдеңедей көрінеді.

	Сіз əңгіме айт деген соң, енді сізге он жылдар бұрын бастап кешірген бір уақиғаны сөйлейін!

	Бір күні кешке түнде мінетін қайығымды түзетіп болып, шаршаған соң, тыным алайын деп, қамыстың жиегіне келіп-тоқтадым. Күн майдай жылы. Ай сəулесімен өзен айнадай жылтырайды. Төңірек құлаққа ұрған танадай. Күннің тымығы қыз сықылды. Темекі тартып алайын деп ойладым да, дереу зəкір тастап жібердім.

	Қайығым ағынмен əнтек сырғиды да, шынжыр тырсылдаған соң тоқтады. Қайықтың көтіндегі сеңсеңіме жайланып отырдым. Маңай өліп қалғандай тым-тырыс, анда-санда жиекке соғылған судың сыбдыры ғана құлаққа еміс естіледі. Анадай жоғарыда көрінген жиектегі қамыс біртүрлі сиқырлы түрге кіріп, адамды «əне, шайқалды, міне, сылдырлады!»дегізгендей болды.

	Өзен беті тіпті тынды. Мұндай керемет тымықтық маған біртүрлі ауыр əсер беріп, дамылсызданғандай болдым. Ел жатса да, жатпайтын қопа жыршылары – бақалардың үні өшті. Бір мезетте шошып оянғандар, оң жағымнан бақ еткен бақа дауысы шықты. Селк ете түстім. О да басылды. Бұрын қанша тартсам да, қанбайтын кісі, темекімді тартып бітіре алсамшы. Екі-үш сорған соң жүрегім қатты қағып, тартуды доғардым. Өлең айтып көрейін деп, дауысымды шығарып едім, өз дауысым өзіме естілмеді. Сонан соң қайықтың түбіне шалқамнан түсіп сұладым да, аспанға қарадым. Недəуірге шейін ешнəрсе білінген жоқ. Аздан кейін қайығым ақырын теңселіп, мазамды ала бастады. Қайығым біресе көкке көтеріліп, біресе төмен құлдырап, өзеннің екі ернеуіне кезек соғылған тəрізді болды. Қайығымды бір мақұлық, бір белгісіз күш су түбіне қарай тартып барады екен деп ойладым. Сөйткенше болмады, қайта босатқандай, қайығым қайта көтерілгендей көрінді. Тағы да дауыл соққандай қайықты ойнақтатты, маңайымның бəрі суылдағандай болды. Басымды жұлып алып, атып тұрдым. Су манағы қалпы, жалтырап тұр, төңірек тып-тыныш.

	Тегі менің сезім тамырларыма бірдеңе пайда болған екен, бұ жерден кетейін деп, ойладым. Шынжырымды тартып едім, мізбақпады. Қайығым ойнақшып, ыршып-ыршып кетті. Бір дүкірт ұшырағанын сездім. Күшімді жинап, «ауп!» деп, күшене тартып едім, зəкір тырп етпеді. Зəкірім тереңге барып, бір нəрсеге ілінген болса керек, тартып ала алмадым. Қайтадан тартып көрдім, болмады.

	Күректі қолыма алып, қайықты ағынның бетіне бұрып алып, зəкірді аударайын деп, есетін кеп, зəкір жылжымайды. Күйіп-пісіп, жынды кісіше шынжырды жұлқылаймын. Орнынан мызғымайды. Салым суға кетіп, қайтерімді білмей терең ойға кеттім. Шынжырды үзуге болмайды: жуан, мықты шынжыр.

	Қайықтан ағытып жіберуге тағы болмайды: жуан ағашқа берік шегелеулі. Енді не қылу керек? Күн жылы ғой, біреу-міреу келер, шығарысар деп, өзімді жұбатқан болдым. Еңбегім рəсуа болғаны жабықтырды; отырып шылым тарттым. Бір бөтелке арағым бар-ды, орта стақандай, жұтып алдым. Өз күйім өзіме күлкі көрінді. Күн мейлінше жылы, кірəржитін дəнеме жоқ, су жүзінде түнеп шығуға болатын.

	Кенеттен қайықтың бүйіріне бірдеңе дүрс еткендей болды, қолаң ете түстім; суықтер саулап коя берді. Ағып бара жатқан ағаш, əлде басқа бірдеме соғуға мүмкін ғой, бірақ сол дүрсілдің өзі тұла бойымды дір еткізе түсірді, тамырларым желпініп, желіге бастады. Жанба-жан шап беріп, бар күшіммен шынжырды тарттым келіп, тарта-тарта сіресіп қатып қалыппын, зəкір баяғы қалпы. Дымым құрып қайта отырдым.

	Сүйткенше болмады, мұнартқан қою тұман өзен жүзін бүркей бастады. Тұман төмен түсті, суға бауырын төседі. Өзен де, аяғым да, қайық та көрінбейді. Қамыстың бастарын одан əрі айдың бозғыл сəулесі түскен, аспанға өрлеп созылған, əр жерінде теңбілі бар жазықты ғана айырамын. Теңбіл көрінген шоқ бұта болса керек. Белуарыма шейін ақ қағаз дастарқанмен оранған адам тəріздімін. Ойымды керемет, жат қиялдар басты. Қайығымды көре алмаймын. Қайығыма біреу мінгелі жатқан іспетті. Қалың тұман қаптаған өзен бетінде жан шошырлық неше алуан мақұлұқ жан-жағымнан анталап ұшып жүрген іспетті. Шеке тамырым солқ-солқ етіп, жүрегім аттай тулады. Тұншықтым, басым айналды. Өзеннен малтып шыққым келді. Кенет үрейленіп, бойым тітіреп кетті. Көзсіз тұманда, өткелсіз қамыстың, шөптін арасында, құтылуға дəрмен жоқ; өлгенім ғой деп ойладым. Жаға көрінбеді. Қайық жоғалды. Қараңғы тұңғиыққа қарай аяғымнан біреу сүйреген тəрізді болды.

	Ағынға қарсы бес жүз адымдай жүріп, балдыр мен қамыстан өтіп, беті ашыққа шықсам, кəрлі тұманнан, қатерден құтылар едім деп ойлаймын.

	Қорықпайын деп қайраттанамын, бекінемін, болмайды; ішімде қайраттан басқа бірдеңе бар сияқты. Сол бірдеңе қорқа береді.

	«Осы мен несіне қорқамын?» – деп сұраймын өзімнен. Мендегі батыр «мен» қорқақ «менді» мазақтайды, күледі. Дəл сондағыдай біріне-бірі қарсы ішімдегі екі мақлұкты одан бұрын да, соң да анық сезген емеспін. Бірі: «Қорықпа», – дейді, бірі қорқа береді. Екеуі біресе кезек жығысады, біресе ит-жығыс түседі.

	Білімсіз қорқыныш шырлығып, жан шошырлық үрейге шапты. Көзім шарасынан шығып, құлағымды түріп, қыбыр етуге сектеніп отырмын. Нені күткенімді өзім де білмеймін? Əйтеуір күткен қатерім зор. Егер сол кезде судан біреу қылт етіп шыға келді бар ғой – сөз жоқ талып қалуыма.

	Сонда да қайратымды салып, шығып кеткелі тұрған есімнен айырылмадым. Бөтелкеме тап беріп, арағымды басыма тағы көтердім. Басым əнтек айығайын деді. Со кезде жан-жағыма қарап, пəрменімше айқайды салдым. Өңешім жыртылып, тамағым қарлыққан кезде, құлақ салдым, əлдеқайдан иттің ұлығаны естілді. Қайық түбіне терейіп тағы жаттым. Көп жаттым шамасы. Ет пісірімдей уақыт өткен шығар. Көзім ілінбеді. Маңайым толған көрқыныш. Басымды көтеруге батылым бармайды; Əне тұрам, міне тұрам деп, тұрғым келіп тағы шыдатпайды. Кешіге беремін. Тұра алмаймын. Не керек, аяғында сақтанып, ептеп басымды көтердім. Титтей сыбдыр шықса, жаным шығып кететіндей көрінеді. Қайықтың ернеуінен сығаладым.

	Адам өмірінде табиғаттың қандай тамаша, қандай ғажап түрін көруге несіп болса, сондай ғажап сүгірет жарқ етіп көзіме көрінеді. Əлде перизаттар жұртында, əлде сұлу ертекте, əйтпесе біз көрмеген шет жерге барып, қайтқан саяхатшылардың əңгімесінде ғана болмаса, жалпылама кісі көре бермейтін керемет еді ол көрініс.

	Əлгіде ғана мақтадай ақ құндаққа бөлеулі су, су үстіндегі қалың тұман бірте-бірте серпіліп, жиектен көтеріле бастады. Өзен беті тұманнан тазарды. Өзеннің екі жағасында арқан бойындай жоғарылаған ақ тұман, тізбектелген өркеш-өркеш таулардай болып, ол таулар ай сəулесімен самаладай сандақтанып, аппақ қардай жарқырап, көз шағылысады. Сөйтіп ақ қаздай тізілген кенерелі таулардың жүмесімен балқыған ақ күмістің толқындары жүзіп жүрген іспетті. Осыдан бір бөтені жоқ. Жоғарыда, қақ төбемде көк шұбар аспанда ақ табақтай жалтырап он төртінен туған əдемі ай тұр.

	Барша су мақлұктары оянды. Шошып оянғандай бақалар да бақылдады. Оқта-текте біресе оңнан, біресе солдан тасбақаның қоңыраудай сылдыраған келте-келте қоңыр күйі жұлдызбен тілдескендей, көкке шапшып сыңғырлайды. Ғажап, қорыққаным басылып кетті. Сондай көрікті табиғат қойнында қандай керемет жат нəрсе көрінсе де, маған түк таңсық емес еді.

	Осы көрініс қаншаға шейін тұрғанын білмеймін, өйткені көзім ілініп кетті. Əлден уакытта көзімді ашсам, ай көрінбейді, аспанды бұлт қоршапты. Былдырлап, сақауланып су күрілдейді. Жел тұрды. Суыта бастады. Түк көрінбей кетті.

	Қалған арағымды қағып салып, қалшылдап, қамыстың сылдырлы сыбдырына, өзеннің күріліне құлақ салдым. Бірдеме көрінер ме екен деп жан-жағыма үңіліп, көзімді сүздім. Қайықты да көрмедім. Көзіме тақасам да, қолымды да көрмедім...

	Қараңғылық аз-аздап серпілейін деді. Қапылыста қасымнан қараң етіп, бірдемс көрінгендей болды. Дауыстап қалдым. Біреу:

	«А!» – деді. Балықшы екен. Шақырдым. Келді. Келді, айттым. Қайығын қатарластырып қойып, секеулеп шынжырдан тарттық. Зəкір міз бақпады. Таң атты. Жанға жабырқау салатын жауын-шашынды, қара желі аралас қара қабақ жаман күн еді.

	Тағы бір қайықшыны көрдік. Оны да шақырдық. Зəкірді үшеулеп тарттық. Бірте-бірте қозғалды. Ауыр жүкпен келе жатқандай зəкір баяу көтерілді. Əлден уақта зəкірге ілініп қарайған бір нəрсе көрінді. Көтеріп қайыққа салдық.

	Ол мойнына келтектей тас байлаулы бір кемпір екен.





ЗАҢ БІЛМЕСТІҢ ЗАРЫ


	(Конрад Берковичтен)



	Мұрда ақсақалдың аймағындағы маздем руының бітеу арбалары қаздай тізіліп, сазды тар жолмен ілбіп келеді, бұл жол Дунай өзені бойындағы Қилы қалашығынан шығып, тура Қаратеңіз жиегіндегі румынның Тұлше деген қаласына апарады.

	Бір күннен артық байыз тауып, бір жерде қонып отыра алмағалы маздемдерге, міне, үш айдың жүзі боп барады. Мұжықтың бір қаласына келе ме, қаланың əкімі салып жетіп келеді: жоғарғы ұлықтан «қағаз» бар, маздемге жайланып жатуға жол жоқ, дейді. Мұрда ақсақал мұндай қысаң жарлықтың себебін білейін деп қала отағасынан сұрап байқаса, «жарлықтың аты – жарлық, оған не себеп сұрайсың?» деп, аяғына отырғызбайды. Қилы қаласына келгенде ғана Мұрда істің анығына қанды; бұ қаланың ақсақалы Мұрданың ескі досы еді; оның айтуы: маздемдердің көтін жер иіскетпейтін себебі: үкімет бұлардың аяғына тұсау салып, отырықшы ел қылмақ екен. Жолдағы қалалардың əкімдері сол заңды орындамақ екен. Мұрдаға досының айтқаны:

	– Заң бұдан былай маздем болмасын дейді. Заңға бағыну керек.

	Мұрда достым, əңгіме осылай, – деді.

	Досы үй дегенде Мұрда Дунай суын қолымен нұсқап:

	– Мынау Дунай өзенін теңізге құйғызбауға заңдарыңның əмірі жете ме? – деп сұрады.

	Досы:

	– Оны қылу менің қолымнан келмейді. Бірақ үкімет өзенге үлкен бөгет салып, ағызбай тастаймын десе, əмірі бар ғой, – деп үкіметті қуаттаған кісімсіп, кеудесін көтеріп, қоқиланып қойды.

	Бөгетің де ұзаққа бармас. Өзен теңізге барып құюға дереу тың жерден жол салып алар. Өзеннің өз заңы бар – ол теңізге құю заңы. Мен бір рудың көсемімін, өз халқыма мен де заң шығарамын, алайда өзенді теріс ағызатын заң менде жоқ. Мен – Мұрда саған айтайын, ел билеу деген – өмірге бөгет салу емес, өмір ағынын тексеру деген сөз. Біздің əдет-ғұрпымыз сендердікімен бір емес. Өзен біткен теңізге бір-ақ жерден құймақ емес қой. Заңдарыңыздың кесірінен жолда төрт атымыз өлді. Екі кісіміз ауырып жатыр.

	Қатын-баланың, иттердің түріне қарашы. Бəрі де арыған, шаршаған. Арбаларымызды бір жұма бүтіндесек іс, бітпес. Бір дөңгелек жөнді жүруден қалды. Бел ағаштар майысып кетті. Күн болса, міне, суытып барады. Таулы жерге қар түсті. Бізді енді қасқыр жем қылмай ма?

	– Мұрда, қалай безектесең, олай безекте. Бұйрық – бұйрық боп қала береді. Қала отағасысы оны бұза алмайды. Сонымен, маздемдер қираңдаған арбаларына сығылыса мініп, тулақтарын тыртаңдатып, жаман иттерін шұбыртып, Тұлше қайдасың деп тағы да қалқақтады. Маздемдерді неге қуа бергенін білген соң Мұрда ақсақал кіндік кесіп, кірін жуған туған Тұлшеге барып, қыстап шығаруға рұқсат алам ба деп ниет етті.

	Қара теңіз жиегіндегі Тұлшеге жеткенше табандатқан ай өтті. Титығы құрыған тағы екі ат жолда пышаққа ілінді. Адамнан бір еркек шығын болды. Теңіз тығырығына таяна бергенде, Мұрданың қатыны бір еменнің түбіне көмілді. Оның өзін түнде көмді. Таң рауандап келе жатқанда, көрдің бетін жылмағайлап, тегістеп тастады. Көрден шығарылған топырақты шашып, желге ұшырды. Маздемдердің заңмен жаны өш қой. Өмірін жол жүрумен өткізген Мұрданың жұбайына жол бойынан топырақ бұйырды. Заңның мұнда не ақысы бар?

	Маздемдер Тұлшенің қарасын көргенде, алғашқы ақ көбік қар жерді де басып еді. Жиырма шақты атты мал қылуға үлкен күтім керек. Қатын-балаға жылы орын, тамақ, киім керек. Еркек біткен қысқа баспана орнатып, тəкиеде (қонақ үй) араққа жүзіп, арыған, шаршағанын ұмытып та кетті.

	Алғашқы жексембі өткен соң дүйсембінің сəтіне қысқы бас пайда қылыңдар деп Мұрда бұйрық етті. Арбаларды қаралай тартып, дөңгелектерін күбшегіне шейін көміп, жерге қазықтап бекітті. Үш қора соғылды: бірі ұста мен арбашыға, енді бірі – ас үй, үшіншісі, ең үлкені – қора. Төрт күн өткенде қысқы пəтер дайын болды. Аттар да, иттер де, қатын-бала да тəкиеден тасылып, қораларына, арбаларына орналастырылды.

	Мен жоқта жұмысты бітіріп қойыңдар деп Мұрда жоғалып кеткелі қашан. Ол шошқа тағалап жүрді ме? Жоқ, одан да бетер жұмыста жүрді. Тұлшені қыстап шығуға лұқсат ала алмай, табанынан таусылып жүр еді. Өзі жүргенше басқа еркек жіберсе болмас па екен? Болмайды. Отыз жылдай осы руды билеп келген өзі, ыстығына күйіп, суығына тонған өзі. Өзгеге ол қалай сенсін! Əкесі де, бабасы Үлпі де осы рудың бас көтерер адамы болды. Билеуші де, биленуші елі де бірінің сырын бірі жақсы біледі. Билеушінің сөзі екі боп көрген жоқ. Бірақ қаталдық болған жоқ. Қаталдық істерлік Мұрда осал-оңтағай отағасы емес, тым айбынды, тым күшті ғой. Ол ел билеуге бола жаратылған жан ғой. Оның келбеті қандай! Екі иығына екі кісі мінгендей, бойы еңгезердей, күмістен шапқан, айбатты арыстандай, а дегеннен көзге түсетін адам. Маздемдердің басшысын іздеген бөгде кісі Мұрданы көрген жерден, айтпай-ақ таныр еді. Алпысқа келгенше Мұрданың көзінен оты кеткен емес, бетінің өңі тайған емес. Бұлшық еті тоқпақтай, ұзын, қошқыл қолының қажыры қайтқан емес, жұріс-тұрысқа жастан бетер оңтайлы. Мұрданың тілі сараң, сөйлесе мəтелдеп, тақпақтап, жұмбақтап сөйлейді, бірақ сөзінде маңыз бар. Оның саңқылдаған күшті дауысы өзгелерді ұйытып алады. Мұрданың сөзі – өзгелерге заң. Бұл руда оның бетіне қарсы келер жан жоқ. Көсеміне əкімдер қарсы болғанына өз адамдары таң қалды. Қалай батылы барды десейші! Бұл Мұрда Ыстанның ұлы, қасқыр Лүпінің немересі ғой!

	Мұрданың руы қысқы жабдығын бітірер-бітірместе Тұлшеге маздемнің өзге рулары да келіп орнады. Бұларға да орман түбінде қыстап шығуға лұқсат берілген екен. Екі рудың басшылары Мұрданың шатырында бас қосып, адамдарын қысып ұстауға сөз байласты. Мұрда сөз қозғады: «заман жаманға айналды. Қайда барсаң, заң маздемге қарсы. Тұлшеге келіп қана көз ашып отырмыз; бұл жерде жанжал шығарып, немесе біреудің мүлкіне қол салғанымызды сезіп қойса, бір күнде отырғызбай, қуып жібереді, өзара жайланып, орын теуіп алғанша тəкиеден де аулақ болалық. Жаз шыға, келесі жұмысты кезінде көрерміз».

	Кеңесіп, осыған жə, бəсе десті. Тұлшеде пайда табуға болмады. Оқта-текте ат, сиыр, шошқа сатып алып жүрді – болғаны сол. Еркектер күні бойы аттарын күтіп аласұрды. Əйелдер тамақ істеп, кір жуып, киім тігумен күн өткізді. Балалар шатырды, қораны айналақтап, алысқа шықпады, ұсталыққа барып, көрік басты, атқорада үймеледі. Кешкілікте ойын-сауық құрып көңіл көтерісті. Жылқының демімен жылынған бір атқорада бірсыпыра еркек қарта ойнап, жастар, бозбала мен бикештер скрипке, қобыз тартқызып, билеп, думан қылды.

	Қыздардың ішінде бір қыз болды. Ол кім десең, рубасы Станкенің қызы – Лене екен. Ленеден сұлу талай қыз бар гой, сонда да бозбаланы Ленеден көп шұбыртқан қыз болған жоқ. Лене қайда барса, бозбала топ-тобымен соның соңында.

	Жаңа жыл мейрамының қарсаңында Ленені алам деушілер бір қора болды. Лене бұл күйеулердің бəрін де дəлел қып қойған. Сондықтан күй билегенде бозбалалар Ленені қолдан қолға түсірмей қағып əкетіп, өзге қыздарға билеуге жігіт жетпей тотиып қалатын болды. Зəуде «күйеулерінің» бірі басқа қызбен билегенін Лененің көзі шалды-ақ, ол күйеу дереу қызын тастай беріп, қайқиып шыға келер еді. Жігіт біткенді көзінің құйрығымен ұршықтай айналдырып қойған Лененің өнеріне қатындар сүйсінеді, қатты ұнатады, еркектер мұның арты қан болмай тарамас деп ішінен түршігеді. Бұдан өзге кезде де мұның пəлесі де жоқ қой. Бүйтіп қызға таласқанда қырқысып төбелесер еді де, жеңгені алар болар еді. Енді ондағы күн бар ма? Төбелестің арты насырға шапқалы тұр.

	Лененің күйеулері ішінде Мұрданың руынан Менке деген бір жігіт болды. Мұрда Менкені жақсы көруші еді. Менке сегіз қырлы, бір сырлы, жігіттің абыланы, қиын-қыстау жерде Мұрда ақсақал сөзімен ақылдасады. Мұрда бір жаққа кеткенде Менгені жұрт, жас та болса, бастай көреді. Менкені жасы жиырмадан асты ма екен. Кейде ақсақал да Менкені кеңеске шақырар еді. Мұрданың бел баласы Некалай əн-күйге бола жаралған, тəтті қиялдан басқа түкке жарамайтын жігіт боп шықты.

	Жаңа жыл мейрамының алғашқы күні маздемдердің төрт руы, барлығы екі жүздей кісі бас қосып, ұлы жиын-той қылды. Үлкен атқораға ұзын-ұзын қарағай үстелдерді қатар-қатар қойып, қабырғаларын кілеммен, жасыл гүлмен, төбесін түрлі-түсті шырақтармен безеді. Оттықтар балалардың сыбағасына тиді. Ру сайын бір жасар шошқа, қабымен ақ ұн, қант, шай, түрлі тамақ, күбімен арақ ала келді. Тамақ астатөк, əйелдерге тұщы арақ, еркектерге ащы арақ, жүрек жылынғанша, қан қайнағанша арақ ішілді. Қаланың тəкиесінен де өздерінің шатырында бас қосып, кешкілікте кептесу еркектерге қандай көңілді! Ақсақалдары өз руына ет кесіп беріп, əйелдері еркектердің сауытына арақ қойып, əзілдесіп, ойнап күлген қандай қызық!

	Жұрт тамаққа əбден тойып, күйшілер скрипкесін, қобызын күйлеген кезде жігіттер Ленені ортаға алып жатқанын Мұрданың көзі шалды. Арақтан кенде болған кісі жоқ. Басқа рудың жастары басшыларының уысынан шығып кетсе, төбелес бола ма деп Мұрда сескенуде. Бірақ оларды арақ ішуден қалай тыйсын –өз жігіттері емес – өз жігіттеріне ғана арақ ішкізбей қойса, əділдік те болмас еді. Мұның жігіттері өзге рудікінен кем бе? Қалайда төбелес шыққалы тұр. Мұрданың іші сезіп, пəле бола ма деп, қорқып отыр. Не қылу керек? Қаны қайнаған, қолы қышыған жігіттерге басқа бір ермек, басқа бір жол тауып, төбелестің бетін бұру керек қой.

	Үстел басында отырған Мұрда замат ұшып түрегеліп бозбалалардың ортасындағы Ленеге қарап:

	– Ақырын! – деп ақырып қалды.

	Ет ұстаған, арақ сауыт ұстаған қолдар ауызға жетер-жетпесте қалшиып қалды. Жұрт аң-таң, жымдай.

	– Бүгін мейрамның құрметіне мынау жігіттерден Ленеге күйеу таңдап алуға еткім келіп тұр. Қалған жігіттерге өзге қыздар да жетер. Лене кім жеңсе, соған тиеді. Пышақсыз, жұдырықсыз күрес болады. Кімнің маңдайы жарылғанын білгенше арақты доғарамыз. Ендігі арақты жеңген жігіттің тойына ішеміз.

	Мұны Мұрда айтады ғой.

	Ленеге бұл сөз ұнамады. Лене еркектің жақсы көргенін де қыздардың көзін қызықтырып, күндестігін қыздыруға жаны құмар. Əттең, дүние! Лененің əкесі, ру ақсақалы – Станке елден бұрын Мұрданың сөзіне құп деп қойды. Амал қанша? Станке отағасы ішінен: «Мұрда кемеңгер ғой. Бұдан даңды жан өте ме?» деп ойлады. Төбелес лажсыз болатынын о да сезген ғой. Пышақсыз, жұдырықсыз күреспен төбелестің бетін өзге жаққа аударғаннан артық табылған ақыл бола ма? Лененің де еркектерді жынды қылуы, қыздарды мазақтауы жетті ғой.

	Үстелдерді кейін ысырып, қораның бір бұрышына құрсаулап арқан керіп, күресшілерге орын босатысты. Төрт рудан төрт басшы биі болады. Күрес басталғанша төрт жігіт сықталып шықты.

	Оның бірі – Мұрда руынан Менке батыр. Қалған жігіттер Ленеден күдер үзіп, өзге қыздарды айналдыруға кірісті.

	Күрестің жайын Мұрда жариялады. Аяғына шейін жығылмаған жігіт – жеңген, жауырыны жерге тиген жігіт – жеңілген. Əуелі кім, кіммен кім күресетінін зеребе шешеді. Зеребеден əуелі Менке мен Жорға күреспек боп шықты.

	Менке білекті сыбанып, омырауды ашып, Жорғаға қарсы барғанда, одан анақұрлы қораш, əлсіз тəрізді көрінеді. Бірақ Менкенің қара күші кем болғанмен тəсілі, ақылы мол еді. Лене қасындағы қызға қарап:

	– Менке, мен үшін ажалыңа қарсы бардың-ау! – деді саңқылдап!

	Менке Жорғаны шүйдеден мықтап ұстап жатып:

	– Лене, қата айтасың, басқаның ажалын мен жеткізермін! – деді.

	Жұрт қыран-күлкі болды. Жорға сасып қалды. Ол Лененің сөзін де, Менкенің жауабын да есіткен жоқ. Жұрттың қаңқулап, қарқылдап күлгені төбесінен жəй түскендей көрінді, денесі тітіреп кетті, сол-ақ екен, Менке арқалап алып, көтеріп соқты. Балуанды қошеметтеген айғай қораны жаңғырттырды. Белуарына дейін жалаңаштанған Менке жеңін де сұқпастан тонын жамылып, Лененің оң жағынан орын алып, ана балуандардың күресіне көз салды; қай жыққанымен өзі күреспек қой.

	Жауын мықтап, көңілі тасыған Менке бəйгелі қыздың қасына келген соң қарап отырсын ба:

	– Қалай, Лене, екеуімізді қосам деп бүгін Мұрда жақсы ақыл тапты-ау! – деді.

	Лене жып етіп бетіне қарап:

	– Сенің Мұрдаң – бір қу түлкі. Бұл ақылы үшін мен өзі өлгенше жек көрдім. Асатпай жатып, сен де құлдық демей тұра тұр, – деді.

	– Қойсаңшы, Лене. Өзің бері қарашы. Мен кімнен кеммін? Мен анау екеуінен де артық емеспін бе? – деп балуандарды нұсқады.

	Қыз Менкенің басынан аяғына дейін қарап:

	– Сен бір жирен бас қыртсың! – деп тежеп тастады. Күрес болып жатыр. Балуандар қимылдаған сайын жұрт айғай салады. Тысқарда жел уілдеп орманның ағашымен алысып жатыр. Іште қызға бола жігіттер күресіп жатыр. Отырған жұрт əр рудан, олардың күресінде əйелден өзге де мақсұт бар. Олар бұрын да шекісіп жүретін. Əнеу күнгі ат шабыста Миронның аты алдынан келген, Степкенің аты қалып, Миронға атын бəйгеге тіккен. Аты озып, Степкенің атын алып тұрып Мирон самсаған сар қолдың көзінше:

	– Мұндай мəстекке жем беріп не керек! – деп Степкенің атын алтыатармен басып салған.

	Мұндай қаталдыққа Степке түк қыла алмады. Атты алған Мирон, өз атын не қылам десе, еркі ғой. Бірақ Степке атын жанындай жақсы көретін. Өз қолынан өсірген байырғы жануары ғой. Атын аяғаны былай тұрсын, жұрттың көзінше қорлағаны өтіп кетті ғой. Мирон тегін қылған жоқ. Степкенің руына кетпес таңба қылғалы атқанын біледі. Енді Степке ішіне қан қатпай тұрар ма?

	Мұрда күресті шығармай тұрғанда-ақ осы кектің ұшқыны сезілген. Степке мен Мирон тіленіп күреске шыққанда-ақ Мұрда ойларын біле қойды. Алғашқы күрескен балуандардан да жұрт бұлардың күресіне қатты қызулады. Бұл күрес жалаң қыз үшін емес, қыз деген тек сылтау екенін Лене де білді. Сондықтан Лене күреске қарамай, қораның ана жақ бұрышына барып, орындыққа отырып, шылым тартты.

	Лененің сып етіп кетіп қалғанын Мұрда мен Менкеден басқа жан байқамай қалды.

	Əр-берден соң Лененің қасына келіп отырып Менге:

	– Екеуін де жек көрем, – деді. – Бізге сонысы керек қой, – деп күлді.

	Бірталайға дейін екеуі де үндеспей отырды. Содан кейін Лене Менкенің мойынын қатты құшақтап, бауырына тығылып, құлағына сыбырлады:

	– Менкем, жиренбас сайтаным. Сен жеңуің керек. Сені мендей сүйетін жан болмайды. Мен білем: Миронды Степке жығады. Степкені сен жығуың керек.

	Жығасың, жығасың! Менкем, жиренбас, сəулем... Сен бəрін жеңуің керек.

	Жас маздемге мынау жат нəрсе ғой.

	Лене орынынан тұрып, Менкеге ым қағып есікке қарай жөнелді. Тысқа шыққан соң Менкені шөпілдетіп, үсті-үстіне сүйіп:

	«Менкетайым, сен жеңуің керек, жеңесің... əйтпесе мен сені өлтірем... сен жеңуің керек» дей берді.

	– Ленежан, сенің айтқаның болар, – деп Менке асығып қораға кірді. Қорада ақырзаман орнаған. Степке Миронды жығып салып, езгілеп жатыр. Жауырынын жерге тигізе алмай жатыр. «Болма, болмалап!» Мирон жағы бажылдайды. Бірақ Миронның əлі келмеді, аяғында өлген кісідей серейді.

	Дəл сол кезде тік көтеріле төбелес болып кете жаздады. Долы маздемнің асау қаны мейлінше қызған. Арты жаман болар-ау деген ой адамның басына кіріп шығатын емес. Бірақ құдай сақтады. Құдай емес-ау, Мұрда сақтады. Мұрдадан үлкен ақсақал жоқ, оның тілін алмауға бола ма:

	– Біреу дыбыс шығарсаң, дереу мерт боласың! – деп ақырды келіп.

	– Менке қайда?!

	– Мен мұнда, ақсақал! – деп Менке топты киіп-жарып майдан жеріне ұмтылды.

	– Сен əзірмісің, Степке? – деп Мұрда Степкеден сұрады.

	– Не үшін əзір болам? – деді Степке дым білмеген кісідей.

	– Сен немене? Менкемен күресетініңді білмейсің бе?

	– Менкемен несіне күресем?

	– Ленеге бола күресесің.

	– Ленеге бола ма? – деп таңырқап Степке қайта сұрады. – Мен Ленеге бола күрескенім бе? Түу-у!..

	– Ол кімге дəргер? Маған ба? Станкенің қызы Ленеге бола күресем бе? Құдай сақтасын! Ленеден Қазге мың есе артық емес пе? Бергеш, Қазге.

	Деді де Степке Қазге сынды сұлуды құшақтай алды, маздем жұртының салтына қарағанда бұл арада Степкенің қылмысы асып кетті. Ленені қорласа, əкесін қорлады, Станкенің руын қорлады; сол үшін басын бəйгеге тігіп тұрған Менкені қорлады; қызды менсінбей күреспей қойды; Мұрданың руын қорлады; тағы да неше түрлі ұлылы-кішілі қорлық көрсетті.

	Жұрттың көзі кенет Менкеде бола қалды. Содан кейін Мұрдаға тігілді.

	Мұрда сонда айғайлап: «ендеше Лене Менкенің қатыны болады... Келіңдер, екі жастың талайы ашылуына ішіп жіберейік» дегені ғой.

	Бұлай бітеді деген кімнің ойында бар? Бəрі де қуанып кетті. Араққа жерік боп отырган жұрт бас қойды. Күйшілер күйді гулетті. Жастар билеуге кірісті. Менке мен Лене екеуі бір бұрышқа барып отырды. Ленені қалың ой кернеген: көзі қызарып, еріні жыбырлап, бойы қалтырап барады.

	Степке ақыр-ақ кегін алды. Қашаннан бері ти деп Ленені көндіре алмай жүретін. Енді сол ызасын алдына келтірді, сонда кімді алды десей? Лененің сұр дұшпаны Қазгені алды-ау! Мұның бəрін істетіп отырған Қазге екені Ленеге аян. Мұндай кілтипан əйелдің ғана қолынан келеді ғой. «Бір əйелдің айласы қырық есек, бір қашырға жүк болады» деп бұрынғылар бекер айтты деймісің? Степке Мироннан кек алу үшін күреспеген екен. Ленені алу үшін де күреспеген екен. О түгілі өзіне тимегеннің қаржуын қайтарайын деп те ойлаған жоқ екен. Тек Қазгеге жағыну үшін күрескен екен. Бəрі де ашылды... Тал түстегідей бадырайды!..

	Менкенің де сүреңі келмеді. Ханның қызындай Ленені Степке бір ауыз сөзімен жер үстіндегі əйелдің қоры қып тастады-ау. Лененің атын атағанда Степкенің «түуу!..» деген түкірпімен-ақ Лененің құны жойылды-ау. Лене күресуге тұрмайтын қыз боп қалды-ау! Қасында қатар отырған сұлу қыз жұрттың көзінше əлдебіреудің пысқырмай кеткен қызы боп шықты-ау! Қорлық-ай, қорлық-ай!

	Мұрданікі қата. Степке тірі тұрғанда бұған қатын бола ала ма? Бұл адамгершілік емес... Бұл заңға сыймайды. Аңырған қалыңдығымен қатар отырғанда Менкенің ойлағаны осы. Екеуі де тіл қатыспады.

	Таң алдында шалдар соңғы стақандарын ішіп, көй-көй əнге басқанда, жастар билеп қызыққа батқанда Степке мен Менке қорадан шығып жөнелді. Əуелі Менке шықты. Кідірмей оның артынан Степке кеткен соң не боларын бəрі білді, бірақ тырып еткен жоқ. Күйшілер күйін доғарды. Би тоқталды. Қаралы үйдей тым-тырыс болды. Құлақтар желдің ызылына, көздер есікке тігілді. Лене Қазге жаққа қарады да, делегей ала көйлектің қалтасынан дөңгелек айнасын алып, өзін, қою қара шашын талдап тарай бастады. Кідірмей есіктен Менке де көрінді. Жалғыз! Қазге «аһ!» деп шалқасынан түсті. Көтеріп шатырдағы шешесіне алып кетісті. Содан кейін Менке мен Ленеден басқаның бəрі жабыла тысқа жөнелді.

	Степкенің денесін төрт ақсақал арулап көрге көмді. Келешекте төбелес шықпасын деп бұдан былай жиналып ойын қылмалық деп ұшарысты. Ақпан ақырған аяз болды. Боран тынбай соқты. Талай еркек атқорада түнеді; суық өте құтырған кездерде қатын-бала да ұйлығып, салам мен шөптің арасына кіріп, жансауға қылды.

	Ұстаның дүкенінде еркектер көрік пен төсті шырғалап, атқа таға, арбаға табан соғып, күн кешірді.

	Менке де үнемі жұмыста. Көрші тəкиеге барып, ой сататын, ат алатын мұжық іздеп, одан, бұдан сұрастырып, алыпсатарлық қылып, пайда тауып жүрді. Тапқан ақшасына сүйген жары Ленесіне мақпал шəлі, шұп-шұбар алқа, шолпы, тарақ, күміс сақина, күміс білезік сатып əперді. Бірақ Менке жан сəулесіне сүйгендігін көрсеткен сайын сəулесі қырындай берді.

	– Сен кімсің? Сен құлсың, Мұрданың құлысың. Сенің теңің – құл. Сенен де Степке мың есе артық, – деп Лене Менкені келемеждеп күлетін болды.

	Əуелгі кезде Менке оның сөзіне күліп жүрді. Лене рубасының қызы ғой, байы басқа біреуге бағынғанды қаламайтынын Менке сезіп жүрді. Əйтпесе əйел бола ма? Менкеге рубасы болудан ешбір үміт жоқ. Мұрдадан кейін оның орынын баласы Некалай баспақшы ғой. Қыстыгүні ұзақтың сары кешінде Лененің дөйім айтатын əңгімесі осы. Оның қылмаған айласы жоқ. Жылайды, жұлқынады, күлгірленеді, алдайды, еркелетеді – бəрін қылды. Не үшін? Байы еркектерден асам деп талпынуы үшін. Мұрда қартайды, кірпідей жиырылып, тұнжыр тартты. Соның тəртібіне елдің көбі наразы екенін Лене неғып білмесін, Некалай болса, о – бір шірік, оның скрипкеден басқа білері жоқ. Менкеге талайын сынамайтын не бар. Өзгеден күшті де, ақылды да ғой. Оны Лене біледі. Менкенің тара бойындағы міні – бір шалға құл болғаны. Онда бар, ананы қыл, мынаны қыл деп Мұрда оған неге бұйырады? Мұның тапқан ақшасын Мұрда неге сыпырып алады? Менкенің əперген асыл бұйымдарын Лене несіне өлгенше жасырады? Жасырмаса, Мұрда неліктен есеп сұрайды? Қазгенің алқалары Лененікінен де көбейіп барады. Тарақтары, білезіктері қандай! Əкесі – рубасы, өзі Лене сықылды қатын, осы рудағы барып тұрған алыпсатардың қатыны бола тұрып байының табысын Мұрдаға бергізетіні, табысының игілігін өзі көрмейтіні, байының сыйын інінен інге тыққыштайтыны қалай? Мұрданың руында тапқан табысын ақсақалының қолына тапсырып отыратын əдет болатын; рудың қамын ақсақал жеп, бəрін бір қолдан тарататын. Бұл салтты Лене жақтырмайды.

	Алты айдың қысы Лене байына ақыл үйретіп, құлағының етін жеді. Қар ери бастағанда Менке де жібіп икемге келе бастады, енді ол ептеп Некалайдың жамандығын, жалқаулығын айтып, сықақтауға айналды. Кейбір еркекгерге:

	– Несін айтасың, Некалай қобызшылардың қандай жақсы басшысы болар екен, – деп жүрді.

	Бұл сөзін үйге келгенде Ленеге сөйледі.

	– Бастауың жақсы! – деп Лене ойнақшып байын сүйіп алды. Некалай жайынан өзі айтқан сөзін ұста мен балғашы айтысып отырғанын ертеңіне Менке келіп Ленеге тағы дат деді. Олар өзді-өзі:

	– Рас, рас, біздің Некалай нашар ғой, тіпгі нашар ғой, – десті. Мұны естіген соң Лене:

	– Бұл сөз əбден жайылсын. Бірнеше күнге дейін сен оларға көрінбе. Бұл сөз кімнен шыққанын ұмытып кетсін, деп байына ақыл үйретті.

	Мұндай өсекке қатынынан шебер жан жоқ деп сенген Менке айтқанын қылып көрінбеді.

	– Жиренбас қалқам, қалай? Көрдің бе? Біраздан соң жақсы киімдерімді мен де тал түсте жарқыратып киетін болам. Сен маған тағы да əпересің.

	Қызыл жұмыртқа мейрамына дейін Лененің дегенін қылып Менкенің сөз жүгірткені сонша, жұрттың бəрі Некалайдан көңілі шығып болды. Енді Менке ақсақалдың баласын, жас қобызшыны аузына алса, еркектер қошемет қылып қарқ-қарқ күлетін болды.

	Мейрам қарсаңыңда, күйеуге тиерде шешесі жасырып берген ақшадан Менкеге Лене жиырма алтын берді, бір күнде түсірген пайдам осы деп жүрттың көзінше осы ақшаны ақсақалға бер, деді.

	Менке орынына келтірді. Мұрда Менкені мақтап, мен қашаннан сені алыпсатар деп санаушы едім, деді.

	Менкені өзгелер де мақтай бастап еді, иығын қысып: «мұндай пайданы мен күнде табар ем, одан не тамады? Некалай ақымаққа көп ақша тауып берем дейін бе? Мұрда ақсақал өзі неге мал таппайды? Орынынан қозғалмай сақалын санағаннан басқа бітірері жоқ» деп оларға жауап қайтарды.

	Өзге мезгілде айтса, ақсақалды бұлай түйрегеніне теперіш көрер еді, жұрттың көзінше берген жиырма алтын Мұрданың ауызына құм құйды жəне маздемдерге ақша қат боп тұрған шағы. Өткен жылы ақша жоқтығының зарын əбден тартты ғой.

	Арада бірнеше күн өтті. Менке қалаға барып, тағы бірнеше алтын, бірталай еркекке, əйелге базарлық əкеп берді. Шек күні Менке қолақпандай қырық алтынды бір жолы əкелді. Алтынды Мұрдаға бермей тұрып əркімдермен сөйлесіп алды.

	– Некалайға жаңа қобыз алуға жетпес пе екен, ə? – деп қойды.

	Некалай жуырда ғана жаңа қобыз сатып алған, соны басып өткені ғой.

	Қызыл жұмыртқаның алғашқы күні Лене үлде мен бүлде киіп, алқасын, шолпысын тағып, иығына қан қызыл шəлі жамылып, қара шашын үлбіреген ақ торғын орамалмен жауып, құлпырып шықты. Қызылды-жасылды жайнаған киімін көктемнің ақжарқын күні де түрлендіріп жіберді. Биыл жаз ерте шығып, орман да, дала да жасыл желегін жамылып еді. Кеше қасқырға жатақ боп жүрген жерге бүгін аттар да жайылып жатыр еді. Ызғарлы қыс өткен соң жас та, кəрі де тысқа шығып, күншуақтап жылынуда еді.

	Менке мен Лене таңдама қос атты жегіп қалаға кетті. Менкенің кигені – сабадай көк шұға шалбар, аяғында шықырлаған əмірқан етік, үстінде жібек көйлек, оның сыртында оқалы камзол, белінде қызыл дүрие белбеу. Лененің кигені – түрлі-түсті толып жатқан жібек көйлек, бəрі де тізесінен əнтек асады. Аяғында əмірқан бəтіңке. Қолдары – саусағынан шынтағына дейін неше алуан саусылдаған сақина, жүзік, білезік: оның ішінде жыланбас күміс те бар, жолбарыс тұмсықты білезігі де бар, өркен таспадай сақинасы да бар, күмістен есіп, алтынмен торланған балдағы да бар. Мойынында алтын теңгеден тізілген алқа жайнап, өзінің ұзын сырғалары салбырағанда иығына түседі.

	Лененің ойы – осы түрімен Қазгеге бір көріну.

	Күні бойы Менке екеуінің араламаған жері жоқ, қала адамдары бəрі бұларға көз салады. Қалада ежелден тұрып келе жатқан адамдар мұндай сəнді, мұндай қымбат киім киген ерлі-зайыпты маздемді көрген емес. Бұлар тəкиеге де, базарға да тоқтады, қаланың да, даланың да адамдарымен жайраңдап сөйлесті. Бояулы жұмыртқалар, ұзын-ұзын кəмпиттер, мəмпəсилер, қант татқан ойыншықтар сатып алысты. Ойнап жатқан мұжықтармен Лене билеп те кетті. Билеп жатқан қыз, бозбалалардың қасында маздемдердің де жас жігіттері, сұлу қыздары тұр екен, Мұжықтармен билесуге олардың бірде-бірі жарамады. Үйткені ондай салт жоқ қой.

	Менке мен Лененің қыдырып, сайран салғанын естімеген маздем жоқ. Күн батарда екі жас шатырларына қайтқанда төрт рудың адамдары кəдірлеп қарсы алды.

	Олардың арбадан түсіп жатқанын шатырының қасында Мұрда көріп тұр еді:

	– Менке, бер келші! – деп зілдене ақырды.

	Қатыны мен ақсақалдың көзі бірдей тігілген соң Менке қайтерін білмей күйбеңдеп қалды. Лене қарсыласуды, Мұрда бағынуды күтті. Лененің көзқарасын Мұрда да байқады.

	Мойынын салбыратып, ілгері басқан аяғы кейін кетіп, төмен қарап, керенаулап Менке ақсақалға таман барды. Мұрда оқты көзімен түйіліп қарады. Үнсіз үрей сезілді.

	Əлден уақта Мұрда:

	– Лененің үстіндегі мынау сəнді киім мен алтындар қайдан келді? – деп сұрады.

	Менке, – шешесі сыйлаған, өз киімі, – деп айту керек қой. Солай айтам деп оқтанды да, бірақ ол жауаптың орынына тығылып қап:

	– Өзім сатып əпердім, – деді.

	– Саған кім əпер деді?

	– Мен өз ақшама əпердім... өз табысыма... Əлде мен тапқанымның бəрін саған беруге міндеттімін бе? Сенің Некалайыңа тағы жаңа қобыз əпермекпін бе?

	Мұның бəрі ел сөзі емес, Лененің құлағына сіңіріп құйғаны ғой.

	– Не дейсің? – деп Мұрда өкіріп беліндегі ұзын семсеріне тап берді.

	Солай боларын Менке де біліп тұр. Ақсақалдың қолы барған жаққа оның қолы да барып қалды. Ақсақалдың семсері ұстаған қолын білезігінен шап беріп, мықтап ұстап алды.

	– һа! Осылай болды ма? – деп Мұрда қолын сылқ еткізіп түсіріп жіберді.

	– Жоқ, бұл арада пышақтың керегі жоқ. Бабам Лүпіге бұл руды билеткен дырау болатын. – Жұртқа қарап, – Бүгін түн ортасында қару орынына дырау алып Менке екеуіміз орманға кетеміз. Екі басшының біреуі-ақ қалады! Есіттіңдер ме? Менің сөзім – заң! – деді де бұрылып, нығарлай басып шатырына кірді.

	Дырау ма! Бұл бір құдайдың қырсығы. Мұндай қаруды Мұрда ғана ойлап тапты ғой. Бұл хабар қаулы жердің өртіндей маздем қостарына заматта тарады. Мұрдамен Лененің əкесі Станке сөйлеспесе, кімнің беті шыдар:

	– Дырау дегенің қиямет қой, достым!.. Өзге бірдеме ойлап тапсайшы, – деп жақауратты.

	– Станке, бұл жаза емес, бəйге. Ол руға көсем болғысы келеді. Екеуіміздің қай қажырлымыз көсем болу керек. Ол жас, ол күшті. Бабам Лүпі дырау бəйгесінен кейін көсем деген атақ алған. Атамның аруағын мен де сол қарумен қорғап көрем.

	Соны айтты да Мұрда мойымас шəлкесті молда қылатын келдек дырауын асықпай майлай бастады.

	Мұрдадан шығып Станке қызының үйіне келді. Манағы кербез киімдерін əлі шешкен жоқ екен.

	– Бұл сенің қылғаның ғой, қатын қар! – деп ақырды қызына.

	– Мен басшының қызымын. Байым да басшы болу керек, – деді қызы шаптығып.

	– Менке, сен не айтасың? Қош, сен басшы болдың-ақ. Сонда сенің қатынға құл болғаныңды менен басқа кісі білмейді деп ойлайсың ба? Сен бес жүз жыл жасасаң да, Мұрдадай ақылды бола алмайсың. Одан да Мұрдаға бар да жұрттың көзінше кеш деп жалын, басшы болмасаң да, сонда сені жұрт кəдірлейді.

	Күйеуіне Станке осылай сөйледі.

	Бірақ Лене əкесін бет бақтырмай үйінен айдап шықты. Шал иығын тулатып: «жылансың, деген жыланның өзісің!» деп күңкілдеп өкше көтерді.

	– Менкетайым, жиренбас итім, түк қорықпа, сен жеңесің, басшы боласың. Мен нешетүрлі дəрі, дəрмек дайындап қойдым, жараларыңды биттей ауыртпай жазады. Жараңның бар-жоғын да сезбейсің, – деп Лене бұлғаңдап байына еркеледі.

	Менке қатынының бетіне қарады. Осы қатын үшін ол не қылмады! Степкені өлтірді, достарына өтірік айтты, басшыны алдады, Некалайды мазақтады. Енді, міне, басшымен төбелескелі отыр. Төбелес болғанда қандай десей? Дыраумен! Мұрда дырауды қалай жұмсағанын талай көрген-ді. Дыраудың тиген жері соқамен жыртқандай, сойылың қалатын. Асау атты дыраумен тартып жібергенде еттен өтіп, сүйегін ақситатын.

	Менке өз дырауын да тауып алды. Жаңа өспірім кезінде өгіз терісінен өргізген еді. Қамшы-ақ, өрімі қандай шебер өрілген! Деген тоғыз таспа. Мықырлау келген сабы бар, сабы да таспамен өрулі. Қолға ұстауға оңтайлы-ақ. Менке дəйім қамшысын əркімге көрсетіп мақтанып қоятын. Бұл қамшыға ең жақсы алыпсатар да қызығып жүретін.

	Ал Мұрда ше! Оның қолы у ғой, шойын ғой! Мұрда кəрілікке мойындаған қарт емес, қаруы, əлі де болса, қай жасыңнан артық болмаса, кем емес.

	Соны ойлап отырғанда Лене байын жұбатты. Ол басшы болуға туғанын ұқпай ма? Ол шынымен балаларын Некалай сынды ақымаққа қол қайғаны ма? Ленеге егесіп, Ленеге балаларына қастық қылғалы, Қазге жорта Некалайға тиіп, басшының қатыны болайын деп жүргені оған мəлім емес пе?

	Түн ортасында екі еркек белуарына дейін жалаңаштанып, қолдарына дырау, орманға қарай бет қойды. Түн майдай, тымық. Сояу ағаштардың үстінде көгілдір ашық аспан мен сазарған ай жүзеді: екі еркектің қарасы өшкен соң маздемлер от жағып, жағалай отырысты. Əуелі баяулатып, бара-бара үдетіп, мұңды, зарлы əнге басты. Уақыт озады, маздемдер сарылады, көңіл қамығады, жүрек тұнжырайды. Тұншыққан сайын олардың дауысы дəуірлеп, дүрілдеп, ырғағынан жаңылады, əлдебір қапырық көкіректі қақ айырып, қақсап, құлазып, қаққан бебеудей əлде аш қасқырдың ұлуындай елегізген, күңіренген бірдемеге айналды.

	Бір қостан бір қос зарын асырам дегендей ышқына-ышқына соғады. Иттер үреді, əйелдер жылайды, еркектер дауыстайды, сиыр мөңірейді, жылқы да кісінейді.

	Сағат жылдай болды. Айқайлауға, ұлуға шамасы келмей дауысы қарлыққандар саптыаяқты жұлып алып, билеп, секіріп, отты шыр айналады.

	Кейде төбеге ұрғандай тым-тырыс бола қалады, сонда біреу орманнан ойбай естідім, қамшының зуылын естідім деп хабар береді, бірақ ол елегізу жалған боп шығады. Ол ысқырған жел ғой, ол бақырған орман құстары ғой, үріккен түлкі ғой.

	Таң таянды, от та сөнді. Орман алаңына көз тігіп бəрі де тыншыды.

	Күн қылтия бастағанда тұла бойын қан жапқан, бет-аузы қып-қызыл ала тілімденген, қолында дырау, сенделіп орманнан Мұрда шықты. Оның көзі салғаннан Ленеге түсті. Көпке дейін бетіне қадалып қарады, тұтқиылда бір ой сап ете қалды. Сəнді киімімен əлі де түрленіп Лене шатыр жанында тұр еді. Үсті-басын қан басқан қарт көсем екі-ақ аттап Ленеге жетіп барды.

	– Осы сен басшының қатыны болғың келді ме?.. Неге үндемейсің? Міне, ендеше, жан жеңбес басшы, бір-ақ...

	Деді де Лененің мойынындағы, құлағындағы сəнді, асыл алқа, сырғаларын сыпырып алып жатып күндей шатырлап ақырды:

	– Шеш тұрманыңды, таста жібекті, міне, былай, міне, былай! Былай! – Соны айтып, қолын кере сілтеп, жалаңаш денеге дырауды пəрменімен періп кеп жіберді.

	– Мұны да татып көр!.. Тəтті екенін білерсің. Содан кейін бетті былай бұрып:

	– Билеңдер, масайраңдар! Бүгін Мұрданың қатын алған тойы! – деп ақырды.

	Бəрі де билеп, мəре-сəре болды, ал Лене Менкеге бола дайындалған сормақтасын, мүйетін жаңа байының жараларына басып құрақ ұшты.

	Шатырында отырып, солқылдап Қазге жылады:

	– Лене ұтты. Ұтылса да, ұтып кетті.





МҰРДА


	(Конрад Берковичтен)



	– Балам, тағы да кітап сөзін жаттап жүр екенсің ғой, – деп көгалда тізелесіп отырған маздемнің қарт көсемі бетіме қарады.

	– Иə, Мұрда, – дедім мен кітаптан көзімді алып.

	– Саған кітап оқы дейтін қай пəле? – деді сазарып, – əлде сен анау тау үстіндегі көгерген аспанның көркін көрместей соқырмысың? Əлде сен мынау сайдың əнін, бұлақтың сылдырын, қасқырдың бөлтірік шақырғанын, қайың тоғайды қырғауылдың жаңғырықтырғанын естіместей саңыраумысың? Көз алдыңдағы нəрселерді көрмей, өзі тағы кітаптан оқығандай, неғып сенің көз, құлағың бітіп кетті? Айтшы маған. Ал махаббат жайынан оқитын болсаң, əлдебір жерде сені күтіп отырған бір əйел болмады ма? Махаббатты жаза берсін – сен таста. Сүюден, құшудан қалған қарттар ақ махаббатты жыр қылсын...

	Мен кітабымды жауып, шылымымды тұтатып, бетімді Мұрдаға бұрдым. Бенгір1 жұртына таудың жасырын жолымен өтіп кетейік деп Қарпат тауына келіп жатқамыз. Түнде жүреміз, күндіз тығыламыз. Тоғайға қарай ағатын Тесе өзенін жүлгелеп кететін тоғайға кірердегі соңғы түскен қонысымыз болатын.

	– Кітап та кітап, – деп Мұрда сөзді тағы қозғады. – Даналықты кітаптан табатын болсаң, алғашқы адам қайдан шыққанын кітап саған əлдеқашан айтар еді. Бірақ сен кітаптан мұны таба алған жоқсың ғой. Ал мен білемін, білетінім: ес білгелі осы туралы ойлап келем. Қайда жүрсем де, мен оның белгісін іздедім. Көзімнің мөрі əлі тая қойған жоқ, мен бəрін де кəзіргідей көремін. Шашымды қылау басты, бірақ жаралыстың қалай құбылуын, барлық дыбысын құлағым əлі естиді. Құрттың жорғалауынан естимін, тұяғының тықырынан аттың салмағын айырамын. Аяқтағы бақайымнан бастағы шашыма дейін өмір сүреді. Бұл өмірді қуанышынан ойым сақтап келеді. Енді мен алғашқы адам қалай жаралғанын білемін. Мен, Мұрда, – Лүпі руының көсемімін, білемін. Ақиық пен жылан сүйіскен, содан адам туған. Адамдағы ақиық биік таудың басына талпынады. Бірақ адам ұша алмайды, ол тек жорғалауға шамасы келеді. Адам биікке шықса, қашан құлатқанша жыланы төмен қарай тартады. Адамның ішіндегі жыланы сөйлесе, ол – даналық. Ақиықтың қаны аяққа түссе, ол – билеу. Билегендерді талай көрдің ғой. Айтшы, сен оларды көрдің бе? Олар былғаныштан жоғарылайды. Ақиық кеудеге барса, жылан басқа өрмелейді.

	Ақиық пен жылан сүйісіп, содан адам жаралған, адам бұдан құтыла алмайды. Менің бір інім болды. Аты Ыспан еді. Ол Тінікейге асық болды. Бір күні ол Тілікейге айтады: «Кеудем есіктей, иығым даладай, қолым құрыштай. Шатырымды саған бола сайлап қойдым. Денеңе от пайда болса, менің шатырыма кел. Сүйтіп, мауқыңды басайын» дейді.

	Тінікей де оны жақсы көреді, бірақ бұдан басқа сөз айтқанын қалайды. Оның ойы: «Кел, мен саған өлең айтам» десе екен, содан кейін Тінікей жылар еді: «Сен мені өлең тыңдауға ғана шақырыппа ең? Мені алдаған екенсің ғой» деп ұрсар еді. Ыспанның өтірік айтқысы келмеген. Туған бала екеуінікі болсын деген ғой.

	Ол Тінікейді шатырында көп жыл күткен, қашан өтірік айтар екен деп Тінікей күткен, оны азапқа салғанынан мардамсыған. Еркектің махаббатын əйел қашанда оның тартқан азабымен өлшейді ғой.

	Сен терең өзенге тас лақтырғаның бар ма? Судың тереңдігін бетіндегі дөңгелектерінен білесің. Тастың түбіне жетуі ұзаған сайын су жүзіндегі дөңгелектер де кеңи береді.

	Жəне де алыпсатарлар тірі шошқаның қыртыс майын қалай өлшейтінін байқағаның бар ма? Олар сояудай тебенді шошқаның бүйіріне сұғып жібереді. Ине етіне жетсе-ақ айуан шыңғыра бастайды.

	Міне, əйел де еркекке осыны қылады. Етіне жеткенше шанша береді, ойбайлай бастады-ақ, көңілі көншиді, Ақиық пен жыланның анасы сонда барып сенеді.

	Жəне біліп қой: сұлу күйді тартқан адам үнемі балқи береді деп ойлама, көбінесе тыңдаған кісі балқиды. Арақ өзіне өзі қанбайды.

	Арақты ішкен кісі қаны жылынып, сылдыр каққанын біледі, қызған қан билетеді,көтереді, жылағаннан біраз құтқарады, арақ жалғыз билесе, ашып, быжылдап кетеді. Жалғыз биледі-ақ, жақсы арақтың ашығаны деп біл.

	Күн мен түн жайынан саған мынаны айтайын. Жарық қараңғыда ғана көрінеді. Қарасыз ақ болмайды. Ақсыз қара болмайды. Күннің жарығын көретініміз: жерде түн ғой. Сонда түн болмайды. Күннің жарығын көретініміз: жерде түн ғой. Сонда түн күнге айналады. Жерде дəйім қараңғылық. Қара қарғаны күндіз көресің. Ақ көгершінді түнде көресің. Қарға мен көгершін арасындағы кірлеу нəрсені ала сəулемен іңірде көресің.

	Менің сенен сұрағым келеді: қарғамысың, көгершінбісің? Күлшені білесің, қаның қандай ыстық болса, онікі де сондай ыстық. Ол саған жауап та бермей, мойынын да бұрмай кетті ғой; онысы бекер; оны мен білемін, саған сүюге оңай болсын дегені. Бірақ сен тал шыбықтай майысуың керек, əйтпесе сені жел сындырады, сен шаңға, батпаққа батасың. Жыланнан ақыл күткенше желге қайысқан артық.

	Еркектің махаббатынан əйел қорқады, махаббаты сөніп қала ма деп қорқады, бірақ сен біліп қой: өлмейтін нəрсе еш уақытта өмірде сүрген емес. Еркек мұны біледі. Əйел білмейді. Отқа тиген нəрсе күл, топырақ болады. Топырақта туған нəрсе дəйім жорғалайды. Тағы айтайын: баланың көбі сөнген махаббаттың күлінен де туады. Сондықтан олармен сөйлескенде көзіңе тура қарай алмайды. Сондықтан олар дымқос ағаштай жуырда тұтанбайды; сондықтан олар жанғанда жаман бықсиды.

	Күлшенің бір кезде шешесі болған ғой, балам, аты Рауза еді. Əлі есімде. Мен оны жас күнінен білемін, беті маса тайғандай тап-таза, көзі алмастай қара еді. Күндерде бір күн маздемнің өзге руынан бізге Ерке деген жас жігіт келді. Скрипкені керемет тартушы еді. Оның тамырында қаны қанша болса, скрипкесіндегі əні де сонша еді. Бір адам əнді – сондай-ақ көп білер – артық біле алмас. Жыры жырланып таусылса, адам өледі ғой. Ерке бірге келіп əнді тартар еді. Кейде бірнеше əн түйдегімен келіп қалар еді.

	Өте-мөте бір өзгеше əні болды-ақ. Ол əні сондай қайғылы, сондай қасыретті, дəл бір ажалды, тағдырды сөйлеп тұрғандай болушы еді. Ол əні жылау емес, зар еді, айғай еді, іштегі шердің айғайы еді.

	Бір күні Ерке маған келіп айтты: «Қыздарыңның бірін маған бер. Менің сұрайтын қызым – Рауза» деді. Əншіні өзім де жақсы көруші ем: «Қызға ұнаған болсаң, мен бөгет қылмайын» дедім. Шатырының жанына барып, скрипкесін алғаш тартқанда Рауза ең жақсы киімін киіп, тысқа шығып оған қарап жымиды. Екінші жолы біздің қосқа келіп Ерке тағы скрипке тартқанда Рауза үндеместен тыңдады. Үшінші келіп тартқанда, жігіттермен билейтін, көңіл көтеретін бірдеме тартып жібер, деп сұрады.

	Əйел еркекті алғаш көргенде алтын деп ойлайды, екіншіде күміс боп шығады, үшінші жолы түк болмай қалады. Сол жерде Ерке скрипкесін тасқа бір қойып күйретті, бірақ ол тағы келді, жаңа скрипке əкеліп, тағы тартты.

	Сонсоң маған Рауза келіп, оған айтыңыз, қайтып мұнда келуші болмасын, деді.

	Мен:

	– Неге ? – деп сұрадым.

	– Мен оған өмірі тимеймін, ол əнді тым көп салады, – деді.

	– Е, дұрыс, ертең-ақ көзін жояйын, – дедім.

	Мен Еркеге Рауза сенің келе бергеніңді қаламайды, дедім. Оған біз тоғайда жолығамыз. Ол үнемі мас болады, есін білмейді, жасына қарағанда екі есе кəрі адам тəрізді, ол əлі бізге келіп скрипке тартады, ондай ешкім де тарта алмайды. Əйел менсінбейді. Оның скрипкесіне тағы мың түрлі əн түсірді. Зəуде ол əйел көнсе, сүйер еді, құшар еді, нəзік жібек дауысымен əлдилеп оның скрипкесіне тағы мың түрлі əн түсер еді. Бірақ қандай əн десеңші. Өмір бейне бір арақ құйған күбі ғой, күбінің құны ішіндегі арағында.

	Ал Рауза ше? Ол əлікүнге кісі таңдауда, күтуде болды. Алма беті күндей құрысты, ауызы тобарсыды. Аяғында соқыр Станкеге тиді. Станке еңгезердей, мықты еркек еді. Күлше – соның қызы. Мейірімді мінезі əкесіне тартқан. Бірақ Күлше шешесінің ауызынан түскендей. Жасым келіп қалмаса, Күлше алдақашан менікі болушы еді. Мен оны саған тегін беріп қоймас едім, ол мұны біледі, қасынан өткенде менің шатырыма қалай қарайтынын көзім шалады. Не керек, күн өтті. Жерге қар түспей-ақ мен тірліктен қаламын.

	Мен Қарпат тауының бер жағындағы Жаламастың шөлінде өлемін. Қайтарда мен Еркені ертіп ала келемін. Мен оның əнімен əлдиленіп өлгім келеді...

	Мен еркекті өртейтін махаббат отымен таныспын, ұйқысыз түндерде құлағың күңгірлейді, басың қандай күйіп-жанады, қаныңның əрбір тамшысы қандай сусайды, бəрін де білемін. Кейде жүгіріп шығып салқындауға өзенге барып күмп бересің, ол неге сеп? Отқа су құйғанмен бір есеп.

	Əйел шіркін неге сонша еркектің жанын тамұққа салады екен? Еркек алғаш шақырғанда неге қайырылмайды екен? Неліктен дүниеде одан сұлу жан жоқ деп ойлайды екен? Оның сөзі неге балдай, ісі неге шараптай көрінеді екен? Еркектің жүрегін əйел неге ойыншық қылады екен? Түкірік пен қанның айырмасын неге жөндеп ұқпайды екен?

	Міне, менің жауап таба алмай шеше алмай қойған жеті жұмбағым. Мен түгілі бұларға жылан да жауап таба алмайды. Əлде сенің кітабыңда бұларға жауап бар шығар?.. Жоқ па? Бəсе, дегенмен əйелді қандай қатты сүйеміз! Мен өзім де көп əйелді сүйдім, олардан бала да көрдім. Сондықтан менің руымдағы адамдар сөйлессе, көзіңе тура қарайды.

	Ал енді бар, балам. Əлің келсе, айтқанымның бəрін ұмыт, күн батып барады. Маған оңаша қалу керек, – деп Мұрда мені босатты.

	Ылдида маздемдердің керуені қонып жатыр еді, сайдың құламасынан ылдиға қарай түстім. Еркек біткен шаруаға айналуда, арбасын майлап, атын суарып, тұрманын жамап, күйбеңдеп жол қамын қылып жатыр. Əйелдер шалғыда ойнап жүрген балаларына кетіп барады, румын шегіне өткенше шуламай бəрін де ақырын істеңдер, деп Мұрда бұйырған екен.

	Күлшені арбасының жанынан таптым.

	– Сен басшымен сөйлестің бе? Саған не айтты? – деп қыз маған қарады.

	– Біз еркек, əйел жайынан тағы əлденелер сөз қылдық, – дедім құшақтап жатып.

	Күлше сүйісуге маған таянды да тағы сұрады:

	– Ол тағы не деді саған? Білемін, мен туралы да сөйледі ғой. Мен таңырқап көзіне қарай қалдым.

	– Сен оны қайдан білесің?

	– Білемін, сенімен сөйлесіп отырғанда мен сенің бетіңді аңдыдым, сен күні бойы оған қарап отырдың да, бір-ақ рет теріс қарап кеттің.

	Сол кезде мен туралы сөйледі ғой деп ойладым. Əлде сен өзге біреу тауып алған шығарсың?..

	Мен тағы да құшақтауға оңтайландым. Күлше кейін ыршып түсті де ойнақтап.

	– Енді мен оның не дегенін де білдім, – деді.

	– Қалай білдің?

	– Білдім. Сен бұрын мұндай еркін болмаушы ең. Əйелмен қалай жұғысу керек екенін ол саған үйреткен екен. Өтірік пе?

	– Рас, Күлше, бері кел, сүйгіз, – дедім.

	– Жоқ. Əуелі мен сенің еркек екеніңді білгім келеді. Мен əлі-ақ білем... Тоғайға барған соң, – деп тісінен сыздықтатты да жаңа айға қарап бал ашып жатқан əйелдерге жүгіріп кетті.

	Күн батып, биенің бір сауымы өткен соң Мұрда көлік біткенді оңдап тұрып қарап шықты да алдыңғы арбаның отырғышына атып мініп, божыны ұстап, орманнан өтетін жіңішке жолға қарай атын бұра берді. Бітеуі бар, беті ашығы бар, барлығы сегіз арба еді. Бірден соңғы менің арбам. Түн ортасы кезінде мен отырған арбаға Күлше секіріп мінді де, құлағыма сыбырлады. «Кəзір не көрсең де, не естісең де, қорықпа» деп, «Саған айтқалы келдім. Сен басшының артынан қалмай, дəнеңені де елемей, атыңды айдай бер» деді де, есімді жиғанша болмады, арбадан ыршып түсті, қараңғыда жоқ болды.

	Орманнан қалай шықтық, солай алдымыздан жылтылдаған оттар көрінді. Мұрданың арбасы лоқып тұра қалды. Бір-екі мүйнет өтісімен азан-қазан қасқырдың ұлығанын естідім, оған қосылып, екінші жерден қақ қасымнан тағы əлденешеуі ұлып қоя берді. Кенет тым-тырыс боп басыла қалды, ұлығанынан да тына қалғаны үрейлі болды. Бір мезекте манағы ма? Тау біткеннің қасқыры жиналғандай-ақ тұс-тұс жақтан ойбайды салмасын ба! Мұрданың аты үркіп, аспанға шапшыды да дереу ала-ақ жөнелді. Жан түршігерлік қатты ұлу əлдеқайда тауды жаңғырықтырды. Манағы Күлшенің ақылы есімде бар, атымды басқа-көзге төпелеп айдай бердім, Мұрданың арбасы алдымда қараң-қараң етеді.

	Оттар жоғалды, бірақ қасқырдың ұлығаны барған сайын үдей берді. Мұрданың арбасы дөңгелегі жерге тимей ұшып барады. Қамшы үстіне қамшы салып айдай-айдай атым болдырайын деді, сонда да Мұрданың жас айғырынан қалмауға жанталасып келеді. Осы аласұрған шабыс қанша болғаны есімде жоқ. Əйтеуір ай мен жұлдыздар бозара бастағанда Мұрда айғырының басын оқыс тежей қойды.

	– Біздің кісілер қайда? Аттар қайда? – деп сұрадым, үйткені еркектен екеуіміз-ақ қалыппыз, менің артымдағы тіркеулі арбалардың бірде-біреуі жоқ.

	Мұрда күліп мені жауырынға қақты:

	– Біздің барлық ебімізді білгенше саған бізбен көп жолдас болу керек қой. Кітаптан оқығандарыңызды ұмытқанша жолдас болу керек... Күлше, біздің кісілер қайда екенін оған сен айтшы, өзін оңдап тұрып сүй, – деді.

	– Ақымақсың-ау! – деп Күлше саңқ етті. – Əлгі ұлығандар шынымен қасқыр деп ойладың ба? Бізге шекарадан амалдап өтіп алу керек болды. Сен əлде оттарды көрмедің бе? Ол шекерадағы күзетшілердің оты ғой. Біз олардың зəресін ұшырдық. Япырмау, ұлығанды естігенде тығылғаны-ай! – деп сақылдады кеп-кеп...

	– Ақымақ қой. Тыңшылар қорқақ қой! Олардың ерлігі қарусыз кісіге ғой...

	Сүт пісірімдей мезгіл өткен соң манағы қалып қойған еркектер андағайлап келіп бізге қосылды. Аттардың терін сүртіп, демін алдырып, отқа қойысып, желе-жортып жүре бердік. Түске жақын бір кішірек қалаға келдік. Тəкияның қорасына кіріп, аттарды көлеңкеге байлап, адам біткен тəкияның алдындағы шалғынға барып тыраңдадық.

	Талтүсте келген кісі тұл ортасына дейін у-шу, ойын-күлкімен алды. Бағлан қозыларды тұтасымен ұзын істікке шаншып, жылымшы отқа қақтап пісіріп, еркек, əйел, бала-шаға аш қасқырдай жабылып жесті. Погребтен күпсі мен жаңа əкелінген арақтар құмыраларға құйылып, қолдан қолға қыдырды. Күн батарда Бавштан екі күйші келді. Би басталды. Еркектері ұзын ақ көйлек, тар дамбал, əйелдері шолақ белдемше киген, қолдары жалаңаш, жалаңаяқ, бұрымдары тоқпақтай, ұзын, өңшең қала адамдары маздемдерді көруге тамашаға келді. Ауыздарына арақ тиген соң олар да билеуге кірісті.

	Мен Күлшемен бірталай би биледім. Күлшемен билемеген еркек жоқ, Мұрда екеш Мұрда да биледі онымен. Бұл руда Күлшеден өткен сұлу жоқ. Түндегі қатты шабуылдан, қорқудан, сасудан əбден шаршап, оның үстіне тамаққа, араққа малдегімнен батқан басым Күлшенің билегеніне қарап жатып, шалғынға жантайып қата қалыппын. Оянсам, күн сəскелікке келіп қалыпты. Суды сарылдатып, су тиірменнің арбақ дөңгелегі бірсыдырғы айналып, арба, соқа, мала жеккен шаңырақ мүйіз дауметтер малмаңдай басып қаладан ары егіндікке кетіп барады.

	Тəкиешінің жаңа өспірім, он алты жасар, сарша қызы көзімді уқалап жатсам, маған карап:

	– Қалай, кешегі арақ жақсы ма екен? – деп күле сөйледі.

	Қолымнан көтеріп, орнымнан тұрғызысып, сүйейін деп оқталып ем, қашып кетті.

	Тағы бірнеше күн жол жүрдік. Жолда қала-қаланың тəкиелеріне тоқтай отырдық: ішіп-жеуіміз онша болмады. Қала халқымен аралас қылмадық.

	Ертеңінде түсте дəл тоғайдың алдына келіп орнадық. Мен тағы да арақ та, тамақ та көп болар, ойын-сауыққа салынармыз деп ойлап ем. Олай болмады. Еркектер маскүнемдікті тастап, арбаларын түзетіп, аттарын жуып, шаруаға айналды.

	Тоғайдың ұлы жəрмеңкесі ертеңінде жексембіге ашылды. Түптері қос қабат арбалардан күнмен шағылысқан, қолдан тоқылған, сарыала батсайы, будам-будам темекі, түрлі арақ, шарап құйылған бөтелке, алтын, күміс бұйымдар, тағы не түрлі уақ-түйектер суырылды; шекарада көзге түссе, бұларға көп төленер еді.

	Күлшеге көз салуға жұмыстан мұршам келмеді. Ат тазарту, арба түзету, тұрман жамау керек болды. Жавшы-Жаламда жасалған ұсталыққа кешке таман майысқан белдікті апардым. Күлшеге сонда жолықтым, ол көрік басып жатыр екен. Мені көрген соң күліп жіберді, көрікті тастай беріп, секектеп кетіп қалды.

	Мұрда шатырынан шығып, менің қасыма келіп отырды. Көпке шейін тіл қатқан жоқ. Сонсоң қолымды ұстады да:

	– Сен оны қатты сүйесің бе? – деп сұрады.

	– Иə, Мұрда, – дедім.

	– Оны қайдан білесің? – деді.

	– Оны шеккен азабымнан білемін.

	– Балам, ол сенікі емес, оның өлшеуіші ғой.

	– Еркектің өлшеуіші қандай болу керек? Басшы, айтшы маған, – деп ашулана сұрадым.

	– Əрбір еркектің өз өлшеуіші бар, біреу сал-мақтайды, біреу өлшейді, үшінші біреу есептейді. Қуаныштың өлшеуі бір басқа, қиналудікі өзі басқа, сүюдікі тағы басқа, – деп жауап қайырды.

	– Сенің жұмбағыңды ұқпадым, – дедім алысқа көз салып.

	– Атпен таныс емес адамға ат та – жұмбақ, – деді де Мұрда қасымнан тұрып кетті.

	Ол кетер-кетпесте біреу арт жағымнан келіп шашымнан тартады. Қарасам, Майра дейтін қарт мыстан. Бейнеусіз бір мақлұқ.

	– Менде не жұмысың бар? Бейуақта мұнда неғып жүрсің? – деп сұрадым.

	– Жұлдыздардың өзенге қалай құлағанын, қалай сөйлескенін қарап жүрмін. Қи-қи-қи! Жұлдыздар менімен сөйлеседі, адамдар менен қашады. Адамдар менен безгелі ай да менімен сөйлесетін болды. Ай дəйім шын сөйлеседі. Жұлдыздар кейде шалдуар балаша өтірік айтады, бірақ ай ешуақта өтірікті білмейді. Қи-қи-қи! – деп күлді.

	– Майра, олар саған не айтады? – деп сұрадым.

	– Олар сенің алдыңда бір зор қатер бар деп айтады. Кешікпей сенің жаның қылдай болады. Ақсақалды еркек саған өшігеді, дейді. Сен қашаннан қайырымды адам едің. Сондықтан саған айтып тұрмын. Бұл қостан бүгін кет, əйтпесе ертең.

	– Майра, мен кете алмаймын.

	– Ни, сəні2 қимайсың ба?

	– Қимаймын, Майра.

	– Қайғыңды бұрын маған неге айтпадың? Мен саған көмек беретін едім. Кет, бұ қосты таста.

	– Кете алмаймын, Майра.

	– Сен ақымақсың, ақылың жоқ, – деді қырылдап. – Ендеше сені мен табытқа салармын, арулармын, өлген басыңның шашын тарармын, суық ерініңді сүйермін. Мен өлген адамның суық ерінін сүюге біртүрлі ынтықпын, – деді де кəрі жалмауыз ұзын көсеуін таянып, аяғын жыбырлата басып жөнелді.

	Менде оның жұмысы не? Жанымда түгім де жоқ. Алып шыққан оны-мұнымды жолда жоғалтқамын. Ұрлатқамын. Соны ойлап жатып, талып барып көзім ілініп кетіпті.

	– Ей, былай қараңдар, əне келе жатыр, – деп біреу айғай салды. Қолтығына скрипке қысқан, ұзын бойлы, ақсақалды адамға сəлем бергелі Мұрда орынынан тұрды.

	– Жорға!

	– Мұрда! Мен сағадан келдім. Сенің келетініңді біліп ем. Қарттар кұшақтасып сүйісті де қалды.

	– Арақ, арақ, түгел жеткендей, арақ əкел! – деп Мұрда айғай салды. – Ей, қожайын, тұр, ұйқың қанды ғой! Бұз жаңа күбіні, құй арақты, əкел тамақты. Шапқан, қуырған ет, тұздалған балық, жаңғақ деймісің, əйтеуір көп ішкізетін тамағың, болса, келтіре бер. Ескі достар көріскенін көрдің бе! Келтір арақты, келтір!

	Айқай азырақ басылған соң Жорға бір қысқа əн тартып, еркегі-əйелі түгелімен Жорғаны қамалап, бəрі қолын қысып амандасты.

	– Е, Жорға! Тағы бірге қосылып қалдың ба?

	– Жорға сақалың ағарса да, түрің əлі жап-жас екен.

	– Жорға, қолыңды бері берші, осыны тартқан қолыңды сүйіп алайын!

	Кəрі қобызшыға амандасқалы Күлше таянғанда Жорға дереу Мұрдаға жалт қарап, қыздың қолын ұстап тұрып:

	– Бұл кім? – деп сұрады.

	– Бұл Раузаның қызы, – деген жауап қайтты.

	Қарт қобызшы мөлиіп басы салбырап кетті. Бірақ кідірмей, бойын жиып алып, шашын бір сипап, қыздың қолын қоя беріп, қадалып еді кеп, түріне тұла бойым шымыр ете түсті.

	– Раузаның қызы менің қасыма тұр, – деді саңқылдап, – бүгін мен сен үшін ғана тартамын. Мен сені қобызыммен сыйқырлаймын. Керек болса, менде пышақ та бар. Мен тағы жасарып кеттім, менде қарттың ақылы бар, оны ешкім тартып ала алмайды!

	– Бірақ саған мынау жас жігітпен айқасуға тура келеді – деп Мұрда мені көрсетті.

	– Мен əзірмін, пышағы бар ма екен? – деді Жорға іркілмей.

	– Бар, мен үшін күрес! – деді Күлше белбеуімдегі пышағымды суырып алып жатып.

	Мен айбатты қарттың бетіне қарадым. Қолымнан пышақ сырғып түсіп кетті.

	– Неге мен алу керек? Күлше неге мен өлтіру керек? – деп Күлшеге қарадым.

	Күлше түк айтпастан сырт берді.

	– Ха-ха-ха! Оның пышақтасқысы келмеді ме! Енді мен Күлшені скрипкемен сыйқырлайды екем ғой! – деді Жорға масайрап.

	– Онда сен менімен байқасасың! – деп Мұрда шыға келді. – Мұндай сұлу қызға жастар басын бəйгеге тігуге жарамаса, қарттар байқасып көрейік...

	– Ерік өзіңде, – деді Жорға төбелеске белсеніп. – Жас күнімде əніммен жарысқа түсуші ем, енді пышақпен сыналатын да күн туды, – деді.

	Сол күні түнде Күлше Жорғаға қатын боп қалды.

	– Балам, еліңе қайт. Оны сен сонда ұмытарсың. Сен оны дегендей сүйе алмадың. Сен оның өз құнын төлегің келмеді.

	Ауыр жаралы Мұрда ертең ерте маған осыны сөйледі.

	– Жорға мен екеуіміз отыз жылғы дос едік. Сонда да ол сүйген əйел үшін алды-артына қарамай маған қол көтерді. Ол сүйген əйелінің көлеңкесі үшін жанын құрбан қылуға бел байлады. Адам əйелді ең қымбат досынан артық көргенде ғана оған жабысу керек. Бүгін қуанғаннан Раузаның аруағы билейді. Не қылғанмен отыз жылғы достық аз емес қой, досым, сонда да артына бір қайырылмастан сүйген жарының көлеңкесіне – соның қызына бола маған пышақ ала ұмтылды ғой. Күлшені одан да сен артық сүйуің керек еді. Бірақ сен шын сүймедің. Бізге көзіңе тура қарап, тайсалмай сөйлейтін балалар керек.

	– Сыйқырыммен сенің қолыңды мен ұстап қалдым, – деп кəрі мыстан Майра құлағыма сыбырлады. – Сен Жорғаны өлтірсең, сені Мұрда өлтіретін еді, – деді.





МҰРДАНЫҢ ӨЛІМІ


	(Конрад Берковичтен)



	Бір жылдан артық маздемдерден аулақ болдым. Мəдениет, ата-ана мені өз құшағына шақырды. Алайда алғашқы көк – қар астынан қылтиып шыға бастағанда Мұрданың руына келіп мен тағы қосылдым. Мұрда өлердей жаралы, оның руы қара теңіздің жағасында қаңғып жүр, деп бір қарт маздем айтқан. Батпаққа малынып, борбасқа жығылып, əрең дегенде ергең сəскеде қоныстанған қаласына жеткенімде Мұрданың шатырына тұмсығым тірелгенін бірақ білдім. Айбынды басшы ап соққандай қартайыпты. Өткен күз Жорғаның пышағынан қалған жара əлі жазылмапты. Майраның əпшүні дуасы алуан ішірткісі, майы кəнігі дəрігердің еміндей қонбапты.

	– Келгенің жақсы болды, балам. Жан-тəніммен сені іздеп жатыр ем, – деп Мұрда мені құп алды. – Мен кешікпей өлемін. Жасым болса, келді, бірақ руыма əлі де болса, керекпін. Өз кіндігімнен туған балам Некалай – басшы болуға жарамайды. Скрипкеден басқа оған дəнеңенің керегі жоқ. Бүркіттің ұясынан көгершін туды.

	– Сендердің дəрігеріңе көрін, деп қаланың ақсақалы əлденеше айтып еді. Бірақ дерт де, денсаулық та тағдырда деп бүгінге дейін сеніп келдім, əлі де солай сенемін, дəрігер де, балгер де жазсын? Əйтсе де, кейде ойланамын, атсыз арбаны жүргізіп қойған, Дунайға көпір салған, алыстан сым темірмен сөйлескен адамдар, соларды жасаған адамдар дерт жайынан да біз білмегенді біле ме деп ойланамын. Сондықтан, балам, сен мені дəрігеріңе алып бар, маған əлі де тіршілік керек деп айт. Маған денсаулық емес, тіршілік керек... Руымды билейтін, басқаратын басшы тауып алғанша көзім тірі тұра тұруы керек. Руымның сенімі маған өте зор... Өте зор... Басшылары менен артық болмаса, тым құрығанда мендей болмаса, өзге басшыға олар ырза болмайды.

	Мен Мұрданың жарасын қарап, неғып өлмей келгеніне таң қалдым. Осынша уақыт өмір сүруге бойындағы бір зор қуат қана себеп болған-ау деймін. Жарасы ушығып, қаны бұзылып, неғып алдақашан қалмаған десейші. Тыйтығы əлден құрыған, құр сүлдері. Ұзын, етшең қолдары ескен жіптей шілбиіп, сорайып қу сүйегі қапты. Мойын, самай тамырлары көгеріп білеуленіпті. Бет сүйегі, жағы сорайып, сап-сары табыт бопты, түріле қараған адам шошырлык, Аюдай ақыратын, айбатты, паң дауысы да бұрынғы шешендіктен айырылыпты. Адасқан балалардай ағаш арасына жайылып, əйтпесе шатыр аясында топтасып, күбірлесіп көр-жерге сөз қылысып, айтысып-тартысып, жанжалдасып жатса да, басшыға естіртіп, мазасын алмауға тырысып, ру адамдары қайтерін білмей сандалуда. Иесі көз салудан қалған соң жүдеген, ауырған аттар да, иттер де қосты төңіректеп сенделуде. Үйткені иесі ырысты болса ғана маздемнің аты мен иті де ырысты, бір жерде көп жатса, олар да беймаза, олар да күйгелек болады.

	– Бəрің бірдей неғып еңселерің түсіп кеткен? – деп Майраның ұлы Алкеден сұрадым, үйткені ақсақал ауырып жатқанда ол екінші басшы болуға айналған екен.

	– Қалай еңсеміз түспесін, – деді Алке, – көзі ілініп жатса, оянып кете ме деп, төс пен балғаның əн салғанын құлағымыз естімесе, ұста қорғанын, көрігін куілтіп баса алмаса. Жаңа айдың бір емес, алты қабат бір арадан туғанын керек көзімізбен өткіздік. Шатырларымыздың қазықтары жерде шіріп жатыр. Көзің сол! Аттардың жарым тағалары түскен. Тағаны қашан соққанымыз да есте жок. Иттер ше! Олардың тұмсығына тұмылдырық кигізіп қойдық; таңертеңгілікте ешкі маңырай бастаса, тілін кесіп алам деп қатындар қолдарына пышақ ала жүгіреді. Басшымыз ажалмен алысып жатыр, біз кемпір болуға айналдық.

	Со күні-ақ Мұрданы жастыққа бөлеп, арбаға салып, Дунай бойындағы Бұрайыл қаласының дəрігеріне апаруға алып жүрдім. Бірнеше күн жол жүрдік.

	– Ал енді əңгімеңді сөйлеші, бізден кеткелі не үйрендің? – деп бір жонандікіне3 қонып отырғанда алғашқы кеш менен сұрады.

	Жорғаның пышағы салынған жараны тазартуға, дəрігер сылымай, жаза алмайтынына көзім жеткен. Мұрда сылуға көнбей ме деп жараның ушығатын себебін, адамның денесінде уақ құрт болатынын айта бастадым. Мен əлдебір қызық ертегі айтқаннан жаман, Мұрда құлағын қатты қойып тыңдады, бірақ менің əңгімеме нанбағандығы түрінен көрініп тұр. Үндемей отырды.

	– Мұның бəрін жақсы ойлап шығарған. Байқаймын, сен мұндайды əңгіме қылуға ұста көрінесің. Бірақ өз көзіммен көрмеген құрттарыңа қалай сен дейсің? Ешбір жын да жоқ, сайтан да жоқ деп айтатын өзің емес пе едің? Меніңше, сенің ертегіңнен де біздікіне сену дұрыс-ау деймін.

	Ертеңіне кешке мені жанына тағы шақырып алып «ертегіңді» аяқташы деп сұрады.

	– Нанбайтын болсаң, несіне айтайын, – дедім.

	– Əлде менің ертегіме сен нанушы ма едің? Дəйім менен əңгіме айт деп сұрайтының есіңде бар ма?

	Мен жұлдыз қарайтын дүрбіні есіне салдым, бір кезде ол дүрбіні екеуіміз де көргеміз, үлкейтетін шынымен алыстағы нəрселерді де көруге болатындығын түсіндірдім. Бұған ол оңай-ақ нанды. Сонсоң со сияқты шынылармен нəрсенің бəрін үлкейтіп көрсетуге болатындығын айтып, жəй көзге байқалмайтын өте уақ нəрсені де көруге болады деп сөйледім.

	– Кеше сенің маған өте қызықтырып сөйлеген құрттарыңды «жындарыңды» сол шынымен өзім көрсем екен деймін, – деп Мұрда кекейін деді.

	– Жарайды, көресің, – деп жауап қайырдым.

	– Құдай біледі, əңгімеқой екенсің, – деп Мұрда тағы сөйледі.

	– Сен тіпті өз сөзіңе өзің нанасың. Ал енді барып ұйықта, кім біледі, ертегіңді үлкейтіп көрсеткен үлкейткіш шының əлде менің түсіме кірер.

	Жеңетініме көзім жетеді, білемін. Білетінім: баратын дəрігердің үйінде түймені түйедей қып көрсететін дүрбі бар.

	– Өлтіруге болмайтын сонша уақ жандықтар болады деп мен өмірі ойлаған емен. Олар бізді өлтіреді, біз оларға түк қыла алмаймыз. Күні бойы сол көргенімді ойлай келе жатыр ем. Үлкендігін құмырсқамен салыстырғанда олардың жанында құмырсқа кісідей ғой. Бір тамшы суға мың мүлиенін тоғытуға болатын.

	– Құрттардың қасында құмырсқа зорлығы құмырсқаның қасындағы кісідей, ал кісімен салыстырғанда кісі құмырсқадай боп қалатын жан иесі де бар ма екен деп ойлап ем. Зəуде ондай дəу мақлұқ болса, бармағын қыбырлатқаны бізге сұрапыл ғой. Бетінен бір тамшы тер тамып кетсе, егінімізді де шабынымызды да сел қып жібереді-ау. Үлкен кемелер жүргендей өзендер, көлдер пайда болады-ау. Бізге қараса, бəрімізді біржола көреді ғой, үйткені, жекелесе, бізді көре алмайды ғой, бізге жарық боп тұрғаны, жылы боп тұрғаны содан-ау! Əлде ол мақұлықтың бір көзі күн шығар-ау! Бір көзінің қайда екенін адам да білмейді ғой. Оған титімдей қиыршық боп көрінген нəрсе бізге төбемен, таумен бір есеп қой. Ойлашы, біздің жеріміз, теңіздеріміз оған кішкене көрінетіні сонша бізді көруге оған үлкейткіш дүрбі керек болса, сонда біздің даналығымыз, біздің есептейтін уақытымыз, біздің шамалайтын көлеміміз оған қандай құрдым екен. Бізден де зор сондай мақұлық болса, оның өзі біз сияқты боп қалатын одан да зор мақұлықтар тағы да болып жүрмесін...

	Қашанда Мұрда сөйлегенде сөзін бөлген емен. Ертеңінде сөзді тағы жаңғыртты.

	– Бұл бұлай болса, – бұлай екеніне сенемін, – ендеше адам тым құрттай екен, адамның өмірі түк емес екен. Жалғыз-ақ өз тұқымының көгеруін ойлау керек. Мен, Мұрда, кешікпей биліктен қаламын, – адам өз еркін, өз мақсұтын іске асырғанға дейін билеу керек қой, – ендеше мен өз орынымды басатын, өз таяғымды ұстайтын кісіні күнбұрын белгілеп кетуіме болмай ма! Құмырсқаның илеуі өмір сүретін болса, бір құмырсқаның бар болу, жоқ болуынан келер не, кетер не! Сондықтан мен өзім қалаған адамды басшы қып таңдап алам, оған олар жан-тəнімен сенетін болады. Əлім біржола құрымай тұрып, ақылымды кəрілік жеңбей тұрып, өзім басшы боп тұрғанда мен оларға басшы сайлап беремін. Бір нəрсе туралы ғана сенен менің сұрағым келеді. Маған сөйлеген əңгімелерің туралы жанға ауызыңнан шығарма! Шынымен көргенімізді де тірі жанға ашпа. Дəрігерге барғанымызды да сөйлеме, мені бақсы қатын жазған болсын! Міне, сенен сұрайтыным. Мен саған бірдеңе істе десем, неге деп қайырып сұрамайсың. Тек істей беруіңді біл.

	Бір күннен кейін қосқа келдік. Мұрданың сауығып қайтқанын көріп, маздемдердің қуанышы қойынына сыймады. Ақ түйенің қарыны жарылды. Мəре-сəре, арақ көл-көсір. Күйшілер күйді соқтырды, күні-түні өлең, билеу, ойын-сауық. Ұста дереу дүкенін түзеп, алып түсті шартылдатып, өлеңдетіп, атқа жаңа таға соғуға кірісті. Балға мен төстің дауысы бəріне де қай күйден болсын тəтті көрінді. Ұста мен балғашы төске əнді келтіре соғуға тəсілденді.

	Мұрданың жанын қойған зор тəңірге алғыс айтуға қыздар қолаң қара шашына гүл, жапырақ қадады. Еркектер құлағын тың жерден тесіп ақ алтыннан сырға өткізді. Көргеннен көзақы алған балалар да құлағымызға сырға тақ деп азап салды. Құлақтың ойбайымен күлкі айқай қосылып, жамыраған қойдай болды. Қайтсін айқайламай, іші пысып қалды ғой. Аттарға кісінеуге, иттерге үруге, ешкілерге маңырауға, кісілерге дауыстауға, айтысуға, төбелесуге бостандық тиді. Енді тұншығып басыр болатын не бар? Өзгелерді тиятын не бар? Тілегеніңше айғайлай бер. Маздем сыйқына жаңа кірді ғой.

	Қашаннан күткен құдалықтар да жасалды. Арақ ит басына іркіттей төгілген соң əйелдер соншама көркем, еркектер соншама ырысты болған соң құдалықты жайға қарататын не бар? Ұрпақтың өсуіне, көркеюіне Іңкəр Исаға тисін, Ұмсынай Андрейге тисін! Мұрда жазылып, қайта жасаған көктем олардың есінен қалмастай болсын. Ұлы тойды ұлы тойға ұластыру керек емес пе?

	Бір күні кешке от басында отырғанда дəу пері бақсы деп қойған Майра қатынның баласы Алке Мұрдадан:

	– Осы сені жазған кім? Əлдебір қоқиған жібек қалпақ, қара қынама киілген «білгіш» пе, əйтпесе басқа біреу ме? – деп сұрады.

	– Мені жазған – бақсы қатын, – деді Мұрда, – білмейтін сыйқыры жоқ, өмірі ондайды естіген емес. Жындарын менің көзімше шақырып алды да, өз көзіммен көрдім. Мен көп алтын бердім, ол мені жазғаны өз алдына, келешекте де пəле жоламайтын қып, дуалап берді. Енді маған қауіп-қатер жоқ, жалғыз-ақ пышақ жазым. Бері қараңдаршы!

	Деді де Мұрда менің қолыма шолақ мылтықты ұстата берді.

	Сонсоң маған бетін бұрып ап:

	– Мен міне жерде тұрамын. Сен алты адым барып тұр. Жарайды, солай. Енді қолыңды көтер де, мені көзде, міне жерді! – деп кеудесін ашты. Дереу мен Мұрданың айтқанын қылдым. Бəрі аң-таң.

	– Басшы не деді? Не қыл деп бұйырды? – деп тоталап шу ете түсті.

	Өне бойым дірілдеп барады; от боп жанғанда Мұрданың көзі сыйқырлап, пысы жеңіп тұр. «Сұрама, не десем, соны қыл» деген Мұрданың сөзі ойыма сап ете түсті.

	– Бас! – деп ақырды Мұрда. Мылтық тарс етті, шошып қалпақтай түстім. Мұрда манағы орынында күліп тұр.

	– Міне, қандай бақсы қатын! Өзімнен күшті адам килікпесе, маған ешкімнің қолы бата алмайды. Басшы осындай болу керек. Оған дерттің де, оқтың да шамасы келмеу керек!

	Есімді жисам, жиналған топ басшыдан кейін серпіліпті. Бəрі де құты ұшып, ауызын ашып анадай жерде тұр. Тек Мұрда мен өз баласына кезек қараған қарт балгер Майра қатынның еріні ғана болар-болмас зілдене ыржиған іспетті.

	Оны Мұрда да байқап тұр екен, мақтаған бақсы қатынына Майраның нанбағаны Мұрданың жанына жағып кеткен екен.

	Ертеңінде Мұрда, менің ойлағанымдай емес, тыңайып, дыңылдап кеткен, қол-аяғы жерге тимей, ананы да, мынаны да қарап, бұйрық етіп, істетіп жүр. Өмірі мұндай қазымырланғанын көрген емес. Оған бəрі де жақпады. Аттарды мүлде күтпепті. Иттер жүдеп, қотыр бопты. Арбалардың күймесі жыртылып бітіпті. Ешкілер оңала алмапты. Бұдан көзін бір салмайтын əйелдердің жұмысына да араласып, олардың да кемдігін тапты. Мейрам күні алқаны, сақинаны мейлінше көп саласыңдар деп келіндерді де тықыршытты. Қатындарыңа артық киім, тина – «кемпірсіңдер» деп ұрысты. Балаларды абдан қарастырып, күтімі жаман болғаннан кейбірінің денесіне теміреткі, сар қотыр түскенін көрсетті. Бұл үшін де əйелдер сыбағасын алды.

	Содан кейін Мұрда Майраны қолға алды, балгерліктен оның білетіні тауықтың арақты танығанымен бір бас деп құлдыратты. Соны айтып тұрғанда Майраның баласы Алке қасына келді. «У маған салды балық шешесі» деп бетің-жүзің бар демей, оны да қауып тастады. Мұртыңды сылағанша, бетіңді жусайшы, қамшың балапан қайыруға да жарамайды, етігің тіленшінің етігінен де жаман, деп бірталай сөкті.

	– Əлде құдықтың, өзеннің суы кеуіп қап па? Əйтпесе күшігін жалаған мысықтай шешем қашан жалайды деп күтіп жүрсің бе?

	Міне, Мұрданың сықағы.

	Бұл сөздерді естігенде Алкенің абажадай денесі ашу кернеп қалшылдап кетті. Ол шешесін өлгенше жақсы көретін, шешесінің кереметі бар деп əбден ден қойған болатын. Өзгелерді көрмей, шешесі мен екеуіне орынсыз келіп соқтығып тіл тигізгені мейлінше зəбір боп көрінді. Мұрда ауырып жатқанда тəртіп сақтауға жанын салған осы екеуі емес пе еді?

	– Шешемнің бақсылығына біржола сенбейтін болсаң, оның орынына өзің көрген қатынды неге ала келмедің. Алғашқыда мен о қатын сенің теріңді, сыртынды ғана дөрекі қып жіберген екен деп ойлап ем, енді байқасам, оның кесірі жалғыз сыртыңа тиіп қоймаған көрінеді ғой, – деп Алке жауап қайырды.

	Мен өз құлағыма өзім сенбедім. Ажал іздеген біреу болмаса, мұндай сөзді Мұрдаға, сірə, кім айтқан?

	Со кезде қостағы еркек, əйелдер де топырлап Мұрда мен Алкені ортаға алды.

	– Шешеме сенімің жоғалса деймісің? Мен сенің шешеңе өмірі сенген емен, – деді Мұрда күлімсіреп.

	– Өмірі сенбеп пе ең! – деп Алке таудай жаңғырығып жан-жағына қарады. Шешесінің бет-аузы селкілдеп, денесі қалтырап кетіпті. Бірдемені жыланша ысқырып қалды да, көсеуімен жер таянып, жалма-жан шатырына қарай бүкшеңдей жөнелді.

	– Өмірі сенбеп пе ең! Əлде оның күн батқандай қараңғы қылам дегендегі қылғанын ұмыттың ба! Тайдай тал түсте сыпырғышқа мініп ұшып кеткенін көрмеп пе ең! – деп өзге маздемдер де сұрай бастады. Олар енді ақсақалына жақындауға қорықты. Оның айтқан сөзі құдайды мазақтаған боп саналады. Мұрда өз басына да, дүйім руына да еблістің кəрін шақырды ғой. Майра бақсы емес болса, Мұрда өзі бұрын неге айтпайды? Орманның иесі қорғамаса, олар осынша жыл қалай өмір сүріп келді. Əлде орман анасы «Шүйім» оларға күзет болмады ма?

	Жұрт тегіс тараған соң Мұрда маған бұрылып:

	– Менің шатырымнан алыс кетпе. Сен оларға жамандық қылған жоқсың ғой, сонда да, кім біледі, ашуын сенен алып жүрер, – деді.

	Мен Мұрданың шатыры жанында отырып, оларға көз салдым, бəрі құтырған адамдай жұлқынып, жұмыстарын істеп жатып, күңкілдеп қояды. Олар топтанысып, жиналып, Мұрда отырған жаққа ақырын алақтап, күбірлесіп, бірдеңені сөйлесіп жүр. Мен көріп отырмын. Бірақ олардың ішінде Майра да, Алке де көрінбейді. Мұрданың түрі мені таңырқатты. Жаңа ғана түрінде əлдебір рақаттанған іспетті шырай бар. Көзі үлкейген, ерінінде əлдебір байқаусыз жымию бар іспетті. Бұл жымию дауласқан жауын жеңіп, өзіне өзі қатты ырза болғанда сезіліп еді. Бірталай уақ өткен соң маған қарап:

	– Елді жақсылап билеуге болмайды. Билеуші қайырымды болса, оны əлсіз адам деп санайды. Ендеше ол түкке жарамайды. Билеуші қатал болса, жауыз дейді. Ендеше ол жаман, өз ақылың, өз зердең қалай бастаса, солай билеу керек. Қайырымды билеуші – қайырымды, қатал билеуші – қатал болу керек.

	Сол түні Мұрданың көзі бір ілінбеді. Менің шатырыма бірнеше рет келді. Ұйқым келмей жүр деді, ұйқысы келмеген жоқ, мені күзетіп жүргенін білдім.

	Еркектермен, əйелдермен сөз қатайын деп бірнеше рет кезенсем де олар менен бойын аулақтата берді. Тек Майра бір рет жаныма келіп, бұтақтай қолымен шашымды сипап:

	– Мұрда бақсы қатынға барғанда сен қасында ма едің? – деп сұрады.

	– Жоқ. Ол жалғыз барды. Мен бақсы қатынды көргем де жоқ, – дедім.

	Майра сенбеген кісідей көзіме тесірейе қарады. Менің жауабыма ырза болмағандай баласымен екеуі тұратын шатырына қарай қалтақтап кетіп қалды.

	Екі күннің ішінде Мұрда өз руын бұйдайықтай қуырды, қуырғаны сонша, бəрі де өре түрегелген-дей қалыпқа жетті. Мұрда қамшыдан келген керді көрсетті. Бəріне ұрысты, бəрін де қорлады, ұрды-соқты. Қатындардың, қыздардың сəнді киімін, тана-моншағын тартып алды, арағымен күбілерді, суымен бөтелкелерді қиратты, шатырдағы ілулі кепкен еттерді иттерге лақтырды. Ұсталық дүкенінде ұстаны шынтағымен қағып қалып, тағаны қалай соғу керек, атты қалай тағалау керек екенін үйрете бастады. Табан темірді əбден суып кеткенде тартасың деп арбашыға да тап берді. Суықтай тартқан соң шабақтары тез босап, дөңгелек сынады ғой. Қалың қайысқа жамауды қалай салатынын көрсетем деп тұрманының қолынан инесін жұлып алды. О түгілі ат көздеп отырған балаларға да ақырып құлақтарынан жұлды.

	Мұрданың қылығы қалай мұндай болғанын ұға алмадым. Бірақ Мұрда себепсіз бүйтпейді, себеп болғанда да осал, оңтағай болмау керек, неге десеңіз, шатырда екеуіміз оңаша қалғанда манағы ашудың бір де бірі болмайды. Қайта оларға істеген қылығына өзі ырза болып: «Бұл бұ ма? Бұған да зорын көрсетем» деп қайрап қояды.

	Күн мейрам. Базардағы тəкие. Тəкие толған сол маңайдан ат сатып алуға келген мұжықтар. Мұрданың маземдері кішкене торшолақ тұғырларын мақтап, жүрісін, күшін, беріктігін көрсетіп, жылп-жылп етіп сауда қып жүр. Ұзын орындыққа екі қобызшы маздем қатар отырып, ара тартқандай қолдарын олай да, бұлай да егейді. Түске əлі бірталай мезгіл болса да, бірнеше жас жігіттер билей бастаған. Өмірі айығып көрмеген қала маскүнемі ақ шалбарлы аяқтарын алшитып, қолында шарадай шөлмек сапты аяғы бар, қасынан өткен кісіге:

	– Ішіңдер, шаттаныңдар! Жазды қарсы алыңдар, – деп арағын ұсынады.

	Даланың шоқша гүлдеріне ұсап, о жер, бұ жерде серкештене топтанып қыздар жүр. Олар өзара жың-жың сөйлеседі. Бірін бірі жүптесіп, бас изеседі, əйтпесе тəкиеге түскелі келе жатқан жас жігіттер жаққа салбыраған, ұзын кірпі астынан көз жіберіп, шаттана күледі. Олар жұрттың бəрін таниды. Киімі əнтек өзгерген адамды да қылп еткізбей көре қояды. Болар-болмас нəрсе əңгімеге аужал бола кетеді. Біреу ат сатып алса да, барлық қала оны сөз қылады. Жазаласа, аттың да, ат иесінің көзі де алдақашан жойылып кетсін, сонда да қалай атқа саудаласқанын, маздем қанша сұрағанын, алушы қанша бергенін, – қысқасы, көп жылдар өтсе де, сатушының, алушының əр сөзін, қаланың қалай қозғалғанын ұмытпай əңгіме қылады.

	Бірақ бүгінгі мейрамда елден бұрын Мұрданың кереметпен сауығып кеткені сөз болды. Енді оған дерт те, оқ та жоламайды-мыс, неге десең, əлдеқайда, Дунай бойында тұратын бір балгер қатын сыйқырлап беріпті-мыс.

	Мұрда тəкиеге келгенде қарт мұжықтар қолын алып, бұдан оны-мұны сұрай бастады. Жастар əдеппен анадай жерде тұрысты.

	– Майрадан жақсы қатын таптым дегеніңе біз əлікүнге сенбейміз, Мұрда, – деп Майраға қашаннан ден қойған бір мұжық сөйледі.

	Сөйлеген сайын мұжықтар қызулап, оның қасына бəрі топтанғанына Мұрда жымиып қарап отырды.

	Халық əбден көбейген соң Мұрда Майраны нұсқап сөйледі:

	– Майраң міне, оның ұлы Алке мынау. Менің руымда бұдан өтетін мерген жоқ. Қайда салсаң да, жарайтын жігіт. Шешесінің бақсылығына сонша қатты иман келтірмесе, мұның құны да болмас еді. Біз азырақ сынайық. Бірер күнге мен өзімнің балгер қатыныма кетейін. Оған дейін Майра өз баласын оқ өтпейтін қылып сыйқырлап қойсын. Сонсоң бір-бірімізді алты адымнан атысайық. Қай тұрып қалғанымыз рубасы болсын.

	Мұрданың жобасын жұрт аңтарылып, үрейлене тыңдады.

	Өмірі естен қалмастай іс болды. Жұрт ертегі қып əкетті.

	Дəл сондағы Майраның түрін өмірі ұмытпаспын. Жақ сүйегі салбырап, үзіліп түсетіндей көрінді. Бірауыз сөз айтуға мұршасы келмеді, бейне бір алыстағы қасқырдай күңіреніп, жан дауыспен ұлыды. Ұлының ұзын бойын өз денесімен қорғап қалатын адамша басын қайқайтып жоғары созғанда бүкір арқасы жазылып кеткендей болды. Шүйкедей, қу сүйек шешесінің жанында дардай Алке жас бала тəрізденіп қалды.

	Мұрда жер жұтып қойғандай лезде зым-зия жоғалды. Іздеп ешқайдан таба алмады. Сонда ол мыстанның сыпырғышына мініп ұшып кетті деген лақап дереу тарап кетті. Көшеде, тəкие қаласында ойнап жүрген балалар аспанда жалғыз ұшып бара жатқан үйректі көрсетті. Бəрі бірауыздан сол ұшып кеткен Мұрда деп айғайласты. Олар үйректің көшеден ұшқанын көріпті. Кешке бұл лақапқа бəрі нанды, Майра екеш Майра да нанды.

	Ат саудасы доғарылды. Екі мыстан – бірі Майра, бірі Мұрданың бақсы қатыны – тартысады, бұл тартыстың арты кімнің басшы боларын ашады деген хабарды түн болғанда естімеген адам қалған жоқ.

	Үйтпесе бола ма? Мұрданың балгері Майрадан күшті боп шықса, онда бұл руға Майраның керегі жоқ, онда ол ұлын алып қайда беті ауған жағына кету керек. Майраны ит етінен жек көріп жүрген Мұрда Майрадан күшті балгерді бата алмаса, басшы болып қала алмайды. Неге десең, маздем тұқымын билеймін деген адам өз тұқымын жын-шайтанның бəлесінен де қорғау керек қой, қорғау үшін сыйқырға жабыспай бола ма? Малға індет тисе, қайтпек? Адамға оба, топалаң келсе, не қылмақ? Бұл екі апат дəйім қабат келмеуші ме еді! Сондай кездерде бақсы қатынсыз қалай күн көресің?

	Басшы жоқтағы маздемдердің сыйқы тым-ақ жаман болды. Барлығы екі-ақ күн өтті, менің күнім итке бергісіз көрінді. Майра баласымен шатырынан шықпайды. Қалған еркек, əйел, бала-шаға қайда барарын, не қыларын білмей біресе жалғыз-жалғыз қаңғып, біресе шоғырланып, дауыстап, бақырып, əн салып, зарлап, төбелесіп, босқа сенделді.

	Бұрын болмаған, жан түршіктірген оқиға атам заманғы ұмытылып кеткен сөздерді де айдап шығарды. Əлде Қаңғы өзені бойында, əлде Түркістан жолында, əйтпесе əлдеқайда түсіп қалған, жоғалған, ұмытылған ежелгі əдет-ғұрыптар дүниежүзіне қайта жүзіп шыға келді. Əйелдер алқақотан болып, бірінің бірі бұрымынан ұстап, киқулап, жүгіріп, шыркөбелек айналды. Еркектер іш киімін тастап, бірін бірі шыбықпен шартылдата бастады.

	Түн ортасында от жағып, шырақ құруға айналғанда кəзір адамды құрбан шалар ма екен деп зəрем ұшты.

	Бірақ шырақты жақпады. Қарт маздем шырақ құрған жерге шығып сөз сөйледі. Ол жабықпаңдар, тарықпаңдар, сенделмеңдер деп сөйледі. Көңілдеріңді басқаға аударып жіберіп, артынан Майра күшті боп кетсе, жаза тартасыңдар деп сөйледі. Тағы да опыр-топыр билеу. Қиқу, ұлу басталды. Адамдар құтырған кісідей ұзын тырнағымен өз бетін, өз кеудесін өзі тырнап, жұлмалап, шырайнала жүгіріп ойбайлады. Содан кейін біреудің «шыртыра-бытыра! шыртыра-бытыра!» деген дауысы қақсап сенбей-ақ қойды. Кідірмей бұл сөзді өзгелер де қағып алып, көздері құтырған қасқырдікіндей жайнап, тұла бойлары селкілдеп, секектеп бəрі де сұлай бастады.

	Дырылдаған бірбеткей үрейлі шуды Майраның ащы ойбайы тіліп түсті.

	Содан кейін ол ойбайға анда-санда Алкенің атқан мылтығының келте тарсылы араласып, ойбай ұлуға шапты.

	Маздемдер жын буып, есі шығып жатқанда Мұрданың қалай келіп қалғанын да байқамады. Басшыны көрген соң пышақ кескендей сап бола қалды да, ақсақалын қоршап алды. Уа һа! Олар басшыға да, балгеріне де ден қойған екен! Мұрда мұны көздерінен біле қойды. Түк байқаудың қажеті де жоқ.

	Мұрда жалаңаяқ, жалғыз жейде, белін қызыл кемермен шарт байлаған.

	– Шақыр Мұрда Алкейді! Майраны екі адам шатырында ұстап отырсын! – деп бұйырды.

	Алке шатырынан шықты. Тəлтіректемесе де, аяқ басуы əлсіз. Мұрда мұны байқады. Қарт басшы Алке тұрған жерден алты адымды өлшеп тоқтады да түкті кеудесін ашып:

	– Алке, оңдап көзде. Мен аяйды деп ойлама. Сен жақсы мергенсің ғой, – деді.

	Майраның құлындағы дауысы құраққа шықты. Өзгелері, зəре жоқ, сілейіп, жағы қарысып қалды.

	Мылтығын төмен түсіріп қарт көсем тағы сөйледі:

	– Ал тыңда, мен «үш» дегенде...

	Алке құп-қу, бірақ есінен танған жоқ. Екеуі де бұл азаптың тез біткенін қалағандай көрінді.

	– Бір.

	– Екі.

	– Үш!

	Мылтық екі атылды. Мұрда шалқасынан түсті. Кеудесінен қан шапшып жатыр.

	– Мұрда! – деп басына келіп еңкейіп дауыстадым.

	Бұл оқиғамен есі шығып кеткен Алке тапжылмастан орнында тұр.

	– Менің... сол қолымда... ол... – деп Мұрда ақырын сыбырлады. – Жақсы... мерген... Алке... Олар оған сенетін болады. Керегі... осы... еді. Сыйқыршы... Майра да... менікінен жақсы...

	Соңғы сөзі осы болды.

	Мұрданың сол қолынан Алкеге арнаған оғын алдым.

	Мұрда өлді. Өлсе де, елі өзінен де артық қатты сенетін, сыйлайтын, құрметтейтін артына басшы қалдырып өлді.

	Кідірмей, қызық та, той да, би де басталды. Арақ көл-көсір құйылды. Əйелдер сəнденді, бұлай біткеніне бəрі де қуанысты.





ТҮСІНІКТЕР




	«Өрбике» – Конрад Беркович шығармасынан аударма. «Жаңа мектеп» журналының 1929 жылғы 4 санында басылған.

	«Балжан» – Робиндранат Тагордан аударған. «Лениншіл жас» журналының 1926 жылғы 1-2 сандарында жарияланған. Тəржімеші – «Ж.Аймауытұлы».

	«Күштілердің күші» – Джек Лондонның шығармасынан аударма. Ол «Лениншіл жас» журналының 1925 жылғы 6-7 сандарында жарияланған. Аудармашы «Жүсіпбек Аймауытұлы» деп қол қойған.

	«Пəренжі» – орыс ертегісінің аудармасы. «Əйел теңдігі» журналының 1927 жылғы 6 санында жарияланған. Аударма соңында автор «Жүсіпбек, Шымкент, 10 май» деп көрсеткен.

	«Теңіз, телегей аттаныс» – Джек Лондоннан тəржіме. «Жаңа мектеп» журналының 1926 жылғы 4-5 сандарында жарияланған. Аудармашы – «Жүсіпбек» (Аймауытұлы).

	«Қатындар» – Қабарды (кабардин) ұлтының ертегісінен аударған «Еңбекші қазақ» газетінде 1924 жылғы 19 тамыз күнгі санында жарияланған. Аударған – «Жүсіпбек».

	«Аю мұртынан күлді» – «Ақ жол» газетінде 1924 жылы 22 қазанда басылған. Автор («Ж-к») «Туркестанская правда» газетінен алып аударғандығын көрсеткен.

	«Əкесі мен баласы» – Конрад Берковичтен аударма. «Лениншіл жас» журналының 1926 жылғы 6-7 сандарында басылған.

	«Су жүзінде» – Ги де Мопассанның əңгімесінен аударылған бұл дүние «Ақ жол» газетіне қосымша ретінде шығып тұрған «Сəуле» əдеби журналының 1924 жылғы 5-санында /2-7-беттер/ жарық көрген. Соңына «Жүсіпбек» деп қол қойған.

	«Заң білместің зары» – Конрад Берковичтің «Сықан (маздем) əңгімелері» тақырыбымен берілген бірнеше əңгімесі 1926 жылы «Жаңа мектеп» журналының 11-12-13-сандарында /75-112-беттер/ басылған. Топтаманың басында «қазақшаға аударған Аймауытұлы Жүсіпбек» деп көрсетілген.

	Ескерту: Конрад Берковичтің есімі журналда «Қоңырат Бүрковичи» деп беріліпті.

	«Мұрда» – Конрад Берковичтің «Сықан (маздем) əңгімелері» тақырыбымен берілген бұл əңгіме 1926 жылы «Жаңа мектеп» сандарында /75-112-беттер/ басылған. «Қазақшаға аударған Аймауытұлы Жүсіпбек» деп көрсетілген.

	«Мұрданың өлімі» – Конрад Берковичтің «Сықан (маздем) əңгімелері» тақырыбымен берілген бұл əңгіме 1926 жылы «Жаңа мектеп» сандарында /75-112-беттер/ «Қазақшаға аударған Аймауытұлы Жүсіпбек» деп көрсетілген.





	https://t.me/kzkitap





Notes


	[←1]

венгер





[←2]

түпнұсқа бойынша алынды.





[←3]

түпнұсқа бойынша алынды.





