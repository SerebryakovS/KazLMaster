	Айтуар ӨТЕГЕН

	АҚ КӨЙЛЕКПЕН ШЫҒЫП ЕҢ





	Бұл жинақ ақынның жастық, достық, махаббат тақырыптарына арналған алғашқы өлеңдерінен құралған. Қанаты қатаймаса да ұясынан ерте ұшуға талпынған балапан тәрізді балаң жырлар - онсегіз бен жиырма бестің арасындағы бозбаланың әлі ешнәрсеге былғана қоймаған мөлдір сезімін, адал махаббатын паш етіп тұрғандай. Өлеңдердің біразы еш жерде жарияланбай қойын дәптерде қалып қойғандар, кейбірі бұрынғы жинақтарда аяусыз түзетіліп, мүлдем өзге өлең болып шыққандар еді. Автор енді сол түзетілген өлеңдерді де қағазға түскен алғашқы қалпында оқырманға ұсынғанды жөн көрді.



	Өтегенов Айтуар Оспанұлы (14.10.1946 ж.т. Атырау облысы, Ембі (қазіргі Жылыой) ауд., Аққиiзтоғай ауылы) – ақын. Қазақстан Жазушылар Одағының, Қазақстан Журналистер Одағының мүшесi. Маңғыстау облысы Бейнеу ауданының құрметтi азаматы. М а ң ғ ы с т а у облысы «Жыл адамы-2011» байқауының жыл журналисі.

	«Тұңғыш» (1978), «Ақкөйлек» (1980), «Ақсұқсыр» (1994), «Арманым саған ауған» (1998), «Қарашүңгiл – қаракөзiм тұңғиық» (2000), «Адыраспан» (2003), «Ата Қазақ» (2011), «Мұнайы мол Маңғыстау» (2011), «Мұнай-дәулет, мұнай-сәулет, мұнай-жыр» (2013), Маңғыстау ақын-жазушыларының кітапханасы сериясымен «Айтуар Өтегенов» (2013) атты жыр және проза жинақтары шыққан. Әр жылдары жарық көрген «Бiр нәзiк сәуле», «Атырау айдыны», «Жыр – моншақ», «Жыр арқауы – Пiр Бекет», «Жылыой қаламгерлерi», «Азаматтық парыз», «Ақкетiгiм -–арқауы ән-жырымның», т.б. ұжымдық жинақтарға бiр топ өлеңдерi мен очерктерi енген. Ол – «Маңғыстау» энциклопедиясының (бiрiншi шығарылуы), «Бейнеу» өлке танытқыш кiтабының авторларының бiрi. Форт–Шевченко қаласының 150 жылдығына арналған және Шотан батыр, Досан батыр, Абыл ақынның халықтық Асына арналған ақындар мүшәйраларының бас жүлдегерi. «Маңғыстау ақын-жазушыларының кітапханасы» 50 томдығының (2013) құрастырушысы, әрі жауапты шығарушысы болды. Елiмiз әлi еркiндiк алмаған сонау тоталитарлық кезең заманында-ақ Маңғыстау өлкесiнiң өткен шежiре-тарихына терең үңiле бiлген ол «Ақсұқсыр», «Қалындық», «Ақшолпан», «Құла ат қасiретi», «Тобанияз толғаулары», «Шөжеп сұлу», «Ән», «Ант», «Алланың сүйген құлы боп…», «Шерқала», «Ақмыштағы кәрi ағаш», «Булыойық», т.б. балладаларымен оқырмандарды елең еткiзiп, зор сүйiспеншiлiкке бөлендi. Ұмыт қалған тарих қойнауынан сырлар тартуға, сөйтіп, тәуелсiздiгiмiздiң Туын жоғары ұстай бiлуге өзге де жас қаламгерлердi жетелеп, тәрбиелеп, Атырау, Маңғыстау облыстары және республика журналистикасы мен әдебиетiнiң дамуына өз үлесiн қосты. Тұңғыш Президентiмiз Нұрсұлтан Әбішұлы Назарбаевтың елiмiздегi тәуелсiздiктi нығайту жолындағы реформаторлық сара саясатын қолдап, «Қазақстан – 2030» бағдарламасын кеңiнен насихаттайтын жалынды публицистикалар, мақалалар және көркемдiгi жоғары «Барыс мiнез халықпыз» атты топтама өлеңдерiн жазды. ҚазМҰУ-дiң журналистика факультетiн (1976), Алматы Жоғары партия мектебiн (1982) бiтiрген. Еңбек жолын Ембі (қазіргі Жылыой) ауданының «Коммунизм таңы» кеңшарында (қазіргі «Жаңа таң» ЖШС) көмекшi шопан, механизаторлықтан бастап, Құлсары мұнай кәсiпшiлiгiнде, Құлсары автотранспорт кәсiпорнында жөндеушi болып еңбек еттi. Әскер қатарында Отан алдындағы борышын өтеп келген соң, Ембi аудандық «Ембі» («Кең Жылой») газетiнде әдеби қызметкер, аудандық радио торабының ұйымдастырушы-редакторы, экономика бөлiмінің меңгерушiсi, жауапты хатшы, Ембі аудандық партия комитетiнiң нұсқаушысы қызметтерiн атқарды.

	1985 жылы Маңғыстау облысындағы жаңадан ашылған Бейнеу аудандық «Ленин жолы» («Рауан») газетiне редакторлыққа шақырылып, кейiн баламалық негiздерде халық депутаттары Бейнеу аудандық кеңесiне төраға, аудандық мәслихатқа хатшы болып сайланды. Бейнеу ауданы әкiмiнiң орынбасары, Маңғыстау облыстық ақпарат және қоғамдық келiсiм басқармасында бас маман, «Отан» партиясының Маңғыстау облыстық филиалында кеңесшi қызметтерiн атқарды. «Маңғыстаумұнайгаз» АҚ жұртшылықпен байланыс тобының жетекшiсi болды. Ол «Қазақстан Республикасының тәуелсiздiгiне 10 жыл» мерекелiк медалiмен, Ел Президентi Н.Назарбаевтың «Алғыс» хатымен, Баспа, полиграфия және кiтап саудасы iстерi жөнiндегi мемлекеттiк комитеттiң, Атырау, Маңғыстау облыстарының, «Маңғыстаумұнайгаз» АҚ-ның Құрмет грамоталарымен марапатталған.





Бірінші бөлім


	 ОН СЕГІЗІМ – ОТ ДЕМІМ,

	 ЖИЫРМА БЕСІМ –КӨКТЕМІМ

	ӨЗІМЕ



	Айтуар!

	Күтіп тұр алда сені анық бір сын,

	Адамдар талантыңды танып білсін.

	Жүректен бастау алған жас жырыңда,

	Жастықтың оты лаулап жанып тұрсын.

	Айып па мен өзімнен үміттенсем,

	(О, өлең тас жүректі жібіткен сен).

	Ағыңнан жарылдағы ақтарып бер,

	Көп сырын балдәуреннің бүгіп келсең...



	ӘЖЕ

	(Өтеген әулетінің отанасы болған

	Жиде Бимағамбетқызының әруағына)

	Жүрегiмде сен жүрсiң,

	Жалын әже, өр әже.

	«Баласы ғой кемпiрдiң», –

	Деген үлкен дәреже.

	Құшағың нұр әкелдi,

	Емiренсең маған көп.

	Сенiң балаң – әкемдi,

	Атап кеттiм «ағам», – деп.

	Кернеп шаттық санамды,

	Еркiн өсiп еркелеп.

	Сенiң келiнiң – анамды,

	Атап кеттiм «жеңге», – деп.

	Анам деуге келiсем,

	Өсiрдiң қол тигiзбей.

	Балам дедiң менi сен,

	Басқа адамға сүйгiзбей.

	Өттi уақыт, сан жылдар...

	Түссең еске кейде сен.

	Мен әкеммен қалжыңдап,

	Құрдастарша сөйлесем.



	ОН СЕГІЗДІҢ ОТ ДЕМІ

	Он сегіз мезгіл екен,

	Арнадан тасып, толар.

	Он сегіз мезгіл екен,

	Өртене ғашық болар.

	Он сегіз мезгіл екен,

	Жалп етіп сөнбейтұғын.

	Он сегіз мезгіл екен,

	Өзгеге көнбейтұғын.

	Он сегіз мезгіл екен,

	Дастан-жыр тыңдап бағар.

	Он сегіз мезгіл екен,

	Досты да мыңдап табар.

	Жаратпас дамылды аса,

	Жарысса жүлде алады.

	«Дауасы» табылмаса,

	Он сегіз «жынданады».



	СЕРТ

	Қылыш бол алмас жүздi, асыл жiгiт,

	Түсiрер қас жауының басын жұлып.

	Бiздерге жасық болу жараспайды,

	Исатай,

	Досан жерiн басып жүрiп.

	Жалын бол лапылдаған, асыл жiгiт,

	Өнерiңмен Қаратау тасын жiбiт.

	Күй болып күмбiрлемеу жараспайды,

	Құрманғазы,

	Есiр жерiн басып жүрiп.

	Өмiрдiң өр шыңына ғашық жiгiт,

	Буырқанған теңiздей тасып жүрiп.

	Отты жыр жазбау әсте жараспайды,

	Махамбет,

	Абыл жерiн басып жүрiп.

	Бабалардың үнiнде өктем дыбыс,

	Бостандықты аңсаған неткен тыныс.

	Асылдарды алға алып бара алмасақ,

	Масылдарды көбейтпей онда өмiрден,

	Ертерек кеткен дұрыс!



	ҰРЫСПА, МАҒАН

	Жастық деген:

	Ай мұңдасы

	әм сырласы екен ғой,

	Той жиынның ән-жыр басы екен ғой.

	Иран бақтың бұлбұл сазы екен ғой,

	Пәк көңілдің әзіл-назы екен ғой.

	Байқамаса күйдіретін өрт екен,

	Қол алысқан секемі жоқ серт екен.

	Сондықтан да тұрамын да ертемен,

	Нұр өмірді әрлеу үшін тер төгем.

	Кей кездерде қарсы ұмтылсам қылышқа,

	Қосағасы,

	«Албыртсың»– деп ұрыспа!



	ЖОЛЫМ БОЛЫП...

	Қыздар, қыздар,

	Тағатымды ұрлаған,

	Қара көзің таусылмайтын жыр маған,

	Қара көзің сыр ұқтырмай тұрмаған.

	Қайсың асқан сұлусыңдар, айтсаңшы,

	Әлі еш қыз ұнамай-ақ жүр маған.

	Әлі еш қыз от тастаған жоқ маған,

	Айтыңдаршы,

	Ару қыздар, ақ марал.

	Құшағыма кім енеді айым боп.

	Жолым болып қайсыңыздан бақ табам.



	АНА ТІЛЕГІ

	Балам,

	Балам,

	Көз нұрым, қарашығым,

	Анашың жиды өзіңе бар асылын.

	Қараймын саған таудай үмітпенен,

	Атыңа сүйсінемін жігіт деген.

	Алыс кетсең бар бейнең алдыма кеп,

	Жүремін сен «ауырып қалды ма», деп.

	Таңда да орап жатып жаулығымды,

	Ойлаймын, балам, есен – саулығыңды.

	Алдыңнан табылсыншы керегің тек,

	Дәмелімін немере көремін, деп.

	Бір келін,

	Алып соны ойыма мен,

	Жүрмін ғой дайындалып тойыңа мен...



	МЕЗГІЛ

	Бойымда күш-қайратым жанады есіп,

	Көңілім «жігіт» десең қалады өсіп.

	Жүргенімде өзімді есейдім деп,

	Біреулер отырады-ау «бала» десіп.

	Жігітпін...

	Жігітпін мен, бала емеспін,

	/Он сегізім, сын тақпас саған ешкім/,

	Күміс күнім көгімнен күліп шығып,

	Жаныма құштарлықтың самалы есті.

	Асаумын...

	Амалым жоқ ұрынбайтын.

	Жүректен жырымды айтып, сырымды айтып.

	Қыздар-ау, әзілдесем айып етпе,

	Мезгілім бұл сендерге қырындайтын.



	ІШТЕЙ СЫР ШЕРТЕМ МЕН...

	Жүрекке өртенген,

	Бір өпкен дару ма?

	Іштей сыр шертем мен,

	Қасымда аруға.

	Бұрымын өремін,

	Көтерем еңсені.

	Тұтыға беремін:

	«Мен сені...

	Мен сені...

	Мен сені...».

	Бақытым аңсаған,

	Жанымда ай маңдай.

	«Мен саған...

	Мен саған...

	Мен саған...»

	Қойдым-ау айта алмай.

	Кешті бір өткізем,

	Тұра алман. Онсыз ба?

	Қалай сыр жеткізем,

	Сол қызға,

	Сол қызға,

	Сол қызға!



	ЖЕҢГЕ ӘЗІЛІ

	Көрмегелі еркеңді,

	Болды-ау жүзі бір айдың.

	Сылқыс жігіт, өзіңді,

	(Болу керек төзімді),

	Жүдеткен бе, шырайлым.

	Нәзік халық болады,

	Қыз дегенің қайным-ай,

	Шын берілсе сертінен,

	(Күймей өсек өртіне),

	Шығатұғын айнымай.

	Аты аталса қалқаңның,

	Жанарыңның жайнауын.

	Үйленсейші тезірек,

	(Қыз жүргенде өзі кеп),

	Келіп-ақ жүр тойлағым.



	ЖҮРМЕСПІН ДЫРДУМЕН...

	Кезімде жүзіндей алмастың,

	Мұқалмас шабылса тасқа да.

	Мезгілсіз мен ерте солмаспын,

	Жүрмеспін дырдумен босқа, аға.

	Қынынан тым ерте суырылып,

	Қайраққа тым ерте жанылған.

	Отқа да тым ерте қурылып,

	Ағалар көп менде

	Тым ерте танылған.,

	Жарасар думанды жыр жасқа,

	Жалын бар кеудемде маздаған.

	Ал маған, бұл тағдыр бұл жаста,

	Бір ерлік істеуді жазбаған...



	ҚАШАН...

	Көкірегімде өрекпиді мол ағын,

	Буырқанам, бір тасып, бір толамын.

	Аппақ арман жеткізесің сен қашан,

	Қашан Шоқан,

	Қашан Саттар боламын.

	Он сегізге биыл шығар жасым бар,

	Аз өмірде тапқан досым, қасым бар.

	Он сегізде жарқылдады-ау,

	Мен кепіл

	Әлгі асылдар, жасыңдар.

	Олар, олар ат үстінен түспеген,

	Сұңқарлар ғой аузымен құс тістеген.

	Ал менің ше,

	Ұялмастан айтардай,

	Бір ісім жоқ істеген.

	Көкірегімде өрекпиді мол ағын,

	Мен осылай буырқанып, толамын.

	Аппақ арман, жеткізесің сен қашан,

	Қашан Шоқан,

	Қашан Саттар боламын.



	ҒАШЫҚТЫҢ БУЫ...

	Әніміз сай, жыр да сай,

	Бірге ер жеттік құрдас-ай!

	Көктемнің көркем бағында,

	Берейікші бір жасай.

	Бұл шақта неткен қан қызба,

	Өрекпіп жүрек сан қызға.

	Сұлулық пен ерлікке,

	Соншама ғашық жанбыз ба?

	Бойыма сезім тарап бір,

	Сыпырдым бәрін жарақтың.

	/Ғашықтың буы бар жерде,

	Жүруі жөнсіз шараптың/.

	Жігіттік неткен «дерт» еді,

	Құмарлық сырын шертеді.

	Жан досым, амал қылмасаң,

	Он сегіз мені өртеді.



	БІР ӨЗІҢДІ...

	Бір өзіңді теңедім,

	Сүйдіретін Гүлге мен.

	/Сенен басқа неге бұл,

	Сұлу барын білмегем/.

	Бір өзіңді теңедім,

	Күйдіретін Күнге мен.

	/Сенен басқа неге бұл,

	Жылу барын білмегем/.

	Бал күлкіңе теңедім,

	Ләззатын жер көктің.

	/Сенен басқа неге бұл

	Шаттық барын көрмеппін/ .

	Алданыппын бекерге,

	Деген ойлар жалғасты...

	Бірақ теңеу жетер ме

	Махаббатқа алғашқы.



	***

	 Еріктен тыс, еріктен,



	Қарай берем класта.

	Мен өзіңе неліктен

	Ғашықтығым рас па?

	Түсінбеймін өзім де,

	Ынтығамын неге тым?

	Үзілістің кезінде,

	Бірге тұрғым келетін.

	Алма бетің жанады,

	Ерітеді тәнді не.

	Сахнада саласың,

	Тамылжытып әнді де.

	Мүмкін мені баураған,

	Сол әдемі ән бе еді?

	Қос бұлақтан аумаған,

	Бұрымың да сәнді еді.

	Қылығың да сәнді еді,

	Қыз Жібексің аумаған,

	Талай естен танар ма.

	Мүмкін мені баураған,

	Оты мол қос жанар ма?

	Арман қуып аңсаған,

	Нұр сәулеге бөленем...

	Өкінішім –

	Мен саған

	Бола алмадым Төлеген.



	***

	Армандап келем:

	Кеудеме алау жақсам-ау,– деп,

	Жұлдыздай жарық ақсам-ау, – деп.

	Отаным үшін...

	Боран тәрізді,

	Ажалдың аузын жапсам-ау,– деп.

	Ай қабақ ару құшсам-ау, – деп,

	Ләззат-шарап ішсем-ау,– деп.

	Зерлі аспан кеңістігіне,

	Еркін бір самғап ұшсам-ау, – деп.

	Арманға әсте

	Гүл жастық деген маусым бай.

	Аққудың әуез даусындай.

	Түспеспін енді биіктен,

	Арманым менің таусылмай.

	***

	Бақытым-ау,

	Сәтінде сен жолыққан,

	Терең деген теңізің де келмес еді тобықтан.

	Өр қиялым аспанменен жатар еді таласа,

	Тауларың да көңілімнен болар еді аласа.

	Ақ жүзіңнен көмескі боп қалар еді Айың да...

	Әнге салып тұрар еді ақ балтырлы қайыңдар.

	Сырлы күй боп кетер еді маңайдағы үн біткен,

	Ашар еді қауыздарын бақтардағы гүл біткен.

	Кездеспей-ақ, келесің ғой,

	Асыл бақыт тек әттең,

	Басыма кеп қонарыңды күтіп жүрмін тағатпен.



	ШАҚЫРАМЫН

	Мен бүгін ерекшемін, өзгешемін,

	Басқаны шаттанудан сезбес едім.

	Асыл дос!

	Бірге болшы меніменен,

	Мен бүгін жиырма жаспен кездесемін.

	Дәл бүгін домбырадан күй төгілсін,

	Дәл бүгін жүрегімнен сый төгілсін.

	Асыл дос!

	Бірге болшы біздің үйде,

	Көмейден ән төгілсін, би төгілсін.

	Кеудемнен қиял деген қақты кептер,

	Мендегі нұрлы өмірге бақ тілеп бер.

	Асыл дос!

	Бірге болшы меніменен,

	Айтылсын, ақтарылсын ақ тілектер!



	КӨЗДЕР

	Көздер, көздер, түпсіз тұнық сырсыңдар,

	Мөлдірлікпен баурап жанды тұрсыңдар.

	Бұлқынсын деп бір өртеніп, бір күйіп,

	Кетесіңдер жүректерге нұр құйып.

	Жапа шеккен жолаушыдай елсізбен,

	Көздер, көздер, жабырқаумын сенсіз мен.

	Жалынсыңдар, ызғарсыңдар кей көздер,

	Бота көздер,

	Қара көздер,

	Қой көздер.

	Күлкіні де, қайғыны да ұқтырып,

	Қалар кейде кірпіктерге шық тұрып.

	Кей сырды да айта алмаған сөзбенен,

	Жеткіземіз біздер осы көзбенен.



	ҚЫЗ ҚИЯЛЫ

	Өткен бойда жанап сіз,

	Еседі бір жақсы леп.

	Күтейінші тағатсыз,

	Тереземді қақшы кеп.

	Ашылады күлкім де,

	Көңілімде де кеңіген.

	Бірге болып бұл түнде,

	Қыдырайын сенімен.

	Таңның жұтып арайын,

	Қолқаласаң өтініп.

	Шәмші әндерін салайын,

	Құшағыңда отырып.

	Кетіппін ғой қиялдап,

	Келсең, саған ердім мен.

	Болмай енді ұялшақ,

	Сүйгізейін ернімнен...



	МЕКТЕП БІТІРУ КЕШІНДЕ

	Адам үшін...

	Жыр-өмірге алғашқы қадам үшін.

	Жастығымыз үшін...

	Он жыл бірге гүлдеген достығымыз үшін.

	Арманымыз үшін...

	Қыз-жігіт болғанымыз үшін,

	Кәмелетке толғанымыз үшін.

	Бір өзгеше күйге еніп

	Ән шырқадық, биледік.

	Асқақтадық, шалқыдық,

	Жарасымды, жарасымды әр қылық,

	От сезімге малындық та, балқыдық.

	Өйткені ертең шар тарапқа кетеміз,

	Бір ұяда тату едік өте біз.

	Тау бұлағы тосқауылсыз ақпай ма,

	Біз іздеген арман қайда, бақ қайда?

	Айтыңдаршы!

	Ей, адамдар,

	Жауап берер қайсың барсың?



	ДАЛА ӨСИЕТІ

	Құздардан құлдилап құлаңдар,

	Биікке самғауды сұраңдар.

	Ей, жастық, мұзбалақ қырандар,

	Кеудемде сендерге арнаған,

	Әлі ешкім айтпаған бір ән бар.

	Нөсердей толассыз құйыңдар,

	Найзағай отындай қиыңдар.

	Ей, жастық, қуатты құйындар,

	Кеудемде сендерге арнаған,

	Әлі ешкім тартпаған күйім бар.

	Мөп-мөлдір бұлақтан қаныңдар,

	Теңізден маржандар алыңдар.

	Ей, жастық, ып-ыстық жалындар,

	Кеудемде сендерге арнаған,

	Әлі ешкім татпаған балым бар.

	Мен сені сұңқар ғып ұшырам,

	Мен сені тұлпар ғып өсірем.

	Мас болсаң жас қой деп кешірем,

	Кешірмен...

	Қалсаң сен өмірдің көшінен,

	Атыңды біржола өшірем.



	САҒЫМ

	Шыжып тұрған шілденің,

	Тапа-тал түс шағында.

	Дала деген бір керім,

	Бөленеді сағымға.

	Ақ толқында тербеліп,

	Барлық нәрсе билейді.

	Және олардың жерге елі,

	Аяқтары тимейді.

	Тұлпар мініп қусаңда,

	Шұбатылған шашағы,

	Сүріндіріп жусанға,

	Арбайды да қашады.

	Қиялындай баланың,

	Сағым – арман, ақ құсым.

	Бұларды сен даланың,

	Құдыреті деп түсін.



	КӨГІЛДІР КӨКТЕМ...

	Көгілдір аспан,

	Көгілдір теңіз,

	Айналам бәрі көгілдір,

	Сүйеді самал, сыйпайды беттен жеңіл нұр.

	Тасиды көңіл / бастауы биік болғасын/,

	Деп келем іштей, өмір-бақыт, өмір-жыр.

	Көк шалғынға аунап.../бұл дәурен бастан өтер-ау/,

	Ақ шәйі көйлек көгілдір тартты, көкем-ау!

	Көгілдір көйлек көлеңдеп сезім биледі,

	Көктемнің көркі көгілдірлігінде екен-ау.

	Келеміз әсте бақыттың құнын сезіп біз,

	/Мұратты жанның мақсатын алдан кезіккіз/.

	Көктем кезіндегі көгілдір көркем әлемді,

	Қол ұстасып кете берсек кезіп біз.



	***

	Көгілдір дүние,

	Айнала бәрі көгілдір,

	Өрекпігендей, аптығып алға көңіл бір.

	Көгілдір нүкте – ақ жолақ сызды ақ лайнер,

	Көгілдір құсым, әсем әніңді төгілдір.

	Арманшыл жігіт, сапардан орал жеңіс боп,

	Көгілдір бояу бозаң тартқанша сөгіс жоқ.

	Бүр жаруы, көктеуі керек сезімнің,

	Аспан да, жер де тегіс көк.

	Шадыман шақта, төгілші сәуле, төгіл нұр,

	Қарттарыңда да жасарып қалсын көңіл бір.

	Жұпар иіс қырмызы қырды ораған,

	Көктемнің түсі, сұлулық түсі-көгілдір.

	Өмір – бақыт, өмір – жыр,

	Білсеңіз және

	Туымның түсі көгілдір.

	***

	Көгілдір түс,

	Гүл көктемнің нәрі ме,

	Көгілдірге боялады бәрі де,

	Тау реңі-көгілдір,

	Жарасады

	Бау реңі – көгілдір,

	Қала сәні.

	Көгілдір – мұнара да

	Аспанмен таласады,

	Қарашы, әне,

	Сенбесең қарашы әне.

	Жан бітіріп,

	Беретін суретке әр,

	Әйтеуір бұл көктемде

	Құдырет бар!!!



	МАЙ ТАҢЫ-АЙ!

	Шіркін, әсем май таңы-ай,

	Гүлге оранған, әне, қыр.

	Көктем сайын қайталай,

	Жасау құрар дала бұл.

	Жарқыраған самала,

	Өнері мол біз күткен.

	Қалаға емес, далаға,

	Құмартады қыз біткен.

	Татып алма аузыңа,

	Ішімдіктен қаш мейлі.

	Қызыққан гүл қауызына,

	Бір сені

	Бәрібір жұрт мас дейді,

	Мас дейді.

	***

	Жүректің қылын шертетін,

	Неге отсың әнді бастамай,

	Серпілтіп топты тастамай,

	Есейіп кеткен ерте тым,

	Күлімкөз қарындастар-ай!

	Жарқырап әне ашық ай,

	Кеудесін кере ашты аспан.

	Ұғысқан, үнсіз достасқан,

	Қалмасын көңіл тасымай,

	Бүгінгі кеште бас қосқан.

	Аяма өнер асылын,

	Қарттарыңның да бұл күні,

	Қағылмай кетсін кірпігі.

	Тыңдасын өлкем жас үнін,

	Көбейтіңдерші күлкіні.

	Сымбатты сәнмен өте бір,

	Толсыншы көлдер қаздарға,

	Толсыншы жүрек наздарға.

	Көктемнің қандай екенін,

	Ұғындырайықшы жаздарға.

	***

	Жүріп келем шыңдарым көп аспаған,

	Сапарым бар ұзақ жолға бастаған,

	Қол бұлғаған асқақ ән.

	Қырандарша самғап биік түлегім,

	Келген әсте ұл едім,

	Кең дүние, есігіңді аш маған.

	Бұла күші бұлшық етте ойнаған,

	Қызығыңа, шаттығыңа тоймаған.

	Жаңа бүршік жарған Гүлің болар ем,

	Құпияңа құштар едім, алаң ем,

	Кең дүние, құшағыңды жай маған.

	Шығам соған, шыңдарым көп аспаған,

	Жігерім бар ұзақ жолға бастаған.

	Кең дүние, саған кінә тақпайтын

	Ақ бетіңе қара күйе жақпайтын,

	Сапарымда адал жанды дос табам.



	ЖАСТЫҚ ЖЫРЫ

	Ей, өмір,

	Сырыңа әлі-ақ қанығамын,

	Өзіңнен бақыт қана танығаным,

	Демеймін, қамығамын, жабығамын.

	Жігерім-шар қайраққа жанығаным,

	Ән бар болса жүректі дір еткізер,

	Ол-менің әнім.

	Менің әнім –

	Дүние қорек қылған,

	Жер-Ананы думанға бөлеп тұрған,

	Таңғы шықтай мөлдіреп ерек тұнған.

	Соным үшін жастық деп аялайды,

	Соным үшін өзгеден ерек тұлғам.

	Күтсін алдан ор қазған, тор қамаған,

	Демен әсте қаймығып, «қорқам одан».

	/Мақсаты жоқ түн кезіп жорта ма адам/.

	Мың батпанын арманның арқалағам,

	Соным үшін шарпысып от көздерден,

	Менің тойым базары тарқамаған.

	Дауысы сәл айқындау естілді ме,

	Менің тойым жібермес ешкімді де –

	Күмбір-күмбір күйіңді төгілдірмей,

	Шай құйдырмай қыздарға көгілдірдей.

	Мергенге оғын жүзіктен өткіздірмей,

	Жүйріктерді көмбеге жеткіздірмей.

	Ақын болса шырайлы жыр естірмей,

	Палуанды алқада күрестірмей,

	Сөйтіп бәрін сынақтан өткізіп ап,

	Жеңімпазға бәйгені үлестірмей.

	Менің тойым –

	Осылай ән болады,

	Қызықтырар, қызғантар сән болады.

	Батырлық пен сұлулық таңдағаны,

	Жігіт емес, бұл кезде жанбағаның.

	Олай болса ей, өмір,

	Жастық деген,

	Дүниенің сөнбейтін Мәңгі Алауы.



	***

	Білем, өмір көктемі, күзі барын,

	Гүл көктемде мыналар қызығарым:

	Жылқышының құтқармайтын құрығы,

	Арулардың толқынданған бұрымы.

	Егіншінің жер өңдеген кетпені,

	Ақ жаңбырдың нөсерлетіп төккені.

	Шешек атқан даланың қызғалдағы,

	Қыр төсінде соқпақты із қалғаны,

	Сыланғаны, аққудың шомылғаны,

	Тоғайдағы тораңғы, тобылғы әні.

	Қырандардың қызылға шүйілгені,

	Қара шанақ құлақ күйіндегі.



	ЖИЫРМА БЕСПЕН СЫРЛАСУ

	Ей, жиырма бес, қош келдің,

	Ақтарайын сырға сыр,

	Қайтайықшы гүл теріп, меніменен қырға жүр.

	–Не тындырып, не қойдың маған дейін, – дейсің бе,

	Үйлендіріп достарды қолым тимей жүр қазір.

	Бақыт болып тек қана, қуаныш боп көз алдым,

	Жиындарда, тойларды шалқып тұрып сөз алдым.

	Ішіп алып биледім ұстап сұлу белінен,

	Өзім думан әйтеуір, өзім ғана базармын.

	– Қандай, қандай жүректен жұрт сүйсінер жыр естісең?

	– Алқа топтың алдында күш сынастым, күрестім,

	Шыдай алмай намысқа шатасып та қалдым мен...

	– Менен басқа қоя қой, естімесін мұны ешкім.

	Бозбала емес ду құмар, ақыл ойың еңселі,

	Дырдуды қой, ей жігіт, ер етемін мен сені.

	– Лапылдайтын, жанатын нағыз, нағыз кезім бұл,

	Мен дайынмын, жиырма бес ,

	Не істесең де өзің біл!



	***

	Шымырлатып мөлдір сезім бұлағын,

	Сүрінсем де қарсы ап өмір сынағын.

	Жиырма төрттің өрін артқа қалдырып,

	Талайлардың жүрек отын жандырып,

	Жиырма беске шығамын.

	Біреулерге ұнамай,

	Біреулерге ұнадым.

	Болашаққа сенім артып тұрса күн,

	Енді сірә, қуа алмаспын құр сағым.

	Білем және білем және ағаның:

	«Бұздық талай асау сезім, тоғанын,

	Сенің әлі өз дауысты жоқ әнің».

	Деп келіп бір, деп келіп бір ұрсарын,

	Ренжітпе мені алау, нұр шағым.

	Жүрегіме бір сәуле құй тек менің,

	Бақыт гүлі- өр кеудеме еккенім.

	Белгісіздеу болып еді келгенің,

	Жиырма бесім балауса гүл, көктемім.

	Белгісіздеу болса және кеткенің,

	Онда менің көз тартпайды өрмегім,

	Балым емес, боп кеткенің кермегім.

	Өзің жайлы қалмаса есте бір қызық-

	Онда менің,

	Онда менің...

	Өлгенім!



	***

	-Шапшаңдықпен деп келесің жолды ұтам,

	Жүрісіңе мына досың болды таң.

	Асығамыз кабинада қайда біз,

	Ентелейміз неге алға оу, Мұқан!

	Ұнатушы ең қалжың сөзді, әзілді,

	Артатынсың, базынаңды, назыңды.

	Кеңесейік өмір жайлы азырақ,

	Екіленбей жайлап басшы «газыңды».

	Көңілді өтер әрбір алау кешіміз,

	Дұрыс жандар сияқтымыз есіміз.

	Мақтанарлық, ескерткіш боп қалардай,

	Айтшы досым, не бітірдік осы біз?

	-Жиырма бесте арды қолдан төккізбей,

	Ісімізді жүрген жақсы сөккізбей.

	Ұялмастан ауыз барып айтарлық,

	Әлі ештеңе тындыра алған жоқпыз ғой.

	Қайрат барда бойға сыймай тасыған,

	Орынсыз-ақ, мыс-қоладай жасыған.

	Ізімізді мынау дала бетіне,

	/Сұрадың ғой айтайын/

	Өшпестей ғып, қалдырсам деп асығам.

	– Бұл пікірге досым, мен де қосылам.



	***

	Сайыс бар ма?

	Сәйгүлігін баптайды,

	Қалай қайрат бір жұлқыспай тоқтайды.

	Жиырма бестер дамылдауды білмейді,

	Жиырма бестер түнде де ұйықтап жатпайды.

	Жүрек деген алып-ұшып соғады,

	Толқындардай ұрған жартас, жағаны.

	Жиырма бестер шырқау биік шыңды асып,

	Жиырма бестер жұлдыз болып ағады.

	Жиырма бесте табар адам мұратын,

	/Осы шақ қой үй-тұрмыста құратын/.

	Жиырма бестер біле білсек өмірге,

	Көрік беріп,

	Желік беріп тұратын.



	ӨКПЕЛЕМЕН БАЙЛЫҒЫМ САРҚЫЛҒАНҒА

	«Бір тойым болатыны сөзсіз менің...»

	 Т.Айбергенов

	Ұқсататын Айыма,

	Ғашығым бар,

	Асығыңдар, тойыма,

	Асығыңдар!..

	Демеңіздер бөсуін, ей, мынаның,

	Сезген жоқпын мен әзір қайғы барын.

	Бақытымды үйіме енгізерде,

	Достарым,ағыл-тегіл той қыламын.

	Той қыламын,

	Күмбірлі күй төккізем,

	Мың бұралтып қыздарды билеткізем.

	Керек десең жазыққа ат шаптырып,

	Жігіттерге көкпар да сүйреткізем.

	Шалқып жатсын әлемге тарап күй-ән,

	Ұшып жатсын аспаға борап қиял.

	Аққайнар ақ көбігін бұрқыратып,

	Ішпейтіндер ауызына шарап құям.

	Өкпелемен байлығым сарқылғанға,

	Айналдырам ол кештің артын таңға.

	Менің көңілім, сәулеммен бітсін десең,

	Жарқылдаңдар,

	Достарым жарқылдаңдар.

	Мен өзімде сол кештің күйі болам,

	Бал шаттықты жанарға құйып алам.

	Осы сәтте мен тұңғыш сәулешімді,

	Жасқанбай жұрт көзінше сүйіп алам.

	Әлде мен құр қиялмен тасыдым ба,

	Теңемесін жұрт мені жасық ұлға.

	Шындықты ұққың келсе ей, достарым,

	Асығыңдар,

	Тойыма асығыңдар!

	Ұқсататын Айыма,

	Ғашығым бар!!!



	МЕЗГІЛІНДЕ ҮЗУ КЕРЕК ГҮЛДІ ДЕ

	Бара жаттым,

	Сәулешіммен қыр асып,

	Махаббатым жайлы нәзік сыр ашып.

	Еріндерден шырын ішіп қоямыз,

	Біздер қашан бұл сусынға тоямыз.

	Жүрегімнің тұнық көлін шайқаған,

	Сәулем, менің, тамылжытып айтады ән.

	Сазды әуенді ұйып, үнсіз тыңдаймын,

	Тыңдаймында сенімімді шыңдаймын.

	Деймін оған: «Серуендей берсек-ау,

	Қырдың қызыл қызғалдағын терсек-ау».

	Дейді ол да: «Болсам нағыз қимасың,

	Үлбіреген көктем гүлін сыйлашы!».

	Елемедік өзге сырды сезіп түк,

	Жүре бердік.

	Бір топ гүлге кезіктік,

	Жанарында бақыттылық нұр тұнып,

	Гүлге еліктеп, ақ сәулешім құлпырып.

	«Маған арнап әдемісін үз», – деді,

	Баурап жанды бара жатты қыз демі.

	Өтінішті орындау боп аңсарым,

	Гүл сабағын ұстай берді саусағым.

	Мейрімі мол, елжіреген жүрекпен,

	Кенет денем, мұздай болып дір етті:

	– Тіршіліктің аяқталмай бал әні,

	Өмірінен ерте солып қалады.

	Дегенімде, – үзбейікші гүлді біз.

	Күміс үнмен сыңғыр етіп күлді қыз:

	– Гүл дегенің үзу үшін жаралған,

	– Жоқ сәулешім, қатыгез жан бола алман.

	– Жасық па едің?..

	Келіп көрші күзде сен,

	Қурап қалар мезгілінде үзбесең...

	...Мына жайды қалай ғана қыз білген,

	Білмегенмін...

	Қызыл гүлді үздім мен...





Екінші бөлім




	ДОСЫМ, САҒАН, СЫР АЙТАМ, СЫРЫМ БҰЛ ДЕП ЖЫР АЙТАМ.

	Ортасында тілек-назым құпталған,

	Достар, достар, құшақ жайып шықты алдан.

	Шын достықтың орны өмірде ерекше,

	Достар үшін жан беремін керексе...

	***

	Досым,

	Сыр шертесің бе,

	Баяғы қайда қылық?!

	Жайлаудың кең төсінде,

	Шабатын тайға мініп.

	Жанарға жас тұндырып,

	Асауды бас білдіріп.

	Сулықпен алысатын,

	Құспенен жарысатын.

	Беттерді сүйдіретін,

	Ару Жем толқынына.

	Табанды күйдіретін,

	Жағаның жал құмына.

	Арайлы дала таңын,

	Пәктікпен ұғатынбыз.

	Мама қаз балапанын,

	Аулауға шығатынбыз.

	Жүрегің алау жанған,

	Кеттің сен алшақ менен.

	Қайда сол балауса арман,

	Жылқышы болсақ деген.



	1946 –ДА ТУҒАНДАР…

	Мың тоғыз жүз қырық алтыда туғандар,

	Бір сыр айтам, мойын бұра тыңдаңдар.

	Шат өмірге күліп келген думандар,

	Қайғы бұлтын қаралы елден қуғандар,

	Қасіретті жуғандар,

	Құрдастарым бір сыр айтам тыңдаңдар.

	Соғыс бітті...

	Солдат елге оралды,

	Оралды да жас құрғатты жанарды.

	Әке менен Ананы табыстырды сағыныш,

	Сағыныштан құмар қалай қанар-ды.

	Біздер солай,

	Күрсіну, аңсаудан тек жаралдық,

	Ел қорғаған ерлердің төлеуі боп оралдық.

	Үзілмеген үміттің сәулесінен нәр алдық.

	Батырлардың рухы болу керек біздерде,

	Олар үшін бақыт құс қону керек біздерге.

	Теңіздердей бұрқанып толу керек біздерге,

	Сан асқарлар, сан шыңдар көну керек біздерге.

	Арыстанша алысып тап солардың өзіндей,

	Қажет кезде әдемі өлу керек біздерге.

	Құрдастарым,

	Бір мезгілде туғандар,

	Шат өмірге күліп келген думандар,

	Қайғы бұлтын қаралы елден қуғандар,

	Қасіретті жуғандар,

	Бұл сырымды сәл ойлана тыңдаңдар!!!



	ҰЛ мен ҚЫЗ

	 немесе әкем Оспан Өтегенұлы

	айтқан әңгiмеден кейiнгi ой

	– Адамдар бар жаны iзгi,

	Халықтық боп кететiн.

	Туғызған не аңызды,

	Ақбөбек – қыз,

	Бекет – ұл.

	Не кездеспес адымға,

	Аттар кезде, көкешiм.

	Жүрсiн әркез жадыңда,

	Осы екi...

	Екi есiм.

	Әлсiздерге бiрi оның –

	Үмiт бердi, дем бердi.

	Жiгiттердi бiрi оның –

	Жүрегiмен меңгердi.

	Ұлы оның дәрi ойлап,

	Ара түстi кеселге.

	Қызы оның – арай нақ,

	Көрiк болды осы елге.

	Айтқанымды екi етпе,

	Ұғынып ал, жарығым.

	Шын ғашықтар – Бөбекке,

	Жәбiрленген – Бекетке,

	Сыйынады әлi күн...

	Алдыңда әлi түнегiң,

	Алдыңда әлi жарығың.

	Алдыңда әлi тiлеуiң,

	Алдыңда әлi бал үнiң.

	Жарығым!..

	Деген-дi әкем сонау жыл,

	Тербеп Сана, Арымды.

	Содан берi жарау жыр,

	Мазалайды жанымды.

	Өзге ойым – қарау бiр,

	Жазалайды жанымды.

	Және желпiп алау нұр,

	Тазалайды жанымды.

	Мен Бабамның,

	Тас қашап,

	Жазған сырын ашпасам,

	Құмға көмiп тастасам.

	Онда менi, туған жер,

	Ұлым деме ешқашан!



	ҮМІТ пен КҮДІК

	Үмітпен қарайтындар көп,

	Күдіктілер одан көп.

	Жүрген жанмын: «Өз гүлімді тағам» – деп.

	Жүрген жанмын: «Маржан іздеп табам» – деп.

	Арзаныңа сірә мойын бұрмадым,

	Көтермедім құр даурықпа құрғақ үн.

	Арамдықтан қашып жүріп деп едім:

	«Адалдыққа жақын болсам бір қадым».

	Досым күлсін, мейлі тулап кейісін,

	Солға қарай бас ап қашты кей ісім.

	Оңға басып жүрер шақта жөнделіп,

	Тартты етектен пенделік-ай, пенделік.

	(Бұл адамға берген бе екен деп қалам,

	Жақсылық пен жамандықты тең бөліп).

	Ардақтайды танып, біліп ел ерін,

	(Арым ғана менің жалғыз сенерім).

	Маған артқан үміт пенен күдіктің,

	Білмей келем қайсысының жеңерін.



	«АДАМ ТЕГІ МАЙМЫЛ» – ДЕЙДІ...

	Нанба мейлі, наныңдар,

	Танба мейлі, таныңдар,

	«Адам тегі маймыл» – дейді ғалымдар.

	Ғалымдардарға таңым бар.

	Тебіренем, толғанамын ұдайы,

	Бұл сұмдыққа қалай төзем, шыдайым,

	Бір мақұлық...

	Ортақ үлес алып жатса қанымнан.

	Бұл пікірді қайтып алың ғалымдар.

	Десең нанам: «Жер –Анадан нәр алған,

	О, бастан –ақ Адам болып жаралғам.

	Жүрегіміз дана жүрек болыпты,

	Дана жүрек толықты да, молықты,

	Кеудемізде шешек атып соны арман.

	О, бастан –ақ Адам болып жаралғам.

	Арым таза соныменен баймын да,

	Із боп қалған шаттығым да, қайғым да.

	Қулығы мол, сұмдығы мол адамдар,

	Айналыпты маймылға,

	Айналыпты маймылға!!!» –

	Десең наным...



	ҰШЫРДЫҢ ӨЗ ҰЯҢНАН...



	 (Жұмақшам Өтегенұлына)

	Жан аға,

	Мен саған қарыздармын,

	Көп әлi өтелмеген өзiңе парыздарым.

	Әкеме iнi болып,

	Мен саған бала болдым,

	Көңiлiң маған деген далиған дала болды.

	Бiрiнде мен өрiстен ауылға ат мiнiп келдiм,

	Жылқышы болдың-ей, – деп қолыма құрық бердiң.

	Бұл күнi оны ұмытып, қалайша жайғасамын,

	Ерге өзi отырды, – деп сен шалқып той жасадың.

	Ұшырдың өз ұяңнан жетiскен қыран қылып,

	Сондықтан маңғаздана маңайға тұрам күлiп.

	Жан аға!

	Сен сыйладың,

	Өзге адам бас иетiн,

	Болса бiр қасиетiм.



	АЛҒАШҚЫ СЫНАҚ

	Мендегі жас көңілде,

	Гүлдеп жатса бақ әсем.

	Ғашықтықты өмірге,

	Үйреткенсің аға сен.

	Адал сырым бұл менің,

	Балаң көңіл бұлқыған.

	Ұстадың да:

	«Мін!» – дедің,

	Бір асауды жылқыдан.

	Көктем еді, көк еді,

	Жайған кілем жасаудай.

	Босансам, деп тебеді,

	Бұғалықты асау тай.

	Асау сырын білуге,

	Құмартсам да шынымен.

	Бірден барып мінуге,

	Жүрексініп ем.

	«Жалынышты адамға,

	Жасық болма оңбаған.

	Арғы-бергі бабамда,

	Көрсетпе істі болмаған.

	Бір адам жоқ даламда,

	Жылқы малын сүймеген.

	Мін, асауға одан да,

	Жүген, құрық тимеген!»-

	Деген соң сен, жайлаудың,

	Бөгет болмай жар-құмы.

	Тұрған асау байлаулы,

	Мен мінгенде қарғыды...

	Өмір жанды бетінен,

	Жібермейді сынамай.

	Сыннан алғаш өтіп ем,

	Көз алдыңда құламай.

	Мендегі жас көңілде,

	Гүлдеп жатса бақ әсем.

	Батылдықты өмірге,

	Үйреткенсің, аға, сен!



	ДАЛА ҚАСИЕТІ

	Дала,

	Дала!

	Неткен ыстық осы есім,

	Бал бақыттың, думан тойдың көшесін,

	Көргің келсе,

	О шеті мен бұ шетін,

	Тауларды асып, теңіздерді кешесің.

	Дала,

	Дала!

	Шахталар мен заводттар,

	Құс жолындай шоғырланған сан оттар.

	Зіркілдеген ауыр- ауыр составтар,

	Дәуір жүгін алға сүйреп баратқан.

	Дала,

	Дала!

	Желбіреген көп тулар,

	Жігіт-қызы арман қуған, бақ қуған.

	Үлбіреген қырқа толы қызғалдақ,

	Сусыл қағып, ұшып өткен аққулар.

	Дала,

	Дала!

	Шұғыласы мол таңдар,

	(Миллиард пұт сияр қамба-қалтаң бар).

	Маңғыстауға мұнара боп шаншылып,

	Аспанға атқан фонтандар.



	***

	Шұрқырап кеп тоқпақ жалды бір асау,

	Бұғалықты сүйретсе.

	Бұрқырап кеп көк шалғынға құласа-ау,

	Қарғып мініп жылқышы,

	Бас білдіріп үйретсе.

	Тақымында ойнақтатса, билетсе –

	Дала қаным тулайды.

	Алқа топта шырқап тұрып бір жігіт,

	Домбырамен жыр ессе.

	Қолпаштаса оны өзгелер дүрлігіп,

	Сосын шығып күрессе.

	Өшіргендей бәстесінің ай-күнін,

	Бас жүлдесін алып жатса бәйгінің,

	Дала қаным тулайды.

	Шауып шығып, жолаушыны соқпаған,

	Намысымен азаматтық, кісілік.

	Жатқан болса өз үйіне түсіріп.

	Құдайындай сыйлап әлгі қонағын,

	Айтып жатса өкпе-назын, талабын.

	Дала қаным тулайды.

	Ал далада отсыз адам тумайды.



	***

	– Тұлпар мініп шапқым келер, жан аға?

	– Себебі сен, туып өстің далада.

	– Жұлдыз болып аққым келер, жан аға?

	– Жұлдыз – сәуле құйып өстің санаңа.

	– Қырандарша қанатымды қақсам деймін, жан аға?

	– Биіктерге ұмтылу тән балаға.

	– Жүрегіме алау отын жақсам деймін, жан аға?

	– Ошақ шоғын көріп өстің далада.

	– Раушан гүлдер таққым келер, жан аға?

	– Қызғалдақтар теріп өстің далада.

	– Ақ жанымды қонағыма жайып салам, жан аға?

	– Бір сен емес,

	Бәріде сол, туған ұлдың далада.



	ДАЛА мен БАЛА

	Ей, жусан кеуделі дархан далам, сен жайлы бір ұлың

	көңіл көншіместік көрсетті. Бір ұлың қадір-қасиетіңді

	түсіндірді. Ол Москва – Алматы жүрдек жолаушылар

	пойызының үстінде еді.

	– Туһ!..

	Жалықтым, неткен шексіз сары дала.

	– Шамасы сіз білмейсіз-ау, тебірене толғана.

	– Тұншықтырар ойласаңыз, сүреңсіз де, сиықсыз.

	– Тыңдап онда көрмегенсіз, дала күйін ұйып сіз.

	Бағаламай қадірі мен қасиетін жерінің,

	Бұдан кейін үнсіз қалды, үнсіз қалды серігім.

	Қалада өскен шуды көріп,

	Тосырқаған жанары,

	Менсінбей-ақ келе жатты мына дархан даланы.

	Серігімнің бар қимылын болмысымен сынай кеп,

	Сұрақ қойдым былай деп:

	– Қалар едің қайсысын:

	Жоқтық пенен барлықтың,

	Кеңдік пенен тарлықтың.

	Алтын менен қоланың,

	Ой толғайтын шежіресі көп даланың.

	Деді ол сосын:

	– Түсінбедім сенің жұмбақ сөзіңді,

	Дала дейсің,

	Не бар сонда бауырарлықтай сезімді.

	Тас төбеңді шыжытатын саясы жоқ аптабын,

	Келіп отыр не мақсатпен мақтағың.

	Оятатын, өсіретін ақылыңды, санаңды,

	Айтсаңызшы онандағы, шіркін, менің қаламды.

	Бөленгендей құшағына ой – сезім,

	Ол осылай биіктетіп қойды өзін.

	Намыс қысып дедім менде:

	– Бері қара, тыңда онда:

	Арман үшін жігер керек жетелеген шыңдарға,

	Көру үшін, қиырларға тігу үшін көзіңді,

	Адам деген болу керек, ауырларға төзімді.

	Сондықтанда ұлын дала, жасымас қып шыңдайды,

	Қуанышты қадірлеуге және беред мұң-қайғы.

	Байлығындай қойнындағы зерек етіп зейінін,

	Байтақ дала дәл өзіндей кең қылады пейілін.

	Ала білсең қазынасын, шығарады там-тұмдап,

	Ал оларың «қара», «сары», және де «ақ алтындар».

	Шаршап келе жатқаныңда, баяу айтып жол әнін,

	Кескестейтін «болыңыз деп құрметті қонағым».

	Үй иесіне көрсете біл көкірегіңде отыңды,

	Құдайындай қадірлейді ол, сұрамайды атыңды.

	Серуендеп көріңізші, қызғалдақты жотаны,

	Жусандары өмір жайлы сырлар шертіп жатады.

	Құмар болсаң сен өмірге, ғашық болсаң аңсаған,

	Мынадай деп ән айтады, басын изеп ол саған:

	«Түсініңдер, тірлік жайлы қызық хисса толғаймын,

	Аптаптарға мен неліктен, өзгелердей солмаймын.

	Себебі оның, Дала – Анам, еркелеткен, билеткен,

	Бірақ онша тотай қылмай, төзімділікке үйреткен.

	Өзге шөпке мүсіркеймін, дәл осылай жатып паң,

	Тіл үйірер дәмім де бар, жүзім аздап тотыққан.

	Дала–Ананың ұлы болам, десеңіздер адамдар,

	Үйреніңдер, менің осы өміршеңдігіме қараңдар!».

	Солай құрбым үңілсеңіз, құпиясын ұқтырып,

	Топырағы да сездіреді қайсарлық пен мықтылық.

	Дала деген үнсіз жатқан, көрегендік, даналық,

	Мастанбайды дүниеге әкелсе де сан алып.

	Бірақ, енді, алыптарға мүмкін емес таңғалмау,

	Сондықтанда дала ұлдары боп келеді аңғалдау.

	Сондықтанда достарына нөсеріндей көлгөсір,

	Қастарына шөлдеріндей ашпас еді емге сыр.

	Ұмытуға болмайды оны, жетсін мейлі санамыз,

	Дала біздің,

	Ақ сүт беріп аймалаған анамыз.

	Дегенімде үнсіз қалды, әлгі жолдас алдымда,

	Уа, дала қасиетіңді түсіндіре алдым ба?!

	...Үшінші күн, мен купеде тербелумен келемін,

	Айналайын, асыл анам,

	Неткен сонша ыстық едің,

	Неткен сонша кең едің!!!



	***

	Ойнақ салар төріңе,

	Құйыны бар даланың.

	Жеткізбейтін желіңе,

	Киігі бар даланың,

	Мен бір ұлы боламын.

	Құс қанаты күйетін,

	Аптабы бар даланың.

	Сан сыр ішке түйетін,

	Соқпағы бар даланың,

	Мен бір ұлы боламын.

	Сусындайтын әрдайым,

	Көлі де бар даланың,

	Жабысатын таңдайың,

	Шөлі де бар даланың,

	Мен бір ұлы боламын.

	Күндік емес жолының,

	Айлығы бар даланың.

	Сан қызыққа толы бұл,

	Байлығы бар даланың,

	Мен бір ұлы боламын.

	***

	Намысшыл, бәйге десе қан қызатын,

	Бұл бабам, баптап мінген жалғыз атын.

	Аты болса байлықты көксемеген,

	Қайғырмаған жоқтыққа өкшелеген.

	Ат үстінде намысшыл арлы болған,

	Түзде сері, үйінде жарлы болған.

	Сынайтын жігіт бағын бәйге болған,

	Ат мінбесе бабама қайғы болған.

	Арманы сондықтанда бір ат болған,

	Бір ат міну бабама мұрат болған.



	ЖАЙДАРЫ МІНЕЗІҢ

	 («Арыс жағасында» әнінің ырғағымен)

	Бойында Ембінің,

	Кездестім мен күнім.

	Жүректер сонда жырлап тек,

	Жағада тұрмап па ек.

	Қ-сы:

	Жайдары мінезің,

	Арманым бір өзің.

	Батты, әне, баяу күн,

	Сен жоқсың, аяулым.

	Жанарың нұр төгіп,

	Кеудеме жыр толып.

	Тұрып ем, сәулем, түн тымық,

	Өзіңе ынтығып.

	Бардым мен тағыда,

	Сол жерге сағына.

	Біз тұрған бойлап жағаны,

	Ерке Жем ағады.



	ШІЛДЕ

	Ақшағыл бастырмайды қызып кеткен,

	Балқырдай күн көзінен шыжып бөктер.

	Астынан аяғыңның көтеріліп,

	Құйындар мазақ етер,

	Бұзық неткен.

	Көк шалғын,

	Қызғалдақтар қурап қалған,

	Тақырлар айнымайды тулақтардан.

	Жылқының бөгелектеп есі кеткен,

	Көктемді аңсап,

	Аунаған, қунап қалған.

	Неткен өңсіз жылғалар көбі кепсе,

	Неткен өңсіз беткейдің шөбі кетсе.

	Бұлт шыға кеп ғайыптан осындайда,

	Шіркін-ай...

	Бір ақ жауын төгіп өтсе,

	Төгіп өтсе...





	***

	- Айым қайда, ол неге тумайды,– деп,

	Көлеңкені көңілімнен қумайды, – деп.

	Жүрегім орман болып шулайды кеп,

	Жүрегім толқын болып тулайды – кеп.

	Гүлденсін өмірімнің көгалы, – деп,

	Мен шығатын асулар көп әлі, – деп.

	Мақсатым орындалған жоқ әлі,– деп.

	Жүрегім соғады кеп,

	Соғады кеп.

	***

	Кеудеде нөпір толқын тасып ізгі,

	Тағы бір жыл есейтіп жасымызды.

	Онжетінің өріне шыққан кезде,

	Қайырдық шалқасынан шашымызды.

	Бұрынғыдан толысып толғанбыз ба,

	Жігіттік жайлауына қонғанбыз ба.

	Сол жылы...

	Ғашық болдың асыл досым,

	Жанымменен мен ғашық болған қызға.

	Батырлардай майдан сап ұрыспадық,

	Кектеспедік, серттесіп, тұрыспадық.

	«Қайсымызды сүйсе қыз, сол барсын»- деп,

	Жүріп жатты дос көңіл дұрысталып.

	Бірт төсектен және біз өретін ек,

	Талай сырды екіге бөлетін ек.

	Әттең, әттең екіге бөлінбейтін,

	Сол аруды шын жақсы көретін ек.

	Түн болып...

	Не таң болып ата алмадым,

	Достық-ай жібіңді үзіп өте алмадым.

	Балаң сырды арманға ақтаруға,

	Мен сенен бата алмадым,

	Сен менен бата алмадың.

	...Тағыда қуа алмадық түріп кекті,

	Бір ыза ішімізді бүріп кетті.

	Бірімізге біріміз қимай жүрген,

	Сол сұлу өзге жанмен жүріп кетті...



	ЖЕТСЕ ӨМІРІМ....

	 (Мұқанға)

	Дос едік,

	Құрдас едік,

	Сырлас едік,

	Жүретінбіз жүректе нұрға сеніп.

	Сұм дағдыр-ай,

	Сені дос кім ойлаған,

	Қалар деп жиырма сегіз жылда сөніп.

	Бірге ысып, бірге мұздап алағызған,

	Жанымызға нәр алдық даламыздан.

	Өлімді мазақ қылып жүрген кезде,

	Жауыз-ай,

	Сені ап кетті арамыздан.

	Алғы күннен арманды, үмітті едік,

	Көз салмаушы ек еш жанға күдіктеніп.

	Сенбедім,

	Сенбедім мен

	Күтіп жүрдім,

	Қағар-ау, деп есікті күліп келіп.

	Ұйықтасам-ақ түсімде сені көрдім,

	Қиялдасам ішінде сені көрдім.

	Үйге достар жиналған кездерде де,

	Жан досым-ай, бос тұрар сенің орның.

	Төрт мезгілдің құмы мен қары көміп,

	Жатқан досым,

	Кетсейші тағы келіп.

	Саған ғашық,

	Сен ғашық болған қыздар,

	Жүр біреудің сүйікті жары болып.

	Келіп тұрмын басыңа көрісуге,

	Келесің бе жан досым келісімге.

	Жетсе өмірім,

	Игі істер тындырайын,

	Өзім үшін және дос,

	Сен үшін де.



	АЛҒАШҚЫ СЕЗІМ

	Жүрек сырға тасып-толып,

	Деді досым бір күні:

	-Гүл -Аруға ғашық болып,

	Ұмыттым мен күлкіні.

	Айтшы досым,

	Сүю деген,

	Мазалау ма сезімді.

	Айтшы досым,

	Сүю деген,

	Жазалау ма өзіңді.

	Арнап соған бар жырымды,

	Теңестірем араймен.

	Айтшы оған жан сырымды,

	Жеткіземін қалай мен?

	Ол қараса гүл атамын,

	/Онсыз семіп қалар ма ем/.

	Класта да ұнатамын,

	Бір тұруды Жанармен...

	деді Марат.

	Жанар, сені,

	Жан досымнан қызғандым.

	Қалай көріп қанар сені,

	Төбедегі қызған күн.

	Бір құшаққа сиярым-ау,

	Достар мені ұғар шын.

	Бәлкім балаң қиялымды,

	Сен тербеткен шығарсың.

	Көргім келмес көзі мұңды,

	Бұл дүниеде жанды мен.

	Оятқан сыр сезімімді,

	Сен едің-ау алдымен.

	Ортамызда гүл аттың да,

	Бірге ойнадың, білмедің.

	Іштей ғана ұнаттым да,

	Іштей ғана гүлдедім.

	Сондықтан дос «қиянатын»,

	Кешіргім мен келмеді.

	Пәк сезімін күй алатын,

	Өшіргім де келмеді.

	Сені ойлаған күндеріммен,

	Қаралағым келмеді.

	Дос жүрегін шын берілген,

	Жаралағым келмеді.

	Ол дегенде /қимасам да/

	Бал-бал жанды гүл өңің.

	Жас жанымды қинасам да:

	«Сапарларың сәтті болсын,

	Армандарың тәтті болсын»-,

	Деген тілек тіледім.

	Қидым сені мен досыма,

	Махаббатым,

	Гүл атқан.

	Бақытты ғой қосылса адам,

	Бірін-бірі ұнатқан.

	Өр қиялым дала кезді,

	Берген сертке бекеммін.

	Қайтер екем,

	Бала кезді, қара көзді,

	Ұмыта алар ма екенмін?!



	ДОСЫМ БАР...

	Бір досым бар қыз- қырқынға батыл тым,

	Бір досым бар кені тұнған ақылдың.

	Бір досым бар момындау да, қайратты,

	Бір досым бар әлжуаз да, айбатты.

	Бірі күйші, қандырар жан сусынды,

	Бірі қиқар, шымшып алар қу тілді.

	Бірі тұйық, оңайлықпен алынбас,

	Енді бірі, енді бірі қалжыңбас.

	Мен олардың жүректерін сан ұқтым,

	Демес едім олар барда жалықтым.

	Мен солардың бәріменен данамын,

	Мен солардың бәріменен алыппын.



	***

	Өпіремдеу тыныстайтын әр демін,

	Керек жерде аямайтын жәрдемін.

	Менен гөрі думанқойлау, серілеу,

	Бала күннен сырлас досым бар менің.

	Рас жаны ұлы еңбектен қашпайды,

	Өзгелердей абыржып та саспайды.

	Асауларды ұстағанда құлақтан,

	Тыпырлатпай тастайды.

	Қысқа айтқанда іс келеді қолынан,

	Жас жігерін өткірлікке жаныған.

	Жанарымен өртеп қыздар жүрегін,

	Той-жиында отырады салып ән.

	Бірге өскен тай жалына жармаса,

	Берсін деймін сапарымыз жалғаса.

	Досым менің жақсы жігіт тек әттең,

	Кей кездерде өзімшілдеу болмаса.

	***

	Алдымда менің арайлап атқан ақ таң бар,

	Достарым мені кінәлаң, мейлі мақтаңдар.

	Асыға күткен арманым болсын сол күндер,

	Жүректің мөлдір сезімін ғана сақтаңдар.

	Зымырап кейде уақыт шіркін ақса тым,

	Мерейің өсіп орындалсыншы мақсатың.

	Адамға деген бір пайдалы ісіңмен,

	Кезсінші сенің әлемді бүкіл жақсы атың.



	***

	Ортасында тілек-назым құпталған,

	Достар, достар, құшақ жайып шықты алдан.

	Шын достықтың орны өмірде ерекше,

	Достар үшін жан беремін керексе.

	Күлкі ғана өмір сәнін бар қылмақ,

	Достар, достар, қарсы алады жарқылдап.

	Армандаймыз жасасақ деп бір Аңыз,

	Сырласқанша біз асығып тұрамыз.

	Жалғыз үйде зерікпестен жатты кім,

	Достар менің көңілді күй, шаттығым.

	Достар, менің көкте күнім балқыған,

	Достар, достар, шалқыр теңіз шалқыған.



	***



	Бірін-бірі адамдардың түсінетін кезі көп,

	Шын бақыттың тани білер, көре білер көзі боп.

	Асығамыз жылынуға, лапылдатып үрлеуге,

	Байқаусызда қалсақ болды бір жанардан сезіп от.

	Бірін-бірі адамдардың түсінбейтін кезі көп,

	Шаттық пенен қуаныштан кететұғын мезі боп.

	Асығамыз сусынуға, өшіруге жалынды,

	Бір жанардан жүрсек дағы, жылынатын сезіп от.

	Адамдағы алабұртқан, аласұрған көңіл-ай,

	Бір қалыпты болмайды екен неге ұдай.

	Өте шығар бір адасып, бір жол тауып жүргенде,

	Сабындай-ақ қамшының,

	Келтесің ғой, өмір-ай!



	АЙТШЫ МАҒАН...

	Айтшы маған аспандағы ақ бұлттар,

	Өн бойында адалдық бар, пәктік бар.

	Шарлайсыңдар, кезесіңдер, сезесің,

	Қай елдерде сүйініш пен шаттық бар.

	Көңілімді пәк сезімге бай қылар,

	Шын ғашықпын, емеспін мен жай құмар.

	Айтшы маған ақ бұлттары Әбудің,

	Қай елдерде күйініш пен қайғы бар.

	Ұғындырып жер мен көктің арасын,

	Суретті ансамбльдей жарасып,

	Жауап бермей сұрағыма үн-түнсіз,

	Ақ бұлттар-ау, ақ бұлттар,

	Қайда кетіп барасың?

	***

	Соғады жүрек, соғады жүрек жаспын деп,

	Махаббаттың бал-шарабына маспын деп.

	Күннен де ыстық қызуым мол кеудемде,

	Кеудемде менің тасқын көп.

	Есігім ашық достарым, келіп қақсаңдар,

	Шуағым да мол жүрегім отын жақсаңдар.

	Шаттық бар менің думанды тойлы кеудемде,

	Кеудемде менің жақсы ән бар.

	Күндерім көп қой алдымнан тынбай бақ күткен,

	Армансыз күнім, алаңсыз күнім жоқ тіптен.

	Қарсы алам ылғи арайлап атқан таңды мен,

	Адамға деген адалдықпен, пәктікпен.



	***

	Қамалды да бұзып жарып өтердей,

	Толқынына ағызып-ақ кетердей.

	Көктемеде тасып едің Ару Жем,

	Арнаңнан бір асып едің Ару Жем.

	Асау едің, кейпің жоқ момақан,

	/Мен осындай албырттықты жаратам/.

	Басылуды, білмейтіндей жасуды,

	Жарға соғып жатыр едің ашулы.

	Қоңыр күзде боп қалыпсың байсалды,

	Осы көрініс маған мұңлы ой салды.

	...Адамның да салар бәрін жайратып,

	Қайтады ғой кәрілікте қайраты.



	МАХАББАТ

	Әлі өмірдің белесіне шықпадым,

	Махаббаттан екі-ақ нәрсе ұққаным:

	Дәмі мүлдем тәтті екен,

	Заңы мүлдем қатты екен.



	АЙТА АЛМАН

	Достар да көп жалғандығы байқалған,

	Қыздар да көп көңілімді қайтарған.

	Сонда да мен махаббатты, достықты,

	Баянсыз деп айта алман.



	ЕСЕЮ

	Бірге ойнадық, бір төсекте жаттық қой,

	Өмір дәмін, дос-ау, бірге таттық қой.

	Он сегіз жас қара сирақ біздерге,

	Алып келді жігіттік пен шаттық той.



	ӨМІР СӘНІ

	Жаратылған толқындардан, ағыстан,

	Қызғаныштан аласұрған, қағысқан.

	Өмір-сарай сәулетіне сән берер,

	Жүректер мен жүректер ғой табысқан.



	ІЗДЕЙМІН НЕГЕ...

	«Келініңді түсіруге әзірлен,

	Үйленемін»,-дей алмаймын қазір мен.

	Қандай жақсы,қандай жақсы бойдақтық,

	Көрген қызды қағытатын әзілмен.

	Жеңешежан,

	Сондада іздеп бір жанды,

	Түніменен көз ілмен...



	ҚҰЛПЫТАСТАҒЫ ЖАЗУ

	Ей, адамзат!

	Күліп келіп, бұл өмірден күліп кет,

	Не себепті келгеніңді біліп кет.

	Әділдікке биік күмбез орнатып,

	Жауыздықты қанжарыңмен тіліп кет.



	ҰСЫНЫС

	– Көздеріңнен ерекше нұр аламын, жаным,

	Сенсіз қалай мен өмір сүре аламын, жаным.

	Іздегенде күнім боп табыласың ба, жаным,

	Жүрегіме гүлім боп тағыласың ба, жаным.

	Қиын шақта қасымда бар боласың ба, жаным,

	Маған өмірлік жар боласың ба, жаным.

	Сертіңді бер!!!

	–Сөздерің балқытты ғой,

	Сендім, саған, Ерім.

	Қай жаққа апарсаң да,

	Ердім саған, Ерім.

	Еркімді де,

	Сертімді де,

	Бердім саған, Ерім.

	Бердім саған, Ерім!!!



	БАҚЫТ

	Бақыт деген бір биікке ұмтыламын құмартып,

	/Ол биігің тұр әзірге тым алыстан мұнартып/.

	Шығам соған, шығам соған, отырмаймын телміріп,

	Демен әсте: «Бақытым-ау, өзің үйге кел кіріп».

	Толқын болып ұстатпайтын дауыл соққан жапырып,

	Тұрсын бақыт арманым боп алыстарға шақырып.

	Таппай қойман дүниеден

	Айтшы: қайда мекенің?

	Сенсіз өмір қажеті не,

	Мен сені іздеп кетемін,

	Мен сені іздеп кетемін.



	ЖАҒА ЖАЙДА

	Махаббатың гүл атса,

	Мөлдір болып арыңыз.

	Көңіл нұрға құмартса,

	Жағажайға барыңыз.

	Аршын төсте қос алма,

	Әп-әдемі бұлтылдар.

	Дейсің неден жасалған,

	Құралай көз сылқымдар.

	Әсем әуен күлкіден

	Төгіледі. Ал тыңда.

	Аққу болып сілкінген,

	Көміледі толқынға.

	Деп таңданба, бұл неге?

	Жастың көңілін жас ұғар.

	Жаға жайда

	Шілдеде,

	Сұлулық галереясы бар.



	***

	Кеудемде менің:

	Жайнаңдар шоқ болып,

	Төстегі жарқылдар,

	Ойнаңдар ақ көбік,

	Ақ көбік толқындар.

	Атыңдар тербетіп,

	Гүлдерді таң нұрлар,

	Жатыңдар селдетіп,

	Селдетіп жаңбырлар

	Тіл бітіп тастарға,

	Орнаңдар ақ шыңдар.

	Фонтандар аспанға,

	Аспанға шапшыңдар,

	Алмайын жоғалтып,

	Көрмейін тапшылық,

	Гүлдеңдер адалдық,

	Гүлдеңдер жақсылық.



	***

	Сағындырды, аңсатты,

	Самал желді, құба түн.

	Сағындырды аңсатты,

	Жайлау, сенің шұбатың.

	Ойымды ауыл бөлетін,

	Келсемдағы неше мен.

	Жарқын жеңгем беретін,

	Сол шұбатты кесемен.

	Сағындырды, аңсатты,

	Собалақ нан бір үзім.

	Сағындырды, аңсатты,

	Жайлау, сенің қымызың.

	Себебі оның қырқаға,

	Гүл өскенде қырмызы.

	Қымыз емес сыр маған,

	Құятұғын қыр қызы.

	Сағындырды, аңсатты,

	Сылаңдаған су сағым.

	Сағындырды, аңсатты,

	Жайлау, сенің жусаның.

	Менсінбестен дауласам,

	Балдан тәтті суатың.

	Жусаныңа аунасам,

	Арта түсер қуатым.



	АЛҒАШҚЫ ҚАР ҚЫЗЫҒЫ

	Жолдың үсті

	Жердің үсті

	Ақ жамылған тек қана,

	Ұшып жатқан,

	Түсіп жатқан ақ түбіт пе, мақта ма?

	Алма беті бал-бұл жанған топ бала,

	Соғып жатыр аққала.

	Жас жігіттің мойнына

	Бір бойжеткен бал қылық,

	/Риза өзі ойынына/

	Жіберді әне қар тығып.

	Жүректерді дәл осындай ақ сезімге толтырып,

	О, дүние,

	Мәңгілікке пәк күйіңде қал тұрып...



	***

	Маған ыстық бұйрат құмдар, шағылдар,

	Маған ыстық ұстатпайтын сағымдар.

	Не ойлайды екен қаладағы мен жайлы,

	Дала ұлдары Мұқандар мен Сағындар.

	Жоқ ұлыңда өзің жайлы ой бөтен,

	Алып ұшам саған ылғи ей, мекен.

	Олар мені жөнді, жөнсіз кінәлап,

	Оны қойшы, тайқып жүрген, - дей ме екен.

	Айыпта дос, айыптама әйтеуір,

	Қинайды ғой мені осы жай тегі.

	Ұстасам деп, ұстасам деп жалынан,

	Бір арманды қуып жүрсем қайтемін...



	ТУҒАН КҮНДІ ТОЙЛАМАЙМЫН

	Мейлі сана наданға,

	Мейлі теңе жаманына одан да.

	Туған күн де, өлген күнде біреу-ақ,

	Адамда.

	Жөн-ау деймін мәнді ұққан,

	Деңдер мейлі: «болдық таң».

	Мен өзім

	Туған күнді тойламаймын сондықтан.

	Қарашы!

	Мол болатын қуанышы, жарасы.

	Ғұмыр деген –

	Туған күн мен өлген күннің арасы.

	Ана болған талайларға бұл мекен,

	Мекенімді жеткенше әлім гүлдетем.

	Туған күнді тойлай берсін тойлайтын,

	Ал өзім –

	Бір келем де,

	Дүниеден бір кетем.



	ДОСҚА НАЗ

	І

	Бала кезде бірге ойнадық талай біз,

	Құпия емес, арман болған арай қыз.

	Ал бүгінде бірімізге біріміз,

	О, өмір-ай,

	Сынай-барлай қараймыз.

	Уақыт шіркін, жылжиды алға, тоқтамас,

	Мөлдір көзде болмаушы еді өкпе наз...

	Ал бүгінде білмегенсіп жүрсек те,

	Тұрмыста да, жұмыста да бақталас.

	Енді досым не десеңде өзің біл,

	Жасты ойласақ толған кемел кезің бұл.

	Соның бәрі деп білемін меніңше,

	Ылайланғаны сонау мөлдір сезімнің.

	ІІ

	Ұқпадық па бұл өмірдің сырын біз,

	Тек шаттықтың шырқаушы едік жырын біз,

	Бәке, Сәке – деп жатымыз қазірде,

	«Әй», – дейтін ек, «ей» – дейтін ек бұрын біз,

	Ұқпадық па ұзақтығын қаншалық,

	Атқызушы ек аппақ таңды ән салып.

	Құшақтасып сәл шаттықтың өзіне,

	Жатушы едік маңыз беріп соншалық.

	Өзге нәрсе көңіліңді бөледі,

	Ұмыт қалып балаң достық өлеңі.

	Ал бүгінде көңілің босап тұрса да,

	Қайғыға да,

	Шаттыққа,

	Байсалды боп көрінгің-ақ келеді.



	ТУҒАН ЖҰРТҚА ТАҒЗЫМ

	Ескі жұрт, саған бас ұрып,

	Тербеттім жанды сезіммен,

	Сағыныш тамды көзімнен.

	Әкемнен таяқ жеген жер,

	Бошалап кетіп бозінген.

	Желіні толып бойынан,

	Жеті күн асып айынан.

	Қиған соң қилы тамырын,

	Қансырап барып қайыған.

	Бозінген боздап қорада,

	Тұратын ниеті-далада.

	Солардың бәрі санаға,

	Құйылып самсап бұлақтай,

	Сәуле боп жарқыл қағады, ә!

	Келгенмін соны сағына,

	Қызыл орамалды қыз болып,

	Қол бұлғап... жайлап жүз-көрік.

	Солардың бәрі, солардың,

	Арбайтын алыс сағым, ә!

	Туған жер барда ескен леп,

	Кеудеде қалай от сөнбек?!

	/Өзіңде туып өскен көп/

	Келдім мен саған жеті аунап,

	Күш -қуат алып кетсем деп...

	***

	Мейірім төгіп нұр саулап,

	Күн сәулесі тарала.

	Босап қысқы құрсаудан,

	Жатыр балқып Жер – Ана.

	Сұлу мүсін бейнені,

	Ынтықтырған, іздеткен.

	Жел желпіген көйлегін,

	Күлімдейді қыз көктем.

	Бозторғайлар ән салып,

	Бүр жарыпты бауымыз.

	Күткен аңсап қаншалық,

	Келді міне, Наурыз.

	Құтты болсын халайық,

	Ұлы күні ұлыстың.

	Қане қарсы алайық,

	Басы болсын нұр істің.



	***

	Келетін жасқа келгенбіз,

	Толатын жасқа толғанбыз.

	Алатын кезде алғанбыз,

	Беретін кезде бергенбіз.

	Жанатын кезде жанғанбыз,

	Ләззатына өмір қанғанбыз...

	Атамыз енді...

	Немереге қорғанбыз.

	Әже боп бүгін

	Айтады ақыл келінге,

	Біздерге арман болған қыз...



	ҚЫЗ ҰЗАТУ

	Қырдың қызыл қызғалдағы тәрізді,

	Құлпырса қыз арайланар таң ізгі.

	Бойжеткен соң қыздың жолы жіңішке,

	Ауыл – аймақ аңдып жүрер әр ізді.

	Үйінде қыз қол салдырмас асау тай,

	Еркелікпен жүрер аяқ баса алмай.

	Деп жатады ел ісмер қолдан шыққанды:

	«Қызға жиған жасаудай».

	Ұйыпты ел қызды ауылда сүттей боп,

	Небір даулар қыз алысып бітпей ме?!

	Ел мадақтар салтанат пен сәніңді:

	«Қыз жинаған жүктей» – деп.

	Өмір сәні қыз бұрым боп өрілер,

	Қалар бәрі шақтың сонау ерінер.

	Қыз кеткен соң, қыз кеткен соң өз үйің,

	Қаңырап бір бос қалғандай көрінер.

	Жүре алмайсың ақ ботаңды аңсамай,

	Іздейсің сен бауыр етті қаншама ай.

	Өз қолыңмен өзге ұяға бересің,

	Қайтесің сен өмірдегі заң солай.

	Қыз баланы кәмелетке толтыру,

	Әдет – ғұрып, салт – сананы, жолды ұғу,

	Міндеті әке сүйгеніне ұзатып,

	Бойжеткен соң құтты орнына қондыру!



	ҚҰЛПЫРАДЫ ҚҰЛСАРЫ

	(Жылыой ауданының 80 жылдығығына)

	Бүгін, бүгін Құлсарының нұр шағы,

	Сексен жылдық желкілдейді жыр сәні.

	Қарашүңгіл – кәрі атасы жебеген,

	Құлпырады қызыл - жасыл Құлсары.

	Басып өткен бұл өмірде нық қадам,

	Құлсарыдан кімдер, кімдер шықпаған?!

	Өтебаев,

	Өтесінов,

	Мұқашев,

	Мұнай – газдың аталары – мықты адам.

	Көз тартады мұнаралар қырдағы,

	От – моншағы нұр төгетін – сырлары.

	Әлем бүгін атын білген ұлдары –

	Ұзақбайы,

	Балтабегі,

	Нұрланы.

	Қаламастан бұл өмірдің жеңілін,

	Аямастан төгілгенін терінің.

	Туын көкке желбірете білді олар,

	Тәуелсіз Қазақ Елінің.

	Бұларменен алаулады жалын жыр,

	Бұларменен танымым бір, қаным бір.

	Соғыстан соң ашқан дүние есігін,

	Құрдастарым бұл.

	Дала сәні қызыл -сары гүл болар,

	Асыл ғана қан базарда пұл болар.

	Жаңа -жаңа тәй -тәй басқан ел үшін,

	Мұнай әнін әсем шырқай білді олар.

	Көтере де білді және сынды олар,

	Шын ұландар қиын сәтте шыңдалар.

	Бұл шежіре талай әлі тыңдалар.

	 24.01.09.





	ТОСТ

	Құдағилар,

	Құдалар!

	Достасуға келдім мен,

	Басымызға тағы бір бас қосуға келдім мен.

	Оң аяқпен қызыңыз келін болып аттайтын,

	Өкілімін елдің мен.

	Жету үшін сіздерге арғымақтай арқырап,

	Желмаядай желдім мен.

	Төбе би боп отырмын төбесінде төрдің мен.

	Татулықтың жемісін,

	Туыстықтың жемісін,

	Талай рет тердім мен.

	Жас отаудың құрылған жаққызатын шырағын,

	Асқар таудың баурынан аққызатын бұлағын,

	Қос жүректің қосылған айтқызатын шын әнін,

	Күмбірлеген күйлердің тартқызатын шынарын,

	Көтеретін көңілді құдашалар сынағын,

	Таныстырар көліне қос аққудың сыңарын,

	Табыстырар екі елді елшімін мен – құдамын.

	Ей, құдағи, құдағи,

	Кемсең - кемсең жылама,

	Қуаныш бұл, орынсыз көздің жасын бұлама.

	Қимастықпен бір қарап ұясына қызыңыз,

	Ұшқалы тұр ұшқалы қиясына қызыңыз.

	Құшқалы тұр сүйгенін, азаматын, арысын,

	Куә қылып құрбысын, көршілерін, танысын.

	Өзгерткелі тұр және балалықтың қонысын,

	Алалықшы тойшылар , алалықшы сол үшін,

	Екі жастың алдағы ұзақ – ұзақ жолы үшін!!!



	 ҰЛЫМА

	Өмір- ағын сырынан не білесің,

	Асықпа, әлі төзімді кеміресің.

	Өмір – айқас,

	Сен оны думан деме,

	Не жеңесің,

	Немесе жеңілесің.

	(Думан болса думан тек саған балам,

	Кейде алғыс,

	Кейде сөгіс маған, маған.

	Босқа келіп кетеді дүниеге,

	Ғашық отын өмірдің жаға алмаған).

	Жүрегіңнен іңкәрлік жыр естіріп,

	Байқатпай-ақ әркіммен күрестіріп.

	Қақпақыл ғып ойнатып, ойландырып,

	Толқынына кетеді ілестіріп.

	Бақ дегенің түк емес басқа қонса,

	Бола көрме сол шақта асқақ онша.

	Ең соңғы әлің біткенше күресе біл,

	Лақтырып жағаға тастағанша.

	Жеңімпаз боп келсе егер күлімдегің,

	Жасымағын ешқашан түңілмегін.

	Қалқып жүрмей бетінде дарияның,

	Дұрыс ұлым тереңге үңілгенің.

	Әуелесін биікке арман – арың,

	Мәуелесін бағыңда алмаларың.

	Сезім деген кінәмшіл, дұрыс ұлым,

	Жүректерге қара дақ салмағаның.

	Сапарласың сатқын боп, күймелесің,

	Ұзақ жолда сан-сапат күйге енесің.

	Өмір – ұстаз, зердеңе жазғаныңды,

	Үйретесің және өзің үйренесің.

	Ақтарсам деп ой келді саған бүгін,

	Көңіл сырын жасырмай саған күнім.

	Алдыңда әлі

	Сорыңда,

	Бақытыңда,

	Жоғалмасын тек ұлым,

	Адамдығың!!!



	ЖОҒАЛТҚАНЫҢ ӨЗІҢДІ

	(Немерем Қабидошқа)

	Алдыңда жар,

	Бар үңгір,

	Жұтар,

	Мейлің темірсің.

	Өзге тілдің бәрін біл,

	Өз тіліңмен өмір сүр.

	Еріп кетпе дүрмекке,

	Тосар тағдыр небір сын.

	Өзге тілді құрметте,

	Өз тіліңмен өмір сүр.

	Бақшаңдағы гүліңді

	Солдырма,

	Бол төзімді.

	Жоғалтсаң өз тіліңді,

	Жоғалтқаның өзіңді.



	* * *

	(немерем Ферузаға)



	Ләззатқа бөлеп дәйiм бал күлкiң,

	Тұруға ерте, жүруге ерте талпындың.

	Өскенiңде, өскенiңде, құлыным,

	Қамын ойлар аруы бол халқыңның.

	Құйттай ғана балапаны ұяның,

	Жанарыңа тек жақсылық құя бiл.

	Дүниенiң сен бiлмейтiн сыры көп,

	Шарықтасын шартарапқа қиялың.

	***

	Біреу бақыт санайды –

	Сұлумен сұхбат құрғанын.

	Біреу бақыт санайды –

	Жарты тиын жырғанын.

	Біреу бақыт санайды –

	Тойғанына құр қарын.

	...Ал мен бақыт санаймын,

	Достарымның күліп қарсы ап тұрғанын.



	***

	Біреу тілек тілейді,

	Өз отым ғана жансын,– деп.

	Өзге ошақ оты сөнсін,– деп.

	Біреу тілек тілейді,

	Қара бұлт көктен төнсін,– деп.

	Біреу тілек тілейді,

	Дегеніме жұрт көнсін,– деп.

	Ал мен тілек тілеймін,

	Дос шаңырағы шайқалмай,

	Шаттыққа іші толсын,– деп.



	***

	Біреу армандайды,

	Көп бөлмелі үй салсам,– деп.

	Біреу армандайды,

	Машина сатып алсам, – деп.

	Біреу армандайды,

	Сыраға шіркін, қансам,– деп.

	Ал мен армандаймын,

	Алау боп айқын жансам,– деп.

	***

	Кемшіліктер көп менде,

	Әлжуаздау бір жан ем.

	Ән білмегендіктен де,

	Өзіме-өзім ырза емен.

	Өнер дарып біткенге,

	Табиғат-ау мырза ма ең.

	Күй білмегендіктен де,

	Өзіме-өзім ырза емен.

	Шымырлаған қайнардың,

	Түбі болмағасын.

	Жиын менен тойлардың,

	Гүлі болмағасын.

	Болмысым-ау өзіңе,

	Шағымым мен назым бұл.

	Ал өлең деп шимайды,

	Кім болса сол жазып жүр.



	***

	Сәкеннің сымбаттылығы,

	Бейімбеттің қымбат қылығы.

	Қасымның оттылығы,

	Махамбеттің өткір үні.

	Мұхтардың даналығы,

	Жамбылдың саналы үні.

	Шоқанның тәкаппарлығы,

	Жырымда болса деп ем,

	Осылардың барлығы.

	***

	Бұл табиғат:

	Шуағынан от алатын,

	Біреуге жүрек берген.

	Тауды да қопаратын,

	Біреуге білек берген.

	Жарақты қол бастайтын,

	Біреуді көсем қылған.

	Әр сөзі алмастай тым,

	Біреуді шешен қылған.

	Қадірлеп күтпесе де,

	Біреуге көрік берген.

	Ой-ақыл бітпесе де,

	Біреуге желік берген.

	Бұзылмай шырын гүлі,

	Бақыт боп жолықтырып.

	Адамдар бірін-бірі,

	Жүреді толықтырып.



	***

	Гүлдердің нәзік болып өсетіні,

	Мәпелеп аймалағандықтан.

	Қылыштың қара тасты қақ жарып кесетіні,

	Қайрағандықтан.

	Болаттың иіліп, майысатыны,

	Жасығандықтан.

	Теңіз толқындарының сайысатыны,

	Тасығандықтан.

	Темірдің тым алыстан жарқырайтыны,

	Алтын жалатқандықтан.

	Тұлпарлардың кемеде арқырайтыны,

	Жаратқандықтан.





Үшінші бөлім




	АҚ КӨЙЛЕКПЕН ШЫҒЫП ЕҢ ,

	СОНДА СЕНІҢ ПӘКТІГІҢДІ ҰҒЫП ЕМ . . .

	Әлі өмірдің белесіне шықпадым,

	Махаббаттан екі-ақ нәрсе ұққаным:

	Дәмі мүлдем тәтті екен,

	Заңы мүлдем қатты екен.



	ӨКПЕЛЕМЕН...

	Арманымды күні-түн,

	Көз алдымнан көлбетем.

	Қиялдаған жігітің,

	Басқа ма екен, мен бе екен.

	Түсіме күнде енгенің,

	Бір өзіңде сән – көрік.

	Жүрегімде сен менің,

	Жатталғансың ән болып.

	Өкпелемен мен саған,

	Сүймесең де, сүйсең де.

	Албырт жаным аңсаған,

	Небір әсем күй сенде.



	***

	Шырқағанда шалқып тұрып,

	сен Шәмшінің сазды әнін,

	Менің денем балқып тұрып, еріп кете жаздадым.

	Залдың іші тына қалған, ұйытыпты асау ән,

	Шіркін, шіркін, міне, арман,

	Іздегенім осы-ау ән.

	Сол ән ғана көңілімді баурап менің алды ғой,

	Сол ән ғана жүрегімде арман болып қалды ғой.



	БІР ӨЛЕҢНІҢ ӨҢДЕЛГЕН ҮШ НҰСҚАСЫ

	(Алғашқы нұсқа)

	Балаң жігіт қонақ қызбен оңаша бөлмеде бірге қонып

	шығады. Сол сәттегі жігіттің алай-түлей сезімі арада

	біраз күн өткеннен кейін өлең тудырды...

	Сезімнің ұрып толқыны,

	Гүлдеткен мені нұр болдың.

	Кездескен сәттей сол түні,

	Келеді ылғи бір болғым.

	Екен бе сырым бұл ғана,

	Телміре саған қараппын.

	Мас болдым балғын тұлғаңа,

	Ішкендей буын шараптың.

	Екеуміз болған бөлмеге,

	Күмбірлеп кірген күйме едің.

	Батылым барып мен неге,

	Мен неге сонда сүймедім.

	Айта алмаған сөзім көп,

	Қызарып таңда аттты ғой.

	Дегендей: «сүйші өзің кеп»,

	Шөліркеп ернің жатты ғой.

	Содан бері жыл өтті,

	Қоясың кейде үндемей.

	Жарқын бейнең жүдетті,

	Ойлаймын күндіз-түн демей.

	Жиналған қыздар ішінде,

	Бейнеңде сенің көп бөлек.

	Сол жасықтық үшінде,

	Жүресің бе әлде өкпелеп.



	(Екінші нұсқа)

	Он сегіз жастағы балаң жігіттің бал сезімін автор отыз жасында одан әрі тереңдете мөлдірете түскісі кеп былайша өңдеді. Өңдеген жоқ, алғашқы өлеңді аяусыз белінен қызыл сиямен екі сызды да қайта жазып шықты.

	Сезімнің тоғы, толқыны

	Ұрғылап.

	Жүрек солқылы,

	Басылмай, жібек шашылмай.

	Бір жаттық сәулем есте ме,

	Тәңірден тілеп таптырмас

	Оңаша бөлме сол түні.

	Қол созым жерде толықсып,

	Жатқан қыз мені жөн ұқшы!

	(Жігітке қыз жолықса,

	Осындай шақта жолықсын)

	Түскеніме жанға жарының,

	Өртеніп күйіп барамын.

	Бойдағы қанды тастарды,

	Іңкәрлік деген шарабың,

	Ес-түсссіз мені мас қылды.

	Басқандай көрік өр төсің,

	Шыжғырып шыдам ерітесің.

	Кетерме есім ауысып,

	Төзімді болдым тауысып.

	Бұрынғылардың жолы – деп

	Көтерсем бе екен көрпесін.

	Қол соза жаздап қалдымда,

	Алқына демді алдымда,

	Орныма қайта құладым,

	Малшынып терге бұладым.

	Ұяттан лаулап жандым да.

	Бағынбай бірі, бағынып,

	Сан ойлар жатыр ағылып.

	Өзімді өзім тілдеймін,

	Қыз ойы қандай білмеймін:

	«Тағылық, – деп, – бұл тағылық»

	Сан ойлар жатыр ағылып...

	Қамады деймін ол неге,

	Қонақ қызбен бір бөлмеге?

	Аппақ қар жауып ақпанда,

	Ақ көрпе шатыр жапқанда.

	Қу жеңгем... жо-жоқ, ақ жеңгем,

	Құр-р-ған қақпан ба?

	Мәрттікке шіркін ұсау бақ,

	Төсектен қанша түс аунап.

	–Кезеніп шыққан көк белге,

	Аңшы емеспін ғой құс аулап –

	Деп басып іштей өзімді,

	Сезімді қойдым тұсаулап.

	...Бірақта жоқпан көз ілген,

	Соғысып шықты сезімдер.

	Сезбедің бе, сездің бе,

	Ермін бе, әлде езбін бе,

	Қол созым жерде түнеген,

	Жауабын қалқам өзің бер?!



	Қол созым жер

	(Үшінші нұсқа)

	Автор тағы бірде қолжазбалардың арасынан осы өлеңді тауып алып (дәл жыл мезгілі есінде жоқ) қырнай түскісі келді ме, олпы-солпы артық тұстары бар деп ойлады ма, тағы да қол тигізді. Бұрынғы тақырыпсыз өлеңге енді «Қол созым жер» деп тақырып қойды.

	Сезімнің тоғы, толқыны

	Ұрғылап.

	Жүрек солқылы,

	Басылмай,

	Мәрмәр тасындай.

	Сен жаттың еркем толықсып,

	Қол созым жерде сол түні...

	Қол созым жерде...лала гүл,

	(Алаулап, лаулап барамын)

	Жігіт боп қалған баламын.

	Тамырда қаным тастырды,

	Есімді алды. Мас қылды,

	Іңкәрлік деген шарабың.

	Басқандай көрік өр төсің,

	Деміңмен бір сыр шертесің.

	Бір ерлік есіп кейпімнен,

	Деймін мен іштей деймін мен:

	«Бұрынғылардың жолы деп,

	Көтерсем бе екен көрпесін».

	Қол созым жерде... лала гүл,

	Жігіт боп қалған баламын.

	(Түскені-ау жанға жарының,)

	Еркімді алып от төсек,

	Қол созып жаздап қаламын...

	Аппақ қар жауып ақпанда,

	Ақ көрпе шатыр жапқанда.

	Қамады екен ол неге,

	Қонақ қызбен бір бөлмеге?

	Қу жеңгем...жо-жоқ ақ жеңгем,

	Құр-р-ған қақпан ба?

	...Батылдық жетпей түн соңы,

	Ұласып кетті ақ таңда...

	Жүрекке бір нұр септіңде

	Көрінбедің көп күнге.

	Көремін жиі түсімде,

	Сол жасықтық үшінде,

	Өкпелеп әлде кеттің бе?

	Араға мезгіл салып, автор осы өлеңге жиі-жиі шұқшиып неге өзгерту-өңдеулер енгізе береді екен. Өйткені өлеңге кейіпкер болып оңаша бөлмеге бір қонған қонақ қыз қазір ақынның сүйікті жары.

	Бір кезде белінен бір тартқан алғашқы өлең жолдары балаңдығына қарамастан қазір оның көңілін көбірек мазалайды. Өйткені ол қайта келмес жалын жастықтың өз дауысы, өз үні болатын.





	***

	Армансың сен, армансың,

	Айсың маған көктегі.

	Алғансың сен, алғансың,

	Асылым боп тек менің.

	Қайтем, жүрек ынтығып,

	Қайтем, көңіл ауса егер.

	Қара көзге нұр тұнып,

	Шыдамымды тауса бер.

	Илансаң да өзің біл,

	Иланбасаң өзің біл.

	Иманымдай сөзім бұл,

	Менде азғана төзім жүр.

	***

	Адам сырын мен көзден-ақ түсінем,

	Күлім көздер отыр небір жәудіреп.

	Осы кеште сол көздердің ішінен,

	Ықыласым біреуіне ауды көп.

	Тапқан жоқпын шығатұғын жол әлі,

	Шарықтайды көк аспанды ой талмай.

	Ол да отыр жалт-жұлт етіп жанары,

	Атайын деп, бір нәзік сыр айта алмай.

	Қанша ділмар, қанша шешен болсаң да,

	Махаббатта айтылар сөз, тіл басқа.

	Отың болып, маздап келіп жансаң да,

	Қандай қиын балаң сезім алғашқы, ә?!



	***

	Түсінсең-ау:

	Сені құрбым көгімдегі Күн етем.

	Сені құрбым, көңілімдегі Гүл етем.

	Ех, дариға, соны ғана білсем-ау,

	Жүрегіңде тулап жүрген кім екен?

	Кездескендер ақ пейілді болса адам,

	Жүректерге мен достықтан жол салам.

	Кім болса да бақытты ғой сол жігіт,

	Елес берген өмірің боп ол саған.



	***

	Жүрші, біраз қыдырайық, қалқашым,

	Саған деген сағынышым тарқасын.

	Мен қасыңда келе жатқан жоқпын ба,

	Неден жаным, қорқасың?

	Мен сен үшін шыға аламын майданға,

	Мен сені іздеп таба аламын қайдан да.

	«Сүйем деші...»

	Ұяласың сен неден,

	Аспандағы айдан ба?

	Тұрсың қазір малынып кеп арайға,

	Тек өтінем, ұялмашы, жарай ма?

	Тек өтінем, қиялдашы, жарай ма?

	Зерлі аспанда жымыңдаған жұлдыздар,

	Куә болған талайға.



	***

	Қиялымды қиырларға самғатып,

	Ой-толқынға сан шығамын, сан батып.

	Менің үшін томсарғаның қайғым да,

	Менің үшін күлгеніңде бар бақыт.

	Еркім болса аласұрған мына мен,

	Сені құшып, тыншыр едім, тынар ем...

	Неткен жан ең баурарлықтай сезімді,

	Қарап едім.

	Жанарыңда тұр әлем.



	***

	 Мына жанар тылсым ғой, жанар емес, япыр-ау,



	Көріп тұрып күрсінбей болар емес, япыр-ау.

	Төңкерілген қос күмбез сиқырлаған өзіне,

	Төсіңдегі қос анар, анар емес, япыр-ау.

	Дұрыстығын тек қана айтыңдаршы, ағайын,

	Жанып тұрған бұл қызға қандай теңеу табайын.

	Онсыз менің көңілім құлазыған құмды өлке,

	Онсыз менің көгімде күлімдеген жоқ Айым.



	ТЕК ҚИЯЛДА...

	Ұяң жігіт сүйсе өртеніп бір қызды,

	Жәудір көзді,

	Қолаң шашты,

	Нұр жүзді.

	«Әйелзатта одан сұлу жоқ»,– десе,

	Теңесе оған аспандағы жұлдызды.

	Жанарында жарқылдаған сыр тұнар,

	Арманына аққу тектес ұмтылар.

	Сол жас жігіт, сол сұлуға тек қана,

	Ғашық болса аласұрып сыртынан.

	Бір үмітпен жетелесе алға күн,

	Бірақ қызға айта алмаса арманын.

	Қармағына сәтін таппай түсірер,

	Өкініштен шайнай берсе бармағын.

	Тек қиялмен аймаласса, тілдессе,

	Тек қиялда ұсынса оған гүл десте.

	Тек қиялда көктөбеге бір шығып,

	Тек қиялда жұлдыз санап күн кешсе.

	Айтшы құрбым керек оның не істеуі,

	Жөн –ақ болар,

	Бұл жұмбақты шешкенің...



	ЕСІМДЕ ТЕК...

	Көкірегімді кернетіп күйге керім,

	Есімде тек ес-түссіз билегенім,

	Ынтыққаным, бірақ та сүймегенім.

	Есімде тек: «Қайтайық – деген сөзің,–

	Жеңгем іздеп қалады үйде менің».

	Есімде тек тұрғаным үй алдында,

	Жаныңа нұр білмеймін құя алдым ба?

	Таңыма бір қол соқып қиялымда

	Есімде тек сөккенім өзімді-өзім:

	«Жасықпын ба осы мен, ұяңмын ба?»

	Есімде тек қалғаны бітіп демім,

	Мейлің, мейлің, жігерсіз жігіт дегін.

	/Сөз айтар деп сол бойда күтіп пе едің?/

	Есімде тек жанымды мазалады

	Үміт пен күдік менің.

	Есімде тек /бұндайда өтер қызық,

	Тоғандарды тасқындар кетер бұзып/.

	Есімде тек, иә, иә жүгіргенің,

	Бір сүйіп ап бетімнен шөп еткізіп...

	Тағы есімде:

	«Мені сүй деп қыз қашан тосыпты ернін,

	Тек қиялмен ләззатты кешіп бердің.

	Батылдықтың еншісі-бақыттылық,

	Бақытсыздық үлесі кешіккеннің,–

	Деген сөзің соңынан мен құшқанда,–

	Мәселенің бәрін мен шешіп бердім».



	КЕЗБЕ БОП КЕТЕМ

	Мәңгі мұз құрлық–

	Антрактиданы қақаған,

	Ерітейін жүрегімнің отымен.

	Жол табайын Ай-Шолпанға да апарар,

	Ерші, жаным өтінем.

	Ғайып боп кетсең

	Жатпаймын тау деп, теңіз деп,

	Бір сен боп қана арманым менен аңсарым.

	Кезбе боп кетем, айналып шығам сені іздеп,

	Жер Шарын,

	Қайғырмай-ақ, ақ үмітіммен саспай-ақ,

	Басып өтем миллион шақырым жолды көп.

	Саяхатымда жаңа Америка ашпай-ақ,

	Өзіңді тапсам болды тек.

	Махаббатымның беріктігіне сене бер,

	Жүректе жатыр, айтылар саған талай сыр.

	Ғайып боп кетсем мен егер,

	Іздеуге өзің қалайсың?..



	АҚ КӨЙЛЕКПЕН ШЫҒЫП ЕҢ...

	Көктем келіп жатқан кезде бақ гүлдеп,

	Ынтығасың көкке қанат қаққың кеп.

	Ақ көйлекпен аққудай боп шықтың сен,

	Айтқаның ба, «жаным таза, пәкпін» деп.

	Шын бақытты жанардан-ақ оқырлық,

	Көк шалғынға құшақтаса отырдық.

	Дір еткізіп, от денемді бір сезім,

	Кенет мені билеп кетті батылдық...

	Онан соң да, онан соң да сүйгенім,

	Еркімді алып талай рет биледің.

	Кездесуге шыққанменен сен бірақ,

	Енді қайтып ақ көлекті кимедің...

	Ақ көйлегің қол бұлғаған арман ба,

	Бақытым-ау бар екенсің жалғанда.

	Өзің бе деп елеңдеймін әлі мен,

	Ақ көйлекті қыз жалт ете қалғанда.



	***

	 Екеуден екеу,



	Оңаша бөлме,

	Сезім деген тамаша көлге.

	Күмп ете түстік,

	Көл суы ыстық.

	Өртене құштық...

	Келеміз енді бір батып,

	Бір шығып.

	Жағаға жетуге құлшынып...

	***

	Қызғанасың, сен мені қызғанасың,

	От боласың, кей-кейде мұз боласың.

	Шашын талдап ес-түссіз жұлардайсың,

	Көрсең тұрған қасымда қыз баласын.

	Қызғанасың, сен мені қызғанасың.

	Қызғанамын, мен сені қызғанамын,

	Шоқ боламын, кей-кейде мұз боламын.

	Қарақұсын оюға бармын мен де,

	Саған күліп сөйлеген бозбаланың.

	Қызғанамын, мен де сол қызғанамын.

	Бұның бәрі көп күдік үйгендіктен,

	Бұның бәрі бөтен ой түйгендіктен.

	Бұның бәрі мен білсем ең әуелі,

	Ес-түссіз сүйгендіктен,

	Иә, иә, сүйгендіктен.



	***

	Сол тойда,

	Кездестім алғашқы рет,

	Тәтті ойымның сен кеттің жалғасы боп.

	Пікіріміз, сөзіміз сәйкес келіп,

	Жүректің қыл пернесін дәл басып ек.

	Іште тұнып айтылмай көп арманым,

	Іздедім.

	Сол кештен соң көре алмадым.

	Кеткен ұщып суықтан жылы жаққа,

	Жыл құсындай қайтадан оралмадың...

	***

	Ақтарсам деп өзіңе лағылын сырдың,

	Мен жүрек әміріне бағынып жүрмін.

	Келіскен түгіл, керіскен шақтарымды да,

	Сағынып жүрмін.

	Берген серттен мәңгілік өзгермей бір,

	Сағыныштың отына төзгендеймін.

	Мен тіпті сені шын сүйетіндігімді де,

	Дәл қазір сезгендеймін,

	Осы шақта неге әттең, кез келмеймін.

	Аңсауменен әзірге өтейін де,

	Сарғайып барып мұратқа жетейін бе?

	Жоқ, әлде, бәрін де қойып өзің жаққа,

	Тартып-ақ, кетейін бе?

	Айтшы жаным, не етейін мен?



	САҒЫНДЫМ ҒОЙ

	Үйірімді ағысы бар толқынды,

	Сағындым ғой, сенің әсем күлкіңді.

	Сағындым ғой, бақыт таңын әкелген,

	Сағындым ғой,

	Сағындым ғой сол түнді.

	Сағындым ғой, ақ жүзіңді нұрланған,

	Екеумізді бақыт күтіп тұрды алдан.

	Сағындым ғой,

	Сағындым ғой сол кезді,

	Оңашада бөтен көзден ұрланған.



	***

	Білмеймін...

	Өңім бе екен, түсім бе екен,

	Баурадың кереметтей күшіңменен.

	Сен әлде алмасың ба желінбеген,

	Сен әлде шарапсың ба ішілмеген.

	Білмеймін...

	Өңім бе екен, түсім бе екен,

	Баурадың кереметтей күшіңменен.

	Сен әлде аққусың ба аспандағы,

	Еш мерген атып әлі түсірмеген.

	Сен әлде бұлақсың ба тасқын атып,

	Ағатын арнасымен тас құлатып.

	Базарың бар, әйтеуір ажарың бар,

	Жігітті ессіз-түссіз мас қылатын.

	***

	Көрдім сені өзгенің,

	Қолтығында барасың.

	Тырнап кеттің, сезбедің,

	Жүрегімнің жарасын.

	Сыртқа сыр боп жайылмас,

	Іңкәр гүлдің солғаны.

	Қандай қайғы айырбас,

	Махаббатта болғаны.



	***

	Асықпашы,

	Асықпашы,

	Асықпа,

	Асығыстық жараспайды ғашыққа.

	Мендегі өртті, сендегі өртті, сәулешім,

	Сөндіре алмас-ау,

	Ақ Жайық суын шашып та.

	Жүрек – жалын,

	Аспан – жалын,

	Түн – жалын,

	Тамашалап туған жердің қыр-жалын.

	Таң атқанша қыдырамыз жүр, жаным,

	Қасымда болсаң, қасымда болсаң сен менің,

	Бұл тағдырыма ырзамын.

	Толқынды қара,

	Ақ Жайық неткен өр еді,

	«Қылмысымызды» да Ақ Жайық қана көреді.

	Есімізді алып жалындай түссін біздегі от,

	Өрт сөндірушінің ғашыққа,

	Керегі жоқ қой керегі.

	Сезімнен іңкәр құтыла алмаймыз қашып та,

	Мұндай сәттер табылмайджы ғашыққа.

	Қарсы аламыз таңның нұрлы шапағын,

	Асықпа сен,

	Асықпашы,

	Асықпа!



	***

	Көзіңдегі сырды үнсіз,

	Ұғушы едім.

	Шақырғанда кірбіңсіз,

	Шығушы едің.

	Екеуміз де бал құрақ,

	Балауса едік.

	Атқан таңға албырап,

	Қараушы едік.

	Ажырассақ сағынып,

	Қалушы едік.

	Ақ жүректе ақ үміт

	Жанушы еді...

	Сол күндерден қалды іздер,

	Жосылып-ақ.

	Тынышталдық ал біздер,

	Қосылып ап.



	МЕНІҢ КЛЕОПАТРАМ

	Арнадан асып сыймаған,

	Жүректе жатыр әндерім.

	Жаныма гүл сыйлаған,

	Ізбасар ұл сыйлаған,

	Сен – Клеопатрам менің.

	Жара - мұңымды кірпіктен,

	Ұғып біліп.

	Даралығымды кіндіктен,

	Ұмыттырып.

	Жіберген,

	Иә, сен Клеопатрамсың,

	Күліп тұрып.



	ӘКЕ КҮДІГІ

	– Алғашқы махаббатың оянды ма?

	– Оянды...

	(Қызымның альбомынан)

	Алай-дүлей боп кеткені ішімнің,

	«Асыл досым өзіңе альбом ұсындым»,–

	Деп жазылған көк дәптерді ашып қап,

	Ұрыдай-ақ өз-өзімнен қысылдым.

	Ашуымды әлде ақылға жеңдірсем,

	Әлі сәби, әлі сәби деп жүрсем.

	Не болғаның, не болғаның қызым-ау,

	Осы бастан біреулерге телмірсең.

	– «Махаббатың оянды ма?

	– Оянды...»

	Жаным, мынау, шырқау емес жай әнді.

	Дедім іштей, (не дейін мен не дейін):

	«Болсын енді баянды».



	СЕН-МЕНІҢ ШАҺАРИЗАДАМСЫҢ

	– Бұл сырды айтам жүрегімнің үнімен,

	Сезім отқа өртенердің бірі мен.

	Білсең жаным,

	Шаһаризадамсың, сен менің,

	Ғажап-ғажап сыр шертетін түнімен.

	Таптым сені, табарымды біліп ем,

	Бүршік атқан алма бақтың гүлінен.

	Әумесерлеу, бірақ адал жанымды,

	Аялашы шын ғашықтың тілімен.

	Жұмбағына бұл өмірдің кімнің жеткен зейіні,

	Тұп-тұнық деп ұғынамын маған деген пейілің.

	Менен асқан бақытты адам болмас жердің бетінде,

	«Мәртебелі Патшам, десең күліп қана, –Ей, Ұлы!»...

	–Ей, Ұлы, Бақытты Патшам!

	Болып шықпай жол торитын қарақшым,

	Болып шықпай шарапшыл,

	Болсаң егер тәңірім.

	/Ер әйелге болу керек тәңірі/

	Ал тәңірдің екі етілмес әмірі.

	Айтсаң болды

	Арманыңды алып ұшар алысқа,

	Құсың болам – Самұрық.

	Гауһар тасты жүзік ек...

	Тақпақ болған ер жігіттің жүзі кеп.

	Сол гауһардың иесі сен, өзіңе

	Шаһаризададан артық етем қызмет.

	Тек қана...

	Бақыт үркек ұшып кетер қона алмай,

	Қонбаған соң мұң ұялар жанарға-ай.

	Көп әйелдер Шаһаризада бола алмай,

	Көп еркектер Әмір – Патша бола алмай.

	Өз патшасын тапқан ханым бақытты,

	Қарақшыға тоналмай...



	***

	Ынтызар отым едің,

	Таңым бар қозасына әлі суы құйылмағанына.

	Бөтенсің. Өкінемін,

	Сенің бал-шырыныңның өзіме бұйырмағынына.

	Тағдырдан өтінесің,

	Таңың бар кеудедегі жанған от сөйбейтініне.

	Бөтенмін. Өкінесің.

	Сол дәурен – бал дәуреннің қайта бір келмейтініне.



	ЕСКЕ АЛДЫМ...

	Біз кездестік.

	Кезді өткенді ой талай,

	«Өзгеріпсің», осы сөзді,

	Бердік іштей қайталай.

	«Мұндай жігіт боларыңды білсем мен»,

	Сөзің неткен сыйқырлы еді, сайтанай.

	Өзімді де дей алмаймын мақұлмын,

	Бір кездегі болдың рас «ақылдым».

	«Қанша мезгіл көріспедік» дедің де,

	Вальске кеп шақырдың.

	«Түсінбедің, сені рас сүйгенмін»,

	«Ғашықтықтың өртіне де күйгенмін».

	Сұрағыңа жауап беріп жатырмын:

	– Бойдақсың ба?

	– Жоқ, бір қызға үйлендім.

	Сұқтанғанын елемедің жастардың,

	«Кеш түсіндім, әттең – дедің, – кеш қалдым».

	Ал мен болсам (билеп жүріп) сол сәтте,

	Ұлым менен сүйіктімді еске алдым.

	***

	Аппақ әлем...

	Айналамыз ақ бояу,

	Ақ бояуда бізден өзге жоқтай-ау.

	Қос жүректің кетті шаңын тазартып,

	Ешбір әсер жүрекке өтпес соқпай-ау.

	Соғады да, соғады да аптығыс,

	Дейді жүрек:

	«Арманыңды қатты құш».

	Ақ күміс қар үстінде біз келеміз,

	Сезімдердің пәктігі де ақ күміс.

	Алақанға қонған ақ қар еріп тұр.

	Қарап едім,

	Жанарыңда көрік – нұр.

	Ақ сәулесін шашырата қарайды,

	Төбемізден сұлулыққа жерік күн.

	Алақанға қонған ақ қар еріп тұр.

	Қарап едім,

	Жанарыңда көрік – нұр.

	«Бақыттыға кезігеді, қар гүлі», –

	Дейді халық,

	Қайтайықшы теріп гүл.



	ПАРСЫ САЗДАРЫНАН

	/С.Есениннен/

	Сергей Есениннің лирикасы адам сезімін сиқырлап, ғаламат күйге түсіреді. Өлеңдері қазақ тіліне аударылып, бірнеше рет кітап болып шықты. Оның шығармалары оқыған сайын мені де бөлек сезімге бөлейді. Ғ.Қайырбеков, Қ.Мырзалиев ағаларымның жеріне жеткізген көркем аудармаларына қарамастан ұлы ақынның «Парсы саздары» атты ұялас өлеңдерінің біразын мен де өзімше қазақша сөйлеткім келгені...



	***

	Ескі жарам жүректегі шеменім,

	Жазыларын байқағам.

	Оның емі / болмаса да дегенім /,

	Тегеранның гүлдері мен шайхана.

	Шайханашы иығы да зор мына,

	Атақ пен даңқы тұрар сай.

	Арақ пен шарап орнына,

	Құяды маған күрең шай.

	Қожайын, сыйла барыңмен,

	Жазылсын жанның жарасы.

	Астынан перде жалынмен,

	Тегін бе қыздың қарасы.

	Қыз ғұмыр мына сіздерде,

	Байлаулы иттей аңдарсыз.

	Сүйісер жастар біздерде,

	Ақшасыз және қанжарсыз.

	Мен ұнатқан орасан бір,

	Үшін Ару гүл өңі.

	Мә, шәлісі Хорасанның,

	Мә, Шираздың кілемі.

	Шәйіңді әкел, ағат менен,

	Кетпеді әсте Гүлдеймін.

	Өзім үшін жауап берем,

	Ал сен үшін...білмеймін.

	Шыныма сырдың сізге өзі,

	Бақшаңда маған есік бар.

	Күлімдеп перде астынан,

	Тұрғанда қарап қыз көзі,

	Айта алам мұны кесіп дәл!



	***

	Бірді екі етер адамдарға байқаған,

	Иесінен шайхана.

	Деп сұрадым: «парсыша мен Лалаға,

	Қалай нәзік ғашықпын, – деп,– айта алам?»

	Дүниені жел секілді шайқаған

	Иесінен шайхана:

	Деп сұрадым: «Әдемі қыз Лалаға,

	Сүйгізші,– деп, – қалай ыммен айта алам?»

	Сұрадым мен, сұрадым мен тағы да,

	Жүрегімнің әміріне бағына:

	Қалай айтам әдемі қыз Лалаға,

	«Жаралғансың – деген сөзді – бағыма».

	Деді әлгі адам сұрағыма төзбеген:

	Гүл-махаббат айтылмайды сөзбенен.

	Айтылады, айтылады тек қана,

	Жарқ-жұрқ еткен көзбенен.

	Айтарым сол және осы бар шыным,

	Сүю сөзін аударуға қарсымын.

	Сүю деген жинақталған гүл нәрі,

	Еріндерде еріп кетер бал шырын.

	Махаббаттан құтылмайсың қашқанмен,

	Барарың сол қайғырғанмен, тасқанмен.

	«Сен менікі» деген сөзді тек қана,

	Айта алады бет пердені ашқан қол.



	***

	Шаганэ, менің Шаганэм!

	Айтуға жырдың қандайын,

	Далалық жанмен мен дайын.

	Елімде тербер ән дәйім,

	Шаганэ, менің Шаганэм!

	Солтүстік жақтың ұлымын,

	Желпіген самал тұлымын.

	Бермеймін Рязань сый-назын,

	Болса да сұлу Ширазың.

	Даламнан алған жирен түс,

	Егін, шашымды тербеймін.

	Қолыңмен сипа, өр мейлің,

	Өзіңнен өзге көрмеймін.

	Толқындаған егін жайды ай асты,

	Менің бұйра шаштарымнан ұғын, біл.

	Әзіліммен орап жатам, бүгін күл,

	Оятпашы елестерін сонау күннің бұлыңғыр.

	Толқынданған егін жайды ай асты.

	Шаганэжан, жаным менің Шаганэм,

	Арнағандай саған ән,

	Арнағанмын бір қызға.

	Ойлайтыны мен болармын тым қызба...

	Шаганэжан, жаным менің Шаганэм!

	***

	Дедің сен: «Саади әйелдің,

	Төсінен өзге сүймеген»,

	Тоқтай тұр жаным /әй, өлдім/,

	Оны да мен үйренем.

	Әндеттің тағы: «Қыздары,

	Ефрат жақтың-бейне гүл».

	Бай болсақ егер біз дағы,

	Болар ед өзге сөйлемің.

	Қуаныш маған жаға ма?

	Жұлар ем гүлдің бәрін мен.

	Шаганэ, жаным Шаганэ,

	Асып кетпеу үшін әріңнен.

	Сүймесең мені келмес ең,

	Айтпа сен ойдың жоқ емін.

	Ақын боп тудым ендеше,

	Ақынша сені өбемін.



	***

	Босфорда болу жазбаған,

	Болмад деп және сөкпеңіз.

	Көгілдір оты маздаған,

	Жанарың сенің-көк теңіз.

	Бағдатқа және бармадым,

	Керуенмен жібек тасыған,

	Тізеңде сенің -арманым,

	Дем алсам-ау деп асығам.

	Жаныма, менің денеме,

	Бермесе деймін ит өлім.

	Парсының қызы, келе ме,

	Қиялдағы елді бір көргің?

	Мықты еді неткен жаратқан,

	/Толмай ма сірә, тақымың/.

	Телмірте саған қаратқан,

	Ресейдің мықты ақынын.

	Еліктірдің гүлге ұқсап,

	Сен шақырдың, жолдамын.

	Аймалады жұп-жұмсақ,

	Аққу қанат қолдарың.

	Күндерге өткен өкінбен,

	Белгісіз не күн тумағы.

	Бір нәрсе айтшы, өтінем,

	Көңілді елің туралы.

	Келсем де сені ұнатып,

	Тағдыр неткен көп әсем.

	Бір нәрсе айтшы жұбатып,

	Алыста қалған аруды,

	Сағынсын жаны демесең.



	***

	Алқызыл нұр шашқан әсем өлкеде,

	Гүлдер үнсіз ғашық жырын шерте ме.

	Хайям айтқан бір әнді айтшы, аяулым,

	Жаным мұңлы бір нәрсеге қаяулы.

	Гүлдер үнсіз ғашық жырын шерте ме.

	Шираз үстін көмкереді ай нұры,

	Ал жұлдыздар бүркей ме екен қайғыны.

	Ұнамайды осы дәстүр еш маған,

	Гүл қыздарды перде астында ұстаған,

	Шираз үстін көмкереді ай нұры.

	Әлде тәнін отты лептен қорғай ма,

	Кетпейін деп, кетпейін деп, тез еріп.

	Әлде Ерді құпиямен арбай ма,

	Перде астында ләззат ерін кезеріп.

	Дос болмашы қымбаттым, сол пердемен,

	Ұғынып ал осы ойды жан тербеген.

	Өмір қысқа және бізге табиғат.

	Сүйісуге ұзақ мерзім бермеген.

	Ұғынып ал осы сөзді

	Жан жүйеңді тербеген.

	Ажарсыздың да жұрт сүйсінер құлқы бар,

	Тамаша ғой бетке біткен шіркін әр.

	Жаратылыс берген әрді тұмшалау,

	Бұл күнә ғой,

	Бұл күнә ғой, бұл-күнә.

	Гүлдер үнсіз ғашық жырын шерте ме,

	Болмау керек жүректерде қаяу-мүң.

	Түс көремін, өзгеше әлем ояумын,

	Ақын Хайям шерте алмаған әуенді,

	Мен шертемін өзіңе арнап, аяулым,

	Гүлдер үнсіз ғашық жырын шерте ме?!



	ӨЗІҢ ЕДІҢ...

	Әні: Айтқали Жайымовтікі

	Қызғалдақтар гүл атқанда бақтағы,

	Өзің едің өмірімнің ақ таңы.

	Өзің едің қуанышым, бақытым,

	Өзің едің жас жанымның тапқаны.

	Бал күлкіңнен жанға ләззат алғаным,

	Сен жүргенде нұрлы еді бар маңым.

	Өзің едің жүректегі әнімде,

	Өзің едің, өзің едің арманым.

	Алау отын жүрегіңнің жақты кім,

	Ұғасың ба көңілімнің ақтығын.

	Өзің едің өмірімнің гүлі де,

	Өзің едің, өзің едің шаттығым.



	АТЫРАУ ЖАСТАРЫНЫҢ ЖЫРЫ

	Әні: Айтқали Жайымовтікі

	Атырау сенен тыныс, жыр аламын,

	Жайқалттық сұр далада гүл алаңын.

	Армандай қолын бұлғап шақырады,

	Оттары самаладай мұнараның.

	Қ-сы:

	Бақыттың тәтті балы,

	Фонтан боп атқылады.

	Бұл дала дастан – аңыз,

	Бұл дала – аққу әні.

	Атырау асыл әнім, ғашық әнім,

	Сапардан оралғанша асығамын.

	Бойдағы ұқсатамын қуатыма,

	Көктемгі Ақ Жайықтың тасығанын.

	Атырау армандас көп өр төсіңде,

	Ұл-қызың құдыретіне елтесің бе.

	Сан ұлтты мақсаты бір табыстырған,

	Айналдың ұлы достық өлкесіне.



	ЖАУЫНГЕРДІҢ ХАТТАРЫ-АЙ

	Әні: Амангелді Орақовтікі

	Туған жердің бар тынысын өңгерген,

	Жауынгерге сапар шеккен хаттар-ай!

	Самал болып жүректерге дем берген,

	Ұшыңдаршы, ұшыңдаршы тоқтамай!

	Ауылдың ақ таңы боп,

	Қыздардың аттары боп.

	Достықтың оттары боп,

	Көңілдің ақ қары боп.

	Көктемгі бау үні боп,

	Шілденің жауыны боп,

	Ұшыңдаршы!

	Жүректегі сағынышты аунатып,

	Жауынгердің жазған жарқын хаттар-ай!

	Жігер отын, жалын отын лаулатып,

	Туған жерге жетіңдерші тоқтамай!

	Сарқылмас қуаныш боп,

	Бойдағы бұла күш боп,

	Зулаған жылы ағыс боп,

	Қырағы көздері боп,

	Аяулы сөздері боп,

	Аңсаудың бұлағы боп,

	Махаббат шырағы боп,

	Жетіңдерші!



	АРМАНСЫҢ СЕН АРМАНСЫҢ

	Әні: Ғалымжан Сағынбаевтікі

	Қалған шақта кездесе,

	Ұшқын атар көзіңде.

	Ал мен болсам өзгеше,

	Бөленемін сезімге.

	Қ –сы:

	Армансың сен армансың,

	Айсың маған көктегі.

	Алғансың сен алғансың,

	Асылым боп тек менің.

	Төсіңдегі қос алма,

	Әп -әдемі бұлтылдар.

	Деймін неден жасалған,

	Есімді алған құрғырлар.

	Қарай берші осылай,

	Көңілімді қайтармай.

	Аспандағы асыл ай,

	Жүрмін сырды айта алмай.



	АЖАРЫМСЫҢ, АҚКЕТІК

	Әні: Бақытжан Еламановтікі

	Бір өзіңде шежірем бар, салтым бар,

	Ақ желкендер көк айдында жалтылдар.

	Ғашықтардай бірін-бірі сағынған,

	Жағалауға асығады толқындар.

	Қ –сы:

	Ажарымсың, Ақкетік,

	Базарымсың, Ақкетік.

	Достарға кең пейілі,

	Наз әнімсің Ақкетік.

	Бір өзіңде жыр кені бар, алтын бар,

	Келген адам достық жайлы ән тыңдар.

	Шағалалар арулардай қалықтап,

	Қанаттары, қанаттары жарқылдар.

	Аттың басын талай адам тіреген,

	Сая баққа жұпар иіс гүл егем.

	Ең алғашқы астанасы өзіңсің,

	Маңғыстаудай түбегімнің түлеген.





Төртінші бөлім




	КҮЗЕТЕМІН, СЕНІ , ОТАН !

	Қырық бірдей күн туса саған, Отан,

	Жалмамақ боп бақыттың байтақ әнін.

	Махаббатпен кіршіксіз балаңа тән,

	Жарқ етем, – деп көгіңде айта аламын.



	КҮЗЕТЕМІН, СЕНІ ОТАН!

	/Жас жауынгер жазбаларынан/



	1. СӘУЛЕЛІ ДОСТЫҚ МЕНДЕГІ ТІЛЕК

	Кек пенен ызаны оқ қылып ататын,

	Солдаттар майданда қансырап жататын.

	Ыңырсып, күрмеліп әрең тіл қататын,

	Соғыстың апатын,

	Көргем жоқ.

	/Көру үшін де өмірге келгем жоқ/.

	Бірақ, мен жауыздық, тағылық ісімен,

	Тарихта қалдырған өшпейтін ізімен.

	Естумен, аяғы, қолы жоқ кісіден,

	Түсінем.

	О, менің киелі мекенім,

	Соғыстың құнының не екенін.

	Қайтадан сол өртің жанбасын,

	Жүректер шаттықты толғасын.

	Сұм қайғы басқа кеп қонбасын,

	Армандар солмасын, -

	Деп ұлың тапжылмай қырағы,

	Ей, Отан, күзетінде тұрады.



	***

	Қырық бірдей күн туса саған, Отан,

	Жалмамақ боп бақыттың байтақ әнін,

	Махаббатпен кіршіксіз балаңа тән,

	Жарқ етем, – деп көгіңде айта аламын.

	Кемерінен жігерім жатыр асып,

	Кеудем менің тұрады дауылдан тек.

	Ондай сәтте солдаттар Матросов,

	Командирлер кетеді Бауыржан боп.

	Ерлік оты жанарда жанады шын,

	Мен жанымды дүлейге сынаттырам.

	Танктің табанына Отан үшін,

	Гранат қып жүректі лақтырам



	***

	Опасыз боп кетсем, досым,

	Шалыс басып жаңылыс.

	Жүрегіңді кек кернесін,

	Шап басымды, мә, қылыш.



	***

	Ей, адамзат!

	Райхан гүлдер солмасын,

	Бақыт құсын қондыратын қолға шын.

	Жыламасын жарын күткен жас ана,

	Құламасын алтын діңгек – босаға.

	Атында да, затында жоқ ұсқын,

	Кім тілейді алапатын соғыстың.

	Сәні неде, мәні неде дүниенің,

	Ару жүзі тартып жатса көгіс кіл.

	О, жендеттер!

	Сенбе мейлі, сен мейлі,

	Біз ешкімді тонағымыз келмейді.

	Жер шарының түкпіріне тым алыс,

	Күн сәулесі түссе бізге қуаныш.

	Атында да, затында да жоқ ұсқын,

	Кім тілейді алапатын соғыстың.

	...Ал соғыста шегінбеймін бір адым,

	Бірақ менің бейбіт өмір жыр-әнім.

	Бірақ менің туысқандық мұратым.



	***

	Жауыңнан еш ығыспа,

	Қорқынышты тіпті ұмыт.

	Солдаттарға ұрыспа,

	Ең керегі – мықтылық.

	Жауыңмен еш ұғыспа,

	Арыңды ойла Отандық.

	Солдаттарға ұрыста,

	Ең керегі – қаталдық.

	Құлата алмас тауыңды,

	Оны осал деп ойлама.

	Жеңу үшін жауыңды,

	Керек және айла да.

	Командирдің бұйрығы,

	Аманаты Отанның.

	Сондықтан да сыйлы ол,

	Сондықтан да қатал тым.

	Жараланып ауырмен,

	Қалсаң да жау торыңда.

	Болсаң нағыз жауынгер,

	Сол бұйрықты орында.

	Тосып өлім – «сыйлықты»,

	Қиын-қиын жол жатсын.

	Орындасаң бұйрықты,

	Міне, сонда солдатсың.

	***

	Малмау үшін арулар,

	Қайта жасқа кірпігін,

	Болдырмауға жарылған,

	Бомбалардың зіркілін,

	Күзеттемін!

	Мұқалмауға көңілдер,

	Қапасында тор сымның.

	Көз жасы боп егілген,

	Деген оймен құрысын мұң,

	Күзеттемін!

	Гүл егуге алаңға,

	Бұлт шалмауға аспанды.

	Адам менен адамға,

	Жасатпауға қастандық,

	Күзеттемін!



	2. САМҒАДЫМ КӨККЕ ӨЗІҢДЕ ТҮЛЕП

	Бақытты тартып алар қиядағы,

	Асыл арман кеудеме ұялады.

	Менің орным – мұнайлы мұнаралар,

	Менің орным – театр, би алаңы.

	Менің орным – домнаның от демінде,

	Менің орным – армандар мектебінде.

	Менің орным – комбайн кабинасы,

	Менің орным – жайлаудың нақ төрінде.

	Бұрыс кеткен қатемді түзет, сына,

	Ей, ағалар!

	Бас ием ізет қыла.

	Менің орным – бортында «Союздардың»,

	Менің орным –

	Шекара – күзет мына.

	***

	Жүрмесемде даңқ пенен атақ ап,

	Киелі Отан, балаң сыннан өте алад.

	Жүрегімде – сыймай жатқан сағыныш,

	Жүрегімде – қимай кеткен махаббат.

	Әсем неткен күліп атқан таң шағы,

	/Менің жаным бір бақытты аңсады/.

	Зер төгемін болып Отан, Қадыр жыр,

	Аймалаймын болып сені Шәмші әні.

	Қымбат маған гүлге тамған күміс шық,

	Қымбат маған арадағы туыстық.

	Жүрегіме қаным болып тараған,

	Қазақстан атың сенің тым ыстық.



	***

	Кіріскем жоқ әзір мен күз қамына,

	Сенбес едім жүрегім мұздарына.

	Мен ғашықпын – өр тұлға ұлдарыңа,

	Мен ғашықпын қыпша бел қыздарыңа.

	Жүземін де, көп сырға қанамын не,

	Оранса ақ сәулеге дала мүлде.

	Мен ғашықпын –ақ боран қуатына,

	Мен ғашықпын – хош иіс лала гүлге.

	Сары аязды үскірік қыста мына,

	Орап алам жүрегім ыстығына.

	Ғашық болсын дәл мендей

	Ғашық болмау,

	Жастар үшін кешілмес күшті күнә.

	Жүрек жатыр кеудемді өртеп менің,

	Ол өзі сүйер білер тентек керім.

	Бұл жүрекпен сен үшін, аяулы Отан,

	Жанымды да қиюға серт еткенмін.

	***

	Отанымның жауына ор қазам, – деп,

	Тарихтың жарқын бетін жазам, – деп,

	Лақылдаған оққа ұшты, жас дәурен,

	Лапылдаған отқа түсті, жас дәурен.

	Демейтұғын күшім бітіп таусылды ой,

	Жастық деген батыл болар маусым ғой.

	Замандас–ау, осы шақта,

	Бір лапылдап көрмесең,

	Қарыздарсың аяулы Отан, елге, сен!



	3. АҢСАДЫ СЕНІ, САҒЫНДЫ ЖҮРЕК

	Аңсаймын қырды желпіп бір самал өткенде,

	Аңсаймын сырды құрбыға шертер көктемде.

	Кездескендердің бәрін де құшсам деп жүрмін,

	Жатсыну деген жоқ менде.

	Бозторғай көкте бар әуенімен қайталап,

	Шарықтап тұрып, сазды бір әнді айтады-ақ.

	О, шіркін, дала,

	Жазығыңда бір желпінбей,

	Жазира көңілім қалайша мынау жай табад.



	***

	Шықпай жатып ауылдан-ақ, жол бастап,

	Қобыз-кеудем сағынышқа толды асқақ.

	Түсінді ме менің мөлдір сырымды,

	Кетті бір дос солдат жайлы ән бастап.

	Сезім жайлы бұл нәзік ән, асқақ ән,

	Бақытты етті мені өзгеше басқадан.

	Адам жанын түсінетін достар-ай,

	Қайда жүрсем сендерді естен тастаман.

	Вокзал басы абыр-сабыр көп халық,

	Қоштасу сәт зымыраумен жетті ағып.

	Поезд жүрді.

	Қимастықпен қол бұлғап,

	Жас жарым мен достар қалды топталып...



	***

	Ұйқыда бар әлем,

	Мен жалғыз ояумын.

	Заматта барар ем,

	Алыссың, аяулым.

	Шалқитын теңіз боп,

	Сол таңдар атсын да.

	Бұл түнде мені іздеп,

	Сен де әлде жатсың ба?

	Жүрегім от дер ем,

	Ұнатқан үшін бе.

	Өзіңді көп көрем,

	Көп көрем түсімде.

	Керемет көркің де,

	Сәулесі жанса айдың.

	Таусылып еркім де,

	Аңсаймын, аңсаймын.

	Қанша айлар өтпеді,

	Жаныммен бірсің бе.

	Бір көрсем деп мені,

	Аяулым, жүрсің бе?



	***



	Күтіп бірге жылдағы жыл құсымен,



	Болып жүр ме жаныңның күлкісі кем.

	Толып жүр ме жүрегің сағынышқа,

	Нөсер тілеп жаумаған бұлт ішінен.

	Қызыл нұрға боялған таң шағында,

	Аңсадың ба сен мені, аңсадың ба?

	Жалғыздықтың азабын көңілге орап,

	Жүрегіңді батырдың қанша мұңға.

	Қырға шығып гүл терген кездеріңде,

	Іздедің бе, сен мені іздедің бе?

	Жарқын бейнең күн болып күлімдейді,

	Өтіп жатқан күндердің тізбегінде.



	ӘН

	Ойын, қырын, адырын,

	Құшқың келіп жүресің.

	Досым, елдің қадірің,

	Алыс жүрсең білесің.

	Өзге өңірден ерекше,

	Сұлу болар таңы да.

	Құмартасың керексе,

	Аунасам деп шаңына.

	Айтар болсам жасырмай,

	Оның сыры, мәні бар.

	Әр жүректің асылдай,

	Туған жерге әні бар.

	Жүрегіммен енді ұққан,

	Хабар күтіп күнбе-күн.

	Шекарада сондықтан,

	Сақшы болу-міндетім.





Бесінші бөлім




	ОЙ тамшылары,

	АРЫМДЫ қамшылады

	Өмір заңын түсінем,

	Тіршілікке ілесіп.

	Улы газдар ішінен,

	Келе жатыр гүл өсіп,

	О, ғажап!

	***

	Біреулерге баю деген арман, ә?!

	Сыймайсың-ау кейде адам арнаңа.

	Сатылады бұл дүниеде бәрі де,

	Ауа,

	Ауа,

	Сатылмайтын сен ғана.

	Небір ойлар тулап жатыр санамда,

	Қанағат жоқ

	Неге,

	Неге адамда.

	Ауа, өзің тірлік беріп келесің,

	Онсегіз мың ғаламға.

	Керек, керек дүние сырын шын ұғу,

	Ылайламай жаратылыс тұнығын.

	Өркениетке жеткізген де сол еді,

	Адамзатты құртатын да – құнығу.

	Кей істерді түсіне алмай жатам-ау,

	Жүрегімнен лапылдайды от-алау.

	Көзбен көріп,

	Қолға ұстауға болса егер,

	Бұл адамдар ауаны да сатады –ау!!!





	***

	Себезгілегенде таңнан нұр,

	Шығарып әсем жаннан жыр.

	Мінезіңмен, ісіңмен,

	Айналаңды таңғалдыр.

	Қарамас ешкім бұған жай,

	Шарасынан көз шығардай,

	Тамсануменен бәріде,

	Әп-сәтте қалсын ұға алмай...

	***

	Мидағы–

	Клеткалар ақпараттар жинағы.

	Ашылуда құпиясы дүниенің,

	Алла берген сый бәрі.

	Жер –Анамыз екен құттай шар ғана,

	Түкпірі жоқ бүгін адам бармаған.

	Басқарылар бәрі –бәрі бір қолдан,

	Бұрын болған біреулерге арма – ән.

	Кең ғой десем, бұл дүние тар екен,

	Қуаныштан қайғысы көп, зар екен.

	Бірақ бәрін бітістіріп жіберер,

	Ақыл,

	Сана,

	Берекем.

	Демей адам: «Құшағыма сыймады»,

	Артылса да өзгелерге қимады.

	Қызғаныштан, мешкейліктен ада бір,

	Басқарса екен барлар ғана иманы.



	***

	Ақыннан ақыл сұра ма,

	Білседағы

	Айтпайды ақыл сірәда.

	Одан да сұра:

	Келсе егер гүл боп өрілгің,

	Түніне тылсым берілгің.

	Шарапқа қызған қандай,– деп,

	Тұмсықты бұзған қандай,– деп.

	Айтады саған бір-ақ сөз:

	«Көреді бәрін маңдай»,– деп.



	***

	– Сұлулық –

	Дүниені ұстап тұр,–

	Деп едім.

	Астына алды ол қыспақтың:

	– Казинода сатылатын салдақы

	Сол сұлуды құшпақ кім?

	Келдідағы одан әрі талдағым:

	– Дүниені ұстап тұрған

	Сонда кім,

	Сұлулыққа құмартқан,

	Қайда қалмақ арманым?–

	Дедім тағы.

	– Дүниені ұстап тұрған –

	Өсектер,

	Өсек болып торын құрған–

	Есептер.

	Есеппенен айналады Жер шары,

	Түкте емес сұлулыққа аңсарың.–

	Дегені.

	...Өмір сенің тылсымың

	Неткен көп еді...



	***

	Өмірден көргені кіл азап

	Болса да,

	Мұңаймай бұ қазақ

	Келеді,

	Үмітін үзбеумен,

	Бақытын іздеумен.

	Сол бақыт – әрі нұр, әрі ізгі,

	Арбайды ақ сағым тәрізді.

	Қусам да жеткізбей қашады,

	Тұлпармен шұбалған шашағы.

	Ырзығым мол екен,

	Төгілген көл екен.

	Әйтеуір

	Достарым ырза боп кетеді,

	...сол маған жетеді...



	***

	Коммунизм...

	Ол идея күйреді,

	Капитализм...

	Елді қайта биледі.

	Коммнистер – ел тірегі бұрынғы,

	Шыға келді буржуой боп жырынды.

	Меншік,

	Меншік,

	Меншік үшін қырқысу.

	Жағаларды жыртысу.

	Абыр-сабыр, әркімде бір жанбағыс,

	Әр қоғамда, өзіндір бар дағдарыс.

	Оқиғалар...

	Таңдандырды тап мені,

	«Коммунизм идеясы» тәтті еді.

	Барлығы тең қоғамда,

	Тап күресі жоқ онда.

	Қабілетіңе, еңбегіңе қарайтын,

	Маған,

	Саған,

	Оған да.

	Асты-үстіне түсіп жатқан дүние,

	О-о, Кең Алла!

	***

	Дала,

	Дала,

	Ұлы дала,

	Кең дала,

	Ұлылығың түсінетін мен балаң.

	Бар қымбатым,

	Махаббатым,

	Мұрат-мүддем

	Сен ғана.

	О, байтағым

	Толғана алмас сен жайлы,

	Сезімі жоқ жан ғана...



	***

	Өмірден көргені кіл азап,

	Сондада өлмеген бұ қазақ.



	***

	Түсті де сәуле

	Қараңғылықты қақ жарып,

	Дүние болды жап-жарық.

	Ал ол сәуле,

	Ол сәуле,

	Сәулесі еді – Дінімнің.

	Сәулесі еді –Ілімнің.

	Бұған дейін Әлемді,

	Қараңғылық қаусырған.

	Менің айқай-даусымнан,

	Жаңғырықтар шықты тек қана,

	Тау-шыңнан.

	...Қауызын жарған Гүлімнің.

	Тасқа қашалған Тілімнің.

	Тарихын,

	Жазбалардан танимын.

	«Қазақтың түбі...»

	Осы бір сауал мазалап,

	Келмей жүр менің әлі ұйқым...



	***

	Өмір заңын түсінем,

	Тіршілікке ілесіп.

	Улы газдар ішінен,

	Келе жатыр гүл өсіп,

	О, ғажап!



	***

	Пәк адамға ғайыптан,

	(Дәлелім мол сүйенер).

	Тағылады айыптар,

	Жағылады күйелер.

	Ел мықтысын «жазалау» –

	«Зікіршілер жиыны».

	Ол күйені тазалау,

	Қиындардың қиыны.

	Өтірік-шын амалдап,

	Кездер болды есірген.

	Депутатты жамандап,

	Әкімдерді кетірген...

	Осылайша әңгүдік,

	Айлаларын асырды.

	Ойбайлауды «ән» қылып,

	Киелерді қашырды.

	Малұғындық әрекет,

	Болып алды жиі өнер.

	Ұрса деймін соларды,

	Маңғыстаулық киелер.



	***

	Өмірде

	Не болмайды дейсің:

	Шығуын шығып биікке,

	Басы айналып, құлайтындар да болады.

	Жаны ашып, сол бір күйікке,

	Жылайтындар да болады.

	Бар кемшілікті үйіп кеп,

	Табалап сені,

	Сынайтындар да болады...



	***

	Ей, Шаханов!

	Аруақпен алыспа киесі ұрар,

	Құмырысқамен белдеспес түйе сірә.

	Сенбесеңіз жүгінелік Құранға,

	Пайғамбар мен Патшаларды

	Жібереді бір Алла!

	Сол патшалар бірегейі - Шыңғысхан,

	Тайпаларды бір-бірімен қырылысқан.

	Мемлекетке ұйытуға жіберген,

	Мол дарынмен және асқақ жігермен.

	«Қанішер,– деп Ұлы Ханды,– қатал-ақ»,

	Аптыққаныңмен.

	«Жазушы, – деп, – жетіжүздің жетеуі-ақ»,

	Шаптыққаныңмен.

	Өзгелердің «енелерін» ұратын,

	Сен бәрібір бола алмайсың «ұлы ақын».



	***

	Оралар ма өткен күн,

	Гүл майсалы көктемнің

	Кезі еді.

	Тасып жатты,

	Арнасынан асып жатты,

	Әшейінде моп-момақан

	Жем өзені.

	Ақсәулеме ғашықпын мен,

	Кездесуге асықтым мен.

	Тағат таппай күтетінін оның да

	Ішім сезеді...



	***

	Өзінше бір патшалық қой су асты,

	Итбалықтар момын, әрі жуасты.

	Жуасқа үйір қай кезде де қиянат,

	Жанарында қалыпты мұң ұялап...

	Жағалауда жатыр оның қаңқасы,

	Батады ғой жанға осы...



	***

	Бір арманмен шектелмей,

	(Бұ несі екен білмеймін).

	Гүл жайнаған көктемнен,

	Аппақ ақ қар іздеймін.

	Бала күнгі құрбыммен,

	Ойнағым кеп қуыспақ.

	Сол ақ қарды тұрдым мен,

	Салғым келіп уыстап,

	Мойынға...



	***

	Қарама маған тесіліп,

	Сөйлей алмаймын есіліп...

	Жолаушыдай пойызынан кешіккен,

	Ылғи да жүрем кешігіп.

	Алдап кетер үміттің,

	Несі үміт!..



	***

	Бәтіңкі,

	Бәтіңкі,

	Бәтіңкі,

	Тері ғой дейміз біз затыңды.

	Лақтырып өзіңді АҚШ-тық патшаға.

	Ирандық журналист шығарған атыңды.

	Шөп басы осылай желменен ырғалды,

	Әйтеуір сен жайлы ғажайып жыр қалды.

	Хрущев көкеміз ООН-ның мінберін,

	Өзіңмен ұрғанды.

	Намысын елінің қорғамай тұра алмай,

	Әріптесім сілтеді сені өткір құралдай.

	Мен болсам отырмын ,

	Шыбын да ұра алмай...



	***

	 Таусылмайтын қызығы,

	Дейді аңыздың үзігі...

	Басқарыпты ғаламды,

	Сүлейменнің жүзігі.

	Өлі менен тірінің,

	Қолында екен тізімі.

	Үзілмеген бағында

	Пейіштің алма, жүзімі.

	Жақсы менен жаманның,

	Бұзылмаған сызығы.

	...Сыртта ызғырық күз үні.

	Керек болды мағанда,

	Сүлейменнің жүзігі...



	***

	Гүлдәуреннің бақшасында гүл атып,

	Бір-біріңді шын беріле ұнатып,

	Қозы менен Баян болып сүйдіңдер,

	Қол ұстасып бір өтуге түйдіңдер.

	Көкіректе армандарың айға асып,

	Төрде күліп отырсыңдар жайғасып.

	Сендер тіккен жас отаудың уығын,

	Достарың жүр ақ ниетпен байласып.

	Сол отаудың шаңырағы шайқалмай,

	Жүректерде кірбің кірі байқалмай.

	Бақытты боп өтсін деумен,

	Жемісі мол алма ағаштай,

	Гүлдер шашып кетсін деумен,

	Өмірдің бар мол қызығын,

	Тек сіздерден көбсінбеумен.

	Қос көгершін көкке қанат қақты деп,

	Біз тілейміз ақ жүрекпен ақ тілек.

	 29 03 96



	ҚИЫП ТҮСЕР ҚЫЛЫШЫМ

	«Абыл –зергер, Қашаған – ұста,

	Абылекеме кім жетсін...»

	Қашаған Күржіманұлы

	Запыранын өмірдің,

	Талай-талай асаған.

	Жасы сексен жасаған,

	Өлең сөздің ұстасы,

	Уа, бабам Қашаған!

	Айтсам сөздің дұрысын:

	Қиып түсер –қылышым,

	Есіп ішер – ырысым,

	Базарымның – пұлысың,

	Қазағымның дүрісің,

	Ұқсамайтын жүрісің,

	Ірілерден –ірісің,

	Өзгелердің татиды,

	Мың ісіне бір ісің,

	Маңғыстаудың бағына,

	Туған жансың жыр үшін.

	Қол жетпейтін өресің,

	Тектілікте – Төресің,

	Мұз жаратын кемесің,

	Зырқыраған жебесің,

	Бай-манаптар көріпті,

	Сенен ғана көресін.

	Мақтап едің оңдыра,

	Қасиетті домбыра,

	Сазды әуенге толды да,

	Үйіп-төкті мол мұра.

	Сәукелесі үкілі,

	Салтанат қыз мықыны...

	Есқалидай сұпыны –

	Буындырды үкімің,

	Бәрі-бәрі жырланды,

	Кейбір беттер нұрланды,

	Кейбір беттер сұрланды

	Келген кезде ұтыры.

	Ашулансаң – топансың,

	Жарамсаққа – қаталсың,

	Айтысуға өзіңмен,

	Қай жаужүрек баталсын.

	Бағдарым –Темірқазық ең,

	Сыпыра жырау көзі ме ең,

	Қазтуғанның сөзі ме ең?!

	Шыдаған сынға төзім ең.

	Табыстыңдар сұңқарлар,

	Жыр менен күйге іңкәрлар,

	Ақтауда Құрманғазымен.

	Өжетсің – ау, өжетсің,

	Кейде арынды тежепсің,

	«Өлең сөздің зергері –

	Абылыма не жетсін?!» –

	Деп кетіпсің Дүлділім,

	Кішірейіп ағаға,

	Мырза болып бағаға.

	«Жабыспаңдар – депсің-ау,

	Шуылдақтар жағама»

	Қысың өтсін, жаз өтсін,

	«Жібек емес бөз өтсін»

	Дейтін мынау заманда,

	Өр мінезді Қашеке,

	Ер мінезді Қашеке,

	Жарлы, бірақ арлыға,

	Көл мінезді Қашеке,

	Дүниеқоңыз барлыға,

	Шөл мінезді Қашеке,

	Бізге аса қажетсің!

	Айтар болсақ өзіңше:

	«Өлең сөздің ұстасы –

	Қашекеме не жетсін!!!»



	***

	Деп жүріп:

	Алау маздаттым,

	Сырларын жүрек қозғаппын.

	Өзімді-өзім япыр-ау,

	Жоғалтып ала жаздаппын.

	Деп жүріп:

	Арай күн бұлай,

	Қалмас-ау деп тұнжырай.

	Құрметтей де білмеппін,

	Өзімді-өзім сұмдық-ай?!

	Мәуелесін деп көп гүлдер,

	Нөсер-жыр лекіп төктім мен.

	Жарқырап шыққан жауһазды,

	Әркім-ақ таныр деппін мен.

	Сезімдерімді-нұрлы екпін,

	Келгені рас гүлдеткім.

	Іші тар кейбір жандардың,

	Қақпаны барын білмеппін.

	Кемшілігімді кеш білген,

	Сынадымдағы кештім мен.

	Сөгіс пен ұрыс естуге,

	Қақым жоқ енді ешкімнен.



	САРҒАЙҒАН ДӘПТЕР БЕТТЕРІНЕН:

	АЙ

	Баяу жүзген аспандағы,

	Аспандағы ай мына,

	Ортақ болған о, адамзат шаттығыңа, қайғыңа.

	Қалың бұлтты ысырғандай, күлім көзі жарық етіп,

	Менің айым туар екен,

	Туар екен қай күні, ә?!

	Төгіп сонда шұғылысын,

	Шұғыласын нұр себер,

	Екі ғашық балқып түнде, от құшақта жүрсе егер.

	Бірін күндіз,

	Бірін түнде, о, табиғат егіз қып,

	Жасаған ба күн мен айды, бұл әлемде бір шебер.



	***

	Жанарыңда достық отын маздайтын,

	Жүректегі ұғушы едік назды айқын.

	Үйлендің де бір сұлуға, сен мүлде,

	Болдың хатта жазбайтын.

	Жүрек сырын айтпай қалмас тағы тіл,

	Хат жазуға жоқ па әлде уақытың.

	Ұмыта ма әлде осылай достарын,

	Тапқан адам бақытын.

	Қыздар жайлы көп айтатын сыр қалып,

	Тұрмыс жайлы бір қуанып, бір налып.

	Қалдық па біз,

	Қалдық па біз досым-ау,

	Шыныменен бір құшаққа шырмалып.



	ХАТ

	Ақпаның да,

	Шуақты жазыңда бар,

	Хатыңда әзілің де, назың да бар.

	Тұратын еркелігің бірге атылып,

	Хатыңда жанарың бар нұрға тұнық.

	Әкелер жанға ләззат бұл күнде бал,

	Хатыңда сыңғырлаған күлкің де бар.

	...Мендегі жас жүректі бағындырған,

	Сол хатың келмей кейде сағындырған.



	ЕҢ СҰЛУ АЙ

	Ару Май!

	Табиғатта ең сұлу ай, әдемі ай,

	(Достық күнін таңдай білген адам-ай).

	Қыраттарға, хош иісті бақтарға,

	Өтіп көрші көзіңді бір қадамай.

	Тыншымайсың жүрегіңе от орап,

	Гүл атады сенде нәзік махаббат.

	Осалсың ғой,

	Осалсың ғой бұл кезде,

	Болсаң да асқан сезіміңе қатал-ақ.

	Жасарып тұр бар дүние көкпеңбек,

	Құмартасың «мақсатыма жетсем», – деп.

	Кешіресің, кешіресің жастардың,

	Мұндай кезде қызбалығын «көктем», – деп.

	Өтіп көрші көзіңді бір қадамай,

	(Ашық жанды, ғашық жүрек адам-ай).

	Махаббат бар,

	Нәзіктік бар,

	Пәктік бар,

	Табиғатта ең сұлу ай, әдемі ай –

	Ару Май!!!

	***

	Қызғалдақтар,

	Қыр төсінде қаптаған,

	Сезімсіз жан сені батып таптаған.

	Сезімсіз жан сені өңіріне тақпаған,

	Қызғалдақтар,

	Қыр төсінде қаптаған.

	Қызғалдақтар,

	Сен бар жерде ғашық бар,

	Сен жатасың сезім сырын ашып дәл.

	Сен жатасың жүрек қылын басып дәл,

	Қызғалдақтар,

	Сен бар жерде ғашық бар.

	Қызғалдақтар,

	Қыр төсінде жанатын,

	Сұлулыққа, нәзіктікке мол атың.

	Жүректерге сағыныш боп толатын,

	Қызғалдақтар,

	Қыр төсінде жанатын.



	***

	Тербетті де сезімнің күйі балғын,

	Мен алғаш қыз ернінен сүйіп алдым.

	Махаббат оты ма едің, жас жүректің,

	Махаббат шыңы ма едің биік ардың.

	Қағып қиял қанатын биікке тым,

	Өртеніп баратқандай күйіп бетім.

	Менің тұнық көңілімді шайқап өткен,

	О, қаракөз, сен неткен сүйікті едің.



	ҮЙЛЕНГЕН ДОСҚА

	Бара қалсам үйіне мен, әзіл айтпай тұрмас көп,

	Бара қалсам үйіне мен, қарсы алатын құрдас деп.

	Ақ көңілі жұбайлардың ақтарылмай қалды ма,

	Тамағы да, шарабы да дайын тұрар алдамда.

	«Түссем-ау, деп, тойыңа бір, келген сайын ойдамын,

	Үйленесің енді қашан, жалғыз басты бойдағым.

	Біздер құсап қосылып ап (әзіліміз десек те),

	Жатпайсың ба тыныш тауып, дөңбекшімей

	төсекте».

	Дейді де ол наз айтқандай, нәркес көзбен арайлы,

	Шаттанып кеп, күлімсіреп жан досыма қарайды.

	Қызығамын осы бір сәт жарастыққа, наздыққа,

	(Бізде сәулем хат арқылы, талай назды жаздық та).

	Жас жұбайлар, ылғида алдан күн күлетін болсыншы,

	Жүректерің қуанышқа, шын бақытқа толсыншы.



	ӘКЕ СӨЗІ

	Жолдар,

	Жолдар қилы-қилы бұралған,

	Қандай жолдар сені күтіп тұр алдан.

	Өмір деген, өмір деген балам-ау,

	Сан жолдардың қоспасынан құралған.

	Жолдар, жолдар қилы-қилы шатқалаң,

	Жолда жатқан оңай бақыт жоқ, балам.

	Орта жолда белестерден аса алмай,

	Жете алмайды мақсатына, тоқтаған.

	Алда құшақ жайып жатса гүл өңір,

	Адам үшін қайғыра біл, күле біл.

	Жол үстінде кездесесің бәріне,

	Кейде тәтті,

	Кейде ащы бұл өмір.



	СОЛДАТ СӘЛЕМІ

	Кеудені кернер ән болсын,

	Деп жүретін біз барда.

	Сәлем айт, менен жан досым,

	Ауылда қалған қыздарға.

	Жырламай жүрек тұрмасын,

	Теңіздей тасы сен кейде.

	Сәлем де менен құрдасым,

	Әзілқой, жарқын жеңгейге.

	Қаламын айтпай несіне.

	Сағыныш шыңдар солдатты.

	Түсіріп бақты есіме,

	Сәулешім хатын жолдапты.

	Сезімді қалар бүгіп кім,

	Көңілмен менде құшамын.

	«Баураған сол бір жігіттің,

	Сағындым, депті, құшағын».

	Өтеді уақыт жолсызда,

	Өтеді күндер тоқтамай.

	Барып тұр, досым, сол қызға,

	Жүрсінші мені жоқтамай.



	АНА

	Аналарды құрметте дос, ана деген ұлы есім,

	Бар тірліктің сол анадан жаралғанын білесің.

	Жетпейді оның бергеніне, бар байлығың, үлесің,

	Аналарды құрметте дос, ана деген ұлы есім.

	Аналарға бас иіп өт, кездескенде ең кемі,

	Мен айтпай-ақ қояйыншы, мейрімінен өңгені.

	Ардақтаңдар , о, достарым, ардақтаңдар ананы,

	«Маңдайыма кірсін дейтін, саған кірген шөңгені».

	Жүрегі оның кешірімді, ізгілікке толы ғой,

	Сыйпайтұғын маңдайыңнан, сол ананың қолы ғой.

	Қамыңды ойлап жүреді-ау, ол есейгенде сен үшін,

	Күдікке де, сенімге де толып ой.



	ОЛАР ӘЛІ КҮТЕДІ

	Онда өртеніп бататын күн алқызыл,

	Талай жанға соғыс сөнбес салды ізін.

	Әлі күтіп, әлі күтіп жүр ана,

	Сол майданнан оралмаған жалғызын.

	Соғыс деген, соғыс деген жат есім,

	Соғыс десе бір түршігіп кетесің.

	Әлі күтіп, әлі күтіп жүр жігіт,

	Сол майданнан оралмаған әкесін.

	Кетеді әсте көңіл шерін қозғап дәл,

	Сол майданнан оралмаған боздақтар.

	Небір жаңа тарихтың бетіне,

	Сол боздақтар, ұмытылмас жазды аттар.

	Қалың тұман баспау үшін үй үстін,

	«Ұрпақтарым, деп, алаңсыз сүйіссін»,

	Сол ерлердің жарқын таңын жан қиған,

	Сен, жауынгер, күзетуге тиіссің.

	***

	Мен соғыстың қара түнек, кескінін,

	Есейген соң, тек әкемнен естідім.

	Винтовкасын кезеніп жас жауынгер,

	Оқ пен оттың арасында кешті күн.

	Мен соғыстың қара түнек, кескінін,

	Есейген соң, тек анамнан естідім.

	Ауылдағы жарын күткен жас қыздың.

	Кек аралас жанарынан есті мұң.

	Балада да, анада да бір тілек,

	Жүріпті олар, жеңіс тілеп, нұр тілеп.

	Мен бірінде көргенім жоқ солардың,

	Өсіп келем бейбіт күнмен бір түлеп.



	***

	Жаңылхан Жұмырқызына

	Жан анам,

	Аяулы анам,

	Асыл анам,

	Мен қалай сезімді бұл жасыра алам.

	Бұл балаң – асау әлі арындаған,

	Бұл балаң – тасқын әлі тасымаған.

	Жастықтың күмбірлетіп күйін алып,

	Маздаған махаббаттың сыйын алып.

	Бұл балаң – жүреді үнсіз көбіне-көп,

	Бәр-бәрін кеудесіне құйып алып.

	Өмір – теңіз толқынын кешіп келем,

	Бұл балаң сапарынан кешікпеген.

	Жан ана, менің үшін алаң болма,

	Өзге емес, өз жолыммен өсіп келем.



	ДАМАН БАТЫРЛАРЫНА

	Иә, олар –

	Қырағы көз көрегендер,

	Жүрегін пәк сезімге бөлегендер.

	Иә, олар –

	Уссуридің жағасында,

	Ел үшін өз өмірін төлегендер.

	Жүрекке қызыл жалын орағандар,

	Өлімге қаймықпай тік қарағандар.

	Бір күнін бір ғасырға балағандар,

	Елімнің қажетіне жарағандар.

	Мөп-мөлдір толы арманға жаны керім,

	Құшпағандар әлі де жар лебін.

	Осын-ау, бір жыл келген дүниеге,

	Құрдастарым бәрі де, бәрі менің.

	Осылар атқан сайын күліп таңдар,

	Ерекше ләззатты сыр ұққандар.

	Ей, адамдар, ақ жүрек азаматтар,

	Ұмытпаңдар,

	Оларды ұмытпаңдар!!!





Алтыншы бөлім




	МАҢҒЫСТАУ ЖАЙЛЫ ЖЫР

	Көмiлулi сырың көп,

	Маңғыстауым – Бесiгiм,

	Сол сырларды ашуға талаптансам несi мiн.

	Жетегiмен шабыттың артық кеткен тұстарға,

	Бекет-Ата, өзiңнен

	Өтiнемiн кешiрiм!..



	ЖЫР ОҚИМЫН ТАСЫҢНАН...

	О, Маңғыстау, жасырған,

	Құпияң мол неткен бұл?

	Жыр оқимын тасыңнан,

	Қына басқан көктеңбел.

	Өткен өмiр айқаста,

	Iстеп кеткен дегенiн.

	Қой таста да, ай таста,

	Таңбасы бар жебенiң.

	Мәңгiлiк боп ұраны,

	Жоғалмастан нұр әрi.

	Мавзолейлер, мазарлар,

	Айдалада тұр әлi.

	Небiр тарих жатыр-ау,

	Сынып, мұрты кертiлiп.

	Жетi жұрт кеп, япырау,

	Кеткен дейдi жетi жұрт.

	Тұлғасына тұнған әр,

	Сұрақ қоям шыңдарға.

	Мына қорым кiм болар,

	Сақтар әлде,

	Оғыздар ма,

	Ғұндар ма?



	ЕСТЕ ЖОҚ ЕСКІ ЗАМАНДА...

	Бұл Түбек пе,

	Бұл Түбек,

	Есте жоқ ескi заманда гүлденген-дi дүркiреп,

	Аспанынан тек қана Нұр жауатын сiркiреп.

	Барыстары арс еткен орманы ну жайқалар,

	Көздей тұнық көлдерi дауылға әзер шайқалар.

	Тым өр едi өңiрдi мекендеген тайпалар.

	Адырнаны тартатын құлаштап кеп шiренiп,

	Арындап кеп жортатын Көк теңiзге тiрелiп.

	Күлсе – жаздай жадырап,

	Ашуланса... түнерiп.

	Сән-салтанат сарайлы алтын қақпа қалалар,

	Қалалардан жан-жаққа бұрым жолдар таралар.

	Шын-Машыннан сап түзеп керуендер оралар.

	Көк теңiздiң айдыны құс базарын жиятын,

	Жейхун дария аптығып балдай суын құятын,

	Бәрi-бәрi Түбектiң құшағына сиятын.

	360 әулие жұртты ауызына қаратқан,

	Дәрiс алу үшiн ел ағылды әрбiр тараптан.

	Салды сөйтiп оң көзiн бұл өлкеге Жаратқан!

	Әлқисса, Ұлы Жаратушының ықыласына бөленген Түбек осылай мыңдаған аңы, мыңғырған малы бар Мың қыстау елi атанған-ды. Дүниеде басталуы бар нәрсенiң аяқталуы да болады ғой. Тым астамдық танытып Көкте жалғыз Жаратушы бар екенiн естен шығарған өлкенi Тәңiр ие шөмiштен қыса қойып едi, дүние жалған ақ сағымға айналып жүре бердi...



	Бұл фәниде ашылмайтын бар ма сыр,

	Жасырса да қатпарына сан ғасыр.

	Тәңiрiнiң төккен ашу, кәрiнен,

	Жейхундария бұрып кеттi арнасын.

	Ну ормандар қуарып, көмiр-борға айналды,

	Айна көлдер суалып, ойдым сорға айналды.

	Үккен Үстiрт кемерiн Көк теңiз де тартылды,

	Дуға бөлеп жататын жағадағы әр күндi.

	Шөлдi аймақта тек қана кепкен адам аңқасы,

	Қала бердi құлазып, қалалардың қаңқасы.

	Естiлмедi мақамды Машайықтар үнi де,

	Солды сөйтiп бұл жерде Даналықтар Гүлi де.

	Қолай қоныс өзiне Ну iздеген жайқалар,

	Батыс жақтан Шығысқа жөңкiлдi ендi тайпалар.

	Қойсаңызшы мына ендi өмiр атты – Ұршықты,

	Асып-асып, жер асып Алтай таудан бiр шықты.

	«Алда, – дедi сонда да, – Бiздер әлi тойлар Күн».

	Мойындамай көрiңiз қайсарлығын Дайлардың .

	Осылай құлазып қалған Маңғыстаудың ойындағы аң-құсқа ұзақ жыл бойы Шер атты арыстан патшалық еттi. Сонымен бiрге Жалған есiмдi қыран бүркiт өмiр сүрдi. Ол жыл сайын бiр жұмыртқа басып, балапан шыққан соң жем iздеп алысқа кететiн. Қыран жем iздеп жүрген кезде ағайынды жетi Қарақұс аңдып жүрiп оның балапанын өлтiрiп, етiн өздерi жейтiн де, ажалын Шерге жабатын. Көптiң аты көп. Жалғыз қыран қайғыдан көз жасын көл қылып жүрiп-жүрiп келер жылы жұмыртқасын қайта басатын.

	Бiр жылы ақ үлпе үрпек бас балапанына жем iздеп тағы аттанды. Бұл жолы нар тәуекелге бел буған. Мерзiмiнен ерте келiп, балапанына араша түсiп, Шермен жекпе-жек алысу едi... Көз жасы жаңбырша жауған Жалған бауыр етi балапанына жеткенше асығып келе жатты. Ақтау мен Қаратаудың сұлбалары көрiндi. Әлденеге елеңдеулi жортып бара жатқан Шерге көзi түстi. “Балапаныма бара жатыр”, – деп ойлағын ол Шердiң төбесiнен қара бұлттай төнуге қанатын қомдап ыңғайлана берген-дi. Кенет Ақтау мен Қаратаудың дәл ортасындағы қыратқа салған өз ұясын жанары шалып қалды. О, Сұмдық! Жетi қарақұс бауыр етi балапанын жұлғылап жабылып жеп жатыр. Жалғанның қаны қайнады. Сұмдығына найза бойламас қарақұстар бар пәленi Шерге жауып, қастандық жасап жүргендерiн ендi түсiндi. Жалғанның қызыл көзi өшпендiлiктен отша жанды. Сонау биiктен ұяда қызылға үймелеген ағайынды жетi қарақұсқа оқша сорғалады. Екпiнiнен дауыл тұрып, ысылдаған дауыс бүкiл Маңғыстау түбегiн жаңғырықтырды. Сол күйiнде жетi қарақұстың үстiне болат тырнақтарын бүруге ыңғайлап, қос қанатын жайып, бәрiн астына ала құлады...

	Ақтау мен Қаратау үш күн бойы ақ тұманға оранып, ешнәрсенi көрсетпей тұрды. Жортып келе жатқан Шер төбесiнен ескен суылдан шошып кетiп жалт қараса, сорғалап ағып бара жатқан Жалған қыран екен. Таңданыстан кiлт тұрып қалған. Иә, Шер де сол таңдана қараған күйiнде, Жалған да жетi қарақұсты астына ала құлаған күйiнде тасқа айналып жүре бердi... Шер дүниенiң жалғандығын ұқтырып тұрған Жалған төбеге түсiне алмай әлi таңдана қарайды. Ал Шердiң табанының астында бiр кезде өркөкiрек тайпалар құрғақшылықтан үркiп үдере көшiп иесiз қалдырған алтын қақпалы, қымбат қазыналы Қаланың қалдығы жатыр. Сондықтан да Шер мен Қала бiрiгiп, Шерқала атанып кеткен.



	Құпия сыр шертедi бұл жердегi әр атау,

	Алып пирамидалар – Ақтау менен Қаратау.

	Ал Сфинкс – Шерқала көз iлмейдi күзеттен,

	Кездердi де елемей табанынан сыз өткен.

	Не керемет ғажапты басып жатыр тас табан,

	Үңгiр-қақпа тұр онда жер астына бастаған.

	Не бiледi отбасы шуылдақтар шулаған,

	Оны қазар археолог әлi-әлi тумаған.

	Ашпасын деп оны ешкiм сиқырлаған дүлеймен,

	Қазына бар астында тыққан патша Сүлеймен.

	Әлқисса, Сүлеймен демекшi, он сегiз мың ғаламды өзiне бағындырып, адамзат түгiл жан-жануар мен өсiмдiктер атаулының тiлiн бiлген Сүлеймен патшаның әкесi Дәуiт пайғамбар бiрде намаз оқып тұрып, оң жағына бұрылса, он бес ұлы, сол жағына бұрылса, он бес ұлы әкесiмен бiрге сәждеге басын қойып жатыр екен. Сонда Дәуiттiң көңiлiне «отыз ұлым отыз рулы ел екен-ау» деген күпiрлiк ой ұялай қалғанын сезе қойған Жаратушы әлгi пайғамбардың отыз ұлын ертесiне бiр күнде алып, Дәуiттi қайғы жұтқызып, жалғыз қалдырыпты.

	Уақыт өте райынан қайтқан Жаратушы сүйiктi құлы Дәуiтке аян берiп: – Уа, Дәуiт, сабаңа түсiпсiң, айт қалауыңды, отыз ұлыңды сол күйiнде қайырып берейiн бе, әлде отыз ұлға татыр бiр ұл берейiн бе, – деген екен. Сонда Дәуiт: – Жаратушы ием, құлыңыздың астамшылығын кешiре гөр, ажалы жеткен отыз ұлды қайта сұрап не қылайын, сол отызына татитын бiреуiн берсеңiз ризамын, – деп сақалын көз жасына бұлайды. Сол отыз ұлдың өтеуiне берiлген Сүлеймен патшаның оқиғасын құдiретi күштi Алла Тағала Маңғыстау өлкесi үшiн тағы бiр қайталаған-ды.

	Шер мен Жалған тасқа айналған соң бұл өңiрге қоныс теппек болған жетi ел-жұрт дүркiреп көшiп келiп, байыз, береке таба алмай, кейiн қайтадан дүркiрей көшiп кеткен. Алла бұрынғы Дай тайпасының соңғы ұрпақтарын өз ата жұртына қайта қайыруға, 360 әулиенiң орнына елдi дiн жолына уағыздап, бiрлiкке, берекеге, әдiлдiкке ұйытып тiрiсiнде Пiр атанатын Бiр Әулие тудыруға, қирап қалған қақпасы алтын ежелгi ондаған қалалардың орнына бiр жақұт Қала салдыруға, арнасын бұрған Жейхун өзенiнiң өтеуiне жер астындағы мұнай дариясының көзiн ашуға, солардың бәрiн Жадтан Хатқа түсiретiн бiр ақын дүниеге келтiруге әмiр еттi.



	Қызыл-жасыл құлпырған Дүниенiң барлығы,

	Келешекке ұмтылған бiр Алланың Жарлығы.

	Мейiрiм нұр шуағы көктен жерге сiркiрер,

	Алтай таудан Батысқа жөңкiлдi ендi Түркiлер.

	Қалың орман iшiнде кiм қызықпас қайыңға,

	Қалың түркi iшiнде бар едi сол Дайың да.

	Қиыр-қиыр, қиырға жетеледi жол алдан,

	Шыңғысханның ең мықты сарбаздары боп алған.

	Парақтасаң тарихты шығар Шыннан iз келiп,

	Араласқан және қан Ханзадаға қыз берiп.

	Қырқысып та, жұлқысып (дәстүр осы талайдан),

	Ұлы Таққа отырды мұрагер боп Адай хан.

	О, заман-ай, заман-ай, туыс таққа таласқан,

	Көйлек сынды ауысып төндi оған да қара аспан.

	Алды-артына қарамай бұзып жарып сең құмды,

	Қайдасың деп ата жұрт ендi Адайлар жөңкiлдi.

	Жайсаң көлге құятын емiп суын телегей,

	Қала бердi артында асау өзен Жеменей.

	Маңғыстау тұр алдында қайырлаған кемедей,

	Қорамсаққа салынған әр шыңдары жебедей.

	Қиындықтың көкесiн көрдi олар не түрлi,

	Ер Құдайке Шуға кеп суға көшiн кетiрдi.

	Өмiр-өлiм белдесiп небiр күйлер ойналды,

	Сауран атты қаланы бiрнеше рет айналды.

	– Алда, – дедi сонда да, – алда бақыт, алда Ырыс,

	Ырыс үшiн бәрi де төктi қанды, салды ұрыс.

	Тұлпарының тұяғы дүрлiктiрiп Даланы,

	Жомарт мырза Бас ханның сыбағасын қалады.

	Қалаған соң, әрине, қалайда оны алады.

	Арылмайтын туыстық аға-iнi, жеңге боп,

	Ат суарды, о, олар кең арналы Жемге кеп.

	Ел келген соң не қызыққа толды жер,

	Жеменейдей жайлы қоныс болды Жем.

	Артта Алтай, артта Сауран , Шу қалды,

	...360 әулиеге татитұғын Бiр Әулие осы Жемде

	туған-ды.

	(Бұл жерде де қала болған таңдандырған сән-тұлға,

	Сауытыңды, шашбауыңды соққан күмiс-алтыннан).

	Ұлғайтқанды ұлы арнасын сол күнi,

	Жарға соғып Ару Жемнiң толқыны.

	Төктi сәуле аямастан жерге күн,

	Нұрға жуып жас сәбидiң жөргегiн.

	Сызылдырып естiмеген бiр әндi,

	Жетi Аққу шомылды да, сыланды.

	—Бекет болсын, – дедi, – бала есiмi,

	Бiр қария ашып қалып Құранды...

	Маңғыстауға мейiрiмi қайта түскен Алланың әмiрi толық орындалды. Бекет-Ата Жем өзенi бойында дүниеге келе тұра назарын Маңғыстауға салып, елiн бұрынғы ата-қонысына тұрақтандыруға жұмыстанды. Жем бойында, Бейнеуде, Оғыландыда жер астынан қашап, айтулы мешiт-медреселер салды, оған бұрынғы әулие-әмбиелердiң киесiн, қадiр-қасиетiн қайта дарытты. Дiн iлiмiнiң ең жоғары сатысын меңгерiп, бiр елдiң Пiрi атанып, Ұранына айналды. Ежелгi қалалардың төлеуi – әсем Ақтау бұл күнде әлемнiң қай-қай шаһарларымен де сұлулық таластыра алады.

	Ал Жейхундарияның орнына ағызылған мұнай өзенi – Қазақ Елiнiң қазынасына құйылар мол байлыққа айналып отыр. Иә, Маңғыстау қайта түлегелi тұр. Тек Тәңiр Ие түсiн суытып, назарын өзге жаққа бұрып әкетпесiн деңiз. Ал, ақын... Жадтан хатқа түсiретiн бiр ақын... мүмкiн арамызда елеусiздеу жүрген болар, мүмкiн дүниеге ендi келер...



	ҚҰЛПЫТАС

	 жанындағы толғаныс

	Қандай қиын ұл болмай оты молдау,

	Құл болып жазмышқа тiс батыра алмау.

	Кiмге керек жай кезде бiлгiшсiнiп,

	Едiреңдеу,

	Шолтаңдау,

	Одыраңдау.

	Қандай қиын (қалтада диплом бар)

	Құлпытастан тарихты оқи алмау,

	Оқи алмау, зердеге тоқи алмау...

	Сипаймын араб әрпiн бар болғаны,

	“Осында, – деп, – бабамның арман-бағы”.

	Төбе астында көмiлiп қорғандары,

	Белгiсiз боп лапылдап жанғандары,

	Белгiсiз боп ашыққан, тоңғандары,

	Белгiсiз боп тойлаған, толғанғаны.

	Соның бәрiн аршитын төбе астынан,

	Сиқым мынау адасқан жолаушыдай

	Ормандағы.

	Сан ғасыр тұр арада ошақ басқа,

	Уақыт – сырға жұқпайды тосат босқа.

	Сол тосаттан тазалап алыңдар – деп,

	Кетсе бабам жырларын қашап тасқа –

	Қасиет қой!

	Сол қасиет құпиясын ұға алмаған,

	Қасiрет қой,

	Замандас, қасiрет қой!!!



	СУЫН АЙҒЫР, БАРСЫҢ БА?

	Каспий теңiзiнде су жылқысы – суын өмiр сүредi. Ол бiр ғасырда бiр рет жағаға шығады. Осы сәтте... биеге кiсiнесе... одан теңдесi жоқ тұлпар туады.

	(Ел аузындағы аңыздан).

	Каспий жатыр толқын ұрып айлағын,

	Қиялдандым, бiр ғажап ой ойладым.

	Ойладым да, айлы түнде жағаға,

	Жiбек жалды боз биенi байладым.

	Байладым да, аулақ барып жаттым мен,

	Кiмге қонып, ұшпаған-ды бақ кiмнен...

	Күмбiр-күмбiр кiсiнердей әлгi айғыр,

	Пайда болып ақ толқын мен ақ түннен.

	“Қашыр болып азып кеткен жылқымды,

	Асылдатсам деген ой ап ырқымды,

	Келiп едiм.

	Суын Айғыр, қайдасың?”

	Деп жүрегiм айқайлады, бұлқынды.

	Бiр ғасырда судан шығар бiр рет,

	Жалынамын, о, құдiрет, құдiрет!

	Әкем айтқан “биыл жылың шығар дәл”.

	Әкеп тұрмын сұлу байтал – сурет.

	Iңкәр керек су астында саған да,

	Тұлпар керек құс тiстейтiн маған да.

	Тұлпарлықты ұғындырсам, – деп едiм,

	Тұлпары жоқ заманға.

	Келiп едiм сұлулыққа сусап бiр,

	Жерiк едiм жұпарына гүл шақтың...

	Таң бiлiндi

	(Бермей суын құланды),

	Ал боз бие жусап тұр.

	Өтiрiк пе айтқан аңыз... шықпады-ау!

	Шықпағаны (қиын мұны құптамау).

	Машиналар заманында тұлпардың,

	Қадiрсiзiн Суын Айғыр ұққан-ау!..



	БОЗ ДАЛАМ

	Боз iнген дауыс – боз далам,

	Ботасын iздеп боздаған.

	Баз бiреу көңiлiн толқытып,

	Баз бiреу шерiн қозғаған.

	Боз жусан иiс – боз далам,

	Бозторғай әуен маздаған.

	Боз селеу биiк гүл атып,

	Боз саулық егiз қоздаған.

	Бойжеткен қылық – боз далам,

	Айтатын ерке наз маған.

	Байлығын шүлен таратып,

	Бар кенiн әлi қазбаған.

	Боз қоян жымды – боз далам,

	Таптаса табан тозбаған.

	Бөрiден қорғар үйiрiн,

	Боз айғыр сынды азынаған.

	Бұлдырық түстi – боз далам,

	Бүркiтке жем бола жаздаған.

	Қайғың мол мынау ғаламда,

	Шаттығың да бар аздаған.

	Бозбала мiнез – боз далам,

	Сырың көп ешкiм жазбаған.

	Азап-мұңыңа таң қалып,

	Азаттығыңа мәз болам,

	О, боз далам, боз далам!



	ЕРЕКШЕ ШӨЛІМЕНЕН...

	Маңғыстаудың (айтпаймын текке мұны),

	Сүйсе, өртеп сүйедi көкте күнi.

	“Iреңсiз де, сүреңсiз дала” – деген,

	“Таптырмайды саялар пана”– деген,

	Ұлы Кобзарь, саған мен өкпелiмiн.

	Ескерткiшi неткен көп өткенiнiң,

	(Өспеген аңызаққа текке гүлi).

	Бұл өлкеден орманды-ну iздеген,

	Бұл өлкеден Днепр – су iздеген,

	Тарас ата, саған мен өкпелiмiн.

	Тағдыр оны ешкiмге телiмеген,

	Келiспеймiн дегенге өлi дене.

	Әлсiздерге бермеген оң қабағын,

	Тоқу бiлген көңiлге толған ағын.

	Бұл дала ғой ерекше желiменен,

	Бұл дала ғой ерекше шөлiменен.



	ЖЕР АТАУЫ – ШЕЖІРЕМ

	Шыңыраулар,

	Қыземшектi шоқылар,

	Аттарыңнан талай сырлар оқылар...

	Тамшалы –

	Жаным сенiң бал дәмiңдi аңсады.

	Өрмелi –

	Үстiртiмнiң әдiптелген ернегi.

	Көгесем –

	Көкейiмнен кетпей жүрсiң неге сен?

	Оғыландым –

	Келмейдi уыз қасиетiңдi төгiп алғым.

	Бекет-Ата мекенi – киелi жер,

	Сенен тiлер iздеген жоғын әркiм.

	Таушығым –

	Сазы бөлек дауысының.

	Күйкенұшқан, Манашы –

	Өткенiмнiң сүртiлмеген санасы.

	Айрақты –

	Ұмытам ба сендей шерлi аймақты.

	Ер Қонайдың үйiгi –

	Кiрлетпейтiн намысымның биiгi.

	Бейнеуiм, Сам құмым –

	«Жiбек жолы» даңғылым.

	Тасастау, Қайнарым,

	Сарқасқа, Тайланым –

	Қызып iшер қымызым, қаймағым.

	“Қырғыным” –

	Жүректе жазылмас бiр мұңым.

	Қаражар, Қазыбек –

	Қаласың жанымның еркесi, назы боп.

	Ақмешiт,

	Ақкиiзтоғайым –

	Сендерсiз жоқ күнiм, жоқ айым...

	Керек пе, бәрiңе бұлақ боп ағайын,

	Керек пе, бәрiңе жүрек боп соғайын!...



	АҚСҰҚСЫР

	(поэма)

	Аяулы анам Жаңылханға арнаймын.

	Автор.

	I

	Аңнан оралған Алдасай мерген иығындағы қояны мен қырғауылын босағаға лақтыра салып, лашығына кiрiп келдi. Жеңгелей алған айдай сұлу келiншегi Ақсұқсыр қаннен-қаперсiз ұйқы құшағында екен. Шәйi көйлегiнiң етегi тiзеден сәл жоғары түрiлiп кетiптi. Ай сәулесімен шағылысып, арайлана түскен, күн тимеген аппақ ақ балтыр. Алдасай ендi түсiндi, өзiн түзден үйге жеткенше асықтыратын осы балтыр екен ғой.

	Ыстық дем... Қайратты қолдың уытынан келiншек оянып кеттi.

	–Не болды сонша, ұят-та-ғы...

	–Ақсұқсыр...

	–Ә-әу!..

	Мерген жiгiт келiншегiн жаңа көргендей:

	– Балтырың, әп-п-ақ ек-ен ғой?!

	Ендi Ақсұқсыр наздана жымиды. Күйеуiне еркелеген сыңай танытты:

	–Бұл балтырға... талайлар қызыққан...

	Осы сәтте қызылға шүйiлген бүркiтше төнiп қалған Алдасай кiлт кiдiрдi. Көкірегіне біреу найза сұғып алғандай. Басқа тепкен ыстық қан суынып жүре бердi.

	–Талайлар қызыққан дедiң бе, а-а?!

	Ақсұқсыр ерiнiң аңсар сәтiн пайдаланып, ерке қылық танытам деп бүлдiрiп алғанын ендi сездi.

	–Талайлар қызыққан. Менен өзге тағы кiмдердiң көз құрты болып жүрсiң, ей, сен?!

	Келiншек үнсiз. Аузынан абайламай шыққан сөз үшiн тiлiн тiстеген.

	–Мен, Алдасай, жеңгелей алған қатыным

	Ақсұқсырды талақ етем. Талақ! Талақ!

	–Батыр, сәл сабыр ет! “Ашу – дұшпан, ақыл – дос”.

	Құрсағымда сырлы зерендей дөңгеленiп ұлың өсiп келедi.

	–Мен сенен ұл сұрағаным жоқ, ат сауырында келген күң!

	Ақсұқсыр селк еттi.

	Аңшы жiгiт лашығынан атып шығып, беймәлiм жаққа жүре бердi. Бiрақ аңғал батыр кейiн өзiнiң ұрпағы сол құрсақта қалған ұл арқылы ғана жалғасатынын, сөйтiп Ақсұқсырға мәңгi қарыздар болып қалатынын бiлген жоқ.

	II

	Алдасайдың лашығынан Ақсұқсырдың да қосын бөлектегенiне үшiншi күн. Келiншек былайша көз жасын бұлады:

	Маңдайға жазмыш жазылды,

	Қайтемiн озмыш болмаса-ай.

	Айтқан бiр ерке назымды,

	Көтере алмадың, Алдасай.

	Саудаға салып басымды,

	Жаралап жанды дерттi еттiң.

	Қызы едiм бекзат асылдың,

	Таңбалап сүйек, морт кеттiң.

	Шерiм көп айта бастасам,

	Жомарт боп қалар мұң-мүддем.

	Ойламап едiм ешқашан,

	Тұтқынға түскен күңмiн,– деп.

	Кiм айтар менi Сұқсыр – деп

	Ханшасы қалмақ – лала гүл.

	Мәз болма

	Төсiме шықтым , – деп,

	Қылдым,– деп және талағым.

	Ерсiлеусiңдер, Адайлар,

	Кеткенде бойда қызып қан.

	Қайта айтам, өл, ә, талайлар,

	Ақ балтырыма қызыққан.

	Қызыққан хан да, батыр да,

	Жүрегiн көсеп, от қарып.

	Ақсұқсыр деген атым да,

	Сондықтан шыққан мақталып.

	Түсiрiп құнын бағамның,

	Қызғаншақ жансың сенбеген.

	Нақ сүйерi болғам ағаңның,

	Ат қойған абзал жеңгең ем.

	Өлгенде Жомарт көзiме,

	Есiмнен тандым жас ұрып.

	Әмеңгерлiкпен өзiңе,

	Тиген-дi отағасылық.

	Қайтемiн сырды жасырып:

	“Ақ жеңгем, сенi төбеме,

	Көтерiп өтем”, – дегенiң

	Асылық болды, асылық.

	Маңдайға жазмыш жазылды,

	Қайтемiн озмыш болмаса-ай.

	Айтқан бiр ерке назымды,

	Көтере алмадың, Алдасай!

	 Ақсұқсыр осыны айтып болып, қалың ойға батты.

	Өткен өмiрi көз алдына келдi...

	III

	...Қалмақтың Қонтайшысының қызы болатын. Ерке өстi. Ешкiм маңдайынан шерткен жоқ. Қазақтармен болған бiр жаугершiлiк ұрыста қолға түстi. Қасақана қазақтар қалмақтың сүт бетiндегi қаймақтары – ең сұлу қыздарын моншақтай етiп жiпке тiзiп, елдерiне алып жүрдi. Әрқайсысы әр батырдың қанжығасына байланды. Ал бұны қол басы ханға тарту етпек болды. Тұтқын болғанмен, балиғатқа жетiп қалған қыз емес пе? “Ханға бұйырсам, мүмкiн ханым болармын”, – деп өзiн жұбатты. Әрi шешесi Айкөркем қазақтың қызы болатын. Жаугершiлiкте қалмақтардың қолына түскен.

	“Нағашыларың – жақсы жұрт, қызым. Әкең жауықты деп сен жауықпа”, – дейтiн. Ендi қызы шешесiнiң кебiн киiп келедi. Аумалы-төкпелi заман-ай! Сондықтан да сескене қойған жоқ. Бiрақ бұны жүрек жұтқан Жомарт деген батыр ханнан қалап алды:

	Алысқа салған өресiн,

	Қасына жинап

	Бай,мырза, батыр, төресiн.

	Тақта отыр ханы қазақтың.

	Еңсегей бойлы Ер Есiм.

	– Хан ием, – дедi бiр жiгiт,

	Келiстi сымбат дүр жiгiт.

	Дауысқа шыққан жалт қарап,

	Өзгелер қалды дүрлiгiп.

	– Ә, Жомартжан, сен бе едiң,

	Бұл жеңiсте мол болмақ үлесiң мен еңбегiң.

	Қалауыңды айт, – дедi хан,

	Ең қадiрлi, ең сыйлы қонағымсың сен менiң.

	– Хан ием!

	Маған сыйға берсеңiз:

	Ақбоз атты мiнбей бер,

	Ақсауытты кимей бер,

	Ақсемсерді шаппай бер,

	Ақсұқсырды сүймей бер,

	Ер дос болса, гүлдейдi ел...

	Сый iшiнде осылардан жоқ асыл,

	Жомарт болса, асырды тым бағасын.

	«Ханның сыйын сұрағаны сор маңдай», –

	Деп өзгелер ұстап қалды жағасын.

	Тым қызбалау жас жiгiтке обал-ақ,

	Хан дегенiң – тез жарылар қағанақ.

	«Итiм құрсын сары майдан дәме еткен», –

	Жатар ма екен кеудеден бас домалап.

	«Хан сыбаға, сұрап тұрған сыбаға,

	Мына жiгiт оны, сiрә, ұға ма?

	Бәрiнен де ең қымбаты – Ақсұқсыр,

	Не деп жауап бермек керек бұған, ә?!»

	Жерi жоқ-ты бұрын сөзден тосылған,

	Жерi жоқ-ты бұрын жаудан шошынған.

	“Мына жiгiт несiн маған бұлдап тұр”,

	Ойға батты, ойға батты Есiм хан.

	Есiм хан Жомартқа көзiн алмай ұзақ қарады. Оң қолын жүрегiнiң тұсына басып, сәл иiлiп жiгiт тұр.

	Келiстi тұлға. «Хан сыбағасын сұрауға қалай батылы жеткен. Ақсауыт, ақсемсер, ақбоз ат, Ақсұқсыр. Осылардың бiреуiн сыйға ала алса, тақиясына тар келiп пе бұл шiркiннiң. Әлгiлердiң бәрi қараға емес, ханға ғана лайық емес пе? Анау басты домалатып түсiрсе, не iстер едi?! Жоқ. Болмайды. Онда менiң қол астымдағы халық екiге жарылады. Айбыным әлсiрейдi. Азан шақырып қойған Аталық атын өзгертiп халықтың Жомарт атауы тегiн емес. Дегенi-ақ болсын. Әлi талай кәдеге жарар...»

	Жебелердi жауға қарай боратқан,

	Сен едiң-ау, ел мырзасы,

	қиын кезде қол артқан. С

	ұрағыңның бәрi де асыл,

	Асыл саған лайық,

	Бердiм,– дедi ол,– тiлегiңдi, Жомартжан!



	IY

	Жомарттың он екi қанат ақ боз үйi елдiң игi жайсаңдарына толы. Үй сыртындағы кермеде ақбоз ат байлаулы, төрде кереге басында ақсауыт пен ақсемсер iлулi. Тек Ақсұқсыр ғана көрiнбейдi. Кенет Жомарт есiк алдындағы жiгiтке ым қақты. Қыз әкелiндi. Сәукеленiң үстiнен төмен түсiрiлген ақ шәлi перде тағдыры қалай болатыны белгiсiз тұтқын қыздың албыраған алма бетiн онша жарытып жасыра алмапты. Сабаудай ұзын кiрпiк көздiң аясын жауып жiбердi де қайта көтерiлген жоқ. Отырғандарға иiлiп иба бiлдiрдi.

	–Ей, Сұлу! – дедi Жомарт тұтқын қызға қарап:

	–Ей, Сұлу!

	Әлгi iсiммен жасап сәл-пәл астамдық,

	Ұғынсам да боп кетерiн қастандық.

	Хан алдында қалауымды сұрадым,

	Беру үшiн бiр өзiңе бостандық.

	Қазiр, мiне, осы сәттен азатсың,

	Тек кiшкене өзiңе айтар аз-ақ сыр.

	Ел-жұртыңа барғаннан соң ұғындыр,

	Кiм екенiн қазақтың.

	Анау тұрған:

	Ақсауытты – киесiң,

	Ақсемсердi – iлесiң,

	Ақбоз атқа мiнесiң,

	Ел-жұртыңа жүресiң.

	Ел-жұртыңа барған соң

	Бақытты өмiр сүресiң.

	Әумин!

	Қап-қара, мойыл көздi жауып қалған сабаудай ұзын кiрпiк көтерiлдi. Жанары мөлт етiп жасқа толды, екi тамшы жарыса мөлдiреп, алма беттiң ұшына келiп қалды. Төрде молдас құрып отырған, басына азат құсын қондырған, жүзiнен мейiрiм лебi ескен адамға қарады. Ат жақ, қыр мұрын, қап-қара қияқ мұрт, сонау самайдан жiңiшкеленiп келiп, иек тұсына қоюлана түскен қап-қара шоқша сақал. Қара торы жүзiнде қан жүгiрiп тұр. Нұрлы жанарда кiм-кiмге де жетерлiк мейiрiм бар. Сұлу бұл оқиғаның не өңi, не түсi екенiне сенбей тұрғандай. Тұтқындықтан кейiнгi Еркiндiк адамды есiнен айырады екен. Қыздың жанары төрде отырған Құдiреттiң жанарымен түйiсiп қалды. Қыз кiрпiгiн бұрын қақты. “Мына жанардың аясында жүрген әйелде арман болмас”. Ақсұқсыр дауыстап жiбердiм бе деп селт етiп едi, жоқ, iшкi үнi екен. Әлгi үн қалайда бұлқынып сыртқа шыққысы келдi.

	– Мырзам! – Ақ желектiң астынан сыбызғыдай сызылған әсем дауыс естiлдi. Алдында әмiршiм дегелi тұрған. Мына сөздiң ауызға қалай оралғанын бiлмей қалды.

	– Мырзам!

	Сiздей жомарт, сiздей дархан мырзаның,

	Шын көңiлiне ырзамын.

	Көкiрегiмдi өртеп жатыр бiр жалын.

	Ол – күңдiктiң жаулығы едi тартылған,

	Келмеген соң құтқарушым артымнан.

	Әр iсiңнен парасатың ашылып,

	Тым биiктеп бара жатыр өр тұлғаң.

	Кегi болса жiбермейтiн кектiден,

	Тектi едiм. Жолығыппын тектiмен.

	Ерiк бердiң, бас иемiн еркiммен,

	Тек өзiңдi құтқарушым деп бiлем.

	Өз еркiммен бас имес ем тексiзге,

	Қажет емес азсыз ба, әлде көпсiз бе?

	Ақсауыт та,

	Ақсемсер де,

	Ақбоз да

	Және бейбақ – Сұқсыр да

	Жарасады тек Сiзге!

	...Ақсұқсыр бұл ерлiгiне, бұл еркiндiгiне, тым ашықтығына соңынан өзi таң қалды. Ендi бiр сәт кiдiрсе, әлгi нұрлы жанардың сәулесiнен мәңгiлiк айрылып қалатындай қорықты. Елiне барғанда кiм құшақ жайып қарсы ала қояр дейсiң? “Қайтып келген қыз жаман, қайта шапқан жау жаман”. Жоқ, не де болса, Ақсұқсырдың нағашы жұртында қалғаны жөн.

	Құдайдың басқа салғанын көре жатар. Ауыл молдасы ертесiне Ақсұқсыр мен Жомартқа неке суын iшкiздi. Iшкiзiп тұрып: “Ерiнiң айтқанын екi етпеуге, жар төсегiне адал болуға, ошағының үш бұтын аман ұстауға уәде бер”, – дедi. Бердi. Екi әйелдiң үстiне үшiншi болып түстiм деген жоқ. Бақытты өмiр кештi. Бәрi де ерге байланысты екен. Бұлар күндестiк танытпады. Шiркiн, сол Жомартпен отасқан кезi Ақсұқсырдың ең бақытты, ең ләззатты, ең балдәурен шағы екен ғой. Жомарт десе бүкiл ел iшкен асын жерге қоятын. Өзгелерге айтылған сәлемдемесi екi етiлмей орындалатын. Халықты жарлы, бай деп бөлмейтiн. Әсiресе қарiп-қасiрлерге қайырымды едi. Жомарт аты сол жарлы-жақыбайларды жарылқағаннан шыққан едi. Ақсұқсырдың отауында кенеттен ауырып, дүние салды. Жомарттың жылы өткен соң “аға өлсе, жеңге мұра” деп оны қайнысы Алдасайға атастырған. Жомартқа некесiн қиған молда бұған да неке қиып, су iшкiздi. “Қайран, дүние-ай. Бәрi алдамшы екен ғой. Ендi, мiне, еш жазығы жоқ бiр ауыз сөзi үшiн әңгүдiк Алдасай, бiр бет Алдасай, сынса бiр сынатын Алдасай талақ еттi. Неке төсегiме, адалдығыма бiр алла куә. Уһ!” Көпшiгi көз жасына толып жатып ұйықтап кеттi.



	Y

	Қатынына ашуланған күйiмен,

	Үшiншi күн кеткенiне үйiнен.

	Үшiншi күн аң қашпады алдынан,

	Iс болмады ешбiр адам сүйiнер.

	Бес қаруы өн бойына сайма-сай,

	Ақсұқсыры едi көңiл айнасы-ай.

	Ендi, мiне, басқа теуiп бақытын,

	Айдалада аң iздеп жүр Алдасай.

	Iз кескеннен ала-көбең таң шыға,

	Жүгiргенмен қара терге малшына.

	Бұған деген барлық нәрсе қырсығып,

	Қанданбады қанжыға...



	Әлқисса, Алдасай бiр бұлақтың басына келiп, жартас көлеңкесiнде отырып былай деп өксiдi:



	Бұрып арна, ағысымды,

	Маған Алла бақ ұсынды.

	Өзгеге оным көзiн сүзiп,

	Таптап кеттi намысымды.

	Сол болатын асыл әнiм,

	Қалай, сiрә, жасырамын.

	Қорлаттырар басымнан сөз,

	Қалай және асырамын.

	Бiлмегенмiн ес-түсiмдi,

	Бәрiн бiрақ кеш түсiндiм.

	Солай-солай бұл Алдасай,

	Айтты – бiттi, кестi – үзiлдi.

	Айтар болсам мырза атынан:

	Қызығатын бiр затым – қыз,

	Бiр затым – аң.

	Iшiмдi өртеп бара жатыр,

	Iшiмдi өртеп бiр запыран.

	Уһ!..

	Осы сәтте бұлаққа бiр топ құлан үйiрi келiп қалған едi. Алдындағы аламан айғыр адам иiсiн сезiп кiлт тоқтады. Артында келе жатқан сауыры жылтыраған, семiз, сұлу байтал айғырға сүйкенiп қасынғысы келдi. Байталдың әлгi қылығына Алдасайдың жыны қозды. “Ұрғашылардың бәрi бiр тектес”. Садағынан көздеместен-ақ жебе тартты. Сұлу байтал шыңғыра кiсiнеп барып, құлап түстi. Үрiккен құлан үйiрi аулақ кеттi. Қынынан қандауырын суырып алып бауыздау тамағын орып жiберген Алдасай ызалана тiл қатты:

	Семiздiң емi – пышақ,

	Сұлудың емi – құшақ.

	YI

	Төртiншi күнi Ақсұқсырды ауыл ақсақалы шақыртты. Құр сүлдерi ғана бар оны екi келiншек екi жағынан қолтықтап алып жүрдi. Топ адамдардың iшiнде бiр кезде Жомартпен, ал ол дүниеден өткен соң Алдасаймен некесiн қиған молда да отыр екен.

	– Шырағым, күнәкәрсiң, – дедi бұған ауыл ақсақалы.

	– Күнәкәрсiң. Жалаңаш тәнiңдi жарқыратып еркек аңсағаның үшiн сенi отағасың Алдасай талақ еттi. Бiз ата жолымен сенi ендi қайын ағаң Шылымға атастырғалы отырмыз. Шылым – бай да емес, би де емес, батыр да емес, аңшы мерген де емес, мал біткен момын шаруагер ғана болатын.

	– Айтумыс ұлы Шылым, – дедi молда қолына көзеге құйған, құран сөзiмен үшкiрген неке суын ұстап тұрып,– жесiр келiнiң Ақсұқсырмен некелесуге ризамысың?

	– Ризамын, ризамын, әмбие, – дедi Шылым шоқша сақалын саусағымен тарамдап. Айдай сұлуды құдiреттi құданың қолына ұстата салғанына сенер-сенбесiн бiлмей сасқалақтады.

	– Жеменей келiнi Ақсұқсыр! Айтумысұлы Шылыммен отасуға ризамысың? Ақсұқсыр аузын жыбырлатты. Оны екi жағында тұрған келiншектiң бiрi қағып алып, “риза, риза”, – дедi.

	Тағдыр тәлкегiне түскен жесiр жас келiншек осы сәтте Аллатағалаға iштей жалбарынып тұрды:



	Жар бола гөр бейбаққа,

	Жаратқан ием бір өзің.

	Кей уақта, тіпті кей уақта,

	Санайтын асыл, ірі өзін.

	Жан болдым жиі адасқақ,

	Қабағым мұңлы қатумын.

	Үшінші рет отаспақ,

	Отағасыммен тату қыл.

	Сәуірде, тылсым жаңбырда,

	Өседі көктеп лала гүл.

	Болашақ барар таң нұрға,

	Бауыры бүтін Ана қыл!

	Күнәмді, бәрін, білемін,

	Жаратқан Алла күңіңмін.

	Өзге жоқ сізден тілегім,

	Түтінін түзе Шылымның...



	Әлқисса, Аллатағала еңірегенде етегі толған, өмірден тауы шағылған бейбағының тілегін орындады. Отбасы берекелі болды. Шылымға арыстай үш ұл тауып берді. Шаруасы шалқыған Шылымның екі езуі екі құлағында. Бұрынғы бәйбішесін үлкен ұлымен бөлек жіберген.

	...Заман өтті. Ақсұқсырдың Жомарттан, Алдасайдан, Шылымнан тапқан бес ұлы осы ағайынды үш жігіттің де аттарын аспандатқан бес рулы ел болды. Ал Ақсұқсыр (қазақтардың қойған есімі Ақсұлу) солардың ортақ абзал Анасы. Мерейлерін өсіргісі келген кезде олар өзгелерге осы Адайдың анасы атанған Ақсұқсырдың оқиғасын айтып мақтанады...



	ДОС ПАРЫЗЫ

	(Поэма)

	Түрікпенадай тіней қызы асыл әжем

	Бимағанбетқызы Жидеге ескерткiш.



	Автор

	Даналығым – алпыстағы әкемнен,

	Балалығым – он бестегі шешемнен.



	Қадыр Мырза-Әлі

	1. Сөз басы

	Түрікпен досым Дүрдi, сен,

	Айтшы бiлсең (бiлгiш ең),

	Жау болмаған бiздiң халық дос болған,

	Қонақасы жеген талай қостардан,

	Аяқ-қолға түскен бiздiң бiр кiсен.

	Түсiмiз бiр күн аптабы қақтаған,

	Iсiмiз бiр тұлпар ұстап баптаған.

	Даламыз бiз – кең көсiлген иенбiз,

	Бiрiмiзге нағашымыз, жиенбiз.

	Айдап салса аттан салдық тек қана.

	Сөз сөйлетiп обаларды тыңдатса,

	Шертер едi-ау небiр сырды қымбат сан...

	Аңқау, адал қос халықтың арасын,

	От салумен қансыратты жарасын,

	Хорезм шах,

	Бұқар ханы,

	Сұм патша.

	Досым Дүрдi, көптен көрмей аңсаған,

	Зерттелместен жатыр тарих қаншама?!

	Бабалардың достығының куәсi,

	Бiр әңгiме айтып берем мен саған.

	Тыңда, досым, қажет нәрсе бұл саған.



	2. Мұз астына кеткен көш

	Астамдықтан болды ма лай сезiм,

	Алар деп кiм ойлаған бұлай кегiн.

	Мұз үстiнде абайсыз суға кеттi,

	Мал-жаны, бар көшiмен Құдайкенiң.

	(Толған ба сұм ажалдың қу өзегi,

	Дейдi жұрт – “сол өңiрге ну өседi”.

	Улап-шулап қалың көш батқан өзен –

	Сонан соң атаныпты Шу өзенi).

	Бұрын-бұрын Құдайке қандай едi,

	Аймағына ататын таңдай едi.

	Өзi батыр, өзi би, бiр өзiнiң

	Болатұғын

	Он бес ұл,

	Төрт әйелi.

	Құс тiстеген ауызбен арман қайда,

	Бәрi-бәрi бұлдырап қалғандай ма?

	Ел тiрегi – азамат ай маңдайлы,

	Қас-қағымда айналды сормаңдайға.

	“Төрт әйел – бiрi нәзiк, бiрi ұяң ед,

	Он бес ұл – келешегiм, риям ед.

	Зарлады сақал жұлып, зарлады шал –

	Баянсыз, тұрлауы жоқ дүния”, – деп.

	– Тұр, аға, басың көтер, елiң келдi, –

	Деп жылады iнiсi Келiмбердi.

	Жоқтауымен жаңғыртып кең даланы,

	Әже келдi,

	Қыз келдi,

	Келiн келдi...

	Ошағы өшiп, суалып ырысы бiр,

	(Болар бәлкiм тағдырдың бiр iсi бұл).

	Жетпiстен асқан кезде Құдайке шал,

	Қолына қарап қалды iнiсiнiң.

	“Алға салған билеген сезiмдi ұдай,

	Сонау, сонау жiгiттiк кезiм бiр-ай!” –

	Күрсiнедi осылай бейшара шал,

	Кешегi деп санайтын өзiн Құдай.



	3. Келiн тiлегi

	“Бекiтем, – деп, – қотаным, кең iргемдi”,

	Жорықтан оралған-ды Келiмбердi.

	Ерiне сыр аңғарта сағынғандай,

	Баршын сұлу наздана керiлген-дi...

	Бәйбiше ерiне тым батымды едi...

	Ләззатқа қанған соң: – Батыр, – дедi.

	Өз қызығың өзiңде, ал қайнаға –

	Түнiменен дөңбекшiп жатыр, – дедi.

	Бәйбiше ойын солай жеткiзгенi,

	Әлi алда базынасы, өткiзбегi...

	– Тәйт әрi, не қауқар бар кәрi шалда,

	Төрiнен көрi жақын жетпiстегi.

	– Жоқ, Батыр, қате олай ойлағаның,

	Базына емес және де жай ғана бұл.

	Ұрпақ сүйер әлi де бұл өмiрден,

	Бойында қуаты бар қайнағаның...

	– Кәрiлiгiң дауасыз ғарiп, ғарiп,

	Қаңсып қалған метейдей жарық-жарық.

	Қайдан бiлдiң сен өзiң айтшы, кәне, –

	Деп күлдi Келiмбердi қарқ-қарқ.

	– “Қазаны басқаның

	Қайғысы басқа”, – деген,

	Әйел-балаң жаныңда таспа дер ем.

	Өтпеу керек ұрпақсыз дүниеден,

	Ол да бiр кез ер болған асқақ ерен.

	Батыр, ойлан, өзiңнен әлi өтiнем,

	Өтiнемiн осы үйдiң әулетiмен.

	Тым тереңде көп жатар көбiктенiп,

	Үмiттенем қайнағаның кiшi дәретiнен...



	4. Тосын байлам

	Ертесiне, ие, ертесiне,

	Сәлем бере ауылдың серкесiне.

	Ақсақал, қарасақал, түбiт мұрттар,

	Отырды ақбоз үйде кең көсiле.

	– Уа! – дедi бiр кезде қарттың бiрi, –

	Кетсiн солай көңiлдiң, дерттiң кiрi.

	Құдайкемiз ағайын ортасында,

	Бiрақ көрiп жатқаны жаттың күнi.

	Осы елден бiр қыз таңдап алғаны жөн,

	Бiр атадан бiр ұрпақ қалғаны жөн.

	Сол қызды ризашылықпен ата-анасы,

	Қойнына Құдайкенiң салғаны жөн.

	– Дұрыс!

	– Дұрыс! – шу еттi отырғандар,

	Жауға талай жебе боп атылғандар.

	Су түбiнен талайды шығарып ап,

	Су түбiне талайды батырғандар.

	– Таңда қызды!

	– Кiм болмақ қалыңдығың?

	– Қай сұлуды дер едiң: “жаным, гүлiм”,

	Келiмбердi құдаға санап бермек,

	Қалың малын бүгiн...

	Бiр күрсiнiп Құдайке

	Сақалын саусағымен салалады,

	Салалады...

	Жанарына шық тұрып балалады:

	– Тұстастарым, iнiлер, балаларым,

	Келмейдi бiр-бiрiңдi алалағым.

	Бiр кезде болмад менен асқан ешкiм,

	Ал қазiр қыз таңдайтын жаста емеспiн.

	Құлаған шаңырағымды көтерсеңдер,

	Ие бола алмастай бос та емеспiн.

	Рахмет, бердiңдер қалауымды,

	Көтерген деп бiр кезде жалауымды.

	Бiр әйелдi әйтеуiр жылыта алам,

	Айтсам егер iштегi алауымды.

	Қайғысы жоқ бәрiңiз байсыңыздар,

	Сендер үшiн соқпай-ақ қойсын ызғар.

	Таңдағаным сол болсын, соны алайын,

	Қәне, маған қыз берер қайсыңыз бар?

	Келiмбердi:

	– Ағам айтқан бәрiң де байсыңыздар,

	Осы елдiң бетке ұстары – Айсыңыздар.

	Қалың малын екi есе айдатамын,

	Желiге жетпiс бие байлатамын.

	Отыз күн ойнатамын,

	Қырық күн тойлатамын,

	Қыз берер қайсыңыз бар?..

	Кiмде қыз бар әркiмге аян едi,

	Әрқайсысы өзiнше Баян едi,

	Құдайке “Бәленшенiң қызы”, – десе,

	Бәрi оны көндiруге даяр едi.

	Көктем менен қосылу күз дегенiң,

	Осы сәттiң әркiм де iздедi емiн.

	Бiрақ, бiрақ амал не, өз қолымен,

	Дей алмады ешкiм де “қыз беремiн”...

	Шешiлер деп кiм күткен бұлай керiм,

	Қайтаруға жиналып тағдыр кегiн.

	Қамшымен жер шұқылап кеткендердi,

	Селк еткiздi дауысы Құдайкенiң:

	–Жә!..

	Қайтемiн бiр қызды қимасаңдар,

	Бұлай болмас едi ғой сыйласаңдар.

	Өзiм табам шығатын жолымды да,

	Қайғыма қайғы қосып қинасаңдар.

	Жара бiтпес қара су бүрiккенмен,

	Мен үрiкпен, ал сендер үрiккенмен.

	Досым бар – аты оның Қожанәпес,

	Қыз алам сол досымнан – түрiкпеннен.

	Қиямет-қайымдағы досым едi,

	Тар тағдыр табыстырып қосып едi.

	Бiр берсе, қызын маған сол бередi,

	Құда түс, Келiмбердi,

	Өтiнiшiм осы менiң!!!



	5. Гөзел сұлу

	Әлқисса, Келiмбердi Құдайке ағасының айшылық алыстағы түрiкпен досына құдалар аттандырды. Бiр кезде Құдайке қолға түскен Қожанәпестi кепiлдiкке алып, ажалына ара түсiп, астына ат мiнгiзiп, елiне қайтарған болатын.

	“Құдайке, қарызымды тiрi жүрсем, бiр өтермiн”, – деген сонда досы аттанып бара жатып. “Елiңе аман-есен жет. Үйлен. Қатының қыз туса, ұлыма құда түсем”, – деген Құдайке де әзiлдеп. Борыштың аты борыш. Құдалар ендi түрiкпен жамағайынының қызын баласына емес, Құдайкенiң өзiне айттыра бара жатыр. Өйткенi басын әдемi бастап, аяғын қожыратып жiберген елiне өкпелi Құдайкенiң қалауы солай. “Бар болса көре алмайтын, жоқ болса бере алмайтын” ағайын осы. Қазақ досының елiнен келген қонақты Қожанәпес құрақ ұшып бiр күн күттi, ешкiм бұйымтайын айтпады, екi күн күттi, ешкiм бұйымтайын айтпады. Үшiншi күнi Қожанәпес: “Е-е, қонақтарым, бұйымтайларың болса, айта отырыңдар, Құдайке досымның отбасы аман ба?” – дедi. Қонақтардың да күткенi осы сұрақ болатын. Сыр түйiнi ағытылды. Қожанәпес үнсiз отырып қалды, өңi қуқылданып кеттi. Көп отырды. Сосын “шаруаларыңның жауабын үш күннен кейiн аласыңдар” дедi де, тұрып жүре бердi. Содан бiр күн өттi, бұларды елеген ешкiм болмады, екi күн өттi, бұларды елеген ешкiм болмады, үшiншi күнi Қожанәпес келдi: “Уа, құдалар, құдай алдында берген уәдемдi жұтпаймын, Құдайкенiң басына iс түскен екен, бауыр етi – баламды оның түтiнiн түтетiп, орнын оңалтуға көндiрдiм. Тек бiр тiлегiм бар. Қызым Гөзелден туған ұрпақ өз қарымына менiң де қарымымды қосып атаса болғаны. Қызымның көшi анау төбенiң бауырында бара жатқан, ал аттаныңдар”, – дедi.



	6. Сөз соңы

	Солай, досым,

	Жал бiтедi арықтаса жалдыға,

	Кермек жұтқан көп асайды балды да.

	Арқасында қиын кезгi достықтың,

	Жүре бердi сөнген ошақ

	Қайта лаулап жанды да.

	Солай, досым,

	Өмiр көлiн кешемiз,

	Бiрде қайтып, бiрде қайтпай есемiз.

	Екi ұл тапты жетпiстегi әкемнен,

	Он бестегi жап-жас Гөзел шешемiз.

	Жанды талай, сөндi талай сан арман,

	Ұшқын атып, жалын атып жанардан.

	“Түрiкпенадай” аталады қазiрде,

	Өнген ұрпақ, өскен ұрпақ солардан.

	Солай, досым,

	Түсiмiз бiр күн аптабы қақтаған,

	Iсiмiз бiр тұлпар ұстап баптаған.

	Даламыз бiз – кең көсiлген иенбiз,

	Бiрiмiзге нағашымыз, жиенбiз,

	Айдап салса аттан салдық тек қана.



	ШЕРҚАЛА

	Шерқала – қалалардың арыстаны,

	Болды ма көне ғасыр, сол тұстағы? –

	Жауапсыз ол сұрақты көмiп кеткен,

	Тарихтың, табиғаттың тартыстары.

	Ғафу Қайырбеков.



	Ұйып үлгермей

	Уыз қалпында төгiлiп қалған.

	Содан сыр бермей,

	Сан ғасыр топырағына көмiлiп қалған.

	Шерқала – Троям менiң,

	Менiң Троям.

	Баба қала, аш көзiңдi, тұр, оян,

	Басып қалсаң сайрап жүре беретiн,

	Қаратауың, Ақтауың тәрiздi ғой рояль,

	Күй тiлiңдi қалай бассам екен-ау,

	Құпияңды қалай ашсам екен-ау.

	Шырт ұйқыда ұйықтап жатқан мекен-ау!

	Кетпен ап қолға ақтардым бар ғой, ақтардым,

	Ұшығы шығып iздеген талай жоқтардың.

	Мәдени-ғұрпын суырып алам тереңнен,

	Каспийлiктер,

	Дайлар,

	Алан-

	Сақтардың.

	О, Шер - қала!

	Шерiң әлi күзетiп тұр сол кездегi әр iздi,

	Египеттiң Сфинксi тәрiздi.

	Қалаң қайда, қалаң қайда, ал қалаң?

	(Мұп-мұздай тер шым-шым шықты арқадан).

	Сұрау салдым Ақмыш атты бұлақтан,

	Бұлақтағы сусылдаған құрақтан.

	Таудан, тастан, күннен, бұлттан тау асқан,

	Керуен сарай бағанындай баяғы,

	Анау кәрi ағаштан.

	Сауалыма, сауалыма жоқ бiрақ,

	Ешқайсы да жақ ашқан,

	– Сыр тартайын, – деп ем, – әсем Гүл, сiзден?

	Үндемедi...

	О, табиғат, сонша мылқау, тiлсiз бе ең?

	Кенет, кенет...

	Мазалаған өн бойымды күнұзын,

	Құлағыма келдi менiң бiр ызың:

	“Табиғатта мылқаулық жоқ,

	Болар оны түсiнбейтiн кереңдiк.

	Биiктiк пен Тереңдiк,

	Ездiк пенен Өрендiк.

	Сұлулық пен Зұлымдық.

	Ал сұлулық – самала,

	Әйелге де, далаға да, қалаға,

	Қасiрет боп жабысқан,

	(Обал-обал, обал, ә?)

	Ел мен елдер сол үшiн,

	Атысқан да шабысқан,

	Бағы жанып бiрiнiң,

	Бiреуiнiң бағы ұшқан...”

	Деп тұрғандай бiр ызың,

	Бiр ызың бар құлағымда күнұзын.

	Алдым қолға құмыраның сынығын:

	– О, бастауым,

	О, мөлдiрiм,

	Тұнығым.

	Қыпша бел қыз суға барса сенi алып,

	Ынтық жiгiт қарына iлген құрығын.

	Бұлақ басы оңашада

	Дейдi қыз:

	“Әкем сезсе, құрыдым ғой, құрыдым”.

	Жiгiт айтар деп бiлетiн Ер өзiн:

	“Сенiң үшiн бiздiң үйде төр әзiр.

	Ақ отауға келiн қылып түсiрем,

	Керуен сап келгеннен соң Хорезм”.

	Қашан, сiрә, болар екен сыр аян,

	Арыстаным, аш көзiңдi, тұр, оян.

	Зерделi бiр, төкпей-шашпай қазатын,

	Қазатын да, хас тарихын жазатын,

	Археологын күтiп жатқан Троям!



	АҚМЫШТАҒЫ КӘРІ АҒАШ

	Алыптықты көргiң келсе,

	Осы ағашты көр мықты.

	Шор-шор бұтақ, терең тамыр орнықты.

	Найзағайдың жебесiне шыдаған,

	Көрiп зорлық, қорлықты.

	Жеткен бiзге өлмей-өшпей дiн аман,

	Ұғындырып ерлiктi.

	(...Саяхатшысымақ бiреу таңдана,

	Таңданғаны өз алдына, паңдана.

	“Тарас еккен бұны да”, – деп кергiптi.

	Осындайға буырқанбай, күймей гөр,

	Шындық суға суарылған,

	Өтiрiктi сүймейдi ел.

	Туған жердiң топырағынан жаралған,

	Бұлағынан нәр алған,

	Мәңгi жаса, Бәйтерегiм, билей бер).

	Бұтағына талай қыран жұмыртқасын шайқаған,

	Бұл бәйтерек сұлап барып,

	Тiк тұрыпты қайтадан.

	Айдаһардың елестетер кескiнiн,

	(Және оның ысылын да естiдiм),

	Жiтi көзге байқаған.

	Ақмыштағы алақандай осы бiр,

	Оазистiң жұпарынан жұтамын.

	Қызыл қала, қызыл iңiр, тұт әнiн,

	Көкiрегiне қондырып,

	Мүмкiн Тарас еккен болар,

	Кетiктегi бағына,

	(Нулы, сулы Украинасын сағына),

	Кесiп алып осы ағаштың бұтағын.

	Кеуде кере, кеуде кере, осы бiр.

	Оазистiң жұпарынан жұтамын,

	...Сақтай алмай асылдарды кеттi есе,

	Бiрге көктер жасыл алқап көктесе.

	Бәйтерегiм, тамызық боп бiр пешке,

	Абайсызда кетпесе екен,

	Кетпесе...



	ҚАРАҒИЯ

	Бұдан миллион жылдар бұрын Маңғыстау өңiрi Тетис атты алып мұхиттың түбi болған деседi. Қарақия – теңiз деңгейiнен 130 метр төмен жатқан терең қазан шұңқыр.



	Қымызынан босаған,

	Күбi десең өзiң бiл.

	Уақыт жалмап, асаған,

	Бiр кезгi алып Тетистiң,

	Түбi десең өзiң бiл.

	Әйтеуiр бұл бiр қылын,

	Шертiп қалар сезiмнiң.

	Бұйырған дәмдей азанда,

	Алтын, Жауһар, сазан да...

	Барлық асыл құйылған,

	Қарақия – Қазанға.

	Болса зейiн түсiнбек,

	Зердесiнде жас адам.

	Бұл түбектi мүсiндеп,

	Тетис өзi қашаған...

	Ойлаған-ды кiм бұлай,

	Сәттерiнде нұр жауар.

	Өзен түгiл, көл түгiл,

	Мұхитқа да сұмдық-ай,

	Туады деп бiр зауал.

	Еткен соң ба жер тарлық,

	Сөйтiп семiп шалқарлық.

	Мұхит суын – мол мұнай,

	Балықтарын – Арқар ғып,

	Жiберiптi дейдi аңыз,

	Сенбе мейлi, сенiңiз,

	Еркiңiзде бұйдаңыз,

	Естiледi әйтеуiр

	“Дүние жалған” күй нағыз.

	Үнсiз қалдық, беу, неге,

	Өткен шақты ойлап бiр.

	Тым асқанды тәубеге,

	Келтiретiн аймақ бұл.



	БУЛЫОЙЫҚ



	Маңғыстау түбегiнде Булыойық атты жерасты үңгiрi бар. Тереңдiгi 200-300 метрдей. Үш қабатты алып киiз үй тәрiздi күмбездерден тұратын бұл жұмбақ үңгiрдiң түбiнде көздiң жасындай мөп-мөлдiр су жатыр. Үңгiрдiң сырттағы аузында қой тастан қашалған астау тұр. Қай заманда болса да, әйтеуiр адамға қызмет еткенi осыдан ұғынылады.

	I

	Булыойық –

	Маңғыстауда жұмбақ үңгiр,

	Жұмбақ үңгiр құпиясын тыңдағым бiр.

	Келген едi,

	Амал не, жақпар тастар,

	Сұлық жатыр сыр шертпей күңгiр-күңгiр.

	Күңгiр-күңгiр сырлары ағытылса,

	Жүре берер едi ғой нұрланып жыр...

	II

	Арда сүтiн ешкiмге емiзбеген,

	Шөл дала,

	Қашық ақжал теңiз деген.

	Абайсызда үстiнен түстi үңгiрдiң,

	Хатшы,

	Тiлшi,

	Директор шөп iздеген.

	Жатыр үңгiр құпиясы ашылмаған,

	Қабырғасын мүк басқан жасылдаған.

	Иланарлық,

	Сонау бiр сәби кезде,

	Мекен еткен десе егер осында Адам.

	Болжам да дерек те мол, ағат та бар:

	– Мұнда әр ғасыр керуенi қонақтаған,

	– Қарақшы да түнеген жалақтаған,

	– Батыр қонған жауға елiн тонатпаған, –

	Жолаушылар дейдi шай сораптаған.

	Сыртта ыстық күйетiн құс қанаты,

	Ал үңгiрден еседi сабат-самал.

	– Тылсым сырға тек қана ұққан қанар,

	Өмiр үлесiн жығылған, жыққан да алар.

	Талай заман өттi ғой, бұл үңгiрде,

	Бай – алтынын,

	Сұлулар – сырғаларын,

	Ал ғұлама кiтабын тыққан болар.

	– Үзiлгенше ақырғы алатын дем,

	Сәуле iздеген адамдар қара түннен.

	Дәл осындай үңгiрден басталыпты,

	Сүлеймен патша кенiшiне баратын жол...

	– Дәл осындай... дәл осы... дәл осы жер,

	Бiр сыр ұқтым ертегi елесiнен.

	Кенет тiлшi орнынан атып тұрып,

	Өзеуредi, – Дәл осы, дәл осы жер!

	– Не осы жер, айтсаңшы не осы жер?

	– Ертегiге елтiп жаста ерке өстiк,

	Естерiңде бар ма батыр Ертөстiк?

	Шалқұйрықпен жер астына түскенi,

	Жер үстiнен мәңгi күдер үзгенi.

	Сонда... сонда...

	Ебiн тауып жылан Бапы елiнен,

	Туған жердiң төсiне,

	Шыққан жерi осы жер.

	Жарық дүние қадырын,

	Ұққан жерi – осы жер!

	Дедi хатшы:

	– Дұрыс байлам, шырағым,

	Сүйсiнтедi құпияға құмарың.

	Ертегiде арманы бар халықтың,

	Сондықтан ол – асылың мен тұмарың.

	Табиғаттың көп қой салған өрнегi,

	Жаралғалы көрмед дейсiң Жер ненi.

	Мына үңгiр де

	Болар соның жарасы,

	Бәлкiм тыныс саласы.

	Дүниенiң жұмбағы мол шешiлмес,

	Байырқап бiр қарашы...

	– Дәл таптыңыз, –

	Дедi Тiлшi шаттықпен тән балаға, –

	Пiкiрiңiз ұғынықты санаға.

	Жер Ананың тыныс алар Танауы –

	Үңгiрiңiз – үңгiр емес,

	Жан Аға,

	Пiкiрiңiз құйылып тұр санаға.

	Ұлы Танау –

	Жерiмде ата мекен.

	Болғанын айқай салып, атап өтем.

	Булыойықтан,

	Жазда есiп сабат-самал,

	Ал қыста бу бұрқырап жатады екен.

	Ей, Адамдар, нұр ұшқан iззетiңнен,

	Қиянаттың талайы түзетiлген.

	Жер Анамыз тұншығып қалмауы үшiн,

	Бiтемей,

	Тонамай,

	Құлатпай,

	Күзетiңдер үңгiрдi, күзетiңдер!

	III

	...Ал директор үнсiз қалған манадан,

	Ойын айтты белiн буып, қалаған:

	– Бұл үңгiрдiң түбiнде,

	Жеткен аман бүгiнге,

	Су жатыр.

	Көз жасындай тұп-тұнық,

	Арулықты, зәрулiктi ұқтырып.

	Бос сөздерге жем қылмалық уақытты,

	“Сол суды iшкен адам болар бақытты”, –

	Деп естiгем,

	Жүр, үңгiрге түселiк.

	Түселiк те

	Әлгi судан iшелiк.

	...Жүрегiнде жанып тұрған жалын жыр,

	Жолаушылар бiр әсерге малынды.

	Жеңдi оларды құпияға құштарлық,

	Жетеледi тылсымына ал, Үңгiр...

	Шөжеп сұлу

	Даттау күпiр әруағын өлгеннiң,

	Мақтау күпiр мырзалығын бергеннiң.

	Бiр-бiрiне оқ кезедi садақтан,

	Екi әйелi батыр Тәңiрбергеннiң.

	Екеуi де қызы едi тектiнiң,

	Екеуi де сұлу едi жоқ мiнi.

	Екеуi де бiр-бiрiнен ассам деп,

	Бiр тарқатып, бiр өрген-дi кек тiнiн.

	Жеткен сөздер мынадай сыр шертедi,

	Екеуi де еркек үшiн өрт едi.

	Бәйбiшесi болса да сәл байсалды,

	Ал тоқалы тым өр едi, ерке едi.

	Сол еркелiк, сол еркелiк, еркелiк,

	Бал денесiн өрекпiттi өртенiп.

	Ел таңырқар жасатты оған бiр тойды,

	Ендi содан аз ғана сыр шертелiк:

	Бұл өмiрден көп едi оның алмағы,

	Тоқал атын жою едi арманы.

	Бекбике ме, салуалы бәйбiше,

	Ал Шөжептiң тоқал аты қалмады.

	...Үш күн бойы қалың елдi тойлатты,

	Үш күн бойы он боз бие байлатты.

	Үш күн бойы боз бала, бойжеткенге,

	Алтыбақан ойнатты.

	Қамшы астында сабы күрең тобылғы,

	Боз биенiң ақ сүтiне шомылды.

	Сосын шығып қалың жұрттың алдына:

	Кешiр, – дедi, – менiң мұны-онымды.

	Мен бiр бақта жұпар атқан гүл едiм,

	Үзiлдiм де, бiрақ қайта түледiм.

	Тоқал деген кемсiк аттан құтқарып,

	Бәйбiше деп атасаңдар – тiлегiм.

	Тәңiрберген болып өтсiн тәңiрiм,

	Соған ғана ендi қалған өмiрiм.

	Орындаймын, екi етпеймiн ешқашан,

	Оның айтқан әмiрiн...

	Дедi халық Шөжеп сөзiн құптасып:

	(Қазы асап, дөнен қымыз жұтқасын).

	– Дұрыс, Шөжеп, Тәңiрберген үшiн сен,

	Қыз Жiбексiң,

	Гүлбаршынсың,

	Құртқасың.

	Бақыт сыйлар болсын саған алда күн,

	Тек кермексiз өмiрiң сүр, бал татып.

	“Ханым” деуге лайықсың бүгiннен,

	Әлгi анау... қалды атың...

	Той тарқады, той тарқады, тарқады,

	Сыйға алып бiр тай, бiр-бiр марқаны.

	– Жаппар Құдай тiлегiмдi бердi, – деп,

	Шөжеп сұлу кеңге салды арқаны.

	Әркiмдерде әртүрлi ғой ой шұбар,

	Жылқышы бар, түйешi бар, қойшы бар.

	“Қайдан келе жатсың?” деген сауалға,

	Былай дептi (әлгi бетпақ) тойшылар:

	– Талай қызық, талай шұжық көргенмiн,

	Болмау керек еш өкпесi ерге елдiң.

	Ерке тоқалы ерiккеннен той жасап,

	Батыр Тәңiрбергеннiң...

	Содан келем, ха-ха-ха!



	ӘН

	Атам Өтегеннiң аруағына

	бағыштадым

	Бұл ауыл Бесқала асқан қалашыларды ұзақ күттi. Еш хабар болмады. Күдiктенушiлер де көбейдi.

	– Аман-есен болса игi едi.

	– Жолда ұры-қарыға тоналмай дегендей...

	Күздiң кенеттен суытқанынан қауiптенген ауыл ақсақалы Қалмырза тосын байлам жасады.

	– Ертең таң рауандап келе жатқанда қыстауға көшемiз. Жинақталыңдар. Аман ердiң аты шығады, – деген.



	Шағын ауыл көш қамына кiрiстi.

	“Жер жөргектей боп бiттi алашұбар,

	Құс та қайта бастады даласынан.

	Екi ай өттi, несi екен кешiккенi,

	Кешiккенi,

	Япыр-ау, қалашылар?

	Жау алардай мiнi жоқ жарағында,

	Жiгiттерi татитын дара мыңға.

	Келе жатар соңынан,

	Ертең ерте,

	Көштiң басын түзеңдер Қарақұмға”.

	Сыйлайды ауыл сыйынып жақсы атаны,

	Беделi асып шырқаған жақсы атағы.

	Бiрi жарын,

	Бiрi ұлын күтсе-дағы,

	Шештi осылай ауылдың ақсақалы.

	...Елден ерте сол таңда тұрды келiн,

	Шелегiн ап желiге жүрдi келiн.

	Кенет, кенет боз iнген бауырынан,

	Ұққандай бiр алапат сырды керiм.

	Түндiгiн ата жатқан ақбоз үйдiң,

	Шалқасынан айқара түрдi келiн...



	Тосын оқиға болды. Жұрт не iстерiн бiлмей аңтарылды. Кешегi атаның рәсiмi бойынша көш басын Қарақұмға түзеуi керек едi. Ал мынау... Ақсақалдың ақбоз үйiнiң түндiгi сыпырылудың орнына ашылып қалды... Ақсақал орнынан тұрып дәрет-суын алып, таңғы намазға бас қойғалы жатқанда, кенет түндiк жаңа туған әсем айдың қиығындай болып сәулелендi. Ақсақал ақ боз үйден сыртқа шықты. Өзiнiң үйiнен өзге үйлердiң бiрiнiң түндiгi сыпырылып, бiрiнiң уықтары алынғалы жатыр. Ал... Желi жақтан шелек толы сүтiн алып келе жатқан жас келiнге көзi түстi. Шелегiн жерге қойып Келiн Атаға иiлiп сәлем еттi. Сосын сояудай қара кiрпiк көтерiлмей бiраз тұрып, аялы жанарын жарқ еткiзiп:

	–Ата! – дедi.

	–Иә, балам!

	–Ата, бүгiн, иә, бүгiн көшпей-ақ еру болсаңыз.

	Өйткенi қалашылар... балаңыз келе жатыр.

	–Оны қайдан бiлдiң?

	–Ба-ла-ңыздың жаңа ғана салған әнiн естiдiм...

	Ақсақалдың миығына күлкi үйiрiлдi. Кенже келiнiнiң батылдығына, әрi жақсыырымыны риза болды. Сосын түйелердi қомдап жатқан жiгiттерге:



	–Бүгiн ерумiз, қалашыларды күтелiк, – дедi.

	Бастамасын мейлi елдiң әскерiн,

	Күйеуiнде болмайтын-ды әсте мiн.

	Ақбоз iнген бауырында тұрғанда,

	Рас,

	Рас,

	Естiдi үнiн жас Келiн.

	Соның даусы, соның даусы, дәл соның,

	Мүмкiн емес, мүмкiн емес жаңсақ үн.

	Келiп-ақ тұр сөзi де анық құлаққа:

	“Сәулем, сенi, сәулем, сенi аңсадым!”

	Көп iшiнде жалғыз өзi қылаң-ды,

	Шөп iшiнде дара өсетiн ыраң-ды.

	Жиын-тойда домбыраны ап үкiлi,

	Жиi айтатын, жиi айтатын бұл әндi.

	Сәске болды, жоқ қалашы, қалашы,

	“Көш тоқтатқан”... көбейдi елдiң таласы.

	Қысылайын дедi ендi жас келiн:

	“Менiң ерiм, ал олардың баласы,

	Менiң ғана сол әндi

	Естуiмдi қарашы”.

	“Бай қызы едi шашбау, моншақ тағынған,

	Жарлы Атасы болды соған жағынған.

	Ерке келiн көштi жолдан қалдырды,

	Сағынған соң, байын әбден сағынған”.

	Деген сөздер шығып жатты әр тұстан,

	Ағайын ғой бiрiн күндеп, тартысқан,

	Түс кезi едi, кенет керуен көрiндi,

	Сонау-сонау түлкiсi мол Ор тұстан...

	Таппай жүрген азаматтар мiгiрдi,

	“Қалашы” деп бәрi солай жүгiрдi.

	Ал жас келiн жанарынан бақыт жасын бiр сығып,

	Амалсыздан ақбоз үйде кiдiрдi.



	Көптен күткен қалашылармен қауышып, ауыл мәре-сәре болды.

	–Бүгiн көшкелi жатыр едiк!

	–Егер көшсек, орнымызды сипап қалады екенсiңдер!

	–Айтпақшы, көштi тоқтатқан Жиде келiн.

	–Иә, сол.

	–Қалай?

	–Ол... келiн... таң сәрiде түйе сауып жатып күйеуiнiң дау-сын естiптi.

	–Дұрыс. Ауылға жеткiмiз келiп, түнiмен қонбай жүрдiк. Таң алдында бәрiмiздi ұйқы қысты. Сонда ұйқы ашар болсын деп ән салғанмын.

	–Даусыңды әйелiң түстiк жерден естiген сенде арман бар ма, жiгiтiм!

	- ?!



	ТОБАНИЯЗ

	1. Тобанияздың ұрпаққа үнi

	“Балықшының байлығы

	Етек-жеңi кепкенше,

	Егiншiнiң байлығы

	Ендiгi жыл жеткенше” .

	Мал мен жердi тел емудi өзiм бастап кеткенмiн,

	Аусарыда әлi де iзi жатыр кетпеннiң.

	Құмыққан ба шөп басып, жаптарымның арнасы,

	Аты ғана қалыпты – “Тобанияз жармасы”.

	“Хас сұлуды қаралысында сынама,

	Хас батырды жаралысында сынама”.

	Сынама бiздi жас ұрпақ, сынама бiздi, сынама,

	Зұлмат дәуiрдiң шын сырын алмай да қалдық, ұға да.

	Енеңдi ұрайын тағдырдың

	Жазмышы солай болған соң,

	Үзiлдi қатпай бұғана.

	Әлихан сынды, Ахмет сынды асыл ойлар да өр тiптi,

	Қарақұрттың шырмауына оралды да мертiктi.

	Мертiктi бәрi, (кетпе оған бiрақ мұңайып),

	Оңғалбаев, Мыңбаев, Көбеев және Жұбаев.

	Бәрi де оның алдаспан едi, нарқасқа едi кешегi,

	Тағдырдың iсi – “адам ойлайды, алла шешедi”.

	Борады сосын бiз жайлы

	Қатыннан бетер үкiметшiлер өсегi.

	“Арқаға ауыр жүк батса, нар да қашар жауырдан,

	Жайылымды жерге бақпаса, Аруана қашар сауыннан”.

	Революционер едiк өр кеуде жаңа заман орнатпақ,

	Опат болдық бәрiмiз сол революция – Дауылдан.

	Қойсайшы бақты, шiркiн-ай, бүкiл Алшын кеп,

	Бас идi маған “Қарадан шыққан хансың”, – деп.

	“Iсiң әдiл, бағытың түзу, баста алға”, –

	Деген соң халқым, мектептер аштым жастарға.

	Округ үлкен қамтыған дұрыс жан-жақты,

	Қорғайтын елдi әскер де құрдым салт атты.

	“Хас сұлуды қаралысында сынама,

	Хас батырды жаралысында сынама”.

	Зұлмат дәуiрдiң шын сырын алмай да қалдық ұға да,

	Бiрақ та, бiрақ батқанымыз жоқ күнәға.

	Енеңдi ұрайын тағдырдың

	Жазмышы солай болған соң,

	Үзiлдi қатпай бұғана.

	Сынама бiздi, жас ұрпақ,

	Сынама бiздi,

	Сынама!!!



	2. Генерал Толстовтың өкiнiш өксiгi

	“ОГПУ-НКВД органдары атаман Толстовтың 1920 жылы қашқанда Маңғыстауда қалдырып кеткен алтынын iздеудi 1958 жылдардың орта кезiне дейiн жалғастырумен келдi... Екi арба толы қазына – iздеп тапқан алақанның қышуы қанатындай-ақ несiбе ғой”.

	 (газеттен)



	Сертiм мынау:

	Жiгерiмдi құм еткен жасымаған,

	(Болмас, сiрә, өтетiн қасым одан).

	Тағдыр жазып, Ресейге барар болсам,

	Алдымен Әлниязовтың басын алам.

	Адымымды алшаңдап асқақ бастым,

	Асқақтығын көңiлдiң тоқтатпаспын.

	Армиямды тоз-тоз қып Әлниязов,

	Сасқаннан алтынымды тастап қаштым.

	Дәуiрдiң құбылмалы сазын аңғар,

	Ей, ұрпағым, өсиет, базынам бар:

	Кетiктегi мүйiстен... бәлен аршын...

	Жерге менiң көмiлген қазынам бар...

	Аласұрам, кеземiн ой әлемiн,

	Баласынан кiм ненi аяр едi...

	Тағдыр жазып Ресейге барар болсам,

	Әлгi Адайдың

	Басын шауып, музейге қояр едiм!

	Ех, шiркiн, сонда ғана армансыз боп,

	Кегiм қайтып қанға бiр тояр едiм!

	(Атаманның бұл өксiк арманын кейiн оның коммунист

	қандасы Голощекин орындап бердi).



	3. Жала мен жаза

	“...Әзiр бiзде Адай округiнде онсыз атком ештеңе iстей алмайтын Адайдың князi Әлниязов барда, әзiр иелiктерiнде сан мыңдаған малы бар, қалың бұқараны тұншықтырып, округтiң iс жүзiндегi қожайыны болып табылатындар өмiр сүрiп отырғанда, жарлы-жақыбайды көтеру мен оны езгiден азат ету туралы сөз болуы да мүмкiн емес...”

	(Голощекин. ҮI Бүкiлқазақтық

	 партия Конференциясы.

	 Қызылорда, 1927ж.).

	Халқыма төрт түлiгiн баға бiлген,

	Шiмiрiкпей кiнәнi таға берген.

	Қаны қатқан қанқұйлы Голощекин,

	Тобекеңе осылай “баға” берген.

	Бұ дүниелiк жан үшiн,

	О дүниелiк иман үшiн,

	Қазекемнiң сан тұяқ жиғаны шын.

	“Мал алғаның қазақтан жан алғаның”, –

	Дейтұғын Тобекеңнiң қиналысын,

	Кiм ұғады, япыр-ау, кiм ұғады.

	Лайланды ғұрпымның тұнық әнi,

	Бiр сөз үшiн үш әрiп иелерi,

	“Сен жаусың” деп атуға құнығады.

	Тәңiр куә жарлы үшiн ақтығына,

	Сарп етпек күшiн оның шаттығына.

	Деп жүргенде “елiме ес жиғызам”,

	Голощекин осылай тақты “кiнә”.

	“Болашақтан мол бақыт күтiп өтем,

	Мектеп ашам,

	Әскер құрам,

	Егiндi бiтiк етем”, –

	Деп жүргенде хатшының жала сөзi,

	Тобекеңе кесiлген үкiм екен...



	“Қазақ ССР-iнiң ПП ОГПУ-1 жанындағы үлкен “үштiк” “Әлниязовтың контрреволюциялық ұйымының” 21 мүшесiн ең жоғары жаза – атуға кестi және 15 адамды он жылдық мерзiмге... концлагерьге айдады.

	(архив материалдарынан)

	Үкiм екен... кесiлдi ату жаза,

	Боздақтарды Маңғыстау көп тұтты аза.

	Ең соңында бұрқ еттi көтерiлiс боп,

	Дәуiр желi үрлеген сөнбей қоза.

	Үстiрттiң ернеуiндей құламалы,

	Төзiм тозды, iзделдi бiр амалы.

	Мылтық алды жарлы да, жақыбай да,

	Жала,

	Жала,

	Жалаға шыдамады.

	Осылайша, “Әлниязовтың iсiнiң” соңының Адай көтерiлiсiне қалай ұласқанын Кеңес өкiметiнiң өзi де бiлмей қалған-ды...



	ҚАШАҒАН МЕН АРАЛБАЙ

	Баласы өлiп, бал қызығы оралмай,

	Құяңы ұстап жайлауына бара алмай.

	Айрақтыда аласа үйдiң iшiнде,

	Жатыр едi қам көңiлдi Аралбай.

	Зор тұлғасын сом болаттан жасаған,

	Ширатардай қам көңiлдi босаған.

	Осы сәтте жүдеу ақын үстiне,

	Кiрiп келдi жiгерлi ақын Қашаған.

	Үндемедi,

	Көңiл айту мұратты,

	Елемеуi қалай осы сын шақты?

	Қолына алып домбырасын Аралбай,

	Қашағанға мұң шақты:

	“Тұяғы сынған тұлпармын,

	Қанаты сынған сұңқармын!..”

	Ағытты ақын өкпесiн,

	Ағытты сырын iңкәр бiр.

	Арманы оның көп едi,

	Болмады әсте дегенi.

	Ағытты шемер-шеменiн:

	“Көңiлiм шатты күнiнде,

	Аралбай едiм халқыма.

	Әлдилеп сүйген жалғызым,

	Қайырылмай кеттi-ау артына...”

	Аяқтап жырын Аралбай,

	Қайтадан келдi баяғы,

	Қамкөңiлдi қалпына.

	Ащыдан тұрған тек қана,

	Екi ақынның да өмiрi.

	Жұбату айтты баппенен,

	Домбыра сазды қоңыр үн:

	“Замандасым Аралбай,

	Бiлмей қалдым балаңды-ай...

	Тұяғы бүтiн тұлпар жоқ,

	Қанаты бүтiн сұңқар жоқ.

	Болаттан бекем бол, жаным...”

	Нөсерлете төктi кеп,

	Қашаған да арманын.

	Жасағанға не жазған.

	Шындықты айтты бiр ғана.

	Қашағанға жыр жазған,

	Қимапты ғой бiр бала.

	Тұр, Аралбай, орныңнан,

	Мойныңды бұр, бер қара.

	Шығар перзент алдыңнан,

	Әкiм үшiн – билiк те,

	Ақын үшiн жыр ғана!..

	Осыдан кейiн Аралбай төсегiнен тұрып, ұсталық, етiкшiлiк, құлпытас қашау тәрiздi кәсiбiмен айналысып, жырын жырлап кетiптi.



	АБЫЛ МЕН БАЛДАЙ ҚЫЗ

	Басын иген бай, батыр, ақымағың,

	Маңғыстау ақиығы – Абыл ақын.

	Айтыста жеңiлiптi Балдай қыздан, –

	Бұлбұлынан далалық сахнаның.

	Бiр емес, жеңiлiптi бiрнеше рет,

	Жүректерден шалқыған үндесiп от.

	“Қызыл тiлдiң қылышы дүр ақынның”, –

	Таңданыпты қалың жұрт:

	– “Бұл несi?”, – деп!

	“Жазайыншы дертiмнiң сыздатқанын,

	Қалмау үшiн тамырда мұздап қаным”, –

	Дедi ме екен,

	Ұзатылып кеткен қызды,

	Жеңiлiптi тағы бiр iздеп барып.

	Кей сөз – бақыт,

	Кей сөзден басы кетер,

	Ақын өмiр – дария тасып өтер.

	Он сегiзде бүр жарған Балдай қызға,

	Өйткенi: кексе жырау ғашық екен.

	Сол ғой жанын түсiнiп, ұғатын да,

	Тұңғиықтан сол алып шығатын да.

	Шын ғашықтың алдында жеңiлу – шарт,

	Лебiзiне елтiген шын ақынға.

	“Отырған қарсы алдымда Балдайымыз,

	Бал татыр жесе шекер таңдайымыз”.

	Ақын жүрек қашанда ғашық болғыш,

	Бiздiң де болар ондай-ондайымыз.



	АРҒЫМАҚТЫҢ ТҰЯҒЫ ҚАЗҒАН ЖЕРЛЕР

	Жауына семсер ұстап шапқылаған,

	Бабам-ай,

	Қулық-сұмдық пәк күнәдан.

	Арғымағың тұяғы қазған жерден,

	Қазiрде

	Фонтан,

	Фонтан атқылаған.

	Қарақшыдан, жауыңнан ықпағаның,

	Әлi күнге таңданып, сұқтанамын.

	Бiрақ, баба,

	Далаңның қойынында,

	Бiлмедiң жиһаз барын, тықпа барын.

	Жайлау iздеу, серiлiк – негiзгi әнiң,

	Кей тұста арықтады семiз халiң.

	Бiлмей өттiң астында табаныңның,

	Атыраудан өзге де “теңiз” барын.

	Намысқа, арға шапқан әр қадамы,

	Қозатын жиын десе арқалары.

	Жанады алау болып бұл күндерi,

	Ата мекен – Маңғыстау жарты аралым.

	Назар салар бiр нүкте картадағы.



	ШИПАГЕР ДАЛА

	Дертiм болса алған жанның мазасын,

	Жүректердiң шер боп қатқан назасын.

	Туған жерiм,

	Бұлағыңа қайнаған,

	Бiр сүңгiтiп аласың да жазасың,

	– Құдiретiн-ай шымырлаған қайнардың,

	– Қасиетiңнен, туған өлкем, айналдым, –

	Деп жатады дауа тапқан ұлдарың.

	Мен түсiнсем,

	Топырағыңа жыр дарып,

	Тегiн емес маңғазданса қырларың.

	Қоңыр далам, сахнамсың күй төгер,

	Қоңыр далам, отқа қақта, үйте бер.

	Өзiң маған үйiп-төгiп зейнеттi,

	Өзiң маған арқалатып бейнеттi,

	Өзiң және емдейтұғын шипагер.



	ШӨЛ КЕМЕСІ

	Түйе,

	Түйе,

	Иiр мойын түйелер,

	Сен ғылымсың бiр арнаға жүйелер.

	Ботаң өлiп боз далада қайғы буған шағыңда,

	Алпыс екi тамырыңды идiрiптi күй өнер.

	Жанар оты сағыныш боп маздаумен,

	Орта жолда құздан құлай жаздаумен.

	Мейлi Қырым, мейлi Қытай асырсын,

	Туған жерге оралыпсың боздаумен.

	Саған артып өмiр жайлы толғаған,

	Үмiт әнiн, аттаныпты алға адам.

	Әуе жолы, темiр жолдар жоқ кезде,

	Түйе жолдар ел мен елдi жалғаған.

	Жүк қалмаған көшкен, қонған беткейде,

	(Керуендер сап түзеген өтпей ме?)

	Мадақтаған саған сенген адамдар,

	Түйе демей, “шөл кемесi” деп кейде.

	Санаспадың жақын жерiң, қашығың,

	Деген жоқсың: “қажыдым да жасыдым”.

	Расында:

	Атыраудың тұңғыш мұнарасын да,

	Арбаға сап тасыдың.

	Ендi менiң дәлелiм мол сүйенер,

	Сен ғылымсың бiр арнаға жүйелер.

	Бүгiн, мiне, составтарға маңғаздана қарайсың,

	(Дәуiр жүгiн бердiң соған, жарайсың).

	Түйе,

	Түйе,

	Иiр мойын түйелер.



	ҚОЙ мен ҚОЙШЫ

	Шiлiңгiр шiлде iшiнде,

	Күн тиiп азап тартасың.

	Iшкiзер ем-дом үшiн де,

	Қара қойдың сорпасын.

	Қара құрт шақса уытын,

	Тағы да сорпа қайтарар.

	Шомылып соған, жiгiтiм,

	Шыдамсыз жаның жай табар.

	Тұра алмай қалсаң шойырылып,

	Жел тиiп желкем белiңе.

	Сол қойшы қойын сойдырып,

	Орайды жылы терiге.

	Жайлауда ауырып қалдың ба,

	Ойламас әсте арам ой.

	Жайылып жүрген алдыңда,

	Қойшының емi – қара қой.

	Сәулесi күннiң мол мұнда,

	Қара қой ғажап дара ғой!



	АТБЕГІ

	Кез болатын қол босаған орақтан,

	Кез болатын көңiлге нұр таратқан.

	Елдің Ұлы мерекесi. Бәйгеде,

	Атқа шаптым, Құдабай қарт жаратқан.

	Болатұғын ол қарт нағыз атбегi,

	Мақсатында өз дiнiне қатты едi.

	Сондықтан да жаратқаны жүлде алар,

	Жолы болғыш, сәттi едi.

	– Сынға түстiң, маған серiк, қосшы дер,

	Аттың басын тежеп ұста,

	Тек көмбеде бос жiбер.

	Бурыл айғыр – Тайбурылдай бабында,

	Бойында жоқ ащы тер.

	Емес менiң тасқаным не асқаным,

	Менсiнбейтiн кезiнде айғыр басқаны.

	Екi тезек болатұғын iшiнде,

	Мана оны да тастады.

	Жассың әлi,

	Желкенiңдi желкiлдетпес қай ауыл,

	Бүге тұрам айтпай сөзiм байлауын.

	Бiр қиқуды сезiп тұрған тұлпарыңа қарашы,

	Жануар-ай, жанарының жайнауын...

	Бұл бурылдың жанында өттi көп кешiм,

	Сезем және еңбегiм еш кетпесiн.

	Еш уақытта тұлпарларға қамшы ұрма,

	Етiгiңмен қыса көрме өкпесiн.

	Ортасына түстiң дода-дүлейдiң,

	Жоламасын маңайыңа үрей-мұң.

	Тұлпар мiнген тұрымтайдай тұлымдым,

	Ал шап, ендi,

	Сүрiнбеуiңдi тiлеймiн, –

	Деген едiң сапар тiлеп,

	Қайран менiң Атбегiм,

	Жайшылықта мейiрiмдi едiң, ал мақсатта

	қатты едiң.

	Келер жылы, аяулы ата, өзiңдi,

	Сұр жебемен аяуы жоқ атты өлiм.

	Дәуiрлеген мезгiл екен аз уақ,

	(Бұндай кезде өнерпаздың жатар әрбiр назы ұнап).

	Сол бәйгеде бурыл айғыр көмбеге,

	Өзгелерден дара келдi азынап.

	Ауылдастың кеттi көңiлi аспандап,

	(Адам қандай бақытты едi сезiм-толқын тасқанда).

	Ал, Құдекең “Тфа-тфа, тiл тимесiн”, – дей бердi,

	Жалын тарап бурылдың.

	Жанарынан жас парлап.

	Содан кейiн айта алмадық асқақ ән,

	Содан кейiн мақтануға жасқанам.

	Тайбурылға басқа бала отырды,

	Жаратты да басқа адам.

	Содан кейiн бурыл бағы жанбады,

	Шабысына ешкiм көңiлi қанбады.

	Атбегi қарт дүниеден өттi де,

	Батты әркiмге тұлпардың,

	Тұғыр болып қалғаны.

	Содан берi көп күн шықты көгiмде,

	(Бiр жебеушi керек екен тегiнде).

	Жыр бәйгеде құр қап жүрмiн жүлдеден,

	Бiр атбегiм табылмай-ақ менiң де.



	ҰРЫ ТІС

	– Ұнататын бұрын ойын, шабысты,

	Оттамайды, қазiр iшi қабысты,

	Құнан шығар кезiнде бұл құлаға,

	Бiр жамандат жабысты,

	Бiтiмiне iштей көңiлiм толатын,

	Құйрық-жалы төгiлген, бейне мақпал қара түн.

	Бүкiл табын жылқыны алдырмайтын қасқырға,

	Қалыбайкөк айғырдың бел баласы болатын.

	Бар айтарым, Құдеке,

	Бар айтарым осы ендi,

	Еңбегiңдi жемеспiн, кетiрмеспiн есеңдi.

	Қан қатқандай iшiне оңалтпайтын жас малды,

	Тауып берсең дауасын осы антұрған кеселдiң.

	Жылқы десе биiк ұстар еңсенi,

	Атбегi қарт, оған қоса емшi едi.

	– Олай болса, Жұмақшамжан, көрелiк,

	Деп, ағама құнан жақты меңзедi.

	– Атасын да емдегенмiн аттатпайтын

	қасқырды, –

	Сөйлей жүрiп, жылқышыға құнан аузын аштырды.

	Көп күн болған қалғанына от-судан,

	Ал құнанның жанарында жас тұрды.

	– Анау тiстi көрдiң бе,

	Өсiп таңдай жарған-ды,

	Ұры тiс ол, оттатпайтын сол малды.

	Оның емi – дереу қағып тастаған,

	Әкел шапқы, балғаңды...

	...Содан кейiн құла құнан,

	Терiн төктi кездерiнде терлейтiн,

	Өрге ұмтылды кездерiнде өрлейтiн.

	Айғырлардың бiрi болды атақты,

	Өз үйiрiн бөрiлерге бермейтiн.

	Зерделер бар тек жақсылық жиятын,

	Кеуделер бар үлкен жүрек сиятын.

	Содан кейiн болып алды Ағам да,

	Ұры тiстi қағатын,

	Киеңкiнi қиятын.



	ҚАРА ЖОРҒА

	Шiлденiң тамған кезi болатын-ды,

	(Ажалға қандай тылсым ара тұрды).

	Кенет, кенет дүрлiгiп жылқылы ауыл,

	Кекiлi күлтеленген,

	Асау құлын желiге оратылды.

	Болар, бәлкiм, тәңiрi құптамаған,

	Түсiнедi мән-жайды ұққан адам.

	Жеткенше құлын кеттi шейiт болып,

	Ақ боз үйден жүгiрiп шыққан Ағам...

	Деушi едiк: айуан не түсiнедi,

	Тағдырдың кез келтiрмес iсi ненi.

	О дүниелiк құлынын ұғып ене,

	Жанұшыра шұрқырап кiсiнедi.

	Естi-ақ екен, демесең нәтi мал-ды,

	Адаспайтын түндерде не тұманды.

	Құлынының тұяғы тиген жерге,

	Жалын жайып жануар жатып алды.

	Қайғылы осы көрiнiс нықтайды ойды,

	Айғырдың да кәрiнен ықпай қойды.

	Үш күн бойы су iшпей, оттамастан,

	Кiсiнеумен желiден шықпай қойды.

	“Тағдырыңа қалайша толғанбайын,

	Толғанбайын, қолда өскен сормаңдайым.

	Сормаңдайым сен емес бұл жалғанда,

	Талай ана осылай болған дәйiм.

	Тұлпарлар да, тұғыр да туды мұнда,

	Қиқулатар дүбірді, дуды мұнда.

	Жемтiк болды бөрiге абайсызда,

	Тұңғышың –

	Құлындаған қулығыңда.





Кiмдердi елiтпеген жарау көрiк,

	Мақпал қара құлынға тақау келiп.

	Сұқтанатын бiр көздер,

	Екiншiң де –

	Өлдi солай ауырып “сақау” болып.

	Құлын мүше жетiлген шақта, сiрә,

	Арқасына талай ер батпасына,

	Сенбеп едiм.

	Үшiншiң уыз кезде,

	Оратылды, мiне, ендi ноқтасына.

	Қиын мұндай мұңлықты ұғып тұру,

	Ұғып тұру, үн-түнсiз бұғып тұру.

	Төрт аяғы тең жорға қарағым-ай,

	Керек саған қайғыны ұмыттыру”, –

	Дедi де ағам, ер-тұрман түгендедi,

	Түгендедi,

	Қара жорға биенi жүгендедi.

	Әбзелдерге жинаған бар асылды,

	Өмiлдiрiк құйысқан жарасымды.

	Күнi бойы қыдыртып жүрдi-жүрдi,

	Түнге қарай қаңтарып, таң асырды...

	Су төгiлмес тайпалған сауырынан,

	Қара жорға жарады бауырынан.

	Жал-құйрығы төгiлiп мүсiнделдi,

	Арылғандай қайғының ауырынан.

	Ең сұлу түс дүниеде қара ма екен,

	Көздерi де жарқырап жанады екен.

	Билегендей секiлдi кербез жүрiс,

	Кербез жүрiс мұндай да болады екен.

	Ұмытқандай кешегi бар азапты,

	Алған жөн деп өмiрден алашақты.

	Бір айдан соң бағыты тойлы ауыл боп,

	Ағамның тақымында,

	Жайқалып бара жатты...

	...Осы сырдан ерекше дәрiс ұғам,

	(Кiм бөлiсер қайғыны, қол ұсынар?!)...

	Содан берi бас бәйге алады ылғи,

	Қара бие жорғалар жарысынан.



	МАХАББАТ МАҚАМДАРЫ

	1. Кiлт

	О, Махаббат!

	Кiм жазбайды сен жайлы,

	Сен жайлы сыр әрбiр жүрек толғайды.

	Бiреуiнде – бақыт балы – тәттiлiк,

	Бiреуiнде – зар қайғы.

	Бұл махаббат – түпсiз терең мол арна,

	Терең тамыр ойлаңызшы, солар ма?

	Махаббаттың туындысы, жемiсi,

	Семирамида бағы мен

	Пирамидалар да.

	Негiз осы байырқаса, барласа,

	Сақ болған жөн дақ түсiрмей арға аса.

	Не болар ек, не болар ек, адамзат,

	Ең асыл зат – бұл махаббат болмаса...

	2. Табыттан табылған өлең

	Адам дос боп, адам және жауықты,

	Дәуiр өткен талай-талай қауiптi...

	Археологтар Египеттен ежелгi,

	Нефертити табытын да тауыпты.

	Көрдi ме, әлде көрмедi ме жан азап,

	Бiлмеймiз бiз (дәстүрi де және жат).

	Сұлу әйел мүрдесiнiң үстiнде,

	Өлең жатты тасқа жазған

	О, ғажап:

	“Тыныс алам сенiң тәттi демiңнен,

	Қуанамын күн шыққандай сен көрiнсең көгiмнен.

	Тiлегiм сол – есту сенiң үнiңдi,

	Солтүстiктен ескен жiбек желiндей.

	Сенсiз маған тамақ батпас, қарным аш,

	Рухыңмен тыныстармын кең құлаш.

	Талай заман өтсе-дағы бәрiбiр,

	Саған деген махаббатым мәңгi жас”.

	Асыл жырды зердесiзге сөккiзбей,

	Асыл тасты күл-қоқысқа төккiзбей.

	Нефертити атты арудың есiмiн,

	Махаббат қой бiзге осылай жеткiзген.

	Бiр сауалды алдарыңа тоса алам:

	– Нефертити атты аруды жасаған.

	Фараон ба аты әйгiлi Эхнатон,

	Мүсiншi ме әлде тасқа қашаған?

	Жауап iздеп соған өзге күйге енем,

	Пар ат жеккен жүрген сәндi күймемен.

	Сол мүсiншi сол сұлуды, менiңше,

	Фараоннан кем сүймеген.

	Дәл шертпесең қыл перненi басты сын,

	Таба бiлсең бұл қазына айқышын.

	Кiм екенiн ғашық жырдың авторы –

	Айтар едi-ау, Нефертити тас мүсiн...

	3. Сәулет сыры

	Баспаған жер болмасын, – деп – табаным,

	Қай жерде өлдi қаһарлы күш – Қағаның.

	Белгiсiз ол,

	Ал Сұлулық тұр асқақ –

	Мавзолейi Яссауи Бабаның.

	Бiр сөз айтам сол Мавзолей хақында,

	(Түркiстанда болғаным бар жақында).

	Ғасырлардан озу сыры ғасырға,

	Орнатылған ескерткiш бұл –

	Ақынға.

	Боз жусанды далам менiң көделi,

	Жатты бәрiн қасiреттiң көтерiп.

	Бұл даланы ұстау үшiн кiсендеп,

	Керек болған Ақындардың беделi.

	Қойша иiрiп бейбiт жұртты сан қырған,

	Ету үшiн өзiне бас, мал құрбан.

	Атышулы Ақсақ Темiр қатыгез,

	Шебер жиып, Даңқ үшiн салдырған.

	Бiр арнадан бастау алар мың арна,

	(Даңқ құмар Әмiр оны ұғар ма?)

	Ал сәулетшi бiр сұлуға ғашық боп,

	Соған арнап соқты сәулет-шығарма.

	Әсемсiң ғой құпияңмен, өмiр сен,

	Төгiлесiң құмарлық боп төгiлсең.

	Жауыздықтан туған нәрсе – тым келте,

	Махаббаттан туған нәрсе – өмiршең.

	Қайғы дайын бергендерге қастаса,

	Бақыт дайын бiлгендерге достаса.

	Талай хандар жерленсе де осында,

	Түсiнедi ел сәулет сырын басқаша.

	...Солай, досым, Сұлулықты Зұлымдық,

	Жеңбек емес ешқашан,

	Ешқашан!

	4. Көкетай мен Асалы

	Күлкiсi әсем сазы дерсiң сырнайдың,

	Ару жүзi сәулесiндей нұрлы айдың.

	Сүмбiл шашы толарсағын қағатын,

	Бұл өлкеде қызы бопты бiр байдың.

	– Көкетайым,

	Еркем,

	Арым,

	Көкешiм!

	Жұрт алдында мерейлi еткен әкесiн, –

	Дейтiн Әке, – салтанатын асырып,

	Ұзатамын сұлтанға қидырып ақ некесiн.

	– Жарқыраған күндiзiм,

	Маңдайдағы жұлдызым,

	Бағым,

	Гүлiм,

	Құндызым!

	Теңгермеймiн iзiне өзгелердiң мың қызын, –

	Дейтiн шеше өзге теңеу таба алмай,

	Сүйiп, құшып Көкетайдың нұр жүзiн

	Көкетай қыз сәнi екен сол елдiң,

	Көкетай қыз әнi екен сол елдiң.

	Бәрiне де салмапты қыз көз қырын,

	“Жар етемiн”, – дегеннiң,

	Сол кезде айтса нанбас едi бiр кiсi,

	(Солай болса қайтпек жүрек бұлқысы).

	Жорға мiнген жас сұлтанға емес ол,

	Ғашық болды Асалыға жылқышы.

	...Шақ жетiптi түнеретiн басқа бұлт,

	Жүрген жiгiт ер-тұрманын жастанып.

	Көкетайын қос атпенен бiр түнi,

	Елсiз шыңға қашты алып.

	Екi ғашық түндi еттi баспана...

	Бай келiнi түндiк ашты жасқана.

	Сосын ауыл дүр сiлкiндi кенеттен,

	Жалшыға жар бай қызы,

	Болу неткен масқара?

	Желбiреткен жақсы жырдың желегiн,

	Ғашықтықтың қосылу ғой тек емi.

	Дала төсiн дүбiрлетiп тұяқтар,

	Өмiр қашып, өлiм қуып келедi.

	Екi ғашық махаббатын желкен ғып,

	Зымырайды бақытына ертеңдiк.

	Шырқырайды Жауыздықтан қорғалап,

	Сұлулық пен Көркемдiк.

	Екi ғашық құтылам деп қашады,

	Жақын қалды жауыздықтың жасағы.

	“Көкетайым, сен құтылшы”, – дедi де,

	Аттың басы кейiн бұрды Асалы.

	– Бiздер үшiн бiткен бе өмiр көктемi,

	Қылышкер ең...

	Бiрақ олар көп тегi.

	Осы айқаста, Арысым-ау, мерт болсаң,

	Маған да өмiр жоқ тегi, –

	Дедi сұлу жанарынан жас тамып,

	Ал жылқышы жалтармады жасқанып.

	Қарсы шапты қуғыншылар тобына,

	Көру үшiн өмiр алдан тосқанын.

	Күй тартқанда тұлпар тұяқ дүсiрлi,

	Ат бауырына үш жiгiттi түсiрдi...

	Топ басшысы сұлтан қанға қарайып,

	Терiсiне сыймай қатты iсiндi.

	Бiреуге ерлiк,

	Бiреуге ұрлық жасатар,

	Бұл өмiрдiң асатар,

	Сыбағасы таусылғаны сол болды,

	Асалы үшiн от шашты да бесатар.

	Қызыл көрген құзғындардай үймелеп,

	Ат-матымен кеттi қызды сүйрелеп.

	Көкетайдың жүрегiнен бiр шыққан,

	Асалының жүрегiнен тиген оқ.

	Жанар ма ендi қайта мынау өшкен от,

	Тiккен талай шәйi орамал кестелеп.

	Асалысы қалды артында,

	Ал бұған,

	Қайда апарып, не iстемек.

	Бақытсыз ба шын ғашықтар ежелден,

	Қосыла алмай Баянына Қозы өлген.

	Не iстеп едi сол сәтiнде қыз Баян?

	Ал Көкетай шырқау керек қандай ән?

	“Қаптаған жау шат-шадыман жан-жағым,

	Мен де жетем саған қазiр, жан-жарым”, –

	Деп Көкетай камзолының астынан,

	Суырып ап,

	Салды өзiне қанжарын...

	Сүйгенi үшiн бiрiн-бiрi үздiгiп,

	Заңның қатал от алауы шыжғырып.

	Қала бердi қос төмпек боп далада,

	Он сегiзге жетер-жетпес қыз-жiгiт.

	...Бұл өмiрдiң көп қой тартыс, шатағы,

	Бiреу өлсе, бiреу туып жатады.

	Көкетайдың сiңлiсiне үйленiп,

	Жас сұлтанның шықты абырой-атағы.

	Зорлықшыға жақпайды екен қаралық,

	Зауал болып төнедi екен қара бұлт.

	Қайтып келе жатқанда бiр жорықтан,

	Сол сұлтанды шағып апты қарақұрт.

	Сыйпай алмай Көкетайдың бұрымын,

	Ызасына салған елге бүлiгiн.

	Қарақұрт боп келiптi де бармақтай,

	Оған да ажал салған солай құрығын.

	Бұл өмiрдiң көп тағы да мазағы,

	Асқандарға тарттыратын жазаны.

	Қос ғашықтың қабiрiнiң тұсы екен,

	Сұлтанның да өлген жерi –

	Ғажабы.

	Мықтылық-ай,

	Ал iнiсi сұлтанның,

	Атышулы қас шебердi алдырды.

	Тас қашатып талай белдi талдырды.

	Сөйтiп оған бұл өмiрде теңдессiз,

	Бiр мавзолей салдырды.

	Жүргенменен қожайыны кiсiмсiп,

	Деген оймен: “зерделiлер түсiнсiн”.

	Қос ғашықтың махаббатын ал оған,

	Өрнектедi, барын салып мүсiншi.

	Қос ғашықтың махаббатын қашады,

	Атып кеткен жауыздықтың жасағы...

	Халық естен сұлтан атын шығарып,

	Атап кеттi мазарды –

	Көкетай мен Асалы.

	Жыр ғып өткен жоқпын тегiн оны мен,

	 (Ай далада асқақ күмбез көрiп ем).

	Соғып бердi махаббатқа ескерткiш,

	Уақыт өзi Жауыздықтың қолымен.



	***

	Кеудеде нөпiр толқын тасып iзгi,

	Тағы бiр жыл есейтiп жасымызды.

	Он жетiнiң өрiне шыққан кезде,

	Қайырдық шалқасынан шашымызды.

	Бұрынғыдан толысып, толғанбыз ба,

	Жiгiттiк жайлауына қонғанбыз ба.

	Сол жылы...

	Ғашық болдың, асыл досым,

	Жаныммен мен ғашық болған қызға.

	Рас, бiздер майдан сап ұрыспадық,

	Батырлардай серттесiп тұрыспадық.

	Қос жүрек те ынтығып сол сұлуға,

	Сол сұлуға төрт жанар нұр ұшты алып.

	Бiр төсектен және бiз өретiн ек,

	Талай сырды екiге бөлетiн ек.

	Әттең, әттең, екiге бөлiнбейтiн,

	Сол аруды шын жақсы көретiн ек.

	Түн болып... не таң болып ата алмадым,

	Достық-ай, жiбiңдi үзiп өте алмадым.

	Балаң сырды Арманға ақтаруға,

	Мен сенен бата алмадым,

	Сен менен бата алмадың.

	...Тағы да қуа алмадық түрiп кектi,

	Бiр ыза iшiмiздi бүрiп кеттi.

	Бiрiмiзге-бiрiмiз қимай жүрген,

	Сол сұлу өзге жанмен жүрiп кеттi.



	СЫРЫҢДЫ АШ ҰЛЫҢА

	Мен де саған бөтен емес, бел бала,

	Бұл жерде өмiр сүре алады Ер ғана.

	Сырыңды ашшы, сен ұлыңнан бүкпешi,

	Шерқала!

	Бiр кезде Шер,

	Қазiр ендi Көр қала.

	Алтын-күмiс,

	Жiбек нарға арта ма,

	Бал жасайтын шырын қосып тортаға.

	Қасыңдағы Қызылқала қыз мiнез,

	Самал желпiп арқаңа.

	Тұратұғын қан базарың тарқамай,

	Шерқаланы мен iздеймiн картадан.

	Бiрақ, бiрақ таба алмаймын, таппаймын,

	Жүрегiмде шешiлмес шер, жатты-ай мұң.

	Сол тарихты iш-бауырым елжiреп

	Жоқтаймын.

	Қыш құмыра сынықтары көзiме

	Басылады оттай бiр.

	Құлақ тосам

	Дауыстарға, үндерге

	Мекен болдың екен, сiрә, кiмдерге?

	Сәйгүлiгiн аш күзендей бүгiлтiп

	Кiмдер екен жортқан талдай түндерде?

	Бiлмей қалай тоқмейiлсiп жата алам

	Тарихымды iргемде?

	О, Шерқала, Шерқала!

	Мен де саған бөтен емес, бел бала.

	Бұл жерде өмiр сүре алады Ер ғана.

	Сырыңды ашшы, сен ұлыңнан бүкпешi

	Бiр кезде Шер,

	Қазiр бiрақ Көр қала!



	АҚСҰҚСЫРДЫҢ ЕЛІНДЕ

	Өттi бастан талай-талай дауылдар,

	Өттi бастан талай-талай жауындар.

	Даласында, даласында қалмақтың,

	Аман-есен жүрсiңдер ме, бауырлар.

	От демiнен мұз таулары ерiген,

	Достарына орын берген төрiнен.

	Сәлем сiзге, сәлем сiзге, ағайын,

	Күн сәулеттi Қазақстан Елiнен.

	Қарсы шаптық тұрса дағы құз алдан,

	Қатар жайлап өрiсiмiз ұзарған.

	Шайқасып ап, шайнасып ап соңынан,

	Бiр-бiрiнен татулыққа қыз алған.

	Шалқып жатқан кең даламыз, иенбiз,

	Бiрiмiзге нағашымыз, жиенбiз.

	Ақсұқсырлар ана болған қазаққа,

	Деп келдiм мен қалмақтан бiр сүйем қыз.

	Бiздер жайлы шертiлген-дi сан дастан,

	Кiм қалайды өшiргендi жанбастан.

	Жаңа заман туыстығы нығайып,

	Ескi заман ұмытылсын шаң басқан.

	Кең даламыз бәрiмiз де, иенбiз,

	Мен де сенен Ақсұқсырдай сүйем қыз.

	Құшағыңды аш қазағыңа, қалмағым,

	Туысқанбыз, нағашымыз, жиенбiз.



	ТОМИРИС ЕМЕС, ТАҢЫРЫС

	Геродот дейдi:

	– Томирис!

	Мен болсам деймiн:

	– Таңырыс!

	Таңырыс салған сан ұрыс.

	Ен дала кезген еркiндiк үшiн бәрi де,

	Бәрi де соның көрмеуi үшiн жәбiр iс.

	Келбетi айдай

	Пәтшайы өң,

	Байы өлген жесiр патша әйел.

	Жар төсек аңсап берiлмей ғашық патшаға,

	Не керек артық жарасын жазар тапса ем.

	Темiр қыз – деп те,

	Тұмар қыз – деп те айтып жүр.

	Қиялдың құсы сан тұсқа барып қайтып жүр.

	Кир патша басын қан толы салған торсыққа,

	Әйтеуiр сол жыл бағы асқан Дайдың жойқын жыл.

	“Таң болып атсын

	Әкелсiн елге мол Ырыс,

	Жорықта жүрсек жабылмас жарқын жолымыз”, –

	Дептi әке Ұстаз Хафиз, (грекше Спаргапис)

	Осыдан шыққан, Тәңiрге тiлек есiм бұл.

	Бар сыры осы, (мiнеки, түйiн шешiлдiң).

	Өзгеше болып дыбыс пен ырғақ, тiл, екпiн,

	Өзiнше жазған саяхатшылары гректiң.

	Ұғуға мұны қажет те емес көп нәрсе,

	Қазақы сезiм, лүпiлi керек жүректiң.

	Құс жолы болып жосылған көкте Тәңiр iз,

	Жұлдыздар – адам кезiнде салған сан ұрыс.

	Ырым ғып қойған бабамыз ұл-қыз аттарын,

	Әкелсiн бiзге күн сайын атар таң Ырыс!!!



	АҒАМЕН СҰХБАТТАРДАН

	(Әбiш Кекiлбаевқа)

	1. Диалог

	Дедi Ағам:

	– Анау Темiрқазық,

	Анау Жетiқарақшы,

	Анау Ақбозат, Көкбозат!

	Бiлсең, iнiм, аспанда да, жерде де,

	Байланысқан бiз бiлмейтiн көп ғажап.

	Дедiм мен де:

	– Анау Үркер...

	Кiмдi iздейдi сабылып,

	Ынтығады аласұрып, сағынып.

	Жетiқарақшы алып қашқан қызының,

	Тiлейдi ме гүлдегенiн бағының.

	Тыншымайды, көк аспанды кезедi,

	Қыз-гүлiнiң оралмасын сезедi.

	Сезген сайын, сезген сайын қуады,

	Өртенiп ой өзегi.

	Бұ не ғажап аспанда да жүргiншi ел,

	Бұ не ғажап аспанда да сүргiн сел.

	Қарақшыдан қалар едiм қызды алып,

	Көкбоз атты жетектеп,

	Ақбоз атқа бiр мiнсем!..

	Дедi Ағам:

	– Әртүрлi өмiр әр пендеге дарыған,

	Бiр жүректе мейiрiм мол,

	Бiрi аяз боп қарыған.

	Аспан кейiн (қақты арқамнан) әуелi

	Арылалық жердiң қарақшыларынан...

	2. Сыр

	– Өлкемiз күй мен жыр кенi,

	Сыйқырлап кеткен сыр кенi.

	Жазсақ деп соны талпынған

	Менi де қаққан бiр Перi,

	Сенi де қаққан бiр Перi.

	Иектейдi олар жалқыны,

	Сыр ашар солар арқылы.

	Ұстатқан қалам маған да,

	Ұстатқан қалам саған да,

	Сол Перiнiң салқыны.

	Құйылсын құттың нұры – сел,

	Дүниеге керек дұрыс Ем.

	Өз орнын таппай жүргеннiң

	Бiрi мен, iнiм,

	Бiрi – сен.

	Ұялаған шақта басқа –

	Арман,

	Жырақтап топтан, достардан.

	Менде де, iнiм, бiр кезде,

	Дәл сендей

	Қап-қара бұйра шаш болған,

	Қап-қара бұйра шаш болған...

	– Деп Ағам бiр сәт қалды үнсiз,

	Желiмен толқып салқын күз.

	Тулады шашы көк бурыл,

	Бұзбадық оның қалпын бiз.

	Бұзуға сiрә, батпадық.

	Жанары тұрды шоқтанып.

	Жанында аға тоғыз балл,

	Бiр дауыл тулап жатты анық.

	Ұғылмас Дана тылсымы

	Жалғанса дедiм сыр сымы.

	Айтты оған бiр гәп мен бiлсем,

	Күйкеннiң сонау тұмсығы...



	ЕР ДОСАН

	Бейнесi Ер Досанның қол бастаған,

	Тәрiздi қиып түсер алмас маған.

	Елi үшiн жан мен тәнiн беретұғын,

	Өтпеген жiгiттерде нарқасқа одан.

	Тағдырдың сыйы бөлек алыптарға,

	Керек-ақ батыр перзент халықтарға.

	Өзiңсiң, О, Ер Досан, жер жүзiне,

	Адайдың кiм екенiн танытқан да.

	Даланың ұлылығын таныттың сен,

	Бағасын еркiндiктiң сан ұқтың сен.

	Құлдық кiсен бұғауын тас-талқан ғып,

	Ұл болғың келдi сенiң анық бiлсем.

	Көзiмнiң қарасы мен ағы сынды,

	Иса-Досан құптаймын шабысыңды.

	“Басымды кес, – дедiң сен, – мейлi, жендет,

	Таптатпаймын бiрақ ар-намысымды”.

	Дедiң тағы:

	– Мастанбасын Ақпатша құр тағына,

	Мақтанбасын қыз-дамбал жыртарына.

	Елi үшiн, ары үшiн жан беретiн,

	Сенемiн мен келешек ұрпағыма.

	Неге елiмнiң аспанда бұлты қалың?

	Менiң де бар сүйiктiм, ынтығарым.

	Сенемiн мен қазақтың қатындары,

	Менен де асқан намысшыл ұл туарын.

	Сенемiн мен сол ұлдар өсерiне,

	Сенемiн мен дәрi боп кеселiне.

	Бiздiң арман айналып ақиқатқа,

	Бар нәрсенi ақылмен шешерiне.

	Туған жерде табылар бейiт маған,

	Ақылсыз деп кiнәлар кей ұқпаған.

	Мен емеспiн жан үшiн жалбарынар,

	Құрбан болам, ел үшiн шейiт болам.

	Жасықтарды ешкiм де асыл демес,

	Ал асылды ешкiм де масыл демес.

	Жеңiлгенмен мен саған бағынбаймын,

	Неғып тұрсың, әй, жендет, басымды кес!..

	Өзiң де алмас,

	Сөзiң де алмас, еңiреген батыр баба,

	Өмiр көркi мәрттiкте, ақылда ма?

	Өлдiң солай ерлiктi ту ғып ұстап,

	Қас жауыңды өртеумен ызасына,

	Ал мұң тастап ақынға, жақынға да.

	О, Ер Досан! Арымның биiгi едiң,

	Түсiме кiрiп жүрсiң жиi менiң.

	Ұрпағыңның бiрiнiң –

	Өзiңдей мәрттiгiне сүйiнемiн,

	Ал бiрiнiң –

	Күнi үшiн көтбергiштiгiне күйiнемiн.



	ӘБІЛХАЙЫР ХАННЫҢ ҚҰНЫН АЛУҒА

	АТТАНАРДАҒЫ АЙБАС БАТЫРДЫҢ БАТА

	СҰРАУЫ

	Шопан Ата,

	Масат Ата,

	Қараман Ата,

	Шақпақ Ата,

	Қарашүңгiл әулие,

	Ұшқан Ата!

	Қосай Ата,

	Жомарт Ата,

	Аталар, Ата, Ата!

	Сартап болды жамбасым жата-жата,

	Түс айырдан туылған мен бiр бота.

	Аттанайын алысқа – арманыма,

	Сол ботаңа ақ ниет бершi бата.

	Мен бота едiм елтiген дала-күйге,

	Елеусiздеу ұстаған қараша үйге,

	Жамау жыртық кигiзiп.

	Көз тиiп кетпесiн деп, сөз тиiп кетпесiн деп,

	Әжем ғана емiренiп дара сүйген.

	Бойымда сай асынған бес қаруым,

	Атастырған бесiкте өстi аруым.

	Бестi тұлпар кермеде арқырайды,

	Бөрлiктiрмек қалыңдық кешкi ауылын.

	Келген жоқ әлi тағдыр қырын маған,

	Сұлулар жоқ мен жаққа бұрылмаған.

	Бiр ерлiкпен танытып өзiмдi-өзiм,

	Содан кейiн қайынға ұрын барам...

	Жезде боп келетұғын тегi маған,

	Қазақта шыққан асқар көгi ұнаған,

	Барақтан Әбiлқайыр хан иемнiң,

	Қас батырдай қасқайып кегiн алам.

	Кегiн алам,

	Айттым мен кегiн алам,

	Жазықты болды жездем не күнәдан?

	Ханына қол жұмасаған ел оңбайды,

	Сол иттiң қабырғасын сөгiп алам.

	Абыройын-сақалын кесiп алам.

	Кесiп алам, қыл шылбыр есiп алам.

	Бұлқып-бұлқып бойымда тулайды қан,

	Жұлқып-жұлқып...

	Күш-жiгер жасымаған.

	Бас хан өлдi. Барақтан жазымы анық,

	Құныкерлiк,

	Қайын жұрт,

	Базыналық.

	Құқайымды көрсетем көздерiне,

	Бопайыма кигiзем тәжiн алып.

	Келген жоқ-ты әлi өмiр қырын маған,

	Сұлулар жоқ көз тiкпей бұрылмаған.

	Барақты масқаралап келген күнi,

	Досымды ертiп, қайныма ұрын барам.

	Сартап болды жамбасым жата-жата,

	Түс айырдан туылған мен – нар бота.

	Ал, аттандым алысқа – құн алуға,

	Сол үшiн де шын ниет бершi бата –

	Шопан Ата,

	Масат Ата,

	Қараман Ата,

	Шақпақ Ата,

	Қарашүңгiл әулие,

	Ұшқан Ата,

	Қосай Ата,

	Жомарт Ата,

	Аталар, Ата, ата!!!



	Аталарға жалбарынып Шотан батыр, Қонай батыр, Айбас батыр Орта жүзге аттанады. Жас тоқалының ыстық төсегiндегi Барақ сұлтанды Айбасқа ағалары “Қараға хан тұқымының қанын жүктеу жазбаған” деп өлтiртпейдi. Бiрақ “өлiмнен де күштi масқаралау осы”, – деп жас Айбас батырға сұлтанның сақалын күзетедi. Барақтың Орта жүзге хан сайлануға дәмеленiп жүрген кезi екен. Батырлар Әбiлқайырды өлтiрген кезде басынан Барақ алып кеткен тәждi Бопай ханымның үйiне қайтарып әкеледi. Сол тәж қазақтың ең соңғы ханы – Жәңгiрге дейiн жеттi...



	ҚАРАТӨБЕ

	(Қаратөбе – Маңғыстау халқының тарихынан ерекше орын алатын жер. 1998 жылы осы жерде Шотан батыр, Абыл ақын, Досан батыр аруақтарына арналып ас берiлдi.)



	Қаратөбе,

	Қаратөбе,

	Қаратөбе!

	Маңғыстауда ерекше дара төбе.

	Бiздер үшiн қасиеттi киелiсiң,

	Дем беретiн әр кезде сүйенiшiм.

	Сенде ақыным, батырым Абыл, Досан,

	Сан ой келер басыма дамылдасам.

	Сенде алғашқы адайлық болған сиаз ,

	Сол сиязда Хан болған Тобанияз.

	Сырға толы әр тасы бұл араның,

	“Қаратөбе” жазылар романым.

	Маңғыстауды Адайға киелi мекен жер еткен, Көшiрiп Мұңалжарынан, Жем, Сағыз, Қобда, Електен:

	Атағозы батырдың найзасының iсi дер,

	Лабақ-дүлей батырдың түнерiңкi сұсы дер.

	Қожамбеттей палуан бiлегiнiң күшi дер,

	Шотан мiнген шұбар ат тұяғының ұшы дер.

	Осыдан-ақ бұл халық көп нәрсенi түсiнер.

	Бұл мекенде алда да өтер небiр кiсiлер,

	Бұл мекенде алда да небiр шарбат iшiлер.

	Шотан мiнген шұбардай құйрық жалы төгiлген,

	Бұл мекенде алда да талай тұлпар кiсiнер.

	Ұрпақ үшiн алысып, сый қалдырған маған мол,

	Баба рухы тұрғанда адаспайтын табам жол.

	Халық болып ұйыған Тобекеңдi Хан сайлап,

	Қасиеттi, киелi Қаратөбем аман бол,

	Қаратөбем аман бол!!!



	ЖҮРЕТIН-ДI ҮШ АҚЫН

	 (Әбдiбек Жаманбаев, Уәйiс Қайралапов,

	 Қаржаубай Жылқыбаевтың рухтарына)

	Армандары ақ бұлттарды құшатын,

	Мейiрiмдерi ақ кептер боп ұшатын.

	Бiр кездерi көшесiнде Бейнеудiң,

	Жүретiн-дi қол ұстасып үш ақын.

	Үшеуi де бiлiмi мол, мықты адам,

	Әрбiр сөзiн тыңдаушысы құптаған.

	Үшеуi де жыр кенi едi, бiрақ та,

	Еш баспадан кiтаптары шықпаған.

	Шәкiрттерге ақ таң едi ататын,

	(Мезгiл кептi күндерi де бататын).

	Семсер тiлмен, семсер тiлмен, шiркiн-ай,

	Бiрiн-бiрi сойып салып жататын.

	Тез танитын жастар болса талапты,

	Бойларында жомарттық та мол-ақ-ты.

	Үшеуi де Омар һайам тәрiздi,

	Жырлағанды ұнататын шарапты.

	Үшеуi де айтатынын айта алды,

	Жыр бәйгеде оздыра алды байталды.

	Ай астында Алтыбақан тербетiп,

	Өз халқына Ақбөбегiн қайтарды.

	Не дүлдiлiн шерте бiлдi күйлердiң,

	Түндiктерiн желпiлдетiп үйлердiң.

	Мұраларын ұрпақтарға сыйлады,

	Ақындардың, батырлардың, билердiң.

	Үшеуi де бiлiмi мол, мықты адам,

	Әрбiр сөзiн тыңдаушысы құптаған.

	Үшеуi де жыр кенi едi, бiрақ та,

	Еш баспадан кiтаптары шықпаған.

	Армандары ақ бұлттарды құшатын,

	Мейiрiмдерi ақ кептер боп ұшатын.

	Бiр кездерi көшесiнде Бейнеудiң,

	Жүрушi едi әзiлдесiп үш ақын.

	Өмiр жолы... сүрiнiп көп, тайып көп,

	Бұрқанатын Атырау боп, Жайық боп.

	Естiлмейдi дауыстары самбырлап,

	Қайда кеткен сол үш ақын ғайып боп?

	Кемшiлiктер тауып бiздiң кей iстен,

	Келiп кетiп жүрсiңдер ме пейiштен?

	Сыртымыздан желеп-жебеп жүретiн,

	Тәрiзденiп ақ қанатты Перiште!

	Бұдан соң да талай жылдар, күн өтер,

	Жырларыңды көкiрекке түнетер,

	Өлеңдерiң өлтiрмейдi сiздердi,

	Әбекем-ау, Қаржекем-ау, Уәкем!!!



	ҚАРАКІСІ

	Аты оның әйгiлi Қаракiсi,

	Қаракiсi өзгеден дара кiсi.

	Дара тұлға,

	Дара мiнез,

	Дара iсiмен,

	Кiм-кiмнiң де өмiрде қалады iзi.

	Жан болыпты анадан дара туған,

	Бiртуарлар осылай жаратылған.

	“Қаракiсi келедi” деген кезде,

	Жұбаныпты бесiкте бала атынан.

	Мәрттiктен де кей адам қайғы шегер,

	Шығара алмас бойынан жай кiсi өнер.

	Ол келгенде сүрлерiн сақтап жүрген,

	Қазанға салады екен бәйбiшелер.

	Кiм-кiмге де тең ауа, аспан, күнi,

	Дептi бiреу “жаралған тастан мұны”.

	Өзiн зор деп түсiнген мырзалардың,

	Болыпты белiн басар астамдығы.

	Досын қамдап, жүретiн жауын шатып,

	Түндiктердi желпiнтер дауылдатып.

	Алатұғын өзiне қорлық көрген,

	Қойшы-қолаң, әлсiздiң дауын сатып.

	Жетiстiгi –

	Теңдiк үшiн үмiтiн үзбейтiнi,

	Бура, үлектi бiр қолмен тiздейтiнi.

	Кемiстiгi – досты да, дұшпанды да,

	Ағайынның iшiнен iздейтiнi.

	Қырсықпасқа және де қырсығатын,

	Иiлмейтiн морт етiп бiр сынатын.

	Кейде төгiп мейiрiн балапанға,

	Кейде уысқа түскенiн бiр сығатын.

	Жүрген шақта елдiкке қосып үлес,

	Осы мiнез танытты досына iлез.

	Осы мiнез атағын аспандатып,

	Түбiне оның жеткен де осы мiнез.

	Қылпып тұрған жүзiндей ұстараның,

	Қиып түсер жерiнен ұстағанын.

	Тарихта қалды ол бiрi болып,

	Адайдағы атақты үш Қараның .





Жетінші бөлім




	МАҢҒЫСТАУДЫҢ ОЙЫНДА

	БАР – ОҒЫЛАНДЫ,

	АРУ ЖЕМНІҢ БОЙЫНДА

	БАР – АҚМЕШІТ...

	Мединада – Мұхаммед,

	Түркiстанда – Қожа-Ахмет,

	Маңғыстауда – Пiр Бекет!

	Тiлегiмдi қабыл ет!!!



	ТІЛЕДІМ ТІЛЕК...

	Мединада – Мұхаммед,

	Түркiстанда – Қожа-Ахмет,

	Маңғыстауда – Пiр Бекет!

	Салтанат-сәндi Ауыл ек,

	Достыққа құшақ Бауыр ек.

	Қастыққа дүлей Дауыл ек

	Жалбарынам қол жайып,

	Тiлегiмдi қабыл ет!

	Асқақ-асқақ Арманым,

	Бiлсем де Дүние жалғанын.

	Мұхаммедтiң Үмбетi,

	Мен бiр Құлы Алланың.

	Ұнатпайтын мақтауды,

	Жаратпайтын боқтауды.

	Адал ниет, пәк сезiм,

	Жүрегiмде сақтаулы.

	Бергендер сертке тұра алсын,

	Құдай – Бiреу, Құран – Шын.

	Үш әулием, үш Пiрiм,

	Мұсылманға – Ұрансың,

	Мойынға тағар тұмарсың.

	Менде бұрқап iшкi леп,

	Құштарлық сезiм күштiрек.

	Тiлейтiнiм ал ендi,

	Бар болғаны үш тiлек:

	Бiрiншi:

	Үзiлген бодан ноқтасы,

	Еркiндiктiң қақпасы.

	Түркiлер алтын бесiгi –

	Ұлы Даламды сақташы.

	Алтындар,– дейдi,– көшедi,

	Далада аң-құс төсегi.

	Далада байлық-қазына,

	Далада Бидай өседi.

	Екiншi:

	Исi бар жұпар Гүлiмнiң,

	Дiнiмнiң және Дiлiмнiң.

	БҰҰ-да сөйлер көсемдер,

	Шұрайын шығар Тiлiмнiң.

	Өзге жұрт, шiркiн, тамсансын,

	Алыстап кетсе аңсар сыр.

	Домбыра-шанақ күмбiрлеп,

	Күмiс көмейлер ән салсын.

	Үшiншi:

	Алып жүр қырттар жағамнан,

	Сескенбей тұлпар-тағамнан.

	Барады жастар жасық боп,

	Рухымды қайтар жоғалған.

	Кештiк қой күндi жасқақтап,

	Жараспас ендi бас бақпақ.

	Бойымда жүрсiн әрдайым,

	Ұлттық Намыс асқақтап.

	Жайнамазын жайған бар,

	Дiн жолынан тайған бар.

	Қазаққа Қожа жiберген,

	Өзiң едiң ғой, Пайғамбар!

	Таусылмас айтсам мың күн жыр,

	Тағы да дүркiн-дүркiн бiр.

	Өзiңнiң адал Үмбетiң

	Қазақты шаңнан сiлкiндiр!

	Мединада – Мұхаммед,

	Түркiстанда – Қожа-Ахмет,

	Маңғыстауда – Пiр Бекет!

	Тiлегенiм үш тiлек,

	Тiлегiмдi қабыл ет!!!



	АЛЛАНЫҢ СҮЙГЕН ҚҰЛЫ БОП...

	“Бiле бiлсең шапағаты барларың,

	Сүйген құлы боларың Һақ алланың”.

	(Құран. 3-сүре, 141-аят.)

	Бекет бала

	Медреседе шәкiрт едi үлгiлi.

	(Болған жоқ-ты әлi, әлi қазағының қасиетi, дүлдiлi)

	Сабақтан соң... бос кезде

	Шәкiрттерiн жинады Ұстаз бiр күнi.

	Салқын түскен мезгiл күзгi маусым-ды,

	Есiктерiн талай үйлер қаусырды.

	Дедi ұстаз: «...отын терiп келiңдер,

	Медреседе ертеңгi отын таусылды».

	Торғайлардай дүр ете ұшқан топтала,

	Тоғайлыққа кеттi енiп көп бала.

	Қарсы алдында қарағай ма, қайың ба,

	Жұлды, шапты, жоқ ешқайсы тоқтаған.

	Сиреп қалды әлгi тоғай қап-қалың,

	Тонаттырып көк бұтағын-мақпалын.

	Мақтанышпен ұстазының алдына,

	Төгiп жатты шәкiрттер

	Шапқаны мен тапқанын.

	Отырғанда бәрi ұяға кеп қонып,

	Мақтаныштың сөзi ауызға кептелiп.

	Бәрi келген, бәрi келген тек қана,

	Шыққаны ғой Бекет бала жоқ болып.

	–Қайда?

	–Қайда?

	–Бекет бала қайда жүр?

	–Мүмкiн бiлмей адасумен сайда жүр.

	–Далалық қой отын мәнiн түсiнбей,

	Тезек теріп жайылымдағы қойда жүр.

	Айтып жатты әртүрлi сөз әр талап,

	Әрқайсында алысқа ұшпақ бар қанат.

	Осы кезде

	Қу томар мен қу томаштан тұратын,

	Келдi Бекет бiр арқа отын арқалап...



	– Балам, неге кешiктiң? – деп сұрады Ұстаз. – Сенiмен бiрге кеткен өзге шәкiрттер отындық ағаштарын мана әкелдi...

	– Ұлағатты Ұстазым! – дедi Бекет бала қолын жүрегiнiң тұсына қойып иiлiп тұрып. – Ұлағатты Ұстазым, шөпшек пен томаш теруден үлгерiп келгенiм осы...

	Бекеттiң сөзiне шәкiрттер ду күлдi.

	– Тоғайдағы қарағай, қайың, тал-теректi көрмегенi ғой...

	– Жә, балаларым, сабыр етiңдер, мен Бекетпен әңгiме-дүкен құрып отырмын, – деп шәкiрттерiнiң шуылын тыныштандырған Ұстаз сауалдасып отырған балаға қайта бұрылды.

	– Иә, мына құрбыларың айтқандай, тоғайлықтағы самсап өскен ағаштардың бұтақтары жетпедi ме?

	– О, Ұлағатты Ұстазым! – дедi Бекет. – Ол ағаштарды отауды бiлдiм, бiрақ қолым бара бергенде көк жапырақ жайған әлгi бұтақтардың жанарларынан жас парлап:

	– Бiздiң өмiрiмiздi көктей солдырмаңыз, аяңыз, мейiрiмдi адамзат, – деп тұрды. Тiрлiк иелерiн өз қолыммен өлтiруге қимай, бойында жаны жоқ қуарған томашаларды ғана отындыққа терем деп кешiгiп қалдым.

	Ұстаз ләм-мим деместен Бекет баланың жауабына көңiлi толған сезiммен орнына отыруға ишара жасады.



	Бүгiн, мiне,

	Сезе бiлген Бекет бала далалық,

	Жоғалды да мейiрiмдiлiк, даналық.

	Теңiз кеуiп, орман бiткен оталып,

	Айуандықпен жатыр бәрi тоналып.

	Көркiм қайда бұзылмаған қаймағы?

	Тонап бiткен қайдағы мен жайдағы.

	Тонап бiткен, қазiргi елiм атауы –

	“Экологиялық апат аймағы”.

	Запыранды төкпей, сiрә, тоқтаман,

	Көп күнәдан қалай адам ақталар?

	Қасиеттi қайран Бекет-Атам-ай,

	Жапырақты жұлуға да батпаған.

	Адамзатқа алда апат, қауiп тұр,

	Шомылмасақ Алла Нұры жауып бiр.

	Тiлейтiнiм сенен, Ұлы Әулием,

	Ұрпағыңның жанын жаман кеселден

	Сауықтыр!!!

	Хақ алдында жалбарыншы, Ардағым,

	Мынау едi есiл-дертiм, Арманым:

	“Өмiр сүру жұмыр жердiң үстiнде,

	Бiз де сүйген құлы болып Алланың”.



	АНТ

	(Суын құлын хикаясы)

	1. Боз бие. Суын айғыр. Қара құлын

	Жыртатұғын намысқой өз ұлтының жыртысын,

	Түгендейтiн көзбенен малдарының түр-түсiн.

	Түрiкменнiң Жәумiтi,

	Қазекемнiң Адайы,

	Қатар жайды бiр жылы жағалауға жылқысын.

	Бұл теңiз ғой екi елдi телқоңырдай емiзген,

	Дейтiн екi ел бақталас: “өздерiңнен немiз кем?!”

	Екi байдың жылқысы қатар жатты сол жылы,

	Ада атты қолтықта сұғыныңқы теңiзге.

	Талай бастан ғаламат, адам сенбес өттi iс,

	Бұл дүниеде жыртылып, жамалған да көп тiгiс.

	Бiр көрiпкел әулие әлгi-әлгi байларға,

	“Судан суын шығар кез осы көктем”, – дептi-мiс.

	Жылқыларын жағадан ұзатпады екi Бай,

	Жағалаудың ну шалғын биыл тiптi отын-ай.

	“Суын айғыр шапқаннан туады тек қас тұлпар”,

	Кiмнiң бағы үстем боп жанар екен, япыр-ай!

	Жауапты iстiң салмағын кiм қалады сезiнбей,

	Жылқышылар күзеттi кезектесiп, көз iлмей.

	Суын айғыр шығатын түндi асыға күттi олар,

	Төзiм болмас, сiрә да, аңсап күткен төзiмдей.

	...Қияқтанған Ай сұлу сүттей жарық түн едi,

	Қабыл болып бiр байдың көктен күткен тiлегi.

	(Айта алмаймын оны мен сол байыңыз кiм едi)

	Суын айғыр күмбiрлеп кiсiнеген сәтiнде,

	Биелер мен байталдар дүр сiлкiнiп түледi.

	Ақ толқындар ақ шулан, ақ көбiгiн шашады,

	Күмiс – құйрық, алтын – жал және жiбек – шашағы.

	Суын айғыр келдi де боз биеге артылды,

	Бұл кезде ұйықтап кеткен-дi жылқышылар жасағы...

	Әлқисса, бұдан кейiн аңыз былай дейдi. Түрiкмен байы ертесiне қасына жасы тоқсанға келген сыншы, әрi сейiс ақсақалды ертiп қосқа келiптi: – Иә, бiлiштерiм, суын айғыр жанасты ма? – деп сұрайды сыншы жылқышылардан.

	–Көз iлмей күзетудемiз, бiрақ суын шығар емес.

	–Ұйқы дұшпан болады, бiлiштерiм...

	Сыншы осыны айтып, үйiрлердi аралауға кiрiседi. Балауса көк құрақты күрт-күрт үзiп тұрған боз биенiң жанына келiп тоқтайды. Боз биенiң алдына бiр, артына бiр шығады. Сосын:

	“Көзден таса қылмаңдар, суын тұлпар осының iшiнде”,– дейдi де, өз жөнiне кете бередi.

	–Боз бие ерекше күтiмде болсын, оның амандығына бастарыңмен жауап бересiңдер,– дейдi Бай да жылқышыларына.

	Бұдан былай судың мөлдiрiн, әрi тұщысын боз бие iштi. Жердiң отына боз бие жайылды, жемдi боз бие жедi, жал-құйрығы жұма сайын таралды, қыста жiбек жабу жабылды. Көктем шыға құлындады. Жылқышылар қосына сыншы мен Бай тағы келдi. Боз биенiң бауырында мөлдiр қара құлын ойнақтап жүр. Жүнiнiң түгi мақпалша құлпырады.

	“Иiсi түрiкмендi ауызына қарататын болашақ дүлдiл, ақалтеке тұқымының асыл қанын тағы бiр жаңғыртатын осы жануар”, – деп тебiренедi сыншы. Бiр жұма өте сыншы тағы да келдi. Келе боз биенiң қасына барды. Мөлдiр қара құлын ойнақтап жүр. Бiрақ... Сыншы өз көзiне өзi сенбедi. Өткендегi дүлдiл шығар құлын тәрiздi емес. Әлде тоқсан жас көз жанарына кiреуке түсiрдi ме екен?

	–Құлын басқа, тұлпардан айырылыппыз.

	–Мүмкiн емес, бiз құлынды көзден таса етпей бағудамыз.

	–Қазақтар келген жоқ па едi?

	–Жоқ.

	Сыншы атқа мiндi де, көршiлес қазақ ауылдарына тартты. Жоқ қараған болып, жылқы табындарын аралады. Кенет... көзi бiр боз биеге түстi. Өз ауылының боз биесiнен айнымайды-ау, айнымайды. Бауырында мөлдiр қара құлын ойнақ салады. Әр қар басқан сайын қарабауыр, көкбуырылданып түлеп, ең соңында ақбоз айғыр болып арқырағалы тұрған тұлпар құлынды көрдi, таныды. Сол. Дәл сол. Япыр-ай, бұл қазақтар қапысын қалай тапқан? Енелерiне қалай телiнген? “Мынау бiздiң түрiкмен малы, суын айғырдың тұқымы, iздеген жоғым осы”, – дедi.

	Сыншының бұл сауалын қазақтар келеке қылды.

	–Су жылқысы суын ертегiде ғана айтылады. Сiздi перi елiктеген болар. Жүрiңiз, Бекет әулиеден дұғалық алып берелiк. Мойныңа бойтұмар етiп тағып жүр. Ха-ха-ха!

	–Жын қаққан болар.

	–Алжыған кезде адам сәбидей болады.

	–Ха-ха-ха-а-а!

	–Отағасы, ол құлын, өзiмiздiң қолтума бәйге

	Ақтанкер айғырдың баласы. Көр де тұр, ертең сол атасындай болып шыға келедi.

	Сыншының iшi удай ашыды. Қазақтар сөзге қонақ берер емес. Маубас жылқышылардың суынның судан шыққанын да, ақбоз биеге шапқанын да көрмеген, тiптi көз алдындағы құлынды ауыстырып кетуiн де сезбеуiн қарашы. Өң бе, түс пе? Запыран ойын, көрген-бiлгенiн

	Байға айтты. Бай орнынан атып тұрып айқай салды.

	– Аттан! Шабыңдар қазақтарды, құлынды үйiрдi айдап әкелiңдер!

	Аттанса екi елдiң арасы қантөгiс болады. Бiр қантөгiс кеше ғана басылған. Сыншы ақсақал Байға кеңес айтты:

	– Қантөгiс халқыңа сын. Олармен анттасайық.

	Антқа шылқыған бай Қожаназардың сұлу, жас тоқалы

	Ақшолпаннан туған алты жасар оғыланды ұстасын, – делiк. Бiр құлын үшiн қазақтар оған бара қоймас.

	Малымызды қайырар.

	Мұны естiген соң қазақтар да ақиып тұра келдi.

	– Анттасамыз!

	– Құлын өзiмiздiкi. Өз енесiнiң бауырында. Бұл не басынғандық.

	– Қожаназар байдың асыл тұяғы Қошан баланы антқа ұстаймыз... Iс насырға шапты. Түрiкмендер талабы: “Не қантөгiс, не анттасып, құдай алдында өздерiн ақтап алсын”. Қазақтар уәжi: “Анттасақ анттасамыз”.

	2. Бекет Ата байламы

	Сұлулардың мықынындай мықыны,

	Кекiлiне тағар сәндеп үкiнi.

	Көшпелiлер үшiн қымбат бәрiнен,

	Қас тұлпардың тұқымы.

	Көкейiмнен көмкерiлген сырғы жыр,

	(Қатпарларың неткен көп ед нұр-ғұмыр).

	Екi елдiң намыс-ары боп шықты,

	Сырты түк-түк

	Қарны жыныс

	Бiр құлын.

	Бiр құлынға бола екi ел дауласқан,

	Бiр құлынға бола екi ел жауласқан.

	Сосын қыз ап татуласқан, қайтесiң,

	Мiнездерi болса солай, әу бастан.

	Жүре алмайсың сонда да елдi аңсамай,

	Қызықтырмас өзге елдегi сән-сарай.

	Сөз асырмау бастан жөнсiз, қайтесiң,

	Даладағы жазылмаған заң солай.

	Күннiң нұры күлiмдеген – Гүлдiкi,

	Ләззатың төсектегi – Түндiкi.

	Дүниеге келмей жатып сынға түскен тағдыры,

	Сонда, сонда...

	Мынау құлын кiмдiкi?

	Бұл адамның көзi жiтi, болжампаз ғой санасы,

	Бала Мұхаммедтi де өлтiрмек боп iздеу сапты

	қарашы

	Өмiр заңы (оққа iлiгер қай кезде де Дарасы)

	Ал осы ғой,

	Ал осы ғой,

	Ал осы.

	Мұндай сәтте үзiлген жөн тек мықтының жұлыны,

	Сонда ғана кек қайтады шығып ырым-жырымы.

	Боз биенiң бауырында ойнаған сол құлындай,

	Қожаназар – Ақшолпанның оққа iлiнбек құлыны.

	Бекет-Ата қалың ойда, түйiлiңкi қабағы,

	Ойлануда күтсе-дағы мешiттегi сабағы.

	Бiр құлын бұл...

	Бiр құлынның әрi кетсе құны да –

	Бiр тай-жабағы.

	Iстiң мәнiн ақылға сап, безбендеп көр, қарап көр,

	Боп тұрғандай қазақ жағы айыпкер де,

	Түрiкмен жағы талапкер.

	“Жауластырмақ жаушыдан да, бiтiстiрмек елшiден”,

	Жаппар ием, пендеңiзге осы тұста қанат бер.

	Екi жақты табыстыру, осы iстiң қиыны,

	Қайткенде де шешкен дұрыс ши байланған түйiнiн.

	Ант үстiнде мәмлегер болуға Ата бел буды,

	Бiр Аллаға сыйынып.



	3. Тілек

	Анттасу Маңғыстау өңiрiндегi атақты 360 әулиенiң бiрi Қараман Атаның басында өтуi тиiс. Қараман Ата, Қошқар Ата, Масат Ата, Шақпақ Ата... киелi де, қасиеттi Аталар мекенi болған Маңғыстау өңiрiнде екi елдi бiтiстiрер, не кетiстiрер тағы бiр ұлы жиын болғалы тұр. Тiрiлердiң мынау дүние жалғандағы пақыршылық әрекеттерiне өлiлер патшалығының әулие-әмбиелерi риза ма екен? Қараман Ата әулие әруағы “өлiмде де тыныш жатқызбадың”– деп ертең құмырсқадай қаптаған қалың жұрттың алдында бұлқан-талқан ашуланып, күн көзiн жабатын қара бұлт болып түнерсе немесе қара жер топырағын суырып, тойымсыз көздерге тықпалаған дауыл болып соқса... онда екiншi жақтың, яғни айыпкер саналатын жақтың бел омыртқасының үзiлгенi. Қалай болғанда да Ант күнi Аруақ көңiлiне кiдi алмай: “Ұрпақтарым, өз қал-қарекеттерiңдi өздерiң шешiңдер, бiр жабағыға бола, бiрiңнiң жағаңа бiрiң жармасқандарың не, ол ақылгөйлер жасар iс емес, ұят, ұят”, – деп жайма шуақ қабақ танытып, шалдуар балалардың асыққа таласқанына қызыға қараған әкедей болып жатуы керек.

	Бекет Ата Қараман Атаның басына үш рет келдi.

	Сырт кiсi келу-кету сапарын ғана жiпке тiздi, бiрақ оның әр келiсiнiң сыр-құпиясын аңғара алмады. Оны Бекеттiң бiр өзi ғана бiлдi. ................................

	Әйтеуiр, үшеуiнде де Баба жер асты ғибадатханасында жападан жалғыз ұзақ болды...



	4. Құрбандық

	Кесiлдi үкiм ая мейлi, аяма,

	Нағыз шындық бермейдi ғой бояла.

	Шашын жайған жатты Ақшолпан талықсып,

	Садақаға ұлын қимақ қай Ана?

	Еркiн өскен ерке тоқал пәк, салқам,

	Талайлардың жүрегiне шоқ салған.

	Қошан бала мiнген кезде қара атқа,

	Талып жатты, талып жатты Ақшолпан.

	Солдыруға кiм қияды Гүлдi өскен,

	(Дәл осылай бiздiң қазақ күн кешкен).

	Қоштасқанда ағайындар аңырап,

	Жымың қақты көзiн қысып күндестер.

	Шыққаннан соң бередi күн қысқара,

	Болған болса Ант басында iс қара.

	Екi “құлын” – құрбандыққа шалынбақ,

	Тым қатыгез неткен жандар, масқара?!

	5. Аруақ ашу танытпады

	Қараман Ата қауымының басы қаптаған қарақұрым халыққа толды. Жүздерi суық, қабақтары қатыңқы, өмiрде күлкi дегеннiң не екенiн бiлмей өткен жандардай. Екi жақ бiр-бiрiне қара бұлттай төнiп тұр. Қылыштар әзiрге қынында тұрғанымен, әп-сәтте лыпып, жарқ етуге дайын-ақ. Iстiң ушыққанын тiлеп жүргендер қаншама? Бiрақ адамдардың қабақтары түнерiңкi болғанымен аспандағы алтын күннiң қабағы жадыраңқы, жайма шуақ едi. Лып етер жел де жоқ, әншейiндегi аяқ астынан көтерiлiп лаң салатын тентек құйындардың да қарасы өшкен. Әруақ оқыс мiнез танытпады. Екi жақтың дiлмарлары жүрелесе отыра қалып, бие сауым мезгiл қызыл тiлдiң майын тамызып салғыласты. Ортада – кекiлiн, құйрығын қара матамен түйген қара арғымақ үстiнде қара киiм киген, бұл фәниге қылдай қиянаты жоқ Қошан сәби. Қара тоқымды, қара бас ердiң қасына қара жүген қаңтарылған. Қошан баланың оң қолында кәдiмгi етiк тiгетiн, ағаш сапты iлмек қармақты бiз. Қара құрмен ноқталанып, қара қазыққа байланған, екi аяқты адамдардың не iстегелi жатқанынан еш хабарсыз, даудың басы – қара құлын. Айтыс шарықтау шегiне жеткен кезде Бекет Ата Қараман Ата бейiтiне қарап тiзерледi де: – Уа, әруақ, қара болсақ қара атты, бiз болсақ бiздi ат! – деп айқайлады. Осы сәтте Қошанның қолындағы бiз ортасынан қақ жарылып, қара ат құлап бара жатты. Оңтайда тұрған бiр жiгiт Қошанды жерге құлатпай ат үстiнен көтерiп алып кеттi... Екiншi жiгiт құлаған қара аттың тамағынан қанжарымен шалып жiбердi. Осының бәрi қас-қағым сәтте, ешкiм есiн жиып үлгере алмайтындай кезде болған едi. Көпшiлiк қауымның әруақтың құдiрет күшiне тәнтi болып, құлшылық етуге ғана шамасы жеттi.

	– Әруақ қара атты ғана атып, татулыққа, бiтiмшiлiкке шақырды. Бiр құлынға бола ел iшiн ала тайдай бөрлiктiргенiмiз болмас, Қараман-Ата басында жарықтық Қожаназардың қара арғымағының етiнен ауыз тиiп, сорпасын iшiп, бата жасасып, туысқан болып тарасалық, – дедi Бекет Ата түрiкмендерге қолын ұсынып.

	Бұл уәжге талапкер жақтың көнбеске еш лажы қалмады. Сөйтiп Бекет Ата екi елдiң арасында қантөгiс болдырмай, бейбiт татулықты сақтап қалды. Айтушылар Бекет Ата үш күн бойы Қараман-Атадан тiлдесудi тiлек етiптi. Үшiншi күнi Қараман-

	Ата әруағымен тiлдесiп, жоғарыдағыдай байламға келiскен екен дейдi. Ал әлгi суын құлын тұқымы адай жылқыларынан қуса жететiн, қашса құтылатын ұзақ жолда шаршау мен шалдығуды бiлмейтiн талай тұлпарларды шығарыпты.



	6. Қателессем кешірім өтінемін

	Қиыстырып қиялдан жаздым мен де шығарма,

	Мұның үлкен мәнi бар түсiнерге, ұғарға.

	Биесi едi ол қай байдың, айта алмаймын дәл басып,

	Бiледi оны

	Ер Бекет,

	Қараман-Ата,

	Бiр Алла!

	Көмiлулi сырың көп, Маңғыстауым-Бесiгiм,

	Сол сырларды ашуға талаптансам несi мiн.

	Жетегiмен шабыттың артық кеткен тұстарға,

	Бекет-Ата, өзiңнен

	Өтiнемiн кешiрiм.



	АРУ ЖЕМНІҢ ЖАҒАСЫНДА АҚМЕШІТ...

	(Бекет Атаның 260 жылдығына)

	Ару Жем – ау,

	Ару Жем –

	Жан дертіме дәру Жем!

	Менің Мысыр Шәрімсің.

	Намысымсың, Арымсың.

	Дәмі аузымнан кетпеген,

	Менің, менің алғашқы,

	Гүл махаббат – балымсың.

	Жүректегі жалынсың,

	Ұмытылмас әнімсің.

	Қажеттерім өзіңнен,

	Табылмасын, табылсын.

	Жарылайын ағымнан,

	Менде, менде жүрек бар,

	Өзіңді аңсап сағынған.

	Менде, менде тілек бар,

	Нұр арманға бағынған.

	Сүңгігенмін, жүзгенмін қасиетті суыңа,

	Бекет Атам шомылған.

	Шынымды айтсам егерде,

	Мінім де бар аздаған,

	Тереңіңе тұңғиық кетіп қала жаздағам.

	Осы тұстан о, ғажап,

	(Етем оған мінажат),

	Тұратұғын тек қана жаһұт пенен лағылдан,

	«Алтын Адам» табылған.

	(Қасиетіңді туған жер жөндеп жырлай алмасам,

	Шапалақпен аяусыз тартып жібер жағымнан).

	Ару Жем-ау,

	Ару Жем –

	Жан дертіме дәру Жем!

	Тудың небір алыпты,

	Соның бірі – Пір Бекет оқытсам деп халықты.

	Сенің, сенің ең әсем ақ қайраңды жағаңнан,

	Ақмешітін салыпты...

	О, Ақмешіт,

	Ақмешіт!

	Сен айшықта тегімді,

	Сенде жатыр бақ-несіп.

	Сен тербеткен елімді,

	Аялаған ақ бесік...

	...91-дің күзінде етуге бір мінажат, келіп едім

	басыңа,

	Балдызымды,

	Бажамды

	Және асыл жарымды ертіп алып қасыма.

	Қасиетті мешітің төмпек болып құлаған,

	Мұны көріп талайлар көз жастарын бұлаған.

	Қасиетсіз заманда қасірет шегер бұл адам.

	Құлап жатқан сайғақты тіктеп қайта шаншыдым.

	Айтсам егер бүкпесіз осы менің бар шыным:

	Желмен сыбдыр сыңсыды тоғайлықта құба тал:

	«Ұмытылу шағында қасиеті мол бұл атаң».

	Қаптап өрді үстіңнен судан қайтқан бір отар.

	Ұшты бір топ пыр етіп қарабауыр-бұлдырық.

	«Қуырдақтар кетті-ау» – деп қойды бажам күлдіріп.

	Кәрі болар шамасы қара жылан қып-қысқа,

	Сумаң қағып асықты көп қауымнан бір тұсқа.

	«Аруақтар көрінер жылан болып» – деуші еді,

	Әлі ұмытар емеспін, әлі ұмытар мен соны.

	Қуанғанда ұмытып, қайғырғанда еске алар,

	Бұл адамдар беу, сені.

	Күн көзіне мүжіліп сайғақ ағаш қуарған,

	Баяғыда айырылған топырағың құнардан.

	Атыздардың бойдағы бар ылғалы суалған.

	Жібек жолы ең бір кезгі жұрнақта жоқ ізіңнен,

	Мұңаяды үн-түнсіз күмбез тамдар мүжілген.

	Осы кезде о, ғажап, ұшып өтті төбемнен,

	Бір топ аққу тізілген.

	(Жалғанар деп түйдім мен жібек жібім үзілген),

	Құлап жатқан сайғақты қара жерге шаншып ем,

	Бойлап жүре берген-ді,

	Жанарымда қуаныш ойнап жүре берген-ді.

	Тік шаншылған сайғаққа ақ орамал байладық,

	Ақ тудай ол желбіреп, көңілімізді жайладық...

	...Тағы келдім.

	Ақмешіт келтірілген қалпына,

	Күмбіздері күн сүйген салтыма сай, салтыма.

	Пірдің ата-анасын қос күмбез ғып шалқытқан,

	Кең Жылойдың әкімі Төкен неткен алтын, ә?!

	Төкен аға басынан көп оқиға, көп қызық,

	Мұқалмастан өткізіп.

	Ата үшін нұр істі тастаған ғой орындап,

	Бұрық-сарық еткізіп.

	«Иман жүзді жігіттер тосты қайыр-қолдарын,

	Мен тек қана оларға нұсқап бергем жолдарын» –

	Дейді ағам күлімдеп нұр жүзімен жайдары.

	Шынында да ағаның тым бөлек-ау тойнағы.

	Жасағанды астамдық алғызбайтын жағадан,

	Оның кесек мінезін түсінбейді көп адам.

	Ей, ағайын, айтарым ісіңе адал, мият бол,

	Тұңғыш меценаты қазақтың–

	Жомарт бабам сияқты ол.

	Пірім Бекет мешіті – берер бәрін тілесең,

	Өсіріңдер бұл жерге хош иісті гүл әсем.

	Аттарынды бәріңнің атай алмай барамын,

	Жылойлық жомарт жігіттер,

	Ата қолдап әрдайым, ақ жүрекпен жүр есен !!!



	ӨЗЕН БОЙЫ КӨП ТОҒАЙ...

	Аманбайтоғай,

	Жыңғылтоғай,

	Ақкиізтоғай,

	Шоқпартоғай...

	Тоғай, тоғай көп тоғай.

	Тартам алға біріне де тоқтамай.

	Туған жер бұл – Бекет Пірім және Мен,

	Жем бойында мен білмейтін жоқ маңай.

	Бекет бала туған күні бұл жерге,

	Барлық нұрын төккен дейді сүт сәулелі аппақ Ай.

	Жағасында табыстырып ғашықты,

	Ару Жемім қуаныштан тасыпты.

	Тасыпты да арнасынан асыпты.

	Жан-жағына құлашын кең жайыпты,

	Жайыпты да маңын сумен шайыпты.

	Жайқалыпты содан кейін көп тоғай,

	Тоғайларды аралаймын тоқтамай.

	...Өмірге өмір жалғасты,

	Көрегендік былай бопты алғашқы.

	Көңіл көншіп тоқталар,

	Кеткендерден жоқ хабар.

	Ақталынбай ел үміт,

	Сол жорықта қалыпты ерлер жеңіліп.

	Сонда ерлерді сынай кеп,

	Бекет бала жұбатыпты былай деп:

	«Жортуылшы

	Аман да келер жорықтан,

	Жаман да келер жорықтан.

	Шегірткеден сірә да,

	Егін екпес қорыққан.

	Үмітсіздік белгісі,

	Болашақтан торыққан.

	Жоғалмайды жортқан із,

	Тағдырыңа өкпеліп бізге кінә артпаңыз.

	Жыртығыңды бүтіндер,

	Кездің қашан келерін, өзім айтам күтіңдер!» –

	Дегенде әлгі Бүлдіршін,

	Тоқтаған-ды үлкендер дейді аңыз кім білсін?!

	Жем бойының жағалауы оба кіл,

	Обалардан көп құпия табамын.

	Аратөбе – «Алтын Адам» жатқан жер,

	Талай судай адам қаны аққан жер.

	Бір мысқалы тимесе де қолына,

	Қабірдегі сол алтынмен мақтанды ел...

	Өлең құрап отырмадым жоқтан мен,

	Топырағың тең ғой сенің мақпалмен.

	Оған куә баба қорым – Бақашы,

	Бақашыда жатыр рас талайлардың бабасы.

	Жер дауында депті менің бір әкем:

	«Анау тұрған Бақашы,

	Арқамды соған тақашы».

	...Меңдекешім,

	Қабиболлам,

	Аманқосым,

	Қонашым,

	Мұқан және Өтегенім,

	Аман менен Бүркіттей,

	Шықты сенен талай ақын Ақтангер.

	Жүректері тылсым іздеп жалындар,

	Ұмытпаңдар, жерлестерім таныңдар,

	Шықты сенен

	Қуанғали,

	Боқай сынды,

	Ғұламалар, ғалымдар.

	Отан үшін бұлдамаған терлерін,

	Шықты сенен көп-көп Еңбек Ерлері:

	Әкелерім Нұрмағамбет, Әбді және Ақашым.

	Жеңгелерім Сәли менен Жанбөпе,

	Ақылына көркі сай жалын болып жанды өте.

	Қалды артында ескерілмей көп іздер,

	Міне, қазақ әйелдері дегізген.

	Абзал аға Кісенбай, ал құрдасым Аманжол,

	Малбегілер қиындықтан табар жол.

	Өрнектейтін әрқайсысын әсем-әсем жыр керек,

	Назар, Әбдір, Әбділдамыз бір бөлек.

	Тұрдығали, Есенгелді және Келтір тәрізді,

	Аға-іні тұлғалары тұрды ерек.

	Бақашы бар,

	Бақа бар.

	Қазыбек пен Жанбике,

	Жота-жота, жоталар,

	Бәрі біздің аталар.

	Алтынтапқан, Қаражар,

	Түстігінде Сарқасқанының жалдары ...

	Бәрі-бәрі мықты болған талғамы,

	Жайлаған жер біздің ауыл шалдары...

	Имандылыққа халқы ұйып,

	Ұғынған соң хат танып.

	Ару Жемін шексіз сүйіп,

	Пір Бекетім,

	Жыр Бекетім,

	Ұлысқа ұран – Әулием,

	Маңғыстауға бара жатты аттанып ...



	Ақмешіт маңында дүниеге келген ақындар:

	Меңдекеш Сатыбалдиев, Қабиболла Сыдиқов, Аманқос Ершуов, Қонаш Қалдыоразов, Мұқан Мақуов, Өтеген Оралбаев, Аман Жанкеев, Бүркіт Базарбаев, т.б. Социалистік Еңбек Ерлері:Нұрмағамбет Арқабаев, Әбді Дүйсенбеков, Ақаш Мұқамбаев, Сәли Шәкірова, Жанбөпе Мергенбаева, Аманжол Кенжеғариев, т.б.

	Ел басқаруға еңбегі сіңген азаматтардың ауызыма түскендерінің бір тобы:Әбділда Оразбаев, Назар Ершуов, Әбдір Биманов, Тұрдығали Мәмбетов, Есенгелді Нұршаев, Келтір Шәненов, т.б.



	АМАНБАЙ AТА, КЕШІР МЕНІ



	1964 жылдың күзінде Құлсары поселкесінен Абай атындағы орта мектепті бітірген соң, Алматы қаласына барып, зоотехникалық-малдәрігерлік институтына түсе алмай ауылға келсем, біздің үй Жем бойындағы Алтынтапқан жайлауында отыр екен. Келе «Коммунизм таңы» кеңшарына көмекші шопан болып орналастым. Кәкем Оспан (әкемді осылай атайтынмын) отарды таңертең өргізіп, түске дейін жайып келеді де, мен түсқайта суатқа айдайтынмын. Бірде кәкем өрісте қонып отырған қарақұстың жанынан өтіп бара жатқанда, қарақұс кенеттен жалп етіп ұшып, астындағы асаулау аты үркіп кетеді де, абайсыз отырғандықтан атынан құлап түседі. Бірақ жүгенінен айрылмай, шығып кеткен қолын мойнына асып алып, атына өзі мініп ауылға келеді.

	Ол мені Қазыбектегі ферма орталығына жұмсап: «ферма меңгерушісі Әбдірге жағдайды айтып, машина сұрап, сынық салатын Қайшыбай қартты алып кел» – деді. Мен әлгі кәкемді жығатын үркек асау атқа міне сап қамшы бастым. Алтынтапқан мен Қазыбектің арасы жиырма шақырымнан кем емес. Жастайымнан тай-құнандарға бас білдірген, аламан бәйгеге шауып «бәйге бала» атанған мен бар ашуымды әкемді құлатып қолын шығарған шабдар аттан алып, қамшылап шауып келемін. Қара терге малшынған ат теңселіп келеді.

	Алтынтапқан жалынан төмен құлаған кезде жолдағы Аманбай тоғайынан ши тартып жүрген кісіні көрдім. Қасында түйесі жайылып жүр. Тұсынан өте берген мені қолын бұлғап шақырса да мен оған қарамай өз жөніммен шаба бердім. Асығыс едім. Сөйткенше болмай «Аманбай жертөлесі» аталатын шұңқырдың жанына келіп қалғанмын. Жертөле жанынан өтетін жол тақтайдай тегіс болатын. Қырық-елу қадамдай жерден осы тұста жағасы жарқабақтау болып келетін Жем өзені сылдырап ағып жатыр. Жаз мезгілінде үзіліп, бөлек-бөлек қарасуларға айналатын өзеннің арнасы бұл тұста үзілмейді.

	Әлгі жертөленің дәл тұсына келгенде шауып келе жатқан атым сүрініп кетті де омақаса құлады. Ол жерде сүрінетін де ешнәрсе жоқ еді. Мен құламай аттың үстінде отырып қалдым. Ат тұмсығымен жер сүзді де мінер қапталға аунап түсті. Ердің үстінде отырып қалғандықтан сол аяғым аттың астында қалды.

	Аттың бар салмағы аяғыма түсіп ауырсынып кеттім. Аяғым аттың астында қалғандықтан ат тұрған соң барып тұрдым. Бірақ жүгеннен айрылып қалған едім. Шідерлемесең тұсауымен де ұстатпайтын қашаған шабдар сілкініп-сілкініп жіберіп, әлгі ши тартып жүрген адамға қарай жүрді. Ол алдынан шыққанымен оған да ұстатпай кетті.

	– Салаумағалайкүм аға, – дедім. Бірақ ол кісі сәлемімді алудың орнына жақсылап тұрып шешемді бір боқтап алды да: «Не болғанын біліп тұрсың ба? Әулиенің тұсынан неге шауып өтесің. Сені құлатқан Аманбай әулиенің әруағы» – деді де өз жөніне жүре берді. Мен өз жөніммен атымның соңына ердім. Бір кезде жүген шұбатылып кетті де талға оратылып қалды. Атымды ұстап мініп алып, қайта шапқанмын... Есейгенде еске түскен сол өрескел оқиға үшін Аманбай атаның әруағынан кешірім сұраймын. Кейін білсем әлгі жертөле атаның жайлаудан қыстаққа көшкен елден қалып, бір жыл қыстап шыққан баспанасы екен. Жаз шыға ел жайлауға қайта келсе Аманбай атамыз оларды қызыл шырайлы күйінде күліп қарсы алыпты. Жалғыз өзі қыста нені азық қылғанын ешкім білмейді. Басындағы сайғақ ағашта қызыл-жасылды шүберек, орамалдар жалаудай желбіреп тұратын. Ол әрі-бері өткен жолаушылардың, не сырқатынан арылуға келіп түнеген адамдардың Аманбайға деген ықылас-ниеттерінің белгісі болатын...

	Кешір мені Аманбай!

	Ол кезде мен жас едім,

	Қайратыма мас едім.

	Мақтағанмен дос едім,

	Боқтағанмен қас едім.

	Құлағымда әсем үн:

	«Бақыт көлін кешемін,

	Жұмбағыңды шешемін.

	Жалбарынбай ешкімге,

	Өзім өз боп өсемін» –

	Дейтінмін.

	Қиял – жеміс жейтінмін.

	Елігіп те желігіп,

	Ләззатына кей түннің.

	Кезім жоқ-ты жасқанған,

	Тылсым күш кеп аспаннан,

	Көкке алып кетердей,

	Ерекше боп басқаңнан,

	Жүретінмін.

	Періште өмір сүретінмін,

	Пенделерге күлетінмін,

	Менсінбей.

	Ал бүгінде мазақтаймын өзімді,

	Ар алдында азаптаймын өзімді,

	Деп: «Сол періште сенсің бе, ей?!»

	...Жерге түстім

	Тал бесік боп тербетер,

	Адам үшін барлық қызық жерде екен...

	Бағындырар өмір қатал заңына,

	Өткен күндер енді ұстатпас сағым, ә?!

	Білмейтіндер қарсы жүзіп опат боп,

	Білетіндер ұтады екен бағына.

	Ешкім мәңгі отыра алмас патша боп,

	Дүниенің тағына.

	Қалса болды өзге Есімді ұнатып,

	Кете берер сені тақтан құлатып,

	Кете берер аямастан жылатып.

	Сосын сола береді,

	Тұрған бағың гүл атып.

	...Дүниенің жалғандығын түсінбей,

	Жатамыз ғой, жатамыз.

	Бұл өмірге тәй-тәй басқан ботамыз.

	Ұрпақтары бөскендіктен тек қана,

	Болғандардың кейбірінің аты аңыз.

	Биліктегі қатыгездік Патша атын шығарған.

	Ойланамын, ойланғанмен мен осыны ұға алман.

	Биліктегі жұмсақтығың елді еркіне жіберген,

	Бұған, бұған жылар ма едің, күлер ме ең?!

	«Құлды жіберсең еркіне,

	Күнде тышар бөркіңе».

	Сана-сезім биік болып, деп ойлаймын бүгін мен,

	Дұрыс болар, дұрыс болар заңға ғана жүгінген.

	Өмір заңы туамыз да, өлеміз,

	Нәпсімізді бірақ әлі билей алмай келеміз.

	Байлық қана адамзатты шығара алмас ұшпаққа,

	Табиғатпен үндес болу

	Сізді жалғыз Жем бойына қыстатқан.

	...Бас қатырып не қыламын,

	Бәрі пенде өз жемсауын күйткеннің,

	Сіз тәрізді әулиелер бірен-саран өйткені.

	Кешір мені, Аманбай!



	«КІНӘЛІ ОҒАН ЗАМАНЫҢ...»

	(Қайшыбай жездеммен әзіл)

	Қайшекемнің көрік үйі бар еді,

	Құрқылтайдың ұясындай тар еді.

	Жем өзені баяу ғана ағатын,

	Арғы беті жазықтау,

	Бергі беті жар еді.

	Ойнайтынбыз жар басында топ бала,

	Бірге жүріп барлық қиын шақта да.

	Таласып кеп басқан кезде көрікті,

	Қара көмір жанатын-ды шоқтана...

	...Неге олай істегенімді білмеймін, мектеп директоры Құрманғали ағай беретін тарих сабағынан шыққаннан кейін үйге келіп көрік баса отырып Қайшыбай жездеммен әзілдескім келді...

	Тұрысын да, жүрісін де сынай кеп,

	Айттым оған былай деп:

	– Ескіліктің қалдығысыз жездеке,

	Құрманғали ағай айтты: «Құдай жоқ».

	Жинап алып жылға жетер азықты,

	Мұхаммедің бұл Құранды

	Шыңырауда жазыпты,–

	Деген едім.

	Ақтарыла көңіл-сана бұлағы,

	Жездем сонда ағыл-тегіл жылады.

	Жылады да өзіне-өзі күбірлеп:

	–Ұрпағым-ай,

	Ұрпағым-ай адасқан,

	Ешкім де жоқ пікіріммен санасқан.

	Құдайсыздар бағы жанып бүгінде,

	Ал біздерге төніп-ақ тұр қара аспан.

	Қарағым-ай,

	Қарағым-ай,

	Қарағым,

	Кінәлі оған заманың.

	Жоқ қой менің оған істер амалым.

	Кешір Алла, кешіре гөр мейірімді,

	Білместігін баланың...

	Дәл осылай жалбарынды жездем болса мен үшін,

	Тарылмауға болашақта өрісім.

	Жылағанын көріп қарттың еңкілдеп,

	Деп түсіндім:

	«Жеңісім бұл,

	Жеңісім».

	...Ол оқиға ұмытылды, қиырларға ұштым мен,

	Талай дауға, қиындыққа түстім мен.

	Жатты айтылып қисынды да, қисынсыз,

	Өсек-аяң үстімнен.

	Бірақ, бірақ өмір-көштен қалмадым,

	Орындалды көп-көп жақсы арманым.

	Мұның бәрі маған, маған оң көзі,

	Түскендігі Алланың.

	Айта алмаймын қатал тағдыр кесімін,

	Және ешкімге тигізбедім кесірім.

	Шүкірмін ғой, үбірлі де шүбірлі,

	Сұрағаны арқасында Алладан,

	Менің үшін асыл жездем кешірім.

	Құлыңыздың балаң кезгі

	білместігін кешір, Алла!



	ҰЛ МЕН ҚЫЗ

	немесе әкем айтқан әңгiмеден кейiнгi ой

	– Адамдар бар жаны iзгi,

	Халықтық боп кететiн.

	Туғызған не аңызды,

	Ақбөбек – қыз.

	Бекет – ұл.

	Не кездеспес адымға,

	Аттар кезде, көкешiм.

	Жүрсiн әркез жадыңда,

	Осы екi...

	Екi есiм.

	Әлсiздерге бiрi оның –

	Үмiт бердi, дем бердi.

	Жiгiттердi бiрi оның –

	Жүрегiмен меңгердi.

	Ұлы оның дәрi ойлап,

	Ара түстi кеселге.

	Қызы оның – арай нақ,

	Көрiк болды осы елге.

	Айтқанымды екi етпе,

	Ұғынып ал, жарығым.

	Шын ғашықтар – Бөбекке,

	Жәбiрленген – Бекетке,

	Сыйынады әлi күн...

	Алдыңда әлi түнегiң,

	Алдыңда әлi жарығың.

	Алдыңда әлi тiлеуiң,

	Алдыңда әлi бал үнiң.

	Жарығым!..

	Деген-дi әкем сонау жыл,

	Тербеп Сана, Арымды.

	Содан берi жарау жыр,

	Мазалайды жанымды.

	Өзге ойым – қарау бiр,

	Жазалайды жанымды.

	Және желпiп алау нұр,

	Тазалайды жанымды.

	Мен Бабамның,

	Тас қашап,

	Жазған сырын ашпасам,

	Құмға көмiп тастасам.

	Онда менi, туған жер,

	Ұлым деме ешқашан!



	АҚБОРАН. ОТАР. АМАНДЫҚ

	1985 жылдың ақпаны. Қарақұм. Каникул кезiнде ақ боранмен арпалысып, қоғам малын апаттан сақтап қалу жолында жан қиған Алматы зоотехникалық-малдәрiгерлiк институтының студентi Амандық Есбаев туралы сөз. Ол осы ерлiгi үшiн қаза болғаннан кейiн “Құрмет белгiсi” орденiмен марапатталды.

	Жеке мүдде, деймiз және қоғамдық,

	Осы екеуi – сынға салып Адамды.

	Келбетiңдi кескiндейдi сондықтан,

	Коллектившiл едi бiздiң Амандық.

	Бiлетiн-дi қайсарлықтың не екенiн,

	Бiлетiн-дi жайсаңдықтың не екенiн.

	Бiлетiн-дi аярлықтың не екенiн,

	Мақсат үшiн даярлықтың не екенiн.

	Алматыдан аңсап әсте келген-дi.

	Қарақұмын – мекенiн.

	“...Сағындым ғой жусан өскен төбеңдi,

	Шалқымайсың неге ендi,

	Ұлың келдi чемпион боп бокстан...”, –

	Деген-дi.

	...Асау ақпан ақ бораны оқыстан,

	Соқты дағы,

	Басып кеттi аула, қотан, көгендi...

	Оралмаған отар үшiн тыпыршып,

	Дей бердi Ана:

	“Амандығым бөгелдi ғой, бөгелдi...”

	Ал Амандық – кең даланың боздағы,

	Безбендедi қоғам малын, өз жанын.

	(Қойды тастап тартып кетсе ауылға,

	Өлмес едi, болар едi-ау олжалы).

	Жазда жайнар бүлдiргендi, аршалы,

	Терең сай да қабақ түйiп қарсы алды.

	Қайырам деп қайыртпаған отарды,

	Шаршады әбден, шаршады ол, шаршады.

	Бiрiншi күн ақ боранмен алысты,

	Екiншi күн ақ боранмен алысты.

	Үшiншi күн, үшiншi күн студент,

	Құлап түстi талықсып...

	Төртiншi күн тапты үсiген денесiн,

	Iздеушiлер жалын жүрек арыстың...

	Күн де күлдi қабақ түйiп бұртиған,

	(Бұл өмiрдiң жалғандығын кiм тыйған).

	Жұлып жатты жып-жинақы ал отар,

	Жусан басын қар астынан қылтиған...

	...Сол жылы қыстан шетiнемей аман шыққан әлгi отардың әр 100 саулығынан 115-тен қозы өрдi. Ал ол қозылар қазiр мыңғырған бiрнеше отар құрады.



	АНА ШАПАЛАҒЫ

	Ұлы композитор Құрманғазы демократиялық бағыттағы көзқарасы үшiн ұсталып абақтыға айдалғалы жатқанда анасы Алқа қоштасуға келедi. Аяулы ананы көргенде арыс азаматтың көзiне жас моншақтары iркiлдi. Жау алдында жасығанына намыстанған ер ана: «ұл тудым деп жүрсем, жасық құл туған екенмін ғой» деп ұлының жағынан шапалақпен тартып-тартып жiбередi. Сондағы Құрманғазының iштей толғанысы:

	Жасып тұрған шағымда,

	Қайраттандырған.

	Сасып тұрған шағымда,

	Айбаттандырған –

	Сенiң шапалағың,

	Қайран шешем!

	Көзiме жас iркiлсе – сенi аяғаным-ды,

	Аңсағаным еркiндiгiмдi, баяғы әнiмдi.

	Туар, – деп, – қару ұстар қашан күнiм.

	Жаралады-ау жаныңды осалдығым.

	Жаныды жiгерiмдi –

	Шарт еткен шапалағың.

	Танытты бұл өмiрде –

	Кiм болмақ атар оғым.

	Жат маған батпақ-елес,

	Шарықтар шабытыма ендi ешкiм тоқта демес.

	Қайғырма, қайран ана, қанжар ұл жарып шығар,

	Қап түбiнде жатпақ емес.

	Есейдiм бiр күнде мен,

	Құл болман мiңгiрлеген.

	Халқымның қамын жейтiн,

	Күй болам күмбiрлеген.

	От құйып ой-санама,

	Жандырып өткен жағымды.

	Ұмытпан еш, жан ана,

	Шапалағыңды –

	Жасып тұрған шағымда,

	Қайраттандырған.

	Сасып тұрған шағымда,

	Айбаттандырған.



	ӨКІНІШ

	Салған менi ақжелкендi Арманға,

	Туған жерге – Жем бойына барғанда.

	Түстi есiме бiр елесi бал күннiң,

	О, несi екен,

	О, несi екен,

	Бәрi ұмыт боп қалғанда?

	Кiм-кiмге де артар өмiр мол жүгi,

	Алтыншыда оқитынмын сол жылы.

	Бiр аруана сатып алды бiздiң үй,

	Түркменстан жаққа бастар – жол жыры.

	Жасырмастан жас парлаған көзі мұң,

	(Кiм түсiнер хайуанның сезiмiн).

	Жерсiнбедi Жемнiң суын, мол отын,

	Темiр кiсен қажытса да төзiмiн.

	Тұсау – темiр. Жел бұйдасы – темiрден,

	Азуға сап талай оны кемiрген.

	(Мiз бақпаған бiрақ әлгi темiрлер).

	Сәл босанса қашатұғын шығысқа,

	Құтылсам деп мына тосын өңiрден,

	Жоқ боп шықты, әлгi аруана бiр күнi,

	(Дүрбелеңге салып бiздi құрғырың).

	Шешем шықты аруананы iздеуге,

	Мен де шықтым мойныма iлiп дүрбiнi.

	Жағаладық ұзақ күнге Жем бойын,

	Жем бойында тоғайлықтың өн бойын.

	Бақашыдан, Шыңдауылдан әрi астық,

	Аруана жоқ тоғайларда кең қойын.

	Болған шақта, болған шақта кешкi ымырт,

	Жатты алдымда ескi атыздар... ескi жұрт.

	Бiр кездерде болса болар, ал қазiр,

	Қалған бәрi, қалған бәрi ескiрiп.

	Кенет маған дедi шешем:

	– Тоқта, ұлым!

	Осы жұртта береке мен тоқтығың.

	Сен туған жер – мына жатқан ескi жұрт,

	Туған жерсiз бәсiң төмен, жоқ құның.

	Аунашы, ұлым, жетi мәрте жұртыңа,

	Жасың ұзақ, биiк болар шоқтығың.

	Аң-таң тұрдым...

	Болды өзгеше сөйлемiм,

	Басыма да келдi одыраң ой менiң.

	– Мына жұрт па?

	Не бар дейсiң осында,

	Ондай дiндар ырымды, ана, қой, – дедiм.

	“Бiлгендiгiң емес, ұлым, бұл бiрақ.

	Туған жерге махаббатсыз,

	Жаның жүрер құлдырап.

	Кiшiреймес едiң жұртқа еңкейсең”, –

	Дептi ару Жем сонда ағып сылдырап.

	Ұғынбаппын, оны мына мен – маубас,

	(Ұғынуға керек боп па молдау жас).

	Тағы келдiм, тағы келдiм сол жұртқа,

	Ағалық пен Балалығым, ал, даулас!

	Жем суынан қанбастан кеп iшемiн.

	Ақ шағылға – құмына да түсемiн.

	Туған жерге деген ыстық махаббат,

	Сонау,

	Сонау Аруанаға үздiрткен де кiсенiн!

	Өзгешелеу көңiлiмде бүгiнгi ән,

	(Кiнәлi өзiм көбiн кештеу ұғынған).

	Жүргендiгiм жыр-көштiң ең соңында,

	Сәби кезде сол жұртқа,

	Аунамағандығымнан!



	ӘЖЕ

	Жүрегiмде сен жүрсiң,

	Жалын әже, өр әже.

	Баласы ғой кемпiрдiң, –

	Деген үлкен дәреже.

	Құшағың нұр әкелдi,

	Емiренсең маған көп.

	Сенiң балаң – әкемдi,

	Атап кеттiм ағам, – деп.

	Кернеп шаттық санамды,

	Еркiн өсiп еркелеп.

	Сенiң келiнiң – анамды,

	Атап кеттiм жеңге, – деп.

	Анам деуге келiсем,

	Өсiрдiң қол тигiзбей.

	Балам дедiң менi сен,

	Басқа адамға сүйгiзбей.

	Өттi уақыт, сан жылдар...

	Түссең еске кейде сен.

	Мен әкеммен қалжыңдап,

	Құрдастарша сөйлесем.



	***

	Жан аға,

	Мен саған қарыздармын,

	Көп әлi өтелмеген өзiңе парыздарым.

	Әкеме iнi болып,

	Мен саған бала болдым,

	Көңiлiң маған деген далиған дала болды.

	Бiрiнде мен өрiстен ауылға ат мiнiп келдiм,

	Жылқышы болдың-ей, – деп қолыма құрық бердiң.

	Бұл күнi оны ұмытып, қалайша жайғасамын,

	Ерге өзi отырды, – деп сен шалқып той жасадың.

	Ұшырдың өз ұяңнан жетiскен қыран қылып,

	Сондықтан маңғаздана маңайға тұрам күлiп.

	Жан аға! Сен сыйладың,

	Өзге адам бас иетiн,

	Болса бiр қасиетiм.



	ШОПАН МОНОЛОГЫ

	Тақымымда ақ боз атым,

	Ауызымда – өлеңiм.

	Жастан кеткем шоқ басатын,

	Қой өргiзiп келемiн.

	Берiлмейдi атыма мән,

	Менсiнбейдi оқыған.

	Мен – малшымын оқымаған,

	Бiрақ бәрiн тоқыған.

	Менсiнбеген менсiнбесiн,

	Түгел менiң ұпайым.

	Қиындықтар келсiн, келсiн,

	Көрем өмiр құқайын.

	Қорықпадым кәрiнен де,

	...Шенеунiгiң ұрғам ба?!

	Мен сыйлымын бәрiнен де,

	Қолымда ырыс тұрғанда.

	Жан беремiн, жан аламын,

	Мақсат үшiн түнiмен.

	Мына жердiң саналамын,

	Асыраушысының бiрiнен.

	Мен даламнан бөлектенiп,

	Ұзамаспын алысқа.

	Ұшатындар кезек келiп,

	Ұша берсiн ғарышқа.

	Сөндiрмесе, сөндiрмесе,

	Болды дүние жарығын.

	Сағынышпен мөлдiр кесе,

	Олар да,

	Жерге қайта оралады бәрiбiр!

	Жерге қайта оралады бәрiбiр!



	ҚҰЛСАРЫ

	Орбитаға ұшырған,

	Аспанымсың, Құлсары.

	Ақ ниетiн ұсынған,

	Достарымсың, Құлсары.

	Менiң тәттi балдырған,

	Жас шағымсың, Құлсары.

	Кеудеме арман жандырған,

	Аңсарымсың, Құлсары.

	Небiр хат-сыр салынған,

	Жәшiгiмсiң, Құлсары.

	Жетсем-ау деп сағынған,

	Ғашығымсың, Құлсары.

	Ақыл берiп қайтарар,

	Данамсың сен, Құлсары.

	Көңiлiм балқып жай табар,

	Анамсың сен, Құлсары.

	О, Құлсары, Құлсары,

	Жанның сәнi, жыр сәнi.

	Би билеп жүр көшеңде,

	Жастығымның нұр шағы.

	Қасиетiң мол сенiң,

	Жанға қуат, дәрi-бал.

	Маған қажет нәрсенiң,

	Сенде, сенде бәрi бар.



	ДӘРІБАЙ ҚАУЫМЫ

	БАСЫНДАҒЫ ОЙ

	О, Дәрiбай,

	О, Дәрiбай,

	Дәрiбай!

	Тектi адамның тұқымысың,

	Әрi мырза, әрi батыр, әрi бай.

	Жомарт бабам сенен кейiн өкпелептi деп бiзге,

	“Ұрпақтарым ұсақтапты торғай шоқыр тарыдай”.

	Айтар болсам перзентiң боп сыр төге,

	Бәрiңе де мекен бопты бiр төбе.

	Жатырсыңдар, жатырсыңдар тып-тыныш,

	Бiр төбеде мәңгi сапар бiр кеме.

	Болсам егер шын сырымды баяндар,

	Жапа шексем саған ұшам қанатымды жаям да.

	Баба деймiн, әке деймiн, аға деймiн... мен солай...

	Қарсы-ап менi.

	Ертесiне мына сөздi кiргiзедi аянға:

	“Аман жүрсiн деп тiлеушi ек қайда да,

	Тағдырменен еш уақытта ойнама!

	Ерте әлi қосылуға бiздерге,

	Тындырмаған iстерiң көп, ей, Бала!

	Тағдырменен еш уақытта ойнама!”

	...Дейдi әке, дейдi аға, дейдi ана.

	Осы сәтте, осы сәтте түнерген,

	Ап-ашық боп шыға келер айнала.

	Мұңлы ауыл, жырлы ауыл – Дәрiбай,

	Жеттiк бiз де бостандыққа арымай.

	Ұлы бабам Жомарт сынды ұл туар,

	Бiр келiндi талғақ қыл,

	Әрi мырза, әрi батыр, әрi бай,

	О, Дәрiбай!

	О, Дәрiбай,

	Дәрiбай!



	АДЫРАСПАН

	“Ассаламағалейкүм, адыраспан,

	Менi сiзге жiбердi Омар-Оспан”.

	Денi сауға шөңгесiң қадiрi жоқ,

	Ал ауруға дәрiсiң қадiрi асқан.

	Ал ауруға дәрiсiң қадiрi асқан,

	Жаралылар жарқылдап жадырасқан.

	Нусыз жерде өсетiн, сусыз жерде,

	Неткен шөпсiң, киелi адыраспан.

	Өмiр-дария толқынын жүзiп көрген,

	Бiлер сырды тұратын үзiктерден.

	Көктем едi сол жылы бала қызға,

	Сенен моншақ әдемi тiзiп бергем.

	Жiгiт болсаң өмiрден қасқиып өт,

	Жас болсақ та әр iске тас түйiн ек.

	Тағы бiрде, иә, иә, тағы бiрде,

	Дедiм: – Кәке, мынаны таспих ет!

	– Арманыңды алыстан iзде, балам,

	Не нәрсе де пiседi күзде, балам.

	Адыраспан киелi, – дедi кәкем, –

	Киелiнi орынсыз үзбе, балам...

	Толып тұрсын Үстiрттiң даласында,

	Әр түрлi ой бар әркiмнiң санасында.

	Бiр сен ғана дәрусiң, адыраспан,

	Апатты аймақ даламның жарасына.



	Оглавление

	Бірінші бөлім

	Екінші бөлім

	Үшінші бөлім

	Төртінші бөлім

	Бесінші бөлім

	Алтыншы бөлім

	Жетінші бөлім





