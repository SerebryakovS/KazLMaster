	Совет-Хан Ғаббасов

	Ана жүрегі



	Повесть





	Анашым Әсия Құсайын қызына ескерткіш.

	А в т о р





І


	Күлімсірей оянып кезін ашса, үйдің іші әлі алакөлеңке екен. Көңіл-күй сергек. Ұйқысы қанып ояныпты. Жан рақатына бөленіп, біраз жатты да, аунап түсіп анасы жаққа құлағын тосты. Жай ғана тыныстап, әлі ояна қоймаған тәрізді. Шешесінің шүйкедей боп бүрісіп жатқан қалыбынан селт ете қалған Абдолланың көңіл-күйі күрт өзгеріп құлазып кеткендей болды. Оған анасының басына бүркенген қара шәлісінің астынан көрінген ақ бурыл шашы аппақ қудай боп ағарып кеткен сияқтанды. Ол анасы жайлы ойға шомды:

	«...Шүйкедей боп жүдеп кеткені қалай? Ерте ағарған шаш... Өңі неткен сынық еді», – деп төбеге телміре қарап, кірпік қақпай ұзақ жатты. Үйдің ішіндегі алакөлеңке де біртіндеп сейіле бастаған. Кенет ол оқыс ызыңдаған шыбын дауысы шыққан жаққа жалт бұрылып қараған күйі қызықтай қалды. Бұрыштағы өрмекшінің торына шырмалып қалған қара шыбын босанып кете алмай тыпырлап жатыр екен. Арпалысып жанталасады. Сілесі қатқанша ызыңдап дамыл алмай тулап жүр. Бірақ оның қаншама жан аямай жұлқынғаныменен, сіресе тұтасқан тор селт етіп сетінер емес. Бірте-бірте шыбынның аласұрған қимылынан да шырылдаған ызыңы күшейе түсті. Бірқыдыру қызықтап қарап қалғанмен, бұл көрініске мән бермеген Абдолла ішінен күліп:

	«Мына бәтірекештің күйгелегін қарай гөр», – деп жымиды да, жылдам тұрып кетпекші боп басын көтере беріп екінші бұрыштан арбаң-құрбаң асығып келе жатқан өрмекшіні көріп отырып қалды.

	Бағанағыдай емес, әлденеден шошынғандай беймаза ызыңдаған шыбын дауысы күшейе түскен. Барын салып, жан-дәрмен, бейберекет тыпырлап жатыр. Өңмең қаққан өрмекші жақындап кеп жанына тұра қалып еді, шыбын дауысы басыла қалды. Бірсыпыра қыбыр етпей тұрып қалған өрмекші жайымен жылжып жақындай түсті. Оның арбаң қаққан аяқтары тым қорқынышты. Аузын ашып аң-таң боп қалған Абдолла:

	– Япыр-ау, битімдей өрмекші өзіндей шыбынды тірідей ұстап жейді екенау, – деп тордың мәнін алғаш түсініп, аласапыран әсермен аңқиған қалпы отыра берді. Тіпті ол бұрын-соңды қасиетті деп түсінетін мынау жәндіктің бұл қылығына сенер-сенбес күйде отыр.

	– Қайтер екен? – деп қыбыр етпей тесіле қараған оған манадан бері әбден қалжыраған қара шыбынның канаттары боп-боз боп ағарып бара жатқандай көрінді. Ол жасаурап кеткен жанарын сүртіп, қайыра қарады. Өрмекшінің шаңырақтай аяқтары жұдырықтай жұмылып, қапсыра қысқан шыбынды тыпыр еткізбей қыбырсыз қалыпты. Ызың да жоқ, қимыл да жоқ. Тыныштық. Көргеніне сене алмай ойға шомған Абдолланың санасына бағанағы анасы жайлы толғанған өз уайымы қайта оралды. Ол ағарып кеткен шыбын қанатына аң-таң боп анасы жаққа қарады. Ірге жаққа аунап түскен анасының бурыл тартқан бұрымының ұшы тарқатыла барып шашырап қалыпты. Сонда оған бозарып кеткен қанат пен ағара бастаған шаштың арасында өзара ұқсас үндестік бардай боп көрінді. Осылайша бейжай көңілмен отырып қалған Абдолла еппен тұрып, сыбдырсыз киінді де, солтақтай басып далаға шығып бара жатты...





II


	Арайлап атқан таңмен Бақасу бұлағының бойына орналасқан шағын ауыл да ояна бастапты. Көген бойы кетерілген күннің қызыл шапақ сәулесі, түстік бетте көлбей сұлаған тау шыңдарына енді-енді көтеріліп өрмелеп бара жатқандай. Тау қойнауына бөккен мұнар мен төскейде қалған буалдыр да әлі сейіле қоймапты. Көк жібектей үлбіреген аспанның батыс жақ етегінде қияқтана қиғаштап ай жайылып жамбаста қалыпты. Мың тұмалы ойпаттан бастау алған Бақасу бұлағының сылдыр-сылдыр қаққан ағысы ап-анық естіліп тұр. Үйді-үйінен шыққан бірлі-жарым жас келіншектер жаулықтарын шекесіне сәнмен тартып, иінағашын иығына бос тастап бұлақ қайнарынан су алуға бара жатыр. Ауылды қақ жарып өтетін ұзыннан-ұзақ созылған жалғыз көшенің басында, ақ көйлегінің етегін күлдәрәмен буған сиыршы Кәрім көк атымен борт-борт желіп, төмен қарай құлдап келеді. Сол көшемен тіп-тік шығатын қалаға барар қасқа жол да қыр төсіне түсіп қалған қыл шылбырдай ирелеңдей созылып, өрге қарай көтеріліп барады...

	Бағанадан басқыш үстінде отырған Абдолла бала күннен қалған қадетімен бас бармағын сорып айналасына жай ғана қарап отырған. Бұлайша отыру оның күнделікті әдеті болатын. Не төбедегі пештің моржасына, не жоғары шығар басқыштың баспалдағында отырып ап таңғы тіршілік әуенін ұзақ қызықтайтын, Ол осынау бір аядай ғана туып-өскен аймағының алқызыл күннің алғашқы арайына малынған көрінісіне қарай беруден еш жалығып көрген емес. Кім білсін? Мүмкін оның осылайша отыру өз өміріндегі ең бір ләззат алар шағы шығар. Әйтеуір қашан көрсең де ол таңертең ертемен тұрып төбеде отырады. Бүгін де ол басқыштың үстінде әдеттегісінен көбірек отырып қалды. Бір түрлі жүзінде ұялаған мұң бар сияқты. Бұрынғысынша айналасына ұзақ сүзіліп қараған да жоқ. Тырнағының көбесін шұқылап көңілсіз отыр. Оның талмаурай сыздаған жүрегі лықа толып, көз алдына өрмекшінің торына шырмалған анасының ақ шашы елестейді. Жасаураған көздері мөлт-мөлт етіп, енді болмаса жылап жіберердей күйде сияқты. Жүдеген көңілі құлазып қай-қайдағы ойға шомады. Абдолланың есіне анадағы анасының айтқан сөздері сап ете қалды.

	...Осыдан біраз күн бұрын бұлардікіне келе қалған ауыл советінің хатшысы Фатима дейтін келіншекті анасы жаны қалмай қарсы алды.

	– Жоғары шық, жаным, төрлет, – деп құрақ ұшып әбігер болып қалды.

	– Рақмет, тәте, рақмет. Әуре болмаңыз. Көптен бері келмеген соң, жай әншейін кіріп шығайын дегенім ғой, – деп Фатима да үлкен ізетпен оң жақта тұрған биік столдың жанындағы орындыққа отырып жатты.

	– Жөн ғой, қалқам, оныңа алла риза болсын. Сен сәл отыра тұр, мен қазір жылдамдатып жіберейін...

	– Жо-жоқ, тәте, ештемеге мазаланбаңыз.

	– Ой, тәйір-ай, мазаланатын не бар. Міне, мен қазір, қазір... – деп Жамал апай жылдам басып далаға шығып кетті. Есік алдына кішкене ғана жез самаурынға су құйып, шай қоя бастады.

	Төргі бөлмеде жалғыз қалған Фатима айналасына барлай қарап «әжептәуір тозып кетіпті-ау» деп ойын түйіп, ұқыпты жиналған бөлме ішіне көзін жүгіртіп шықты. Бір сәтке ойланып қалған ол басын көтеріп биік столдың тұсына ілінген суреттерге қадала қарады. Оның көзіне оттай боп басылған Абдолланың әкесінің суреті рамканың жарты бойына ендей қойылыпты. Жайымен тұрып жақындап кеп созыла түсіп қарап тұр. Тегі, жуықта ғана үлкейтілсе керек. Бұрын келіп жүргенінде Фатима мұндай суретті көрмеген болатын. Ә дегенде Фатима оның тірі адамдай тесіле қараған жанарынан жасқанып қалғандай еді. Дөңгелек жүзіне жарасқан кең маңдайы шалқая көтеріліп, өткір көздері сәл жасаурай түсіп ойлы отыр.

	Қалт етпестен үңіле қарап, ойға кеткен Фатима:

	– Шіркін, қандай жақсы адам еді. Тап осы кісінің жазығы не болды екен? Ауыл-аймағы осы күнге дейін есімін аялап айтады, – деп бір түрлі көңіл-күйі құлази калды. Оның бұлыңғырланған жанарының алдына шегір көзі адыраң қаққан жирен мұртты Қаденнің тұлғасы елестеді. «Бидахметті бастықтыққа таласып Қаден соттатқан» дейтін әңгіме ызың қағып құлағының түбінен кетер емес.

	– Әй, болса болар, – деп ойын түйген Фатима, – осындай адамды қайтіп қана «халық жауы» деуге болады? Мүмкін емес! Сөз жоқ қателескен жай. Жабылған жала. Нақақ, нақақ... – деп дауыстап қалғанын Фатиманың өзі де аңғарған жоқ. Өз дауысынан өзі селк ете қалған ол жан-жағына жалтақтай қарап, ду ете қалған беттерін алақанымен баса қойды. Қатты толқып күйзелген ол көзін жұмып біраз тұрды да, терең күрсініп демін алды. – Бұл да болса бір замананың кер толғағы шығар. Оның да сыры ашылып, ақиқаты айтылуы тиіс қой...

	Ол үлкенді-кішілі басқа суреттерді де зейін сала ұзақ қарады. Көпшілігі ертеректе түскендіктен болар, сарғайып кетіпті. «Мынау Жамал апайдың жас кезі ғой. Ересек боп қалған Абдолласын қасына алып түсіпті. Қос бұрымы қандай сән. Білектей етіп өріп екі иығынан асыра бос тастапты. Өңі неткен әдемі, жүзінде мұң жоқ. Жаныңа шуақ түсірердей көркем отырысынан манаурай толықсыған бақытты шағы байқалады».

	– Құдайым-ау, мынау тұрған Сәруар апай ғой, – деп сарғайып тозыңқырап кеткен суретке Фатима үңіле түсіп қарап жатты.

	Даладан жаңа кірген Жамал апай жанына келіп:

	– Ол Сәруар ғой. Екеуміздің оқып жүрген кезімізде түскен едік. Бой жетіп қалған қыз күніміз.

	– Жәке апай, қыз күніміз дейсіз бе? – деп таңырқай қалған Фатима, – ол кездерде көйлекті тіпті ұзын киеді екен-ау, – деді.

	– Ол жылдарда бой түзеуге мұрша болды ма? Әрбір атқан таңда жетіп келіп жататын жоспарлар, өзгерістер, адам атаулыны орасан бір серпінді қозғалысқа түсіріп жібергендей еді. Оның үстіне жаңа ашыла бастаған жастар үшін күні-түні демей жаппай оқуға ұмтылған да сәт еді-ау, – деген Жамал апай, бір түрлі сағынышты жүзбен күлімсірей түсіп, ескі суреттерге қарап қапты.

	– Иә-ә, – деген Фатима терең күрсінді де үндеген жоқ.

	– Бұл бір өткен күндер ғой... – деп тез бұрылып кеткен Жамал апай жылдамдата шайын жасай бастады.

	Дастарқан басында бұлар бір сәтке үн-түнсіз қалып өз ойларымен болды.

	Жаңағы біраз сөзден көп әсер алған Фатима:

	– Жәке апай, сіздердің аудан орталығындағы музейде тұратын суреттеріңіз жаңағы фотодан үлкейтілген бе?

	– Солай болу керек.

	– Маған сондай ұнаушы еді. Көрген сайын жүрегім арманға толып, «шіркін-ай, осы кісілерде де арман бар ма екен» деп ойлайтынмын. Астына жазылған «Алғашқы ұстаздар» деген сөздерін жан дүнием толқып, ерекше бір әсермен елегізіп оқитынмын. Бұрын барған сайын көріп жүруші едім, көп болды, жолым түсіп көрмегеніме. Әлі тұрған болар? – деп Фатима жылы жанарымен сипай қарады.

	Біразға дейін үндемей қалған Жамал апай:

	– Ол сурет қайдан тұрсын, сіңлім, – деп тынысы тарылып кеткендей терең-терең демін алып ауыр күрсінді. Аңғармай сөйлеп алғанын бірден түсінген Фатима, қатты қысылып ыңғайсызданып қалды.

	– Фатимаш, шайың суып қалды ғой. Кесеңді берші?

	– Жоқ, тәте, суыған жоқ. Рақмет, ішіп отырмын.

	– Жаным-ау, тамақ алсайшы. Шайыңа тары салып ішші, – деп Жамал апай жалбырақтап жатты. Кеселерге қызыл күрең шайды қайыра баптап құйып, біраз ойланып үнсіз қалған Жамал апай:

	– Алай-түлей замана құйыны соғып, талай нәрсені өзгертіп, талай ғұмырды өшіріп те кетті емес пе? Бірақ бұл осы күйі ашылмай, ащы шындықтың сыры жұмбақ күйі қала ала ма? Кім білсін, әйтеуір көп нәрсеге түсіне алмай жүрегіміз күпті ғой. Сөйтсе де осы дүрбелең соғып өткен құйын тәрізді. Құйын атаулыда тұрақ та, тұрлау да жоқ қой. Ұйтқып өтіп өрекпи жетіп өшеді емес пе? Қазіргі қиындығы болмаса, бұның салған жарасы да әлі-ақ жазылар. Мен осыған сенемін, Фатимаш, – деді.

	Қатты толқып тыңдаған Фатима:

	– Әрине, тәте, әрине. Солай болатын болар, – дегеннен басқа ештеме дей алған жоқ. Ол іштей «осыншама күйзелткен мен» деп өзін-өзі қатты кінәлаумен болды. Фатиманың әлденеден қиналып отырғанын анық аңғарған Жамал:

	– Өмір деген осы да, сіңлім. Өткеніңді анда-санда еске түсіріп отырғанның еш зияны жоқ. Адам тіршілігінде кешкен бейнетін, көрген зейнеттерін бұрмаламай шын қалпында айтып отырудың өзі де тәрбие... – Көңілі босап, көзі жасаурап сәл отырып қалған Жамал жаулығының астынан шығып тұрған самай шашын ысырып жөндеді де:

	– Тек өкінішім сол. Бидаш ұсталып кеткен күннің ертеңінде-ақ жанымдай жақсы көретін мектебімнен айрылдым. Балдырған бөбектердің бал күлкісінен алыстадым. Екі бірдей соққыдан мұрттай ұшып үзіліп кететін шығармын деп едім. Шүкіршілік. Ел-жұртқа, ағайын-туғандарға рақмет. Анада бір Абдолланың таңертеңгі шайдын үстінде «тәте, шашың неғып жылдам ағарып кетті?» деген оқыс сұрағына не дерімді біле алмай қалдым. Тегі, соншама қатты жүдеп қартайып кеткенмін-ау деймін, – деді.

	– Жо-ға, тәте. Сіз ешқандай жүдеген жоқсыз. Ақ шашты қойшы, тәйірі.

	– Шашы құрғырдың ерте ағарып кеткені, менің жоқ нәрсеге уайымшыл осалдығымнан болса керек.

	– Ой, тәте, қайта сіз нарсыз ғой. Шашау шығып шашырап кеткен ештеме жоқ, қаз-қалпы. Тіпті сізге шынымды айтсам, ақ шаш соншама жарасады.

	– Жарайды, уайымы құрысын, әкелші кесеңді, шайың суып қалды ғой, – деп қолын созған Жамал апай: – Асығыс емессің бе? – деді.

	– Жоқ, тәте, асығыс емеспін. Әлгі ұл қайда жүр, шайға шақырмайсыз ба?

	– Абдолла ма? Ол ауызғы үйде қамшы өріп отыр. Артынан ішеді ғой, – деді Жамал апай, – Фатимаш-ау, тамақ ала отырсаңшы құр шайды сораптай бермей.

	– Шайыңыз сондай тәтті екен, тәте. Шөлдеп келіп едім, мейірім қанғанша ішіп рақаттанып қалдым. Әңгіме айта отырыңыз, тәте, – деді Фатима тершіген маңдайын сүртіп ыңғайланып отырды.

	– Әлгі Абдолла демекші, еске оралып отыр-ау, – деп әңгіме бастаған Жамал апай:

	– Тұрмысқа мен ерте шықтым. Бірақ көпке дейін бала көтермей жүрдім. Бастапқы кездерде баламыздың жоқтығы Бидаш екеуміздің кәперімізге кірген жоқ. Жұмыс көп, көңіл жүйрік. Тіпті басқа нәрсені ойлауға да мұршамыз жоқ сияқты. Жылдар жылжып, күндер зулап өтіп жатты. Бидахмет маған ештеме деп сездірмейді. Бірақ бертін келе өзімнен-өзім күйзеліп, уайымымның үлкені бала болып алды. Сөйтіп жүріп көрген ұлым осы Абдолла ғой. Толғағым сондай қатты боп қиналып босандым. Өлім аузына барып қайтқан едім. Сонан ба, бұл ұлды да дүниеге жарымжан етіп әкелдім. Көпке дейін тілі шықпай, аяқтана алмай отырып қалды. Бертін келе тұтыға сөйлеп, солтақтай басатынына қатты қиналып жүрдік. Апарып көрсетпеген жеріміз де қалған жоқ. Барлығы да сол аса қатты қиналып босанғанның салдары дейді. Қазір менің жаныма бататыны оның тұтыққаны немесе солтақтай басқаны емес, кісі бетіне қарап ыржиып күле беретіні. Есейген сайын өзі де қайғырып қатты жүдеп жүр.

	– Тәте, сонда Абдолла бұл әдеттерінің ерсі екенін өзі де түсінеді ғой ә?

	– Жаным-ау, түсінбегенде ше. «Қалай ыржиып күліп тұрғанымды өзім де байқамай қаламын», – дейді.

	– Ой, аллай, ә, сонда бұл әдет сияқты нәрсе болғаны ма, тәте? Емдетіп көрсе жазылып кетер, сірә.

	– Қайдам?! Содан мен қайыра бала көтермей тағы да тоқтап қалдым. Абдолланың есейген сайын жарымжан екендігі айқындала берді. Ендігі уайымымыздың үлкені сол ұлдың денсаулығы болды. Әкесі екеуміз кезек жүріп оны бұл төңіректе қаратпаған жеріміз қалмады. Бірақ септігі тиген жоқ. Бертін келе әркімдермен кеңесіп Москва жаққа апарамыз ба деп жүргенімізде, өзіміздің күйіміз мынандай болды емес пе? Енді, міне, сүтке тиген күшіктей күйкі тірлікпен күн кешіп жатқан жайымыз мынау, – деп Жамал апай кезіне жас алды. Фатима да қалтасынан орамалын алып жанарын сүртті.

	– Қайран, тәте-ай, – деп бірсыпыра үндей алмай көз жасын жұтып отырып қалған ол. – Көп ойлай беріп қайтесіз, жүдеп кетесіз ғой. Ақылға жеңдіріңіз. Абдоллаңыз жақсы мен жаманды айыра біледі. Ақыл-есі бар. Кейде тіпті тұтықпай да сөйлеп отырады ғой. Тура қарағанға күле беретін әдеті болар, есейе келе оны да қойып кетеді, – деп жұбатып жатты.

	– Кім біледі. Соңғы кездерде өзі де көп уайымдайды. Мүсіркеп сөйлеген адамдарды жек көріп, ренжіп отырады, – деп Жамал апай да құптай түсті.

	– Әне айттым ғой, әлі-ақ Абдолламыз ауылымыздың арыстай азаматы болып кетеді, – деп Фатима жанында отырған Жамал апайды еркелей құшақтап. – Шүкіршілік етіңіз, тәте, – деді. Босап кеткен көңілін ширатып, сабасына түскен Жамал:

	– Әй, тәйір-ай, бүйтпесек әйел боламыз ба? Қай-қайдағыны айтып қапырықтатып, анда-санда бір келгенде дұрыстап шай да бере алмадым-ау, – деп көңілдене сөйлеп, жаулығын түзеп қайыра байлады.

	– Бәлі, тәте, рақмет. Бұдан артық қандай шайды айтасыз.

	– ?!

	– Тәте!

	– Ау, қалқам.

	– Мен сізге келген бұйымтайымды айта отырайын.

	– Айта ғой, әкем, айт.

	– Колхоз ертеңнен бастап шөп шабуға шықпақшы. Соған адам қолы жетпей жатыр-ау деймін. Сізге сол шөпшілерге құрылар асхананың басықасында болса екен деген ұйғарымды маған айт деп жіберіп еді. Оған қалай қарайсыз?

	Төмен қарап тыңдап отырған Жамал апай жадырай басын көтеріп:

	– Е, жарайды, – деп ойланбастан жауабын бірден берді де: – Биыл пішенді қай жерден бастап шаппақшы екен? – деді.

	– Әуелі Сарыөлең бойын шауып келеді-ау деймін. Өйткені биыл Ертістің суы ерте қайтып, жағасына шыққан жайылма сулар тез тартылып құрғап кетіпті десіп жүр ғой, – деді Фатима.

	– Бірден түскен ыстықтың да әсері болар, – деп жорамалын айтқан Жамал апай қолын созып. – Фатимаш, кесеңді берші, ыстық шай құяйын, – деді.

	– Рақмет, тәте, әбден қандым. Үйге қайтайын, күн де кешкіріп қалыпты.

	Менің көген көздерімнің де іштері шұрқырап отырған болар.

	– Күйеу бала үйде емес пе?

	– Әй, сол еркектерді қойшы. Олардың барынан жоғы жақсы. Үйде болса бала уатпақ түгіл қайта өздері шұқылап жылатып бітіреді, – деп Фатима орнынан тұра бастады.

	– Тек, сіңлім, олай деме! Алтын діңгегі әйелдің солар ғой, – деп дастарқанның шетін қайырып жапты да, Жамал апай да орнынан көтерілді. Даладағы ыстық қайтып, күн кешкіріп қалыпты. Ауыл ортасындағы жасаңда жас балалармен қоса осы ауылдың бір топ азаматтары да балақтарын түріп ап, қашпа доп соғып ойнап жүр. Әр үйдің алдында көлеңкелей отырып өз істерімен болып отырған кемпір-шалдардың да көздері осы жақта. Құлынтайдай шапқылап жүрген жастардың ойынына қызыға қарайды.

	– Тү-у, күн еңкейіп қалыпты-ау. Жоқ нәрселерді сұрап көңіл-күйіңізді бұздым, тәте, оныма кешірім сұраймын, – деп Фатима кетуге ыңғайланды.

	– Ой, тәйір-ай, о не дегенің, Фатимаш. Қайта іркіліп толған жүректі бір сүйем орталап кеттің. Көздің жасы әйелге көңіл жүгін жеңілдетер ем емес пе? – деп, қонағын бірқыдыру жерге шығарып сап, Жамал апай аяңдап үйіне қайтып келе жатты...

	Осы айтылғанның барлығын алдыңғы үйде отырып түп-түгел естіген Абдолла тап сол күні аса мән беріп ешқандай ойланбаған да еді. Міне, бүгін әлдеқалай беймаза күймен жабырқап, сол күні айтқан анасының сөздерін есіне алып отыр. Ерте ағарған шаштың да сыры; осы әңгіменің төркінімен сабақтасып жатқанын дәл қазір түсінгендей. Көңілі қарадай босап көзіне жас алған Абдолла басын енді көтеріп айналасына қарады. Ауыл іші түптүгел оянып, кешігіңкіреп қалған бірлі-жарым әйелдер сиырларын асыға айдап табынға қосып жүр. Табынының жиналуын күткен Кәрім шал секеу шыққан сиырларды қайырмақтап қойып, ауыл жаққа қайта-қайта қарап қояды. Қорадағы сиырларының байлаулы қалғаны Абдолланың есіне енді түсіп, жылдамдата жүріп босатты да табынға карай айдай жөнелді. Асыға басқанда оның жарымжан аяғы тіпті қатты солтақтап, алпы-шалпы орай тастап, шалына жаздап кетіп барады. Ол табын жақтан келе жатқан әзілқой Кәмешті көріп жүрісін баяулатты. Оған мысқылдай жымиып жақындай түскен Кәмеш:

	– Әй-й, Абдолла, амансың ба ей! Кәне сенің ер екеніңді білейін, бүгін маған күлмей амандасшы, – деп сылқ-сылқ етіп күліп жатыр.

	Әншейінде ырқынан тыс ыржиып күле беретін Абдолла қалай ғана күлмей қалсын. Оның екі езуі екі құлағына жетіп:

	– Ә-ә-әй, к-к-к-киімді сайтан, т-т-т-тіпті бүгін қағанағың қарқ қой. Р-рр-риза болып тұрғансың-ау, – деп кеңкілдей күліп алды. Абдолланың бір қызығы, алғашында қатты тұтығыңқырап тұрады да, артынша көп бөгелмей сөйлей береді. – К-к-к-кербез келіншек, өзің түс көріп шыққансың ба? Т-тт-тояттап шыққансың ба? – деп ішек-сілесі қатып күліп жатты.

	– Иә-иә, Абдеш, түсімде сені көрдім, сені, – деп сақылдай күлген Кәмеш кілт тоқтай қалды. – И-бай-ау, мынау Асқат қой, жаным. Қалаға бүгін ертемен ғана кетіп еді, не ғып тез оралды, ә? – деп таңырқай қалған Кәмештің өңі бұзылып кетіпті.

	– Т-т-түу, қудай болып кеттің ғой. Сен с-с-секілді сұлуы бар адамнан әр нәрсені күтуге болады, – деп әлі де қалжыңдай күлген Абдолланың екі езуі жиылар емес. Бұның сөзін естімегендей, қалшия қарап тұрып қалған Кәмеш әлденені сезгендей шошына түсіп дір-дір етеді. Танадай көзі жаудырап кірпік қақпай қарап тұр. Аққұба жүзіне өң беріп тұратын қызыл шырайынан із қалмапты. Боп-боз боп бозарып кеткен ол селт етпей сілейіп қалыпты. Бұлардың қасына аяңдап кеп, тізгінін тежей ұстаған Асқаттың да өңі құп-қу еді. Бұлар бір-біріне қарап біразға дейін үнсіз қалды. Еріндері жыбыр-жыбыр етіп тұрып қалған Кәмештің дауысы әрең шығып:

	– Не болды саған? Бір жерің ауырып келгеннен саумысың, – деді.

	– Соғыс! Соғыс басталыпты, Кәмеш, – деген Асқат, атының басын бұрып алды да үйіне қарай аяңдап жүре берді. Қалт етпей Асқаттың артынан қарап қалған Абдолланың да өңі қуарып кетіпті. Алғаш рет ол естіген сөзін күлмей тыңдады. Қабағы түйіле барып шытынып қапты. Оның мұндай күйін бірінші рет көріп тұрған Кәмеш таңырқай қарап, қозғалар емес.

	Сәлден соң:

	– Құдайым-ау, мен не бітіріп тұрмын, – деп асыға басып жүгіре жөнелді. Абдолла да орнынан ауыр қозғалып, естіген сөзіне сенер-сенбес боп жүріп келеді. Жасаураған жанары мұңға толып, Кәрім шалдың жанына жақындап кеп:

	– А-а-ата, соғыс басталыпты! – деді. Бұл да оның адам бетіне тіке қарап алғаш рет күлмей тіл қатқаньі болатын.

	– Тәйт ары! Жоқ нәрсені айтпа, шырағым, – деп Кәрім шал да оның жүзіне таңырқай қарап қапты.

	– М-м-мен емес, ата! Ж-ж-жаңа Асқат айтты, – деп мұңайыңқырап біраз тұрды да, солтақтай басып үйіне қарай кетіп бара жатты.





III


	Үркердей ғана шағын ауыл абыр-сабыр. Үйді-үйлерінен кіріп-шығып жүрген ақ жаулықты әйелдердің де қимылдарында ерекше бір сасқалақтық бар. Қайсыбірі көршісінен әлденені самбырлай сұрап алады да, артынша солай қарай бұлтың қағып жүгіре жөнеледі. Әне, колхоз кеңсесінің алдынан шыққан салт атты бала, қозы көш жердегі төменгі ауылға қарай жортып барады. Ауыл советі үйінің жанына жиналған бір топ еркектер өзара сараң сөйлесіп, іштен әлдекімді күтіп отырған тәріздес. У-шу боп ауыл ортасында ойнап жүретін балалар да көрінбейді. Ауыл үстін абыр-сабыр қимылымен қоса бір түрлі ауыр салбөксе тыныштық басқан. Естіген хабардың алып жеткен ауыртпашылығы соншама, бір күннің ішінде ауыл өмірі ажарынан айрылып қалғандай. Сиыр түсі болып қалған мезгіл. Маусым айының соңғы күндері тым шіліңгір ыстық боп тұр. Үй арасы желсіз тынып қапырықтанып кеткен. Буылдыр тартқан көк күмбезі де бір түрлі сұрқай. Маңырақ тауының тұмсығынан көтерілген тоқымдай бұлт бірте-бірте қалыңдап, күнбатыс жақты тұтаса торлап келеді. Әне, кеңсе алдына шыққан Фатима манағы отырған ер адамдарды ішке шақырды. Орындарынан жапырлай тұрған олар етектерін қағып, апыр-топыр ішке кіре бастады. Олардан бөлініп қалған бірсыпыра адамдар есік алдында тосып тұр. Өңдері суық, қабақтарын шытынып алған. Қабырғаға сүйеніп жүрелей отырған кемпір-шалдар таяқтарымен жер шұқылап, қайта-қайта «уһлей» береді. Бағанағы шақырайып тұрған күн де ала-шабыр бұлттардың арасынан сүңгіп шығып, үрки қашып бара жатқандай. Тау жақтан ескен желемік бар. Одан жаңбыр иісі сезіледі. Манағы кірген адамдардың біразының қолында бір-бір жапырақ қағаздары бар, қайта шығып жатыр. Тосып отырғандар жапырлай барып оларды қоршап алды. Қайта-қайта қайталап әлденені сұрай береді. Іштен шыққандардың қайсыбіреулерінің еңсесі түсіп кеткен. Кейбіреуі сықсың қағып көздеріне жас алып жүр. Бағанадан сырттай бағып, ауыр оймен үндемей тұрған Асқат:

	– Ей, жігіттер! Кәне сабыр етіп кішкене ес жиялық. Біздердің бытырамай тұрып бір нәрсеге келісіп алуымыз керек сияқты.

	«О немене» дегендей, қатқыл қабақтарымен үнсіз бұрылған жігіттер елең етісе қалды. Асқат сөзін жалғап:

	– Мойнымызға су кетіп, езіле бермейік! Сырт көзге сыр білдіріп ұнжырғамызды түсірмейік. Болмаса мына дегбірлеп қалған бала-шаға, қатын-қалаштың ес-ақылы шығып кетер. Жайраң қағып сергек аттанайық. Артымызда алаулаған жалынымыз қалсын. Қалай дейсіңдер, – деді. Ол жалын атқан жанарымен алдындағы азаматтарға барлай қарап жайдары тұр.

	Әуеліде бірсыпыра үндемей қалған жігіттер ду етіп:

	– Асқат дұрыс айтып тұр, жігіттер, – деп бәрінің де жүздері жылып сергігендей сезімге енді.

	– Ой бәрекелді, азаматтарымнан садаға кетейін, – деген кейбір шалдар риза болысып жатыр.

	– Олай болса, жігіттер! – деп жүзіне кіреукелене мұң ұялай қалған Асқат.

	– «Повестка» алған барлығымыз да жұбымызды жазбай, ертең аттанар алдында үй қалдырмай ауылымызбен хош айтысып шығалық, – деді. Бұлар осылайша келісіп үйді-үйіне тарады. Бағанағы батыс жақтан көтерілген қара бұлт қаптай жайылып, аспан бетін тұтастыра түнеріп апты.

	...Ертеңінде кешке дейін олар ауылдағы барлық үйлермен жағалай қыдырып қоштасып жүрді. Көп үйлерге оншама аялдамай лапас астынан дәм ауыз тиіп кіріп қана шығып жатыр. Кешеден бері түнерген күн анда-санда бір тамып жауайын деп тұр. Тырс-тырс түскен үлкен тамшылар бетіңді ұрады. Тау жақтағы аспан етегін осқылап өткен найзағай оты жарқ-жұрқ ете қалды. Іле күркіреген күннің дауысы шатыр-күтір етіп көк күмбезін қақыратып жіберердей төбе-құйқаңды шымырлатады. Жаңбыр тамшылары жиілей түсті. Үй алдында қи-тезектерін жауып жүрген Жамал апай осылай қарай келе жатқан азаматтарды көріп, жүгіре басып үйге кірді. Жылдамдата төр алдына көрпе төсеп, дастарқан жайды да, қайыра тысқа шықты. Аула ішіне кіріп келе жатқан жігіттер бірдей жамырай:

	– Сәлемәтсіз бе, тәте, – деп ұйлыға тұрысып қалды. Жылы жүзі елжірей түсіп жақындап келген Жамал апай:

	– Амансыңдар ма, қарақтарым. Жайраң қаққан жүздерің қандай жақсы еді. Міне, бұларың дұрыс. Еңселеріңді тік ұстағандарың жөн, – деп қуана есік ашып үйге кіргізді. Ұстазының алдында иба сақтаған жігіттер қарсылық етпей ішке ене бастады. Олар төр алдына жайғасып, кешеден бергі бірінің қылығын бірі айтып әзілдесе ойнап, қалжыңдасып жатыр. Бұларға қарап сүйсінген Жамал апай сайдың тасындай саудыраған жастарға құмарта түсіп, босағаға сүйенген күйі тұрып қалыпты. «Мына өрімдей жастардың өмірі не болар екен. Қандай ғана тағдырлар күтіп тұр екен бұларды. Сұмдық-ай...» тітіреп кеткен денесі селт етіп, ойын жылдам жиып ала қойған Жамал апай:

	– Қазір мен шай қояйын, – деп бұрыла берді.

	– Тәте, тәте, – деп дауыстаған Асқат. – Шай қоймай-ақ қойыңыз. Бізбен біраз әңгімелесіңізші, тәте, – деп орнынан жылдам тұрып, Жамал апайды қолтықтап әкеп орталарына отырғызды.

	– Міне, біздер нан ауыз тисек те болғаны, – деп қолдарын созып дастарқаннан бауырсақ алып жатты.

	– Сөйтсе де мен қазір келейін, – деп орнынан тез көтерілген Жамал апай ауызғы үйге шығып кетті де қолында тегеші бар, қайта оралды.

	– Балалар! – Отырғандардың бәрі де тыныштала қалды.

	– Мынау түнде ғана езген малтаның сусыны еді. Мінеки бір-бір кеседен жұтып алыңдаршы, – деп шыныға құйып әрқайсысына ұсынып жатты. – Балалар, сендер баяғыдағы әдеби кешке жиналатын сәттеріңді ұмытпаған боларсыңдар.

	Отырғандар бірауыздан:

	– Жоқ, тәте, ұмытқамыз жоқ, – десіп жатты.

	– Сонда осы отырған Асқат Махамбет атасының өлеңдерін қандай жақсы оқушы еді ә, – деді Жамал апай. – Қане, айтып жіберші, Асқатжан.

	Қипалақтап желкесін қасыған ол:

	– Ой, тәте, ұмытыңқырап қалыппын.

	– Ештеңе ете қоймас, білгеніңше айта ғой.

	– Жоқ, тәте! Махамбет жырын олай айтуға болмайды. Және ұзақ сапарға жүргелі отырып, жаман баға алып қалғым да келмейді, – деп күліп қойды.

	– Қане қайсыларың айтасыңдар, – деп Жамал апай жымия күліп, жағалай қарап шықты.

	– Әй, осы бәріміз де қарайып қалғамыз-ау, – деген Асқат: – Тәте, өзіңіз айтып жіберіңізші! Сол кездерде де білмей қалған біздерге өзіңіз айтып беруші едіңіз ғой. Ешқайсымызға да ұрыспаушы едіңіз-ау, – деді Асқат көп жайды еске түсіріп.

	– Жарайды онда, балалар, бұл жолы сол ескі дәстүрімізді қайталамасқа болмас, – деген Жамал апай сәл қабағын шытынып алып:



	Ереуіл атка ер салмай,

	Егеулі найза қолға алмай,

	Еңку-еңку жер шалмай,

	Қоңыр салқын төске алмай

	Тебінгі терге шірімей

	Терлігі майдай ерімей,

	Алты малта ас болмай,

	Өзіңнен туған жас бала

	Сақалы шығып жат болмай:

	Ат үстінде күн көрмей,

	Арып-ашып шөл көрмей,

	Ер-төсектен безінбей,

	Ұлы түске ұрынбай,

	Түн қатып жүріп, түс қашпай

	Тебінгі теріс тағынбай,

	Темір қазық жастанбай

	Қу толағай бастанбай

	Ерлердің ісі бітер ме? –



	депті ғой Махамбет атамыз.

	Түгелдей ұйып тыңдап қалыпты. Қабақтары түйіліп қас қақпастан бір нүктеге телміре түсіп ойлы отыр. Қиялдары шартарапта қалықтап әркім өз күйлеріменен толғанады.

	– Ал кәнеки, естеріңе түсті ме, балалар, – деп Жамал апай сәл жымиып қойды. Бір-біріне қарап жымыңдасып қалған жігіттер:

	– Түсті, апай, түсті! Ұмытпастай боп ұғып алдық,– десіп жатты.

	– Олай болса жарады. Ұстаздарыңның ақырғы сабағын әркез естен шығармаңдар. Жортқанда жолдарың болсын, жолбарыстарым, – деген Жамал апай, шағын ғана ақ дорбаның аузын ашып: – ырым болсын, мынау малтадан омырау қалталарыңа салып алыңдаршы. Жоғалтпай ұзақ сақтаңдар! Бұл дүниедегі бұзылмайтын ас осы, – деп дастарқанның ортасына қойды. Тау бұлағының түбінде жататын ақпа тастардай боп майдаланған малтадан бір-бір уысын жігіттер омырау қалтасына салып алып жатыр. Ауызғы үйге барып қайтып оралған Жамал апай:

	– Ал мынау дөңгелек күлшелерге аттарыңды жазып маған қалдырыңдар, – деп бір тізбек күлше құртты шет жақта отырған Асқатқа ұсынды. Ұмтыла көтеріліп тізбекті екі қолымен ыждағатпен алған Асқат:

	– Япыр-ай ә, мынауыңыз бір естен кетпестей керемет болды-ау, тәте, – деп әсерленген күйі қойын қалтасынан қаламын алып атын жаза бастады.

	– Тәте, сонда бұлар біз келгенше тілеуімізді тілеп тұрады ғой ә? – деп атын жазып болып, жанында отырған жолдасына ұсынып:

	– Қаншамыздың дәм-тұзымыз тартып, аман-есен оралып өз күлшемізді алып жейтін күн туар ма екен? – деп мұңая түсіп отырып қалды.

	– Ой, тәйір-ай, оған күмән бар ма? Барлықтарыңа да өз қолымнан таратып беремін әлі-ақ, – деп Жамал апай көңілденген боп жатыр. Жұдырықтай бірдеме жұтқыншағына тұрып қалғандай жанары жасаураған ол қалт-қалт еткен денесін әзер ұстап босағаға сүйенген күйі тұрып қапты. Азаматтар бірінен кейін бірі:

	– Қайыр қош, тәте, – деп алма-кезек бетінен өбіп шығып жатты. Сіркіреп сыртта жаңбыр жауып тұр екен. Күн кешкіріп, қараңғы түсіп қалыпты. Ауыл іші, бір түрлі жабырқау күймен тынып, сұлық жатыр. Аспанды торлаған қара қошқыл бұлтпен тез түсе бастаған қараңғылық тым сүсты. Мазасыз түнді шағын ауыл ұйқысыз өткізді. Айрылысар сәттің азабын арқалаған күннің алғашқы таңы да атты. Сұрапылдай көрінген екі күннің қайғысы-ақ адамдардың еңсесін түсіріп, жүдетіп жіберген. Оның үстіне сұрғылттана тұнжыраған күннің райы да қорғасындай басып барады. Не жаумай, не қоймай тымырсықтанған аспан асты да аласарып кеткендей тым қапырық. Тынысыңды тарылтып, тұншықтырып жіберердей. Күн шығып әжептәуір көтеріліп қалса керек. Әр үйден шығып, жинала бастаған жұрт та ауыл ортасындағы жалғыз көшемен жайымен жылжып көтеріліп келеді. Әйел атаулының бәрі де жаулықтарыменен көзін сүртіп жылап барады. Кейбіреуі лықси булығып, өксіп-өксіп, тұншыға дауыстап та қояды. Жолаушылардың бір-екеуі ғана салт атқа мініп, қалғандары арбаға отырыпты. Бағанадан елден ерек еңіреген Кәмеш ботадай боздап, Асқаттың үзеңгі бауынан ұстап ап тәлтірек қағып жүріп келеді. Жиналған жұрт қош десуге қия алмай, топтаса ауылдан біраз жерге ұзап шықты. Айрылар сәт жақындаған сайын аяздай қарыған тағдырдың салған азабы-ай десеңші. «Боздақтарым» деп қариялар, «сұңқарларым» деп сүйген жарлар еңірей құшақтап босатар емес. Қайтақайта сүйісіп қайыра кеп құшақтасады. Қаумалап алған қалың жұрт жіберер тіпті түрі жоқ. Делбе ұстаған бала жігіт аттарды жай қағып-қағып жіберіп суси берді. Бірте-бірте зырылдай дөңгелеген арба мен қалшия қарап тұрып қалған адамдар арасы алыстап бара жатты. Тек бөлініп шыққан жолаушылардан ажыраса алмай әлі бірге келе жатқан бір-ақ адам. Ол – Кәмеш. Зар еңіреген күйі үзеңгіге сүйретіліп босатар емес. Желкесіне сырғып түскен жаулығының астынан қобырай тарқатылған қолаң шашы арқасын жауып кетіпті. Жылайжылай есі шығып кеткен. Бірсыпыра жерге ұзап шыққан Асқат, атының басын іркіп еңкейе түсіп Кәмештің көзінен сүйді.

	– Ал, Кәмеш, сау бол! Өзіңе-өзің берік бол, – деді де, тебініп қалып жорта жөнелді. Әлденеге қолы іліккен Кәмеш біраз жерге дейін тәлтіректей жүгіріп барды да қалып қойды. Оның босап кеткен қолдары созылған бойы шыңғыра жылап шаңдақ жолға етпетінен түсті. Құлаған күйі солқылдап жылап жатыр. Анадай жерде шулығып қалған топтан жүгіре озып жеткен Фатима оның басын көтеріп, қолындағы құмырадан су жұтқызды. Сілесі қатып сүлдері отырған Кәмештің өңі боп-боз болып кетіпті. Буын-буынында әл жоқ, дір-дір етеді. Екі көзі бұлаудай, кемсең қағып жасын жұта отырып:

	– Кәмеш-ау, Кәмеш, есіңді жишы, жаным, – деген Фатима. – Бұлайша босауға бола ма? Бәріміздің де басымызға түсіп тұрған іс қой. Түрекелші, – деп олар бірін бірі қолтықтап орындарынан тұрды. Міне, енді ғана Фатиманың бетіне тіктей қараған Кәмештің есіне оның да күйеуінің бірге аттанғаны түсті. Осыдан ба, сәл-пәл ойланып қалған Кәмеш бойын жиып, ширағандай болды. Бұлардың қасына арт жақтан жеткен адамдар тобы да жинала бастады. Үлкендер жағы тоқтау айтып жатыр. Қаншалықты ауыр азап шексе де атабабаларымыз: «Көппен көрген ұлы той», – депті ғой. Қасіретке қиналмайтын жан бар ма? Сүйтсе де ақылға жеңдіру керек, қарақтарым, – деп тоқтады. Жай күнінде ашық-жарқын ер мінезді Кәмештің осыншама босап егілгеніне түсіне алмай, таң-тамаша болған Абдолла одан көз ала алмай қарап тұр. Айғыз-айғыз етіп жас жуған жүзінен адам шошырлық. Ажары солып шүйкедей боп жүдеп кеткен. Жас әйелдің бір тәуліктің ішінде адам айтқысыз боп өзгеріп кеткеніне сенер-сенбес күйде тұрған Абдолла соншама аяп кетті. Барып бірдеме деп айтқысы да келді. Бірақ кешеден бері өзі де естіген құлақ нанғысыздай боп өзгерген еді. Қандай күйде тұрмасын бетіне қарағанға ыржиып күле салатын Абдолланың қабағы қатулы, мүлдем бөлек. Бұрынғы Абдолла емес сияқты. Шашау шықпай сол орнында әлі тұрған жұрт қозғалатын емес. Қыр төсінде кетіп бара жатқан жолаушыларының соңынан көз айырмай қарап тұр. Кейбіреулер егіліп жылап тұр. Олардың соңынан ирелеңдей созылып қалып жатқан қыр жолы ұзара түсіп, қашықтап барады. Жолаушылардың да қарасы бірде үзіліп қайта көрініп, көз ұшына қылаң беріп алыстап кетті. Бірақ үнсіз қарап ұйлыққан топ әлі тұр. Ештемені де аңғарар емес. Бұлардың жанына жаңа келіп қосылған ат үстінде тұрған Қаденді де ешкім елеген жоқ. Олар сол үндемеген күйі қыр төскейіне қарап тұра берді. Келгеніне бірқыдыру болып қалған Қаденнің шыдамы таусылып:

	– Уа-ай, не ғып тұрсыздар, тірі адамның тіршілігі бар емес пе? – деді.

	– Ертең шөпке баратындарыңа жиналу керек қой. Таңертең таңнан тұрып жүріп кетеміз, – деді. Қаденнің сөзі өзегі өртеніп өксігін баса алмай тұрған Кәмешке түрпідей тиіп, шаншудай қадалды. Жай күнде оны суқаны сүймейтін Кәмеш, додадай боп ісініп кеткен көзімен Қаден жаққа алара қарап:

	– Әй, салпаң құлақ тәини, не оттап тұрсың. Пәле қуған мансапқор пысықтығыңа қайта басыпсың ғой, – деді.

	– Тек әрі! Бұның не, Кәмеш, – деген жұрт, не айтарын білмей сасқалақтап қалды. Сазара көгеріп терісіне сыймай кеткен Қаден:

	– Не көкіп тұрсың, шәбеленген қаншық! – деп атын тебініп қап, тістенген күйі Кәмештің жанына жетіп келді. Қарсы ұмтылған Кәмеш:

	– Қайтейін деп ең! Ұр! Соттат!—деп ат тізгінінен ала түсті. Бұндайды күтпеген Қаден оңтайлана көтерген қамшысын үйірген күйі тұрып қалды. Бұлардың қасына жылдам басып, жүгіре жеткен Жамал апай:

	– Кәмеш, қой, қарағым. Үлкен адамға бүйтпес болар. Қаншама күйзеліп тұрсаң да ұяттан аттама, шырағым, – деп оны қолтығынан ұстап ажыратып алып кетті. Ашуға булығып жарылып кетердей боп қалтыраған Қаден бұлардың соңынан атып жіберердей алая қарады да, ләм деместен ауылға қарай жорта жөнелді...

	* * *

	Топырласа тұрып қалған жұрт жайымен аяңдап, ауыл жаққа қайтып келе жатыр. Олардан бөлініп өз үйлеріне қарай беттеген Жамал апай мен Абдоллада үн жоқ, жүріп келеді. Әркім өз ойымен әуре. Олар үйге жетіп ішке кірді. Оң жақта тұрған орындыққа сылқ етіп отыра кеткен Жамал «уһ» деп терең күрсініп ауыр дем алды. Маңдайын алақанымен сүйеп, жанындағы биік столға шынтақтай тіреп, көзін жұмған күйі отырып қалды. Оның бір сәтке болса да тыншыға қап дем алғаны ма, әлде терең оймен күйзелгені ме беймағлұм еді. Есік алдында қалған Абдолла басқышқа шығып бағанағы жолаушылар кеткен жаққа телмірген күйі қарап қапты. Оның көз алдынан ботадай боздаған Кәмештің бода-бодасы шыққан кейпі кетер емес. Абдолла оның бүгінгі жұрттан ерек өзгеше қиналып, ала бөтен қасірет шеккеніне тәнті боп, түсіне алмай отыр. Қаденге тап берген қылығы тіпті адуын. Оның бір өзінің бойына соншама күйрегіш сезіммен қалт етіп қайта лап берер өр мінез, өжет күш қатар ұялапты. Қаден көрер көзге қатты абыржып сасып қалды емес пе? «Япыр-ай, бұрын мен Қаденнен әлдеқалай қорқатын сияқты ма, немесе тіпті үлкен деп сыйлайтын тәрізді едім. Бүгін соншама көңілім қалып жек көріп қайттым. Шынымен де не деген қатал адам...» деп іштей толғанған Абдолла әрнені есіне алып ойға шомып отыр.

	– Абдолла! – деп саңқ ете қалған дауыстан селк ете түсіп, жалт бұрылып төмен қарады.

	– Тәтем үйде ме? – деп сұраған ер баланың танауы желпілдеп, алқынып тұр.

	– Ү-ү-үйде.

	Жүгіре басып ішке еніп кеткен баланың соңынан жылдамдата төбеден түскен бұл да кіріп келе жатқан. Алқын-жұлқын қайта шыққан баламен ол ауызғы бөлмеде соқтығысып қала жаздады.

	– Ә-ә-әй! Не болды сонша?

	– ?!

	Бұның сөзіне бұрылмаған бала жүгірген күйі шығып кетті. Оның соңынан аңыра қарап сәл тұрып қалған Абдолла абыржыңқырай басып, төргі үйге кірді. Төр алдында тұратын ескі сүзгі айнаның алдында жаулығын түзеп байлап жатқан анасы кілт бұрылып:

	– Абдешжан, мені конторға шақыртыпты, тез барып келе қояйын. Сен ертеңгі көшіміздің жайымен шұғылдана бер, – деді.

	– Қ-қ-қайдағы көш.

	– Ертең Ертіс бойынан шөп шабуға көшпейміз бе, жарығым-ау,—деген Жамал апай үйден жіті басып шығып кетті.

	Кеңсе алдына бірі кіріп, бірі шығып жатқан бірсыпыра адамдардың қараң-құраңы байқалады. Бәрінің де жүрістері асығыс сияқты. Әне, жанжағына шырт-шырт түкірініп есік алдына Қаден де шықты. Өзі бірдемеге ашулы сияқты ма, қалай? Кілт тоқтай қалған ол анадайда асығыс басып келе жатқан Жамалды көріп, тыжырына бір түкіріп тастады да, атына мініп жүріп кетті. Тық-тық еткізіп есікті ақырын ашып ішке кірген Жамал апайды колхоз бастығы жылышыраймен орнынан тұрып қарсы алды. Оның жанында отырған Фатима да ізет көрсетіп орындық ұсынып жатты. Орындығына әлі отырмай түрегеп тұрған Жұмағұл:

	– Отырыңыз, апай, – деді.

	– Рақмет, – деп ұсынған орындыққа отырып жатқан Жамал апай «жай ма» дегендей олардың бетіне алма-кезек қарап алды да үндеген жоқ.

	– Апай, сіз шөпке баруға жиналмай-ақ қойыңыз, – деді колхоз бастығы.

	– Неге? – деп абыржып қалған Жамал апай Фатимаға қарады.

	– Абыржымаңыз, – деген Жұмағұл күлімсірей қарап, – сіз бұнда да керек боп тұрсыз. Екі күн болды, колхоз қамбасының аузы ашылмай қалды. Міне, мынау кілтіңіз. Осы шаруаның жауапкершілігін сізге жүктегелі отырмыз, – деп қолындағы бір шумақ кілтті Жамал апайға ұсынды. Не айтарын білмей сасқалақтап қалған Жамал апай жайымен орнынан тұрып жақындап келді.

	– Жарайды, – деп бірдеме айтқысы келгендей сәл кідіріп, – болмаймын, боламын деп жатудың да уақыты емес-ау. Кәдірлеріңе жарасам болды да, – деп сылдыр еткізіп бір буда кілтті қолына алды. Жылдам көтеріліп орнынан тұрған Жұмағұл:

	– Жәке апай, қамбада не барын, не жоғын тексеріп те алған ешкім жоқ. Үлгіре алмай қалдық. Алақұйын үстінде адамнан әйт-бүйт деп сұрауға да дәтің жетпейді екен. Асан адал азаматымыздың бірі ғой. Бәлендей кемкетігі де бола қоймас. Қазір Фатима екеулеріңіз барып бар затты түгендеп қағазға түсіріңіздер. Ескі тізіммен салғастырып не бар, не жоғын анықтап, ертең келіп қортындысын айтарсыздар, – деп бұларды бөлмесінен шығарып салды.





IV


	Кеше кештен бастап нөсерлеп құйған жауын ауыл үстінің жүн-жұрқасын шығарып, лайсаң етіп жіберген. Арты ақ жауынға айналып алған, оның бүгін де басылар түрі жоқ, себезгілеп тұр. Жауып тұрған күнге қарамай ерте тұрып, көлік-саймандарын түгендеп алған Қаден шөпшілердің қыржың қағып ренжігендерін елемей көшіріп жүр. Көші-қонмен әбігер болған кейбір әйелдердің даусы қатты шығып шаң-шұң етіп те қалады. Ырду-дырду бола жүріп екі арбаға тиелген шөпшілердің айғай-шуы басылып, ауыл ортасынан ырғала жылжып шығып бара жатыр. Соңғы арбаны жанасалай салтаңдап, сулығының күләпәрәсін шошайта киген Абдолла да кетіп барады. Екі күнгі жауыннан миы шыққан сортаң жердің саз балшығы доңғалаққа желімдей жабысып, кептеліп алған. Әрең жылжып келе жатқан арбаның қиралаң қаққан дөңгелектері ауыр қозғалады. Парлап жеккен өгіздер де мықшия тартып, мимырт жүрістері мандымай жай ғана жылжиды. Жаяу-жалпылап шуаған еркектер қызыл асықтарынан батпақтап, арба үстінде отырған қызкеліншектерге әрнені айтып қалжыңдасып та қояды. Бұлардың митың қаққан жүрістерін мазақтаған әйелдер де сыбырласқан боп сықылық қағады. Осылайша жауынға қарамай көшкен шөпшілер ауылдан біртіндеп алыстап, ұзап барады. Олар сол жүргеннен тоқтамай түнімен жылжып Сарыөлең бойына жетіп, келе арбалардың үстіне бас сауғалар қалқайма орнатып алды да жатып қалды. Ой жаққа жауын онша көп жаумаған екен. Шаршап жеткен олар жастыққа бастары тиісімен-ақ ұйықтап кетті. Сан түрлі әуенмен сиқырлы үнге бөленген кең дала созыла түсіп сұлап жатыр. Күншығыс жақтан қызара шығып көтерілген дөңгелек ай ақ күмістей сәулесімен айналаны арайландырып жіберген. Тып-тыныш мүлгіген түннің құлаққа шыңылдай жетіп үзіліп кетіп жатқан сиқырлы тынысы ғана естіліп тұр. Салқын ауаны сіміре жұтып, терең ойға кеткен жандар еш нәрсені сезер емес.

	Жаздың қысқа түні тез түріліп, манаурап атқан таңның арайынан ысырыла қашып өз үстемдігінен айрыла бастаған. Тоты құстай таралып қызыл нұрға малынған күншығыс жақты ақ сәулесімен шабақтап шығып келе жатқан күн жарқ етіп бар тіршілікке күлімдей қарап алды да көтеріле берді. Бағанадан мүлгіп жатқан дала да сан көмеймен сайрап, неше түрлі әуенге толы үнмен ояна бастады. Қатты ұйықтап тынығып қалған шөпшілер де жапырлай тұрып жиналып жатыр. Әйелдер жағы жүктерін шешіп көрпежастықтарын жасаң үстіне жайып тастады. Алты қанаттап тігілетін березент шатырды екі жерге орната бастаған еркектер тобы да қадаларын қағып, бауларын байлап болып қалыпты. Кеше түнде келісімен-ақ машина-тарақ, арбадан босаған күш-көліктерді ұзата жайып кеткен Кәрім шал да кұдық басына айдап келіп, қаңсып қалған науаларға су тартып жатыр. Бағанадан қараған-шидің арасынан құрғақ шөмшек теріп алып келе жатқан Абдолла қолтығындағы отынын ошақ басына тастай сап, Кәрім шалдың жанына кеп көмектесе бастады. Көк майса шөпке әбден тойған мал құдық суын таласа сіміріп қанар емес.

	Таң қылаң бере атына мініп шабындық жақты аралап қайтқан Қаден бұлардың қасына келіп біраз қарап тұрды да:

	– Кәке, мынауың тірлік емес қой, – деді ол бір түрлі ренжігендей.

	– Енді қайтеміз, айналадағы шалшықтың бәрі кеуіп қалыпты, – деген Кәрім, белін жазып оған бұрылды.

	– Анау сарғыштана көрінген топ қамысты көресіз бе? – деп Қаден қамшысының сабын шошайтып Ертіс жақты нұсқады.

	– Иә, иә, – деген Кәрімге.

	– Соның түбінде тоқтап қалған қара су бар екен. Мал ішуге әбден жарайды, – деген ол, атын сипай қамшылап қосқа қарай аяңдап жүріп кетті. Кеше ғана еркектерін аттандырған әйелдер өздері бір қос боп кішілеу шатырға орналасыпты. Бала-шаға, калған еркектер бірыңғай үлкен шатырға жайғасыпты. Бұлар дуылдаса отырып ашық аспанның астында астарын ішіп әрқайсысы өз шаруасымен шұғылданып кетті. Бұл жаққа жауын тіпті аз жауған ба, жер оншама су да емес. Ертіс жақтан ескен екпін бар. Жауыннан кейінгі шабындық үсті жап-жасыл боп ырғала тербеледі. Толқындай тулаған бітік өскен шөп көңіл қуантып көздің жауын алады. Жарқырап шыққан күнмен бірге жадыраған шөпшілердің екі-үш күннен бері қалжыраған көңіл-күйлері де серги бастаған. Бірсыпырасы жаяу шығып шабындық ішін аралап қайтқан олар:

	– Сарыөлеңнің шөбі биыл ерекше екен, тұнып тұр. Өзіміз де нағыз қара көк боп тұрған шағында келіппіз, – десіп жатты. Анадайға құрған шарық тастың айналасында жүрген машинистер алма-кезек ауысып, орақтарын қайрап жүр. Осылайша бір жағы тынығып, екіншіден жердің дегдігенін күткен шөпшілер бүгінгі күнді де ұзатып салды. Келесі күні қаздай шуап қатар түзеген төрт-бес шөп машинасы, күні кешке дейін бидайық пен қияғы аралас шыққан Сарыөлең шабындығының едәуір жерін жайратып тастады. Бүгін таңертеңнен айырларының сабын қайыра саптап әуре боп жүрген Абдолланың қасына жақындап келген Қаден:

	– Ей, сен не істеп жүрсің? – деді. Оның бетіне жапақтай қараған Абдолла:

	– А-а-айырларымды ж-ж-жөндеп, – деп еркінен тыс еріксіз ыржия күлді.

	Қабағын түксите қараған Қаден оның жайын жақсы білсе де:

	– Немене, саған біреу абройын ашып тұр ма? Ыржалақ қағасың, – деп ашуланған боп шегір көзімен едірейе қарады. Нәумез болып мұңая қалған Абдолла:

	– Ж-ж-жоқ, е-ө-өзім ғой, – деп қатты тұтығып абыржи түсті.

	– Өзің болса қайтейін, – деп ажуалай түскен Қаден, – айырларыңды жөндемей-ақ қой. Сен болокошке багоншік боласың,– деді. Қабағы түсіп, қатты өзгеріп кеткен Абдолла:

	– Қ-қ-қалайша? О-о-орталықтан мені маяшы етіп жіберді ғой, – деп Қаденнен көз алмай отырып қалыпты.

	– Үй-й ынжық неме, саған маяшы болу қай теңің. Онан да сол өгізіңді айдап жүре бер, – деді.

	– Ж-ж-жоқ! – деп дауыстап жіберген Абдолла, – онда қазір қ-қ-қайтамын, – деді.

	– Қайтып көр! Содан ары дизертир деп айдатып жіберейін, – деген Қаденге ештеме демей, Абдолла жабырқап отырып қалды.

	– Абдолланың дауысы қатты шыққан сәтте жүгіре есік алдына шыққан Кәмеш, бағанадан бұлардың арасында болған әңгімені түгел естіп, Қаденді жақтырмай ала көзімен ата қарап тұрған. Оны бұрыла беріп көріп қалған Қаден:

	– Ә, тік бақай қатын, сен де мұнда тұр екенсің ғой. Сен шөмелеші емес, маяшы боласың, – деді. Оның бетіне қарап мысқылдай күлген Кәмеш:

	– Ой, әдірем қал. Мұқатқан екесің мені. Маяшы болсам өліп қалар дейсің бе, – деп ызадан булыға сық-сық етіп өтірік күлді. Үндемей отырған Абдолла:

	– Кәмешті қ-қ-қайтесіз, мен өзім-ақ маяшы боп істейінші, аға, – деп жалына сөйлеп сөзге араласты. Бұларға алма-кезек ала көзімен қарап алған Қаден еш нәрсе демей жүріп кетті. Абдолла өмір бойы сезініп көрмеген жалғыздық жанына түсіп, қатты күйзеліп отырып қалды. Ол биыл маяшы болуды қалағандай боп сұрап алып еді. Жамал апай да жалынғандай боп жайын айтып Жұмағұлға өз қолымен жаздырған болатын. Жамалдың сөзін өз құлағымен естіген Қаден де ештеме демей келіскен сияқты еді. Міне, бүгін ол «қасқырдың күшігі, саған керегі сол» деп Абдоллаға әдейі кеп тиіскен. Жанары жасаурай түсіп не істерін білмей Абдолла бағанағы орнында әлі отыр. Оған екі аяғы салақтап қайтадан багоншік болатыны жанына батады. Абдолла сол күні кешке жақын да, ертеңінде де Қаденнен өз орнына сұранып көріп еді, онысынан ештеме шықпады. Екі-үш күннен бері шабылып дестеленген шөп саудырап жылдам кепті. Ертең, міне, маяшылар да шықпақ. Кешке дейін көңілсіз жүрген Абдолла түнде әр нәрсені ойлап ұйықтай алмай жатты. «Осыншама оған мен не істедім? Не үшін мені жек көреді?» – деп Қаденнің кешегі айтқан сөздерін қайта-қайта есіне алып, қамығып біраз жатты да қалғып кетті. Таңертең ерте тұрған шөпшілер әркім өз шаруаларымен абыр-сабыр боп жиналып жатыр. Арбаның жанында не істерін білмей манадан тұрған Абдоллаға жақындап келген Қаден:

	– Ей, салтақ, не бітіріп тұрсың! Ұста өгіздеріңді, – деп зеки сөйледі. Оған жалт қараған Абдолла не істерін білмей соншама қорланып, кемсең қағып жылап, өгіздерін ұстауға кетіп бара жатты. Кешеден бері Қаденнің Абдоллаға істеп жүрген зәбіріне шыдай алмаған Кәрім шал:

	– Әй, Қаден, адамнан сескенбесең де құдайдан қорықсаңшы. Ол байғұсты неге мүжи бересің? – деді. Кәрімнен бұны күтпеген Қаден шегір көзін оқтай қадап:

	– Сен шал, не сандырақтап тұрсың. Кімді қайда жіберерімді өзім білем. Килікпеңдер! – деп бір Кәрімге емес бәріңе де айтқаным дегендей, ұйлығып калған жұртқа от шаша қарады. Ешкім де қайтып үндеген жоқ.

	Жайымен жылжып жұмыстарына кете бастады. Жылай жүріп өгіздерін ұстаған Абдолла да екі аяғы салақтап, ұнжырғасы түсіп бүріскен бойы тепек қағып кетіп барады. Содан Абдолла көпке дейін ешкіммен сөйлеспей қабағын қарс жауып оңаша жүрді. Кейде тіпті сұрағанға да жауап бермей жүріп кететінді шығарып алды. Абдолланың бұл қылығын әр қилы етіп жорамалдаған маяшылар бір күні өзара кеңесіп, оның өгізіне кезек-кезек мініп бауырларына тартты. Абдолла кейде тіпті күн ұзаққа өгізіне бір мінбей мая салады. Одан ол қалжырап қатты шаршаса да айыр ұстап шөп көтергеніне риза. Қаден маяшылардың бұл қылығын сырттан көріп жақтырмай жүрді. Ол көпке дейін өздері қояр деп үндемей шыдаған еді, тіпті соңғы күндері Абдолла мүлдем өгізге мінуді қойып кетті. Шыдамы таусылған Қаден бір күні терін басып көлеңкелеп отырған маяшылардың қасына аяқ астынан жетіп келді. Ат үстінен түксие ақырып:

	– Әй, салтақ, сен мұнда не ғып отырсың! Өгізің қайда? – деді. Кінәлі адамдай үндемеген Абдолла төмен қараған күйі отыра берді.

	– Өгізі оның бос тұрған жоқ қой. Әне, айдап жүр емес пе, – деген маяшыларға Қаден дүрсе қоя берді.

	– Сендердің бұларың, мына қиын уақытта үкіметке деген қастықтарың,

	– деп бірдеңе айтқысы келген маяшыларды үндетпей жерден алып, жерге сап ұрсып-ұрсып алды да: – Бұдан былай мен көрмейтін болайын, – деді де атын қатты аяңдатып жүріп кетті. Абдолла басын көтеріп жанындағыларға қараса барлығы да жер шұқылап отырып қапты. Неге екенін кім білсін, ешқайсысы да онымен сөз таластырып қарсыласқан жоқ. Тіпті кінәлі адамдай жер шұқып қалғандарына Абдолла таңырқады да қойды. Қаден әбден ұзап кеткен соң ғана олар өзара күңкілдесіп:

	– Әй, осы бәледен аулақ жүрейікші. Көрдің бе айтып тұрған сөзін. Түнеріп тұрған заман мынау. Бұл бәленің кашаннан да құрығы ұзын, – деп өздерінің әлденеден қорқатындарын байқатты. Маяшылардың осы сөздерінен кейін Абдолла неге екенін өзі де түсінбейді, Қаденнен жаны қалмай қорқатын болды. Оған әйтеуір Қаденнің бойында бет қаратпас жасырын бір күш бардай боп көрінеді. Кейінгі кезде Қаден жөнсіз келіп тиісіп, сайқымазақ етіп ажуалап жатса да, Абдолла оған ләм деп үндемейді. Бүрынырақ шап беріп бетінен ала түсуді шығарып жүр еді, анадағы маяшылардың сөзінен кейін мүлдем үндемейді. Қорқады...

	Келгеннен бері қызу кірісіп кеткен шөпшілер Сары өлең бойын самсыта салып маяға толтырып тастады. Көсіле созылған шабындықтың да етекжеңі түріліп қалған. Бір күні Қаден:

	– Шабылған шөп құрғап барады, – деп машинистерді шөмеле салуға шығарып, көптен қыңқылдап жүрген шөмелеші әйелдерді орталыққа барып келуге босатты. Қаденнің бұнысына әбден риза болған олар:

	– Тілеуіңді бергір-ай, жақсы болды ғой. Барып бала-шаға, кемпір-шалымыздың кір-қоңын жуып берсек те, – десіп сол күні-ақ түстен кейін абырсабыр жинала бастады. Титімдей дүниеге көңілдері көл-көсір боп шуылдаса шұрқырап қос ат жеккен арбамен жүріп кетті. Бірыңғай әйелдер ғана тұратын шатырдың ішінде маяшы болып істеп жүрген тек Кәмеш қана қалыпты. Ол жұмыстан келе шашылып қалған үйдің ішін қағып-сілкіп жинастырды да шайын ішіп жатып қалды. Шатыр ішінен мәрліден құрып алған масаханасында бүріскен бойы көпке дейін ұйықтай алмай жатты. От басында шошайып жалғыз қалған көсеудей, айналасында ешкімі жоқ өз тағдырына күйзелген көңіл-күйі құлазып қайқайдағы ойға шомды. Қайта-қайта өз тіршілігінің алтын қазығындай көретін Асқатының жайын ойлады. Асқаттың майданға аттанғаннан бері жазған хаттарын түгелдей ойша қайталап шықты. Кәмеш оларды әр нүктесіне дейін жаттап алған болатын. Соғысқа кірісіп кеттік деген соңғы екі хаты келгеніне де көп уақыт болып қалды. Сонан бері хабар жоқ. Кәмештің өзін-өзі алдаусырататыны сол «орталыққа келіп жатқан болар» дейтін ойы. Бүгінде, міне, жайраң қаққан Асқаты ойынан шықпай көз алдында тұрғандай. Кәмеш оның алды-арты жоқ жалғыз бастылығына күйініп, қатты уайымдайды. Қазіргі күнде өзінің де жанына бата бастағаны, осы ойлап жатқан жалғыздығы сияқты. Тым құрығанда ата-енесі болса сүйеніш табар ма еді. «Қалайша осыншама ауыртпашылық жалғыз басты әйелге ырық бере қояр ма екен» деп те келешегіне ой жүгіртіп жатты. Тіпті оның осы тіршілігінің өзі көріп жатқан түс сияқты. Асқатпен қосылып өмір сүрген екі-үш айы ұйықтап тұрғандай ғана уақыт тәріздес. Осы аз уақытта қалыптасқан Асқатының бейнесі тым жайдары, қайырымды қалпында ғана көз алдында қалып қойыпты. Осылайша әрнені ойлап ұйқылы-ояу жатқан Кәмештің кірпігі ауырлай түсіп, жұмылып кетіп жатып, қалғып кетті. Тысыр ете қалған дыбыстан селк етіп қайта оянып кеткен ол құлағын тосып тыңдай қалды. Шатырдың есігін ұрлана ашып кіріп келе жатқан адам ақырын басып жанына кеп тоқтады. Кәмеш бастапқыда шошып қалса да «қайтер екен» деп өзін-өзі ұстап ақырын күтті. Тізесін бүгіп шошайған күйі бірқыдыру отырып қалған жаңағы адам сылқ етіп оның қасына жантая кетіп:

	– Кәмеш, ау Кәмеш, – деп сыбырлай түсіп, – шошымашы, жаным, мен ғой, – деп қолын жүгірткен адамның Қаден екенін біліп қойған Кәмеш, жастықтан басын жұлып алды.

	– Сізге не керек, – деп қарлыға шыққан оның дауысы қалтырап кеткен.

	– Садағаң кетейін, жаным, сабыр етші. Сабыр етші, Кәмеш, – деп тыныс алысы жиілеп алқына түскен Қаденнің таңдайы кеуіп, тілі аузына сыймай отыр. Қайта-қайта жұтынып ернін жалай береді. «Тоса түсейін» деп түйген Кәмеш үндемей отыра берді. Әлгідей емес, еркінси түскен Қаден:

	– Өмір бойы әлпештеп өтейін, жаным Кәмеш, мені дұрыс ұқшы, – деп жақындай түсіп жамбасынан сипады. Кәмештің дір ете қалған денесі түрпідей жиырылып:

	– Тарт қолыңызды! Бүйткенше ұялсаңыз етті, – деп ысырыла берген оны

	– Кәмешжан, Кәмешжан... – деп деміге құшақтаған Қаден күштей түсіп шалқалата берді. Тап үстеді деп ойламаған Кәмеш шоши бұлқынып босанып кетті.

	– Арман жүр ары, хайуан! – деп шарқ ете қалды да, бар күшімен құлаштай сермеп кеудеден қойып қалды. Қаден қолынан мүлдем босанып кеткен ол орнынан атып тұрды. Шаңқ ете қалған дауыстан ыңғайсызданып қалған Қаден шалқалай барып жантайған күйі:

	– Қойсаңшы, Кәмеш. Не болды ей саған, – деп күңк-күңк ете қалды.

	– Қойғанның әкесін көрсетейін, – деп онан әрі шаңқылдап кеткен Кәмеш босаға жақта тұрған айырды ала жүгірді. Кәмештің оқыс қимылынан шошып кеткен Қаден сасқалақтай тұрып сыртқа қарай ата жөнелді.

	Жаңа туып көтеріліп қалған ай сыртқары жерді жап-жарық етіп жіберген. Бірден Қаденнің көзіне шалынғаны – анадайда шатыр алдында іш киімшең жүгіре шыққан адамдар тобы осы жаққа қарап тұр екен.

	Ол асыға басып шатыр сыртына қарай бұрыла берді.

	Қаденнің соңынан іле-шала қуалай шыққан Кәмеш жылай сөйлеп:

	– Кеудесіне сайтан ұялаған кәрі албасты, – деп анадайда тұрған адамдарды көріп жерге кіріп кете жаздардай ұялып қалды. Іле жалынғандай дауыспен:

	– Ибай-ау, мына пәленің қылығына қараңдаршы, – деп мұңын шағып, ботадай боздап отыра кетті. Ол отырған бойы өксіп-өксіп қатты жылады. Істің мәнін түсінген жұрт дүрлікпей шатырларына қайта кіре бастады. Не істерін білмей жан-жағына жалтақ-жалтақ қарап алған Абдолла салтақтай басып Кәмештің қасына кеп:

	– Ж-ж-жыламашы, Кәмеш, – деп қолтықтап орнынан тұрғызды.– Барып ұйықтай ғой, – деген оның дауысы Кәмешке соншама жылы боп естілді. Абдолланың бетіне сәл кідіріп қарап тұрды да, Кәмеш үндеместен жылдам басып ішке кіріп кетті. Оның артынан қарап тұрып қалған Абдолла да шатырына кіріп өз орнына жатып қалды...

	Бұл әңгіме көп ұзамай ауылға да жетті. Оны жәңеректе ғана естіген Фатима түскі шайын іше сап, қатты ширығып кеңсеге келді. Ешқайда бұрылмастан колхоз бастығының кабинетіне кірді. Бөлме ішінде ерсілі-қарсылы терең ойда жүрген Жұмағұл қалт бұрылып:

	– Япырай, келе қалғаның қандай жақсы болды, – деді де, жылдам барып тартпасынан аузы ашылған пакетті Фатимаға ұсынды...

	– Мінеки, мыналарды қазір тарату керек,– деді. Фатиманың қалт-қалт еткен қолдары пакетті ашып қарады да өңі құп-қу боп бозарып кетті. Жылдам-жылдам ішіндегі шақыру қағаздарды қарап оқи бастады. Әлден уақытта кілт тоқтай қалған ол мұңая жабырқап басын көтерді. Оның жанына кеп қолын созып тұрған Жұмағұлға бір жапырақ қағазды үсына беріп, домалапдомалап түскен көз жасын сүртіп отыра кетті. Ертеңінде жылап-сықтаған ауыл адамдары тағы да бір топ азаматтарымен қоштасты. Бұл жолы кеткен азаматтардың көбі отыз бен қырық арасындағы ауылдағы партия-совет қызметкерлері еді. Ауыл іші бұрынғысынан да бетер қаңырап бос қалғандай. Уақытша колхоз бастығының орнында қалған Фатима күні-түні аттан түспей шаруашылық басында жүр. Қазіргі ең күрделі науқан пішен шабуды қолға алып, ауылдағы шал-кемпірге дейін жаппай шөп жинауға шығарды. Ел басына түскен ауыртпашылықты жан жүректерімен сезінген адамдар да шаршағандарына қарамай жанын сала еңбек етуде. Олар жұмысқа таң бозара кетіп, қас қарая қайтып жүр. Осылайша күн артынан айлар жетіп, қоңырқай тіршілікті өмір өтіп жатыр. Колхоз пішендігі негізінен жиналып болды да, қазір ауыл адамдары түгелдей тайлы-таяғына дейін қырман басында жүр. Қаншама ұйымшылдықпен қимылдаса да адам күші жетпей, шаруашылық жағы созыла түсіп уақытында бітпей жатыр. Осы жайды ойлаған Фатима веялканың құлағын тартып тұрған Жамал апаймең кеңескісі келіп, оны өзіне шақырды. Шаң басқан үстін қағып-сілкіп оның жанына келген Жамал:

	– Ауа райы бұзылайын деп тұр-ау деймін, – деді. Терең күрсініп аспан бетіне көз жүгіртіп өткен Фатима:

	– Күннен-күнге енді қара суық үдей түседі ғой, – деп қоштады да, – тәте, мен сізбен ақылдасайын деп едім, – деді.

	– ?!

	– Сіз қалай дейсіз? Мен ертең Кәрім ақсақалды бас етіп, Абдолла бар бір екі-үш шалды мал қораларын жөндеуге жіберсем бе деймін, – деп Фатима өз шешімін айтты. Біраз ойланып қалған Жамал апай:

	– Сөйткенің жөн болар. Су суып, балшық қатып кетсе болмас. Бір-екі күнде қалған шөптерін жинап болып Қаденнің адамдары да қырманға келмей ме? – деп құптайтынын айтты,– онда жарайды, тәте, мен сол шаруалармен шұғылданайын, сіз осында болыңыз,—деген Фатима атына мінді.

	– Ә,– деп жүре беріп қайта бұрылған ол:– Тәте, кілтіңізді маған беріңізші. Складтан бірдеме-сірдеме керек боп қалса, – деп кілтті алды да жүріп кетті.

	Қоңыр күз де ұзақ тұра алған жоқ. Жиі-жиі аспан бетін қорғасындай торлаған қара бұлттар айықпай қойды. Шаршаған жұрт та жүдеу тартқан. Оның үстіне майданнан кеп жатқан хабарлардың да түрі жаман. Көрші колхоздарға келе бастаған қара қағаздар саны көбейе түскен. Осылайша өтіп жатқан сұрқай тіршілік жалғаса берді. Бірнеше күн қатарынан ат үстінен түспеген Фатима қатты шаршаған. Орындығында отырып қалғып кетіп, қайта ояна береді. Күтіп отырған адамдары да міне-міне келіп қалуға тиіс. Оның ауыр тартқан денесі үстіп маужырап отырып, ұйықтап кетті... Бөлмесіне жиналып болған адамдарды да сезген жоқ. Қасында тұрған қара телефонның даусынан шошып оянды. Сасқалақтай жаулығын жөндеп телефонның құлағын көтерді.

	– Ало-о, ало-о, иә, иә, мен ғой.

	– ?!

	– Мен деймін, мен, Фатима Әділова, – деді де тыңдай қалды.

	– Иә, Ім-ім, – деп әлі тыңдап отыр.

	– Бүгін бе? – деп қабағын шытына түсіп:

	– Тіпті қазір дейсіз бе?—деп тағы да үндемей қалды.

	– Активтерді жинап отыр едім.

	– ?!

	– Бәле-е, о не дегеніңіз, – деп өзін-өзі зорлағандай әзер күліп ыңғайсызданып қалды.

	– Жоға, – деген ол, – қайдағы пысықтық дейсіз. Шабан үйрек бұрын ұшадының кебі ғой біздікі, – деді.

	– ?!

	Қабағын шыта түсіп тыңдап отырған ол:

	– Жоға тәйірі! Онда біз жайлы сіздің түсінігіңіздің аз болғаны ғой, – деп қиналып қалғандай болды. Отырғандар бір-біріне қарасып елеңдесе қалды.

	– Ә-ә, ол кісі осында...

	– Телефонға шақырайын ба?

	– ?!

	– Жарайды, жарайды. Әрине, түсінікті ғой.

	– ?!

	– Қазір, міне, жиналамыз,– деп телефонның құлағын жайымен апарып орнына қойды. Өзі сұқ саусағымен маңдайын тіреп сәл отырып қалды.

	– Жайша ма, Фатима?– деген Жамал апайға жалт қарады да, орнынан тұрып:

	– Жай әншейін, түк те емес, – деді. Алдындағы қағаздарын жинастырып боп:

	– Тәте, бүгінгі қарайтын мәселені өзіңіз басқарып, қарай беріңіздер. Келесі жылғы тұқымды қаншалықты қалдырып, қашаннан бастап тазалауға кірісуімізді белгілесеңіздер болғаны ғой, – деп сөзін аяқтады. Бағанадан мазасызданып отырған Жамал апай:

	– Фатимаш-ау, не жасырып тұрсың. Өзің қайда барасың? – деді.

	– Бір шаруа болып қалды. Біз қазір жүреміз, – деген Фатима. – Қадеке, сіздің ат-көлігіңіз дайын ба? Екеуміз қазір ауданға жүріп кетуіміз керек, – деді. Орнынан тұрған Қаден:

	– Жарайды, – деп қипақтап біраз тұрды да, – онда мен дайындала берейін, – деп елден бұрын тысқа шығып кетті. Қайыра басқа ешкімде де сөз болған жоқ, барлығы да сыртқа шығып үйлі-үйлеріне тарасып барады. Фатима үйіне келіп дайын тұрған тамағын ішті де киіне бастады. Сөйтіп бұлар түнделете аудан орталығына асығыс жүріп кетті. Кақ маңдайдан қарып түсердей боп жалана қытымырланған тау жақтан ескен ызғырық бар. Қалың киінген қалпыңа қаратпай өңменіңнен өтеді. Бағанадан анда-санда бетке ұрып тұрған қар түйіршіктері ақ ұлпалана үлкейіп жиілей түскен. Қатарласа жортып үнсіз келе жатқан салт аттылар да үрдіс жүріске көшкен. Әрқайсысы өз ойларының тұңғиығына батып тұншыға түскендей, шыққаннан бері бірбіріне ләм деп үн қатысқан жоқ. Астарындағы сар желіспен жарысқан екі ат та қапалақтай жауған қар мен түнере түскен түннен сескенгендей, қамшы салғызбай зытып келеді. Арындай түсіп арқасы қызған аттар кеңсірігіне қонған қар түйіршіктерінен пысқырына түшкіріп, ауыздықтарыменен алыса арпалысады. Осылайша тізгін тартпастан кеп қалаға кірген жолаушылар көше бойлап бара жатты да, бірден көзден ғайып боп сіңіп кетті. Жаңа ғана қос тұлпардың тұяғымен төскейі дүбірлеген қырат үсті қыбырсыз қапты. Сазара түсіп салбырап жатқан дала ақ мамық қарға оранып ұйқылы-ояу мүлгігендей. Бар дүние өзгеше бір күйге енген...

	Ертеңінде түске таман қайтып оралған олардың не шаруамен шақыртылғаны бүкіл ауылға белгілі болды. Фатима ауыл советіне ауыстырылып, колхоз бастығына Қаденді тағайындапты...





V


	Мүлгіп тұрған қыс кешінің тыныштығын сырылдата сызып жақындай түскен өгіз шананың дыбысы құлақ түбінен шыққандай. Анда-санда «айтшу» деп қойған адам дауысы да ап-анық естіліп тұр. Бұл келе жатқан мынау ел басына түскен ауыр тұрмыстың азабын өзінше түсініп, өзгеше күймен өзгере бастаған Абдолла бола-тын. Ол бүгін жұмысынан тым кеш оралды. Пар өгіз жеккен жайпақ табан шанасымен ауыл ішіне кіргенде ел орынға отырып, қас қарайып кеткен. Буырқанған бурадай бұрқ-сарқ етіп шабынған қаңтардың сары шұнақ аязы тиіп кеткен жерін тіліп түсердей шытынап тұр. Есігінің алдына жетіп, көлігінен сүйретіле түсіп жатқан Абдолланың бетаузы, үсті-басына дейін ақ үлпек қыраудан көрінбейді. Мойынағаштар да қозғап қалсаң зар еңіреп, безек қағады. Шақыр-шұқыр еткен дыбысы мұздай болып миыңнан өтіп жатқандай. Жылдамдата шанасын доғарған Абдолла салтақтай басып, өгіздерін қораға қарай жетелей жөнелді. Оның соңынан өңмең қағып өкшелей түскен өгіздер де шөбі бар жылы қораға жеткенше асығып барады. Қора жақтан тез оралған Абдолла шанадағы бір-екі айыр шөпті төбеге шығарды да арқан-жіптерін жинап, ішке енді. Үйдің іші жыпжылы екен. Шам жағулы тұр. Бір жаққа шығып кеткен бе, шешесі көрінбейді. Маздаған сары қидың оты қазандық ішінде қалғып кетіп жарқ етіп, манаурай түсіп жанып жатыр. Бойы жылынып серги бастаған Абдолланың аяз қарыған өңі домбыға ісініп, қоңырқай тартып, түтіге түсіпті. Оның аласы мол шарасы үлкен қой көздері жапақ қағып, әкесінен аумайтын дөңгелек жүзі сопая ұзарып жүдеп кеткен. Абдолла біраз отырып анасын күтіп еді, келе қоймады. Шаршап келген денесі бей-жай тартып дем алғысы да келіп отыр. Таңертеңнен бері ыстық тамақ ішпеген қарны да ашып барады. Ол анасы келгенше ас дайындай бермекші боп ауызғы бөлмеге шықты. Қазандағы бығып қайнаған еттің сорпасын татып көрді де бір кесесін құйып ап, сораптай тартып ішіп отыр. «Ә-ә, сорпа десе сорпа екен. Балдай тәтті май шырын. Шіркін, мынаған құрт қосып ішсе, ә?! «Осы ойымен дереу орнынан тұрған Абдолла анадайда тұрған ағаш астауға ыстық су құйып қойды да бірден құрт езуге кірісті. Бірақ әрі іздеп, бері іздеп ас үйден құрт таба алмады. Кілеттеріне барып онан да ештеме таба алмай қайтты. Үйге келіп әр жерлерден тағы да іздеп діңкесі құрып әбден шаршады. Күдерін үзген Абдолла дем алмақшы боп төргі үйге кеп отыра беріп, анадайда тұратын аузы ашық қалған қара сандықты көрді. Жылдам басып жанына жеткен оның жүзі жадырай түсіп қуанып кетті. Абдолла үшін мынау тұрған қара сандық осы үйдегі асыл қазына. Ол үшін оның ішіндегі заттардың ашылмаған жұмбағы да, айтылмаған сыры да мол болатын. Әкеден қалған көп заттарды ұқыптап сақтаған Жамал апай баласының мұрасындай көрінетін. Бірақ Абдоллаға жиі көрсетпеуші еді. Өйткені оны көрген сайын көңіл-күйі бұзылып қатты қайғыратын. Кейде тіпті жанарына жас толып, жылап та алатын. Сондықтан да Жамал апай қара сандықты мұқият кілттеп ұстайтын. Көбіне-көп баласының көзінше сандықты жиі ашпайтын да еді. Жаңағы ашық қалған сандықты көріп Абдолланың қуанып кетуінің де себебі осы болатын. Сандықтың қақпағын ашып, апыл-ғұпыл аударыстыра бастаған Абдолланың қолына бір бұрышта жатқан түйіншек кеп түсті. Ақ дәкеге оралған түйіншекті алдына алып басыпбасып сыртынан көрді де, не екенін жете түсінбеген ол аузын аша бастады. Ашып көріп бір сәтке аңырып қалған Абдолла қатты қуанып кетті. Сенерсенбесін білмей қолындағы тізбекке қайта-қайта қарай береді. Бағанадан іздеп таба алмай жүрген құрты қолына түсіп, дереу әкеп ыстық су толы ағаш астауға саудыратып салып жіберді. Арлы-берлі оқтаумен араластырды да «жібісін» деп астау бетін жауып қымтап тастады. Даладан шақыр-шұқыр еткізіп асыға басқан адамның келе жатқан жүрісі естілді. Абдолла орнынан жылдам тұрып барып аузы ашық қалған сандықтың қақпағын жауып, қайта оралып анасының алдынан шықты. Бұрқ еткізіп сырттан ақ бұйра жалды аязды ала кірген Жамал апай:

	– Құлыным-ау, бүгін соншама неге кеш қайттың? – деп сөйлей жүріп жылдамдата шешіне бастады. Абдолла анасының бетіне қулана қарап:

	– Ө-ө-өзі кеш келіп алып, ерте келген адамды жазғыра ма екен? Мен бағана келгемін,– деді.

	– Өй, әдірә қал. Сенің бағана келгеніңді көрмеді дейсің бе? Сен ауыл шетіне ілінгенде мен қамбаға қарай кетіп бара жатқан едім. Анау Ертіс бойындағы фермадан жем алушылар келіпті. Түнделетіп қайтатын көрінеді. Солардың жемін беріп қайттым, – деді.

	– Не ғып айналдың? Тым кеш оралдың ғой, – деп қайыра қайта сұраған Жамал апай қолын шайып ас әзірлеуге кірісіп кетті. Біразға дейін үндемеген Абдолла өзінің ерекше бірдеме айтқысы келгендегі әдетімен жапақ-жапақ етіп, шешесінің бетіне жаутаң-жаутаң қарап.

	– Қ-қ-қазір біз шөпті «у арал» бойынан тасып жүрміз, – деді.

	– Бүгін қ-қ-қопа арасындағы қызыл су қатып па екен деп аралап жүріп, и-и-ит тұмсығы өтпестей қалың өртеңге кез боп қалдым. Қ-қ-қызығып кетіп шаба берсем, кеш батып қараңғы түсіп қалғанын байқамай қалыппын. Шабылған отынның көлемі екі шанадай боп қалады, – деп желкесін қасыды. Оның бұл шешесінен бірдемені сұрарда, не рұқсат етуін өтінердегі әдеті болатын. Абдолланың бетіне мейірлене қарап қалған Жамал апай:

	– Жарығым-ау, соншама қиналып қайтпекшісің соның бәрін. Отынсыз отырғамыз жоқ қой, – деді. Абдолла шешесінің тура қарап отырған жүзінен жанарын тайдырып төмен қарап:

	– Т-т-тәте, – деді.

	– Ау, жарығым, – деп Жамал апай елең ете қалды.

	– С-с-сол отынның жарымын Кәмештікіне берсек қайтеді!?

	– Неге?

	– Оның үйінде көптен бері отын жоқ дейді. Сол шын болу керек. Күнде қорадан сағдар арқалап кетіп жүр, – деп Абдолла басын көтеріп, шешесіне қарады. Таңырқай қарап, ұлына біразға дейін үндемей қалған шешесі:

	– Өзің біл, қарағым. Жетім-жесір әйел ғой. Асқаты болса мұндай күйге ұшырар ма? – деген Жамал апай әлденелерді ойлап жабырқап қалды. «Уһ» деп терең демін алып орнынан тұрған Жамал апай жабулы қалған астаудың бетін ашып: – Мынасы несі? Абдолла, ыстық суды астауға сен құйып жүрсің бе?

	– И-и-иә, тәте, мен.

	– Оны қайтпекшісің?

	– Қ-қ-құрт езейін деп едім. – Құртты тауып ала алдың ба?

	– Т-т-таптым. Сандықтан алдым.

	– Тек! – деп қатты тіксініп қалған Жамал апай, – не деп тұр өзі мынау, – деп сұрлана түсіп өңі құп-қу боп кетті. Еш нәрсеге түсіне алмаған Абдолла үндемеген күйі шешесіне жалтақ-жалтақ қарай берді. Жүгіріп барып сандықты ашқан Жамал апай шешіліп қалған ақ шүберекті алып:

	– Тәңірім-ай, шынымен де қыршындарының қиылғаны ма?! – деп күйзелген күйі тұрып қалыпты. Кенет ойына бірдеме түскендей селт ете қап, жүгіре басып ауызғы үйге шықты. Дереу астауды әкеп шам жарығына қойды да, білегін түріп жіберіп, сапси сүзіп әр күлшені алып қарай бастады. Күлшелердің беттеріндегі жазудың сиялары айғыздалып езіліп кетіпті. Жамал апай жабырқай жүдеп қолындағы сүзіп алған ақырғы күлшеге ұзақ қарап үндемей жылап отыр. Алақанынан суси барып домалап түскен күлше «шолп» етіп астаудағы суға батып кетті. Ештемеге селт етпей отырып қалған шешесіне аңыра қараған Абдолла әлі де еш нәрсеге түсіне алған жоқ. Сыбырлай сөйлеген анасы: «Япыр-ай, не деген сұмдық. Шынымен де қазалары жеткені ме?! Жауқазындай жаудыраған жеткіншектерім-ай», – деген оның сөздерін Абдолла анық естіп тұр. Бір басып, екі басып анасының қасына жақындап келген Абдолла: «Тәте не болды?» – деп қалшия қарап, дел-сал боп тұрып қалыпты. Баласының дауысымен өз-өзіне келген Жамал апай өрекпіген көңілін басып:

	– Мынау күлшелерді ырым етіп сақтап қойып едім. Бұнда майданға алғаш аттанған азаматтардың аты жазулы еді.

	– А-а-Асқаттардың ба?

	– Иә, Асқаттардың.

	– О-о-оны мен білгенім жоқ, тәте, – деп күмілжи сөйлеген Абдолла бір түрлі кінәлі адамдай боп қиналып тұр.

	– Жоқ, құлыным, мен сені кінәлап отырғаным жоқ. Тегі, тағдырдың ісі осылай болғаны ғой. Жазмышқа істер шара бар ма?! – деп орнынан тұрған Жамал апай дастарқан жайып, тамағын түсіре бастады. Абдолла басқа бөтен ештеме деп үндеген жоқ. Аяқ астынан жүдеп-жабырқап қалған бұлар кеш бойы «бәлен» деп көп сөйлескен де жоқ, тамақтарын ішті де әрқайсысы өз ойларымен боп жатып қалды. Бүгін де әдеттегісіндей ерте оянған Абдолла тамағын жылытып ішті де жылы киініп қақпа жаққа келді. Көліктерін суғарып қайыра шөпке қойды да өзі Кәмештікіне кірді. Ауызғы үйінде таңертеңгі шайын ішіп отырған Кәмеш кіріп келе жатқан Абдолланы көріп:

	– Жаным-ау, Абдолламысың?.. Жоғарылат! Төрге шық, – деп жалбырақтап жатыр. Табалдырықтан озбай сол бойы тұрып қалған Абдолла:

	– Р-р-рақмет, Кәмеш, мен асығыс едім, – деді.

	– Өй-й-й, дөкейің-ау, мынау не деп тұр өзі. Кел, бері отыр! Таңертеңгі ас қой, – деген Кәмеш бос түрған кесеге шай құя бастады. Дастарқан басына бір тізерлеп кеп отырып жатқан Абдолла бірден келген бүйімтайына көшті.

	– К-к-кәмеш, кеше қопа аралап жүріп аяқ астынан қалың өртең талға тап болып қызыға-қызыға екі шанадайын жайқап шауып тастаппын, – деп тоқтаған ол ойындағысын бірден айтпай, Кәмештің бетіне барлай қарап, алдына қойған шайын алып сораптай тартты. Оның бас-аяғы жоқ бұл әңгімесіне күліп жібере жаздаған Кәмеш өзін-өзі әзер тоқтатып:

	– Иә, оны не істейміз. Бір шанасын біздікіне әкеп түсіреміз бе? – деп қалжыңдай сөйледі. Кәмешке қарап ақсия күлген Абдолла жайраң қағып қуанып кетті.

	– И-и-иә, иә, сөйтеміз, сөйтеміз, – деп мәз боп отыр. Абдолланың айтып отырғанының шын-өтірігіне түсіне алмаған Кәмеш оған таңырқай қарап, күлкісінен тыйыла қалды.

	– Б-б-бүгін шаруаңды ертерек бітіріп маған өгіз шана алып келе ғой. С-с-сені төменгі ауылдан күтемін. Екеулеп б-б-барып біржола бір-ақ алып қайтайық, – деген Абдолла қолындағы кесесін қойып, кетуге ыңғайланды. Не дерін білмей сасқалақтап қалған Кәмеш:

	– Үй, Абдолла-ау, сен мынаны шын айтып отырсың ба?

	– Ә-ә-әрине, шын! Шын емей қалжыңдап отыр дейсің бе? – деп орнынан тұрды. Қас қағымда сан түрлі ойға кеткен Кәмеш не айтарын білмей қиналып; «Керегі жоқ! – десем аккөқіл жанның жанын жаралап кеудесінен қаққандай болам ба? Ал егер жарайды деп отын алып келсек, ел не дейді? Пыш-пыш етіп өсек етіп жіберсе қайтемін... Әй, құрысыншы сол өсегі де, бәрі де», – деп Кәмеш ойын жинақтады.

	– Жарайды, Абдолла, мен төменгі ауылға шана алып барамын, – деп келісімін айтты. Оның бетіне қарап жымың етіп бір күліп алған Абдолла үндемеген бойы үйден шығып кетті.

	...Олар түстен кейін кіші бесін кезінде төменгі ауылдан шығып, жәңеректе жетіп қиюлы жатқан талдарды жылдамдата тией бастаған еді. Кәмеш шана үстінде тұрып Абдолланың жерден әперген талдарын алып, жайғастыра жаймалап жатыр. Солтақтай басып қатты қимылдап жүрген Абдоллаға бар мейірімімен аялай қарап Кәмеш:

	– Абдолла, сен өзің қу екенсің-ау. Адам аяғы баспаған мына өртеңді қайдан тауып алып жүрсің? – деп әзілдесе де ол көңіліндегі ризашылығын жасыра алған жоқ. Жымия күліп, Кәмештің бетіне қараған Абдолла:

	– Б-б-бізге бұйырған ғой, – деді де тез-тез әкеп талдарды бау-бауымен ыршытып шана үстіне шығарып жатыр. Бірінші шананы қайқайтып отырып тиеп болған бұлар, екінші шананы әкеп жанасалата жақын қойды. Бұл жолы Кәмеш шананың үстіне қоярда-қоймай отырып Абдолланы шығарып, өзі жерден әперіп жүр. Бұрқырата қимылдап, құшақ-құшақ талдарды бұйым құрлы көрер емес. Қызара-бөрткен жүзі алаулай түсіп анда-санда Абдоллаға жымия күліп, баладай қуанып қояды. Еркінен тыс елегізген кереметтей бір шат көңілімен жайраң қағып жүр. Жарқ етіп бұрылған оның жайдары жүзіне шүпірлей кеп жармасқан, батып бара жатқан күннің қызыл күрең шапағы да ерекше нұр бергендей. Жарқ-жұрқ етіп жаутаңдаған шарасы үлкен қос жанар, күн сәулесінен ұялғандай нәркес биязылықпен жиі-жиі кірпігін қағады. Бұл Кәмештің Асқатынан айрылғаннан бері алғаш рет жадырап, анық қуанып, көңілденгені еді. Табиғатынан ашық мінезді Кәмешке жайдары жүру соншама жарасатын да. Көптен бері Кәмештің бұндай күйін көрмеген Абдолла да мәз боп, оған жалтақ-жалтақ қарап ыржалақтап күле береді. Терістіктен соққан ызғырық суыта түскен. Жалаң қаққан тілімен темірдей қарып тыз-тыз еткізеді. Абдолла мен Кәмеш тақтақ жолға шығысымен-ақ көліктерін жеделдете айдап, қатты жүріп кетті. Артқы шананың үстінде отырған Кәмештің денесі тітірей түсіп, тоңазып келеді. Желкеден үрген ызғырық барған сайын жауырын ортасын сірестіре бүріп, қалтырата бастады. Кәмеш қатты жүріп келе жатқан шанадан түсіп кетуге жасқанып, үстіндегі шолақ тонының жағасын көтеріп ап, құнысқан күйі бұйығып отыр. Алдыңғы шанада өгіз үстінде келе жатқан Абдолла да тоңази бастаған. Бірақ шанасының ығында келе жатқан ол арттан соққан ызғырықты елер емес. Оның ойына қайта-қайта оралып шықпай отырған жай жаңағы бір Кәмештің көңілді күйі еді... Кенет Абдолла «др-р-р» деп шалқалай тартып өгіздерін тез тоқтатты да секіріп жерге түсті. Жолдан бұрыла шығып, артқы шананың үстінде бір уыс боп отырған Кәмешті көрді де, үнемі өзімен бірге алып жүретін әкесінің тұлып тонын әкеп:

	– К-к-кәмеш-ау, бұның не? Ұшып кетіпсің ғой. М-м-м-ә, мынаны киіп ал, – деп тонды шананың үстіне лақтырып жіберді. Кәмеш сіресіңкіреп қалған денесін ауыр қозғап үлкен тонның ішіне күмп беріп кіріп кетті. Манадан қойын-қоншынан кіріп, іскектеп тұрған суық жел бірден басылып тына қалғандай болды. Енді ғана бұрылып төмен қараған Кәмеш, анадайда кетіп бара жатқан Абдолланы көріп белгісіз бір күймен дір ете қалған, жүрегі бар денесін ысытып жібергендей сезінді. Ойланып қалған ол «қайран, адам жүрегі-ай десеңші, мейірімді болсаң шуағың неткен ыстық еді. Жомарттығың қандай мол. Әттең, шіркін, ағат аттап жүретін пәндәшілігіміз-ай...» деп қатты толқып отыр. Ол бүгін қалтырай тоңазыған өз тіршілігінің күнгей бетін танығандай. Арқалап жүрген ауыр жүгінен жеңілдегендей бір түрлі сезімге еніп, өзі де түсінбейтін ерекше күйге бөленген...

	Бұлар ауыл шетіне жеткенде абыр-сабыр басылып, бар тіршілік өз ұяларына кіріп қонақтап қалғандай еді. Қатар түзеген жатаған бойлы қоңырқай үйлердің терезесінен көрінген шам жарықтары бозамық тартып сүреңсіз жылтырайды. Үй арасында жүрген бірлі-жарым адамдар болмаса, ел орынға отырып қалыпты. Айырық жолға жетіп тоқтай қалған Абдолла:

	– М-м-мен барып, отыныңды түсірісіп жіберейін бе? – деді.

	– Жо-ға! Өзім-ақ түсіріп аламын ғой, – деп сөйлей жүріп шанасынан домалап түскен Кәмеш үстіндегі тонын шешіп Абдоллаға берді.

	– Тоныңнан да, өзіңнен де садаға кетейін, Абдолла-жан, – деп қалжыңдаған боп рақметін айтты да, өгіздерін жетелеп үйіне қарай жүріп кетті. Абдолла да үйінің жанына кеп жылдамдата отынын түсіріп болды да, өгіз шанасын доғарып көліктерін қораға алып келді. Қақпа ішінде өгіздерін жөндеп Кәмеш те жүр екен. Қолындағы жібін жүре шумақтаған Кәмеш:

	– Абдолла жүр, біздікінен барып шай ішіп кет, – деді.

	– К-к-кейін, кейін ішемін. Ө-ө-өзің әбден тоңып кетіпсің, барып ж-жжылын, – деп Абдолла оның бетіне қарап ақсия күліп алды да үйіне қарай аяңдап жүріп кетті. Біразға дейін оның артынан қарап қалған Кәмеш тез бұрылып асыға басып үйіне келді.

	Отын түсіріп жатып ыңғайлап кеткен бір құшақтай қу шырпыны ала кіріп пешке толтыра тығып астына от қойды. Сәл пысылдап жатып қызып алған қу тал гүрілдей лаулап жана бастады. Кешеден қалған дайын тамағын қыздырып ішкен Кәмештің бойы жылынып, салдыраған денесі бей-жай болып шаршағанын анық аңғара бастады. Қызыл күрең етіп шығарған шайының бір-екі кесесін өзін-өзі зорлағандай боп әрең ішті де дастарқанын жинады. Пешінің отын қағыстырып, төргі үйге барып төсегін салды. Далаға шығып пешінің төбесін жапты да, қайтып келіп шамын өшіріп жатып қалды. Бірақ көпке дейін ұйықтай алмай дөңбекшумен болды. Жаңа ғана жантая қалса қалғып кетердей болған күйінен ауысып, әрнені ойлап шартарап боп жатыр. Елегізген көңіл жалғызсырай күйзеліп, көптен бері хабар-ошарсыз кеткен Асқатын есіне алды. «Қайда жүр екенсің? Хабарыңды ала алмай әбден шаршадым ғой, сұңқарым. Нендей күйдесің, жалғызым?» деп ұзақ күбірлеп күйеуінің тілеуін тілеп, мінәжат етті. Күзден бері хабарсыз қалған Кәмеш күн өткен сайын күдігі күшейіп, жаманатқа қимағанмен көңілі қатты қорқатын. Секем алып шошыған сайын Асқатын жиі ойлап, сан қилы сезімге батып әбден қиналатын. Осылайша әрнені ойлап аунап түскен Кәмештің көз алдына жымия күліп жылы қараған Абдолланың жүзі елестеді. Оның бүгінгі істеген жақсылықтарын есіне алып: «Дәм тартып Асқатым келе қалса, Абдолланың бұл істеген жақсылығын жырдай етіп айтып берер едім» деп ойын түйді. Осы өткен аз уақытта көп өзгерген Абдолла жайлы естігендерін есіне алып :«Адам баласының көрмейтіні жоқ, бәріне де көніп төзе береді екен-ау. Тіпті ауыр тұрмыс адам бойындағы ак пен қараны ашып, айпарадай етіп тастай ма қалай?! Уайымсыз-қайғысыз жарқын күнде адам атаулының бәрі де қайырымды, жақсы құсап көрінетін сияқты. Әйткенмен де қатаң тағдыр сынына ұшырағанда жүрек мейірімін жоғалтпау кемде-кемнің ғана еншісіне беріле ме деймін?! Күні кеше сайқымазақ қып күліп жүретін Абдолланы елдің бәрі жанындай жақсы көріп кеткенін айтсаңшы?! Күзді күні қора жөндеуге барған бір топ шалдар да осы күнге дейін оны ауыздарынан тастамай айтып жүреді». «Асылдың сынығы» деп марқұм Абдолланың әкесі жайлы қаншама естеріне түсіріп риза болып отырғандарын Кәмеш өз құлағымен талай естіген. Осылайша ол әрнені ойлап қалжырап жатып ұйықтап кетті. Аяз буып шаңытқан сыртқары жер ай сәулесіменен шағылысып жылт-жылт етеді. Соншама суық. Бақасу бұлағының үстінен бұрқырай көтерілген ақ тұман қылау болып құйылып тұр. Бар дүние сықырсықыр етіп сіресіп жатқандай. Тек мың тұмалы қайнардан бастау алатын Бақасу бұлағы ғана қатпай сылдыр-сылдыр еткен үнімен түн құшағындағы ауыл ішін тербегендей. Оның күмбірлей аққан ағысы аязды күні тіпті ұзаққа естіледі. Сылқ-сылқ күліп, сыбырлай сөйлеп әзілдегендей. Ештемені елемей ұйқыға батқан ауыл үсті, салқын тартқан қабағы салбырай түсіп сұлап жатыр. Бұрынғыдай емес, түні түгіл күні де сұрқай тартқан ауыл өмірі, таусылып бітпес күйбеңі көп тіршілікке ауысқаны қашан...

	Кеше кештен бері көңілінің хошы жоқ, жабырқап жүрген Жамал апайдың жұмысынан келген беті осы болатын. Ештемеге зауқы соқпай стол үстінде жатқан кешегі күлше құрттарын Абдолла алып езіп қойған ақ дәкені умаждай түсіп, қайта-қайта иіскеп қояды. Кеңсірігін жыбырлатып сарайын ашқан ащы құрттың иісі бір түрлі бойын сергіткендей болып, орнынан тұрған Жамал апай әр түрлі үй шаруалары есіне түсіп ауызғы бөлмеге шықты. Алқұн-жұлқын боп кіріп келе жатқан Фатима оған қарсы жолығып:

	– Тәте, үйде екенсіз ғой, – деді.

	– Иә, бірдеме болып қалды ма? – деп үрпиіп қалған Жамал абыржыған күйі Фатимадан көз алмай әлі тұр. Фатиманың өзі де адам шошырлықтай боп түтігіп кетіпті. Киімін шешпестен сөлпиген бойы ол да Жамал апайға қарап сілейіп қалыпты.

	– Япыр-ай, Фатима, не болды? Жайша ма мынауың? – деген Жамал апайдың дауысы тым қатты шықты. Сонда барып еріндері кемсең қағып әзер сөйлеген Фатима:

	– Қара қағаз, тәте! Ауылымызға алғашқы қара қағаздар келіпті, – деп булыға өксіп, жылап жіберді. Бірін бірі қолтықтай сүйеп біраз жылаған бұлар көңілдері орта түскендей боп көздерінің жасын сүртіп, сөзге келді.

	– Фатимаш, жыламашы, жаным, тоқташы?! Мына сұмдығың кім-кімдерге келіпті?

	– Төрт-бес адам ғой деймін. Біздерді жаңа Қаден шақырып алып, қалай естірту жайын кеңесті. Әрі ойланып, бері ойланып шешкеніміз бірінен соң бірін емес бөліп-бөліп алып жекелеп естіртеміз деп келістік.

	– Е, бұларың шынында да дұрыс шешім екен. Кімдер бар екен сонда?

	– Тәте, анық кім-кім барын білмеймін. Ести салып есім шығып кетті. Әйтеуір екеумізге Кәмешке барып, Асқаттың хабарын айтуды міндеттеді.

	– Асқаттың дейсің бе? – деп қайыра сұраған Жамал апай қатты күйзеліп, кайран қалып отыр. Оның көз алдынан күлшеге аттарын жазып қалдырған барлық азаматтардың бейнесі өтіп бара жатқандай болды. Кешегі болған жайға аса таңырқап толқыса да ештеме деп ол жайында сөз қозғаған жоқ.

	– Жарайды, тәте, – деп орнынан асыға көтерілген Фатима, – мен үйге барып келе қояйын. Сіз жинала беріңіз, – деді де жылдам басып шығып кетті. Не істерін білмей отырып қалған Жамал апайдың қозғалайын десе, жүрегінің тұсы сірестіріп жіберер емес. Тынысы тарылғандай болып маңдайынан шып-шып етіп тер шығып кетті. Жамал апай сол орнында қозғалмаған күйі біразға дейін тапжылмай отырып қалды. Бірте-бірте инедей қадалған шаншу сол жақ омырауының тұсынан жайлап қана босата бастады. Бұның анық «стенакардия» екенін Жамал апай өзі де біліп отыр. Мұндай болмағанымен анада тағы да бір рет жүріп келе жатып жүрегі қысылып қалғаны есінде. Ол жайлап тұрып, ақырын кеп қобдишасынан «қалампыр» алып, таңдайына салды. Сөйтіп Фатима келгенше дем ала тұрмақшы болып төсегіне жантайды. Көп ұзамай қайта оралған Фатима:

	– Тәте, мен келіп қойдым, – деп сырттан самбырлай сөйлеп кірді. Оның даусын естіген Жамал апай орнынан тұрып киіне бастады. Әлденені сезгендей Фатима қайта-қайта Жамал апайдың жүзіне қарай берді. Бірақ олар «ештеме» деп ешқайсысы үндемеген бойы үйден шығып бара жатты.

	Бұларға есік алдында қарсы жолыққан Абдолла:

	– Т-т-тәте, қайда бара жатырсыздар? – деп олардың беттеріне алма-кезек қарап тұра қалды.

	– Ешқайда емес, қазір келеміз. Сен тамағыңды алып іше бер, бізді тоспа, – деген Жамал апай, қасындағы Фатима екеуі жылдам-жылдам басып, ар жаққа қарай асыға жүріп бара жатты. Олардың артынан біраз қарап тұрып қалған Абдолла «тағы да қамба жаққа бара жатқан болар» деп өзінше жорамалдады да ішке еніп кетті.

	Кәмеш те үйіне жаңа келіп пешіне от жағып кешкі асын қамдауға кірісіп жүрген. Ұйқысы қанбағандікі ме әлде қалай?! Кешке дейін көңілі сергімей қарадай қапаланған ол қайта-қайта терең күрсініп «үһлей» береді. Казандық астына жағатын тезек алып келмекші болып сыртқа шыға берген Кәмеш, есігінің алдына келіп қалған Жамал апай мен Фатимаға қарсы жолықты. Бұларды екі кештің арасында күтпеген ол жаутаң-жаутаң етіп сілейген бойы үндемей тұрып қапты.

	– Ей, мына қызға не болған өзі, сексиіп қалғаны несі? – деп ештемені сездірмей жарқылдай сөйлеген Фатиманың даусынан жүрегі орнына түскен Кәмеш:

	– Жоғарылатыңыздар, – деп есігін ашып олардың сырт киімдерін шешіп, төргі үйге оздырды. Әйткенмен де денесі бір түрлі боп әлденеден сескеніп түршігетін сияқты. Қобалжыған көңілін баса алмай, қайта-қайта қарайлап бірдеме айтар ма екен деп есі шығып жүр. Бірақ ештеме байқалмайды. Кәмештің алып-ұшып өрекпіп тұрған күйін көрген Жамал апай мен Фатима ештемені сездірмей әрнені айтып әңгімелескен болып отыр. Сенер-сенбес күймен елегізген Кәмештің өзегіне от түскендей боп, іші-бауыры қалтырай береді. Тіпті Жамал апай мен Фатима сезік тудырар емес, күліп-ойнап қарқ болып отыр. Кәмеш енді-енді өңіне кіріп өзіне келейін деді. Оның тосқан «сұмдығы» жоқтай көрініп, елең қаққан көңілі саябыр тауып, сабасына түскендей болды. Өз-өзінен ұялып:

	– Тәте, кешіріңіздер. Мен қалай екенін білмеймін, қатты қорқып кеттім.

	– Жүр әрі, неменеге қорқасың, – деп Жамал апай қабағын түйген болды.

	– Өзім де білмеймін, тәте, – деп күлімсіреген Кәмеш орнынан қозғалып, – мен барып шай қойып келейін, – деп ауызғы үйге шығып кетті. Бірақ қолы қазан-ошақта жүрсе де Кәмештің есіл-дерті екі құлағы төргі үйде. Олардың айтқан барлық сөздерін анық естіп жүр. Осы жайды жақсы аңғарған Жамал мен Фатима да қас-қабақтарымен түсінісіп, жеңіл-желпі жай әңгімелерді қатты дауыстап сөйлесіп отыр. Кәмеш қаншама жаманшылыққа жорымаймын десе де, дүрс-дүрс соққан жүрегі жұдырықтай боп жұтқыншағында тұрғандай. Бағанадан үй-ішіне бағдарлай қарап отырған Фатима:

	– Қарашы, үйінің іші тап-тұйнақтай. Кәмеш деген бұл мықты ғой, – деп өзіне естірте мақтай сөйлеп, ризашылығын білдіріп жатты. Ауызғы үйден жаңағы естіген сөзіне күле кірген Кәмеш, дөңгелек үстелін ортаға қойып дастарқан жайып, тамақ жасай бастады.

	– Тәте, қайдан келе жатырсыздар? – деп Жамал апайға қараған Кәмешке жауап берген Фатима болды.

	– Қайдан келе жатқаны несі? Қыдырып саған келдік. Жақтырмай отырсың ба? – деп қалжыңдап жатыр.

	– Жо-ға, – деген Кәмеш күлген болып басқа ештеме демей шай құя бастады. Бұлар шай үстінде анау-мынауды әңгімелеп ұзақ отырды. Бірақ қанша тырысса да кеш бойы жадырай алмаған Кәмеш онша шешіліп сөзге араласа қойған жоқ. Ол үнемі «әне айтады, міне айтады» деп тосумен отырды. Шай соңынан ас қайырған Жамал апай ұзақ сонар өткен-кеткенді еске алып, сөз ыңғайын бұра бергеннен-ақ Кәмеш ботадай боздап дауыстап жылап жіберді.

	– Шырағым сөніп түн болып, сор маңдай басым сорлапты-ау, қайтермін еді, Асқатжан, – деп күңірене күйзеліп зар еңіреді. Жалғыздығын айтып өкси жылаған Кәмешке «қой» дей алмай Фатима мен Жамал да егіліп отыр. Жылай-жылай шаршаған үш әйелдің әбден сілесі қатып құр сүлдерлері қалған. Есін жиып Кәмештің қасына келген Жамал апай оған тоқтау айтып, жылағанын басты. Фатимамен екеуі алма-кезек уатып түннің бір уағына дейін отырып, оны төсегіне жатқызып, далаға шықты. Алдыда келе жатқан Фатима бір-екі аттап барып:

	– Ал-лай, – деп қатты шошынып шегіншектей берді. Жүгіре басып кеп оны ұстай алған Жамал апай:

	– Тәңірім-ай, сақтай гөр, – деп тіксініп қалған денесі қалш-қалш етіп аспанға қарады. Буылдыр тартқан бозамық жұлдыздар әр жерде жылтырап, көк күмбезі сұп-сұр болып түтігіп тұр. Табақтай боп қарайып тұтылып тұрған айды көрді. Тек шығыс беті ғана қылдырықтай созылып ұстараның жүзіндей жылтырайды. Ақ қар басқан айнала қара қоңыр түтінге малынғандай сұрлана сұлап, ішін тартып жатқандай. Меңірейе мүлгіген түн тыныштығынан көңілің қобалжып қорқыныш ұялайды. Аңтарыла шошынып бір-біріне қолтықтаса жабысқан екі әйел жаутаң-жаутаң етіп әлі тұр.

	– Тәте, – деп дауысы қалтырай шыққан Фатима,– мені апарып салыңызшы.

	Соншалықты қатты қорқып тұрмын, – деді.

	– Қой ары, жоқ нәрсені айтпай, – деп сыр білдіргісі келмеген Жамал апай, – жүр, қорқатын не бар, – деп Фатиманы қолтықтап алып, шығарып сап келе жатты. Оны үйіне енгізіп жіберісімен-ақ Жамал апай жүгіре басып жүріп кетті. Қалт-қалт еткен денесін әзер ұстап неге екенін білмейді, әлденеден өзі де қорқып жүгіріп келеді. Қатты жүріп үйінің алдына келген ол, бейне артынан біреу қуып келе жатқандай апыл-құпыл есігін ашып ішке енді де, сарт еткізіп күршегін сала қойды. Екі иығынан дем алып ентігіп қалыпты. Үйге енісімен дір-дір еткен буындарын әзер ұстап, шалқалай барып босағаға сүйеніп тұрып қалды. Бағанадан ұйықтай алмай жатқан Абдолла орнынан атып тұрып, басып қойған шамын көтере сап, ауызғы үйге шықты. Өң-түсі жоқ, босағаға сүйенген шешесін көріп не дерін білмей сасқалақтап жанына келді.

	– Т-т-тә-те, – дегеннен басқа еш нәрсе дей алған жоқ.

	– Құлыным-ай, шошып кеттің бе? Жай әншейін, далада ай тұтылып тұр.

	Сонан ба жүрегім қағып кеткені.

	Абдолла өз-өзіне кеп:

	– Осы у-у-уақытқа дейін қайда жүрсіздер, – деді. Төргі үйге барып шешініп орындыққа отырған Жамал апай «уһ» деп терең күрсініп демін алды. Анадайда томсара қарап тұрған Абдоллаға бұрылып:

	– Кәмештікінен келдік, – деді. Бір түрлі боп елең ете қалған Абдолла:

	– Ж-ж-жайша ма... – деді.

	– Жайша емес, жарығым. Қайдан жай болсын. Асқатқа «қаралы қағаз» келіпті. Кәмешке соны барып естірттік.

	Абдолланың жанары жапақ-жапақ етіп, оның ойына кеше кешке астаудан күлше құрттарды сүзіп отырып шешесінің айтқан сөздері түсті. Сондықтан ба ол қазір тіпті өзін кінәлі адамдай сезініп тұр. Жасаураған жанары жаутаң-жаутаң етіп төмен қараған бойы тұрып қалыпты.

	– Жә, қайтеміз енді, қайғыра бергенмен іс біте ме? Жатып дем алайық, – деген Жамал апай орнынан созыла көтеріліп, салулы тұрған төсегі жаққа барды. Бір-біріне қайырып қайта ештеме демеген олар үндемеген бойлары шамдарын сөндіріп жатып қалды. Бірақ олар бұл түні дұрыстап ұйықтай алған жоқ. Неше түрлі ойлармен салындысы шығып езілді де жатты. Бір бұлар емес-ау, бүкіл Бақасу бойындағы шағын ауыл бұл түні қабақтары қайғымен қатып қан жылағандай еді...





VІ


	Ақ қырау басқан шағын ауыл іштей тынып, сұлық жатыр. Ащы таяқ тұщы етіне тигендей терең тыныстап, ауыр күрсінеді. Бұлар үшін алғашқы келген азалы хабар күйігі ауыр гүрзідей тиді. Шалғайда жатқан бір шөкім ауылды да аузынан от шашқан замана апатының жалыны шарпи тиіп, жалап өткен сияқты. Жер мен көкті сеңдей соққан ажал аждаһасының қанды батпан алып құйрығы бұларды да орай тартып осып-осып жібергендей...

	Жауыздық атаулы қаншама қаратүнек болғанымен, тіршілік нұры сөніп, ақтаңдақ арай шашқан алыс сапарынан ешқашан аялдамақ емес. Күлімдеп шыққан күнді де, томырық мінез түнді де алма-кезек ауыстырып маңа береді. Еш кідірместен өркенін жайып өсе түседі. Қозғала береді. Бұл тіршілік атаулының өмір жорығындағы өшпес шырағы, қуат алар сарқылмас қайнар көзі. Жауыздық меңдеп адалдықтан әл кете бастағанда да қайыра қозғап қайрат берер, ширықтырып әкеп нар күреске аттандырар ұраны да осы. Бұл сайып келгенде жақсылық пен жамандықты да бір орнында тұрғызбай ілгерілете дамытар, өзгеше етіп өзгертіп отырар өмір өзегі. Қалайда тіршіліктің осы бір құдіретін қара ниет атаулының мойындамасқа шарасы жоқ!

	...Ауыл іші жайымен қыбырлап ояна бастаған. Қыстың қытымыр күні бозамық тартып, тау шыңдарынан қоралана құлақтанып көтеріліп келеді. Түнгі күзетінен қайтқан Кәрім шал да қақпа жақтан үйіне қарай келе жатыр. Оның қаңылтақтай денесі бір уыс боп еңкіштене түсіп жүдеп кетіпті. Көңілсіз. Қолын артына ұстап ауыр қозғалып, төмен қараған күйі жүріп келеді. Ештемені аңғармайтын сияқты. Тіпті тура өзіне қарсы кеп қалған Қаденді де байқаған жоқ. Сол тұқырған бойы теңселе аяңдап өтіп бара жатты. Сәл кідіріп тұрып қалған Қаден:

	– Кәке! – деді.

	– Ау, – деп кілт бұрылған Кәрім шал селк ете қалды.

	– Ассалаумағаләйкум! Өзіңіз, сірә, қатты шаршап келесіз-ау деймін.

	– Аликумсәлем! Аздап басым ауырып келе жатқаны...

	– Ә-ә, – деп шырт түкіріп алған Қаден, – ұйқынікі болар. Оқасы жоқ.

	Барып деміңізді алсаңыз сергіп қаласыз.

	– Мүмкін, мүмкін...

	– Кәке, түстен кейін маған келіп кетіңізші?

	– Жайша ма?

	– Е, жайша емегенде тас қопартар дейсіз бе?

	– Жөн ғой, жөн, қарағым, жөн, жөн... жарайды,– деп төмен қараған Кәрім шал терең күрсінді. Жүріп бара жатып қайта бұрылған Қаден:

	– Кәке, анадағы әңгімені ойлана келіңіз?! – деді. Үндемеген күйі тұрып қалған Кәрім де ауыр қозғалып үйіне қарай жүріп кетті.

	Анадайда адымдай басып асыға кетіп бара жатқан Қаден де сырттай қараған көзге сыпайы көрінгеніменен, үңіле қарасаң, үркек тартқан өңі сан құбылып әлденеге мазасызданатын сияқты. Бастық болғаннан бері өзі де сыпайы тартып өзгерген бе, қалай? Кейде тіпті майлап қойғандай жылп-жылп етеді. Анда-санда бұрқ-сарқ етіп те қалады. Әйтеуір оның өзіне орай адамдарын бауырына басып, қолтығына ала бастағаны айдан анық. Қайсыбірін ызғарымен ықтырса, кейбіреулерінің аузын майлап алдап алмақ жайы бар. Қалайда арқанның ұшын аңғартпай тастап, алыстан ұстап отыруды жөн көреді. Оның көптен бері көлкек қағып, Кәрімге де көрсетіп жүрген ыждағатының өз есебі бар болатын. Әр нәрсені сылтауратып, Кәрім байқұстың да жоқ-жітік жағына қарасып, керекті заттарын беріп жүрген болатын. Сондықтан болар, бағанағы Кәрім шалдың көмейіне тас тығылғандай үндемей қалғаны... Бұрын ол аттонын ала қашып жүретін әңгіме жайлы бүгін қалай да ойланып келуге мәжбүр болып қалғандай сыңай танытты. Қаденнің өзінен не тілеп жүргенін Кәрім шал да жақсы түсінеді. Бірақ ол осы уақытқа дейін аза бойы қаза боп, арамдықты аттауға батылы жетпей жүрген...

	Кеңсесіне келісімен сан-сапалақ жұмысқа араласып кеткен Қаден, түстің ауып, күннің кешкіріп қалғанын аңғарған да жоқ. Күрмеуге келмес қыстың қысқа күнінің бар болғаны да осы болатын. Жаңа ғана әредік тапқан Қаден алдырған шайын ішіп боп, сәл тыныстап шылымын шегіп отырған. Ол шегір көздерін темекінің будақтай ұшқан көкбурыл түтініне қадаған бойы әлденеге елітіп ойлана қалыпты. Кенет ол сықыр ете қалған есік жаққа жалт қарап басын көтерді. Ар жағынан ақырын басып кіріп келе жатқан Кәрімді көріп:

	– Ой, жойаным-ай, ә, – деп орнынан ұшып тұрып көңілденіп қалды. – Жоғарылатыңыз. Отырыңыз, – деп елпелектеп жатыр. – Ие, Кәке, бас ауырғаны қалай? Жазылдың ба?

	Бағанадан үндемей отырған Кәрім:

	– Тәуір... – деп селқос қана жауап қайырды.

	– Әнеки, мана айтпап па едім ұйқынікі деп. Әй, шалым-ай, менің айтқандарымның бәрінің де ақ екеніне шүбә келтіресің, – деп оған үңіле қараған

	Қаден жымың-жымың етіп күлімсірей қалды. Енді ғана оның жүзіне тура қараған Кәрім:

	– Ақ болғаны жақсы, Қаден шырағым, ақ болсын! Қашан да аққа «құдай» жақ деген емес пе? – деп сөзге араласты.

	– Иә, иә, Кәке, жөн айтасыз, жөн... – деп, еңсесін көтеріп маңғаздана қалған Қаден үндемей біраз отырды да: – Жә, Кәке, тіршілік қалай? – деді.

	– Қаден шырағым-ау, – деп оған еңсеріле бұрылған Кәрім шал: – Қай тіршілікті сұрайсың...

	– Ха-ха-ха, – деп, өтірік күлген Қаден, – әй, шалым-ай, шалым-ай...

	Қайсысы болушы еді?! Күнделіктісін айтам да.

	– Е-е-е, – деп дауысын соза терезеден тысқа қараған Кәрім шал, – бізде не жетіскен тіршілік қалды, деп ауыр күрсінді. – Тіршілігіміздің тұтқасы өзің емессің бе, оны менен несін сұрайсың?! Барлығы да өзіңе белгілі ғой, шырағым, – деген ол мұң ұялай қалған жанарын Қаденге аударды. Қаден сыр бергісі келмей қалтасынан темекісін алып тұтата бастады.

	– Жөн-жөн, дұрыс, – деп саусағымен үстелді тықылдатып мұрнынан сөйлеген ол. Кәрім шалдың айтқандарының астарын жақтырмай қалды. Сызданып біраз отырды да іле жайдарылана қалған ол:

	– Кәкең айтса, міне, осылай терең толғайды, – деп қолпаштаған боп орнынан тұрды. Қолындағы шылымын құшырлана сорып будақтатқан ол саңылау қалған ішкі есікті барып жапты да, қайтадан кеп Кәрім шалдың жанына жанасалай жақын отырды. Бағанадан бері аңғарған өз кеңілінің күдігімен алысқан Кәрім шал жанына кеп отырған оны байқаған да жоқ. Ол көзін жұмып ап төмен қараған бойы қатты ойланып қалыпты. Оны ала көзімен атып, тістене түскен Қаден де біразға дейін үндемей сұқтана қарап отыр. Кәрім шал сол отырған күйінен тапжылар емес. Саусақтарын сыртылдатып, алақанын ысқылаған Қаден қайыра жүзін жылытып:

	– Иә, Кәке, анадағы жайды қалай шештіңіз? – деді. Басын жұлып алып Қаденге жалына қараған Кәрім шал:

	– Шырағым, осыған мені неге қинадың? Төрімнен көрім жуық жанмын ғой...

	– Япырай, ақсақал-ай, осыншама неге түсінбейсіз? Келіп-кетер бұдан ештеме де жоқ демеп пе едім?! Тек анау қатынды орнынан алып тастаудың амалы ғана ғой...

	– Білмеймін... Басқаға айналып кетпесе... – деп дүдәмалданған Кәрім шал оның ойнақ қаққан шегір көзінен ешқандай жылылықтың ізін аңғара алмай әуре-сарсаң боп отыр. Болатын істі ойласа бойы сескеніп, жүрегі түршігеді. Біразға дейін үндемей отырып қалған Қаден мүләйімси сөйлеп:

	– Жарайды, ақсақал, осыншама мүрит етіп немене маған, сіз мүлдем сенбейді екенсіз ғой?! – деп өкпелеген боп орнынан тұрып кетті. Мына сөзді естіп денесі бордай езіліп кеткен Кәрім шал:

	– Япыр-ай ә, не десем екен, шырағым?! Осы бір істі әйтеуір қолқалай бердің... Жалғыз ғана өтінерім сол, арты қайырлы болып жатса болғаны да. Ал қалғанын өзің біліп, өзің шеш... – деп тырнағының көбесін шұқылаған Кәрім шал сөзінің соңын көмейінен шығарып күңк-күңк етті.

	– Е, бәрекелді, міне, – деп жалт бұрылған Қаден, – осылай болса керек қой. Әпкелші бермен қолыңды, – деп ыржия күле қараған ол, – айтылған серт, атылған оқ, келістік қой, – деп Кәрім шалдың қолын алып сілкіп-сілкіп қалды. Ес-түсі шығып есеңгіреп қалғандай аңқиып отырған Кәрім шал нені естіп, не көргенін аңғарар емес. Өң мен түстің ортасында отырғандай.

	– Жә, Кәке! – деп саңқ ете қалған Қаден дауысынан ойындағысы орындалғандай тояттап қалғаны анық аңғарылады. Қалғып кеткендей селт ете қалған Кәрім шал жапақ-жапақ қарағаныменен «ештеме» деп оған үн қатқан жоқ.

	– Айтылған жай, алысқан қол, осы арада қалады. Жалтақтайтын ештеме жоқ. Күйіп бара жатқан дүние тағы да жоқ! Не боп қалай қойғанда да сізден өтінерім «қоңырсытам» деп қолқаңызға шоқ түсіріп алмаңыз?! Бүгін түнде кірісеміз, – деді.

	Үндемеген күйі орнынан зорға көтеріліп шығып бара жатқан Кәрім шал қабағын қарс жауып, үйіне келді де теріс қараған бойы жатып қалды. Қайтақайта шыр айналып шыжақ қаққан кемпіріне «жай әншейіи, басым ауырып тұрғаны» деп сылтауратты да қоя салды. Кемпірінен болған жайды жасырып құныса түскен ол тұншыға тыныстап «үһлей» береді. Қаздай шулап құлазыған көңілі сан қилы ойдың шылауына шырмалып үзақ жатты. Қалайда іс насырға шапса, жанын аяп жалтақтамайтыны бір өзіне аян. Ол мана Қаденмен сөйлесіп отырғанда-ақ көңіліне түйген имандай серті болатын. Қайтіп ойланса да, қалай толғанса да «әзірше әліптің ақырын күтейін» деген тұжырымға келді. Осы шешімінен сәл медеу тауып сергігендей болған ол орнынан тұрып далаға шықты. Сыртта ақшам батып, бірте-бірте қоюлана түскен қараңғылық жер бетіне қонақтай бастапты. Жылдамдата кешкі асын ішіп, жылы киініп алған Кәрім шал қақпа жаққа күзетіне келді. Ол бір қақпаның ішіндегі қорадағы мал мен қамбадағы астықтың күзетшісі болатын. Қақпа ішіндегі абыр-сабыр жүрістер де саябыр тауыпты. Бірлі-жарым көліктерін қосқан обозшылар да кетіп болған. Айдаладай аула ішінде жалғыз қалған Кәрімнің дегбірі кетіп, біресе кіріп, біресе шығып өз жанының әлегімен сабылып жүр. Міне, іштен сыпыртқы алып шыққан ол жеті қараңғы түнде екі иығын жұлып жеп, апылқұпыл қақпа ішін сыпыра бастады. Сәл тыныстап саябыр тапса елегізген көңілін қапалатқан қалың ой тұмшалай түсіп тұншықтырып жіберердей. Сондықтан ба ол өкпесінің өшкеніне қарамай қатты ентігіп қимылдап жүр. Әне, қалай болып қалғанына өзі де таң, қақпа ішін айнадай етіп сыпырып шықты. Ентігін басып айналасына біраз қарап тұрды да, тістене қалған ол қолындағы сыпыртқысын анадай жерге лақтырып жіберді. Қақайыңқырап қалған белін әрлі-берлі қозғап уқалады да екі аяғын сүйрете басып ішке кірді. Ыс басып кеткен шағын бөлменің іші пілте шамның жарығымен алакөлеңкеленіп азынап тұр. Есік жақта митиған шартық бүйір тапал пештің маңдайшасы қара жолақ боп аузы үңірейіп гу-гу етеді. Моржасы кеше жабылмай қалған сияқты. Үйдің ішінің аңырап тұрғаны да содан болар. Ішке кіргенмен арлыберлі тапайттап пайыз таба алмаған Кәрім шал алқын-жұлқын боп далаға қайыра шықты. Бұрылмастан тура келіп шабыра түбіндегі сағдарланып қалған шөптерді жинай бастады. Бір құшақ етіп алып кірген ол бұрқылдата жаймалап қырауын түсірді де пештің ішіне толтыра тығып от қойды. Қызып алғанша біразға дейін пысылдап жатқан сояу шөп лау ете қап, дүрілдей гулеп жана бастады. Лапылдай жанған оттан көзін алмай телміре түсіп отырып қалған Кәрім ұйтқи шарпыған жалыннан жаны шошығандай шалқалай берді...

	Оның көз алдына аппақ шашы желбіреп, шарасы үлкен жанарымен жаудырай қараған Жамал апайдың бейнесі жақындап келе жатқандай елестеді. Көзін жұмып, маңдайын қос қолдай қысып отырып қалған Кәрім сықыр етіп ашылған есіктен селк ете қап, шошына түрекелді. Үстіне шолақ сары тонын іле салған Қаден кірер-кірместен:

	– Ал, Кәке, жүріңіз, – деді. Бірдеме айтқысы кеп жаутаңдап қалған Кәрімді жөпелдемелете түсіп:

	– Жүріңіз, Кәке, жүріңіз! Уақыт оздырмайық, – деп аялдамастан өзі сыртқа шығып кетті. Бұйдасынан жетеленген тайлақтай мең-зең болған Кәрім тілге келмей, теңселе басып оның артынан ере берді.

	Жан-жағына алақ-жұлақ қарап, есі шығып кеткен Кәрімге:

	– Бері жүріңіз, Кәке, бері келіңіз?! – деп сыбырлаған Қаденнің дауысы қамба ішінен шығады. Складтың түкпір жағын сіріңке шағып аралап қайтқан Қаден біліп тұрса да білмегенсіп:

	– Тұқымға тазартылған астық осы емес пе? – деп әдейі сұрап, ойпыл-тойпыл боп омалып тұрған Кәрімді сөзге тартты. Оның дел-сал болып абыржып тұрғаны соншама, тіпті аузына сыймай кеберсіп қалған тілін әзер қозғап:

	– Иә-ә, – деген дауысы қарлыға барып қатты шықты. Жүгіре басып жанына келген Қаден:

	– Шалым! Жетер енді, есіңді жи, – деп жеңінен жұлқып-жұлқып қалды да жетелей жөнелді...

	Олар қолтықтаса көтеріп он шақты қап астықты жанталаса әкеп Қаденнің өзі ғана ашып-жауып жүретін кілетшеге енгізді де, үлкен қара құлыппен тас қылып жауып тастады. Тартып-тартып құлыпты байқап көрген Қаден қолындағы кілтін қалтасына салып жатып:

	– Кәке, есіңізде болсын, анау-мынау ақымақтық жасауға енді кеш. Өзіңізді-өзіңіз қолға алыңыз! Сіз ештемені де білмеуге тиіссіз! Сұрай қалса берер жауап біреу-ақ. Жалғыз ғана сөз – «білмеймін» деу, – деді.

	Енді ғана еркін билеп жөнге келген Кәрім ақсақал:

	– Қаден қарағым, біз қалай болғанда да арты қайырлы болуға келіскеміз. Оны сен де есіңнен шығарып алма?!—деп еңсесін көтерді. Жалт бұрылған Қаден жақындап кеп оның бетіне үңіле қарады да:

	– Кә-ке-е! Бұл еңбегіңе өле-өлгенше қарыздармын. Адал ақтасаң ақтық бітер деміңе дейін мен сенің қасыңдамын. Осыны дұрыс ұққайсыз?! – деп сәл тұрды да асыға басып қақпа ішінен шығып бара жатты. Оның көптен бері көкейінен кетпей жүретін алыс бір арманы қолына келіп қонғандай, уысындағы кілтті қысып-қысып қояды. Оған ауыл-жұртқа тарап кеткен «Бидахмет жайлы әңгімеден, тек Жамалдың көзін жоғалтса ғана құтылатын сияқты» боп көрінетін де тұратын. Міне, жаңа ғана сол ойының алғашқы беті ашылғанға ұқсайды. Бірақ бұның немен бітіп, қалай аяқталатынына өзі де түсінбейді...

	Төбесінен жай түскендей тұрып қалған Кәрім салдырап қалған денесін әзер қозғап, қайта-қайта тынысы тарылып кеткендей алқына демігіп ішке зорға жетті. Келе тұлыбына оранды да, анадай жерге бүріскен күйі жата кетті. Қірпігі айқасар емес. Алақызып әрнені ойлаумен болды. Әрі-бері ойласа да сол кешегі келген тұжырымынан абзалы жоқ сияқты. «Іс насырға шапса атып тастаса да болған жайдың ақиқатын ашпақ. Егерде Жамалды орнынан алып қана тынса, жабулы қазанды жабулы күйі қалдырмақ» боп шешімге келді. Осылайша ойын түйіп жадырай түскен оның есіне «құлыптың кілті Қаденде кеткені» сап ете қалды да әлдеқандай суық ой бар денесін қарып өткендей атып тұрып, орнынан жүгіре шықты. Келген бойы ақ қырау басып аяздап тұрған құлыпты көріп, күдік қуған көңілі орнына түсіп жай тапқандай болды. Құлыпты қайыра қайтіп ешкімнің қозғамағанына әбден көзі жеткен Кәрім шал «уһ» деп терең демін алып айналасына қарады. Аспанның шығыс беті қызара ақтаңдақтанып таң да атып қалыпты. Жер бетіндегі алакөлеңке де сейіліп, төңіректің төрт бұрышы ап-анық боп көріне бастаған. Кәрім кеше лақтырып тастаған сыпыртқысын барып көтерді де сабына сүйеніп ойланып қалды. Қайта-қайта есіне алып Қаденнен қатты сезіктенетін сияқты. Егер «ебін тауып, тыққан астықты бұған білдірмей басқа жаққа алып кетсе не істемек?! Онда бұған ол мойындамақ түгіл құйрығын ұстатар ма? Жоқ! Жожоқ, мүлдем онда жазықсыз жанның обалын арқалап кеткеннен басқа шара болмас. Қалайда мына алынған астықты ақырына дейін қолдан шығармауым керек!» деп түйген Кәрім шал «не істесем екен?» деп арлы-берлі сандалып көп толғанды. Еш амалын таппай ішке еніп келе жатқан ол есік тұтқасынан ұстай беріп кілт тоқтай қалды да: «ә, иә-иә, қоса-қабаттап екінші құлыпты әкеп салу керек» деп қуанып кетті.

	Ішке еніп сылқ етіп отыра кеткен ол кешеден бергі тұңғиық түпсіз толғаныстар мен тағат тауып отыра алмаған тыпыр-тыпыр қозғалыстардан әбден қалжырап шаршағанын енді аңғарған сияқты. Отырған бойда «қор» етіп ұйықтап кетті. Өз-өзінен селк ете қап қайта оянса, үйдің іші жап-жарық боп сығырайған шағын терезе әйнегінен күн сәулесі түсіп тұр екен. Неше ұмтылып орнынан әзер көтерілген ол қиралаңдай барып анадайда жанып тұрған пілтелі шамды үрлеп өшірді де жиналып далаға шықты. Қақпа іші абыр-сабыр күйге көшіп әркім өз шаруасына араласып та кетіпті. Шабыра шетендеріне нығай толтырылған жоңышқасы аралас қияқ шөпті күрт-күрт шайнаған тайыншаторпақтар жылы қорадан шыққандікі ме, таңертеңгі аязға шыдай алмай дірдір етіп бүрсең қағады. Бұлардың бәрі Кәрімге не бітпейтін, не қоймайтын күнделікті күйбең тіршілік сияқты. Оның өтіп жатқанын да, өзгеріп қайта айналмастай боп көшіп жатқанын да кейде аңғармайтындай. Әсіресе соңғы күндердің күйігі Кәрім шалдың жанына тіпті қатты батып барады. Ақыры немен тынары бір «аллаға» болмаса, өзіне аян емес. Ол зіл қара тас болған денесін әзер көтеріп үйіне жетті де, келе төсек салдырып жатып қалды...

	Бүгін ертеменен кеңсесіне келген Қаден кісі жіберіп, үйлерінен Фатима мен Жамалды шақыртып алды. «Тағы да не боп қалды екен» деп алаң болған олар таңертеңгі шайларына қарамай конторға келді. Бұларды жылы жүзбен кеңкілдей күліп қарсы алған Қаден:

	– Абыржып кетіпсіңдер ғой, отырыңдар, – деді.

	– Е, абыржымай, таң атпай бастық шақырып жатыр десе, – деп Фатима да көңілі орныққандай қалжыңдап жатты.

	– Осының бәрі де зәрезеп болған жүрек пен елеңдеп қалған көңілдің әсері шығар, – деген Жамал апай іштей әлденеге алақызып терезе алдына кеп тұрып қалды.

	– Бұл жолы зәрезеп болардай ештеме жоқ! Жай ғана шаруа. Бүгін қамбадағы астықтарды қайыра тексеріп, тұқымнан басқа дәнді түгелдей өкіметке өткізуіміз керек боп тұр, – деген Қаден жайбарақат жайдары бұрылып бұларға қарады.

	– Барлық астықты жақында ғана тазалап өлшемеп пе едік... – деп елегізіп қалған Жамал апай оның мұздай сіресіп қадала қараған шегір көздерінен сескеніп қалғандай болды.

	– Жәке, ештеме етпейді, артығы жоқ. Оған қиналатын не тұр, – деп жымия күлген Қаден, – тағы да өлшейміз! – деді.

	– Мейліңіз білсін... – деген Жамал апай аң-таң болып түсіне алмай Фатимаға қарады. Не дерін білмей жалтақ-жалтақ қараған Фатима үндеген жоқ. Ештемеден күдігі жоқ адамдай сабырлы отырған Қаден орнынан тұрып:

	– Ал кәне осылай етейік?! Сіздер төрт-бес адамды ұйымдастырып дайындала беріңіздер! Мен қазір біраздан соң келемін, – деді. Орындарынан тұрып бұл тапсырмаларды жүре тыңдаған Жамал мен Фатима кідірместен кеңседен шығып кетті. Олардың соңынан қарап бірқыдыру ойланып қалған Қаден іле бұрыштағы ілулі тұрған қара телефонның құлағын бұрап-бұрап жіберді де, трубкасын алып «аудан... аудан» деп сөйлесе бастады...

	Қеңсе алдынан бірсыпыра жерге ұзап шыққан Жамал апай:

	– Фатима, сен қалай ойлайсың? Осы аяқ астынан шығарған тексерістің жасырын мәні жоқ па? – деді.

	– Қайдам?! Ондай ештемесі бола қоймас. Басы артық астықты өкіметке тапсырамыз деп отыр ғой. Тегі, жоғарыдан сондай бір нұсқау келген де.

	– Ылайым солай болғай. Әйтеуір кешеден бері құлазыған көңілім сынаптай боп ойнақтап тағат берер емес. Қарадан-қарап жанарыма жас толып жылағым келеді де тұрады...

	– Қойыңызшы, тәте, қайдағыны айтпай... Ол анадағы азалы хабарлардың шықпай жүрген әсері болар...

	– Мүмкін. Болса болар...

	Олар шайларын ішіп, кісі жинай келмек боп асыға басып жүріп кетті.

	...Түс ауып қалған мезгіл. Таңертеңнен бері қамбадағы астықтың астанкестеңін шығарып екі қайыра өлшеп шықты. Біраз астық жетіспейді. Сенер-сенбесін білмей жүрген Жамал апай шынымен де сасқалақтайын деді. Сенейін десе, осыдан бір жұмадай ғана бұрын ұқыпты өлшеп, тазалап құйған астық мөлшері өзіне белгілі. Ешқандай күдік алар ештеме жоқ сияқты. Әйткенмен де қасақана істегендей, тұқымға деп тазартылған астықтың жетіспейтіндігі көңілді күпті етіп, көлденеңнен тиген суық қолдың барына меңзейді. Маржандай қып тазартылған теңбіл жонды ақ бидайдың бір тоннадайы жоқ. Әбден әбігерге түскен Жамал апай:

	– Япырай, мынау сұмдық қой. Фатимаш-ау, сен қалай деп ойлайсың?

	Кеше ғана өлшеп тазаламап па едік?..

	Өңі бозарып құп-қу боп кеткен Фатима да ештеме дей алмаған бойы, үнтүнсіз ауыр ойда тұр. Қайта-қайта басын шайқап, жан-жағына шырт-шырт түкірінген Қаден ғана:

	– Жаңылыс болар бұл. Мүмкін емес, мүмкін емес... – деп қиналған сыңай танытып үсті-басын қағып-сілке бастады. Әр-әр жерде сүйеніп тұрып қалған адамдарда үн жоқ, ұнжырғалары түсіп кетіпті.

	– Кәне, бұл қай тұрыс. Жоқ ырымды бастап, – деп жайбарақат сөйлеген Қаден, – жиналыңыздар! Түстен кейін кеп тағы да бір қайыра өлшеп шығалық, – деді.

	Осылайша дел-сал боп тараған бұлар үндеместен жиналып түскі астарына кетті. Жай оғындай жарқ ете түскен хабар алақандай ауылдын бас-аяғын айғыздай тіліп тарап та үлгірген. Естіген жандар жағасын ұстап ештемеге түсіне алмай дел-сал. Фатима мен Жамал түскі шайларын шалашарпы ішіп, көп бөгелмей қамба жаққа қайтып оралды. Олар келген бетте кісі жіберіп Кәрім шалды үйінен шақыртып алды. Ол кешеден бері тартқан жан азабының салдары ма, таңертең келе құлаған күйі ыстығы көтеріліп ауырдым деп жатқан. Түндегі істеген істерінің ылаңын жәңеректе кемпірінен естіп, жерге кіріп кете жаздаған ол бір уыс болып бүріскен бойы көрпесінің астына бүркене түскен еді. Шақырып келген хабардан еріксіз орнынан тұрған Кәрім шал ыңқылдай жүріп киініп қақпа жаққа келді. Оның безгек қысқандай қалш-қалш еткен түрін көріп сескеніп қалған Жамал мен Фатима «не білетінін сұрады да», кідіртпестен үйіне қайта апарғызып салды. Кәрім шал сұраған жайға «білмейміннен» басқа ештеме де айтқан жоқ. Қамба жаққа түстен кейін келе алмаған Қаден кісі жіберіп:

	– Қайыра жылдам өлшесін де, келіп хабарын айтсын,—депті. Өзі манағыдай емес, қабағын қарс жауып шытынап алыпты.

	Үздік-создық болып жатқан жайсыз хабарлардан ауыл іші тіпті көңілсіз тартқан. Күбір-күбір сөз. Нақтап болжам айтылмаса да жорамал көп.

	«Жамал байқұсқа не істер екен?..» Қалайда оқыс бола қалған топалаңнан селт еткен сезім бұйығы тартып сескенетін сияқты. Осылайша басталған себебі жұмбақ сергелдең күн де кешкіріп қалған. Күн де қызыл ала болып ұясына қонақтауға зорға жылжып бара жатқандай. Оның сұрықсыз солғын шапағы жер бетіне бозамық тартқан қызғылтым рең беріп, қыр төсінде тізгін ұшымен келе жатқан жалғыз атты жолаушыны елбең-елбең еткізеді. Оқтай зулап, сағымдай бұлтақтаған оның жүрісі тым сойқан. Әне-міне дегенше іркілместен ауыл шетіне де ілініп қалды. Астындағы ақ боз аты да иесінің қалт еткенін тізгін ұшынан сезіп, аласұрған аяңмен танаурай желіккен ойқасқа ауысты. Бағанадан таңырқай түсіп қарап тұрған ауыл адамдары келе жатқан жолаушыны бірден танып, үйді-үйлеріне кіріп жоқ болды да кетті.

	Тізгін тартпай екпіндеткен күйі ауыл ішіне енген салт атты енді ғана жүрісін бәсеңдетіп жан-жағына қарады. Ауыздықпен алысып, ащы тері шыққан ақ боз атты шаужайынан тартып тік шапшыта секіртіп-секіртіп алды. Бұл милиционер жүрісінен от жанған бүкіл Маңырақ аймағына белгілі аты шулы Қарсыбаев болатын. Тыста жүрген қайбіреулер:

	– Қарсыбай, Қарсыбай... Ойпырмай, мына келген Қарсыбаев қой, – деп шошына сыбырласып жатыр. Оны осы өңірдің үлкендері «Қарсыбай» десе, жастар жағы «Қарсыбаев» деп қана атайтын. Кейде «мелисенер Қарсыбай» дей де салатын. Еш уақытта анадан туғандағы азан шақырылып қойған өз аты аталмаушы еді. Тіпті оны жұрт білмейтін де сияқты... «Қарсыбаев» десе жылаған бала уанып, қорыққан адам ыржалақтап күле беретін. Осыдан ба, сол кездегі ауыл адамдары үшін «мелисадан» үлкен лауазым жоқ сияқтанатын. Жаңа туған балаға «бауы берік болсын» айта келіп, немереңіз «министр болғай» деп тілек білдірсеңіз, қайсыбір әжелер алақанына от басып алғандай жәтте ашуланатын. «Таңдайыңа тас батып, құрып кеткір. Аузыңа мелиса болсын деген сөз түспей тұр ма?» деп қатты өкпелеп қалатын. Міне, сол ең үлкен лауазымның иесі Қарсыбаевтың апақ-сапақта жетіп келген жүрісінен ауыл адамдары қатты шошынып, үрпиісіп қалды. Ол ешқайда бұрылмастан атын ойқастата аяңдатып колхоз кеңсесінің алдына барып түсе қалды. Іште «жоғалған» астық жайлы әңгіменің нағыз қыза бастаған шағы болатын. Баса-көктеп адыраң қағып кіріп келген Қарсыбаевты отырған жұрт жамырай түрегеліп қарсы алысып жатыр. Есік жақта қатар отырған Фатима мен Жамал абыржи түсіп бір-біріне шошына қарады. Құп-қу боп кеткен Жамал апай істің жайы насырға шабарын анық аңғарып отыр. Бірақ қолдан келер қайла жоқ... тұтқиылдан шыққан өрттей өзегін өртеп барады. Отырғандардың тынышталуын сұрап орнынан тұрған Қаден:

	– «Бітер істің басына жақсы келер қасына» дегендей, жолдас Қарсыбаевтың өзі келіп қалғанын айтсаңыздаршы?! – деп түксиіп отырған милицияға қарап жымиып қойды. Сәл үндемей шытынып қалған ол: – Жолдас мелиса, кешіріңіз, біздің бір жайсыз жағдайымыздың үстінен шығып отырсыз. Оны сізден жасырып қалуға қақымыз жоқ, – деп «қайғыра» тұрып болған істің мән-жайын қысқаша баяндап шықты. Естіген сайын қабағынан қар жауған Қарсыбаев:

	– Кілтші кім еді? – деп шүңірейген жылан көздерін жан-жағына алақ-жұлақ еткізді. Отырғандарда үн жоқ, тына қалған. Орнынан түрған Жамал апай:

	– Мен... – деді.

	– Менің кім?

	– Менім – мен! Жамал Дәуітова...

	Оған қадала қарап біраз отырып қалған Қарсыбаев:

	– Ә-ә, білемін, білемін... Бұл жаудың қатынын қамбашы етіп кім қойып жүр, – деп тыржың етіп Қаденге қарап, басындағы малақайын жұлып ап бұрап-бұрап тізесіне сарт еткізді. Шошып кеткендей елпек қаққаа Қаден:

	– Мен емес едім, менен бұрын қойылған... – деді.

	– Қойғандар кім? – деп орнынан атып тұрған Қарсыбаев ақырып қалды.

	– Қойғандар осы колхоздың бұрынғы бастығы Жұмағұл Исаев пен Фатима Әділовалар, – деп мүләйімси қалған Қаден төмен қарады.

	Қалпағын жалп еткізіп басына жаба салған Қарсыбаев:

	– Ат-көлік дайындаңдар! Осы қазір қылмыскерді ауданға алып кетемін! – деді. Отырғандарда үн жоқ, кейбіреулері ақырын шығып кетпекші болып еді.

	– Орындарыңнан қозғалмаңдар!– деген Қарсыбаевтан жасқанып қайтадан барып орындарына отырды. Бөлме ішінде отырған адамдар бір-біріне мөлт-мөлт етіп, бөрі тиген қозыдай жаутаң-жаутаң қарайды. Сыздана түсіп түйіліп алған Қарсыбаев қана қолын артына ұстап арлы-берлі үн-түнсіз теңселіп жүр.

	Манағы бір әредікте ыңғайын тауып шығып кеткен Фатима үйден Жамалдың жылы киімдерін алып, жұмысынан жаңа оралған Абдолланы ертіп келе жатыр. Бұлар есік алдына жеткенде, іштегі адамдар да топырлап сыртқа шықты. Жүгіріп кеп Абдолласын құшақтай алған Жамал апай тұншыға булығып, дауыстап жылап жіберді. Шөлмектей боп бозарып, тістеніп алған Абдолланың көзінен бір тамшы да жас шыққан жоқ. Оның оқтай қадалған екі көзі Қаденді ішіп-жеп, іштей ширығып не істерін білмей тұр. Бұларды жұлқи тартып ажыратқан Қарсыбаев:

	– Жетер енді. Шанаға барып отыр! – деп зірк ете қалды. Өзі ақбоз атқа қарғып мініп, тік шапшыта бір секіртіп алды да, ат шананы алдына салып жүріп кетті. Топырлап қалған адамдарға:

	– Барып шайларыңды ішіп қайтып келіңдер! Мәселені аяқтауымыз керек, – деген Қаден алшаң-алшаң басып үй жағына кетіп бара жатты. Тұрғандардың барлығы да ештеме демей үнсіз тарай бастады. Не істерін білмей дел-сал боп тұрған Абдолланы қолтықтап алған Фатима үйіне ертіп келді... Қарсыбаев келіпті дегеннен дегбірі қалмай күзетіне келген Кәрім шал үйінен ала шыққан шомбал қара құлыпты астық тығылған кілетшенің аузына қоса-қабаттап салды да өзі қақпа алдына шығып, шошайған күйі бір орнынан қозғалмай ұзақ отырды. Елең қаққан есіл-дерті кеңсе жақта. Әсіресе аты шулы алпауыт мелисаның екі кештің арасында келе қалғаны оны қатты абыржытады. Сөйтсе де Қаден «айтылған серттен шыға қоймас» деген өз үмітінен күдер үзгісі келмейді. Ол жаңа жүгіре басып кетіп бара жатқан Абдолла мен Фатиманы көріп, жасырына қалды. Олардың соңынан біраз жерге дейін жүріңкіреп барып тоқтай қалған оның құлағына өксіп жылаған Жамалдың дауысы анық жетіп төбе құйқасы шымырлап кетті. Салы суға кеткендей қалың ойдың шырмауымен қақпа алдына әзер жеткен ол қабырғаға сүйеніп отыра кетті. Ол өзінің қара жүрек Қаденнің қақпанына түскенін анық түсінген еді. Осы кезде сырылдай сызып, жанынан өтіп бара жатқан шананың үстінде жылап бара жатқан Жамалды көріп, атып тұрып орнынан айғайлап жібере жаздады. Көзінің алды шұбартып басы айналып кеткендей болған ол қабырғаға сүйеніп тұрды да Жамалдікіне қарай шоқалақ қағып жүгіре жөнелді. Сол бойы кеп алқын-жұлқын үйге кірген Кәрім шал екі иығынан демін алып сөйлеуге мұршасы келмей тұрып қалды. Шошып кеткен Фатима жүгіре басып жанына кеп:

	– Не болды, ақсақал, не боп қалды? – деп қатты тіксініп қалған.

	– Шырағым Фатима... ана ит мені алдап соғыпты,– дегенді демігіп тұрған Кәрім шал үзіп-үзіп әрең айтты.

	– Не, не... – деп айғайлап жіберген Фатима, – не деп тұрсыз өзіңіз, ақсақал! – деп дір-дір етіп өңі бұзылып кетіпті.

	– Қазір, шырағым, қазір! Бәрін де айтып беремін. Біраз демігімді басайыншы!

	Айтылған сөздің мән-жайына түсінбеген Абдолла аң-таң болып бұлардың қасында тұр. Сан түрлі ойдың соқпағына түсіп айғыздап шыққан Фатима енді-енді өзіне келіп саябыр тапқандай. Оған әлденендей ерекше сырдың жұмбағы ашылатын сияқтанады...

	– Уһ, – деп терең демін алып сөз бастаған Кәрім. – Фатима шырағым, аптықпай тыңдашы?! Жоғалған астық ешқайда да кеткен жоқ. Кеше түнде Қаден «хайуан» келіп, өзі ашып-жауып жүретін кілетшеге кіргізіп алған, – деді.

	– Бұны сіз білесіз ғой?..

	– Білгеннен соң айтып тұрғамын жоқ па! – деп Кәрім шал ашуланып қалды.

	– Онда, мана неге айтпадыңыз? – деп ұмтыла түсіп қалш-қалш еткен Фатима, – пайғамбар жасынан асқанда... – деп тістенген бойы тұрып қалды.

	Кәрім шал алдында тұрған Фатима мен Абдоллаға алма-кезек қарап ап:

	– Шырақтарым, ашудан шығар қазір ештеме жоқ! Онан да ес жиып ақылдасайық. Ол сұмпайы мені де алдап соқты емес пе?! Жаңа үйден әкеп ол есікке екінші құлып салып қойдым, – деді.

	Істің жайын енді аңғарған Фатима:

	– Кешіріңіз, ақсақал. Қазір, қазір... тоқта, тоқта... тұра тұрыңыз, – деп ойланып қалды. Іле басын жұлып алған ол Кәрім мен Абдоллаға кезек қарап.

	– Біз былай істеуіміз керек! Таң атқанша бұл жайды ешкім білуге тиіс емес! Қалай да бүгін соншама сақ болуымыз қажет. Ертең таң атысыменен елдің бәрін жинап алып дүзқарасын шығарамыз, – деді.

	Осы байламға келіскен Кәрім шал кідірместен күзетіне кетті. Сұп-сұр болып жасаураған жанарымен әкесінің суретіне қарап тұрған Абдолланың жанына келген Фатима:

	– Абдолла, сен өзіңді-өзің ұста?! Жаңа естідің ғой. Ақылға жеңдіріп іс бітіруіміз керек. Бүгін бұлай болғанымен Жамал апай аман-есен ертең қайтып келеді. Сен тамағыңды ішіп жылы киініп ал да қақпа жаққа бар. Бірақ ешкімнің де көзіне түсіп сезік тудырмау қажет. Кәрім шалды жалғыз қалдыруға болмайды. Осыған келістік қой, жаным, – деп басынан сипап бауырына басты. Абдолланың бағанадан бері сіресе түсіп іштей тұтылған сезімі Фатиманың алақанының жылуымен ағытылып кеткендей еңіреп жіберді. Өксіп-өксіп біраз жылаған оны Фатима:

	– Қой, жарығым, қой енді... Мен асығып тұрмын, кеңсеге баруым керек. Жаңа Қаден қайтадан жиналамыз деген, – деді. Фатима асыға жүріп киініп болды да:

	– Жаңағы айтқанды ұмытпа, Абдолла, қақпа жаққа бар, – деп есік жаққа беттеді.

	– Ж-ж-жарайды, тәте, м-м-міне, қазір барамын, – деді. Фатима тез-тез басып далаға шығып кетті. Үй ішінде жалғыз қалған Абдолла көпке дейін пайыз таба алмай, көңілінің көк жиегінде жылт етіп қана көрініп, сөніп-жанып тұрған жүрек әмірін анық түсіне алмай сенделумен жүр. Оның көз алдынан жирен мұртын едірейтіп, шегір көзін оқтай қадаған Қаденнің бейнесі кетер емес. Бір кештегі естіп көрген жайлары кеудесіне сыймай алқымына тіреліп, тынысын тарылтқандай. Анасының зар жылаған қалыбы қайта-қайта есіне түсіп көңіліне оралған сайын, ішқұса болып қолды-аяққа тұра алатын түрі жоқ. Жалын боп жаны өртеніп барады. Еш қайласын таба алмай, осыншама өзін дәрменсіз сезінген ол, буын-буыны әлсіреп қалт-қалт еткен саусақтарымен әзер дегенде жағасының түймесін ағытып, шалқалай барып сылқ етіп орындыққа отыра кетті. Алқына демігіп ауа жетпей арпалысқан ол көйлегінің етегімен тер басып кеткен бетін сүртті. Құр сүлдері қалып ауыр тыныстап отырған Абдолланың көзіне тұскиіздің тұсында ілулі тұрған әкесінің сары ала сапты қанжары оттай басылды. Орындықтан атыла тұрып, жүгіре басып келген Абдолла қанжарды қолына алып, қынабынан жарқ еткізіп суырып алды да сәл ойланып қалды. Мұздай суық қанжар жүзінен дір ете қалған денесі тас-түйін боп, сарт еткізіп қынабына қайыра ұрды да, апылқұпыл киініп тысқа шықты. Сыртқары жер көзге түртсе көргісіз қап-қараңғы екен. Салтақтай басып қатты жүріп, кеңсе алдына келген Абдолла ішке құлағын тосып тыңдай қалды. Қаден әлдекімге зіркілдеп ұрсып жатыр екен. Тістене қалған Абдолла қолындағы қанжарының сабын сығымдай жаншып қыса түсті. Қаденнің дауысы оның өн бойындағы қорланумен марқайған намыс отын желпіп-желпіп жібергендей болды. Абдолланың көкейі мен көңілінде бір ғана ой, бет қаратар түрі жоқ. Не болса да бүгін ол шарпыған жерін күйдіріп түспек. Осы ойға опырыла берілген Абдолла сәтті минутын күтіп, сыртқы есіктің артына кеп бой тасалап оңтайланып тұр. Қойнындағы қанжарды қынабынан суырып ап оң қолына ұстаған. Уақыт өткен сайын дірдір еткен денесі қалш-қалш етіп қалтырап кетіп тұр. Әлден уақытта дабырлай сөйлеп іштен шыққан бір топ адам кідірместен әр жаққа тарап қараңғы түннің қойнына сіңіп кетті. Бірақ бұлардың ішінде Қаден болған жоқ. Жалт қараған Абдолла терезеден әлі сөнбей жанып тұрған шамды көрді. «Не де болса ендігі шығатын сол болар» деп түйген Абдолла қанжарын оңтайлана ұстап, дайын тұр. Кенет сықыр етіп ашылған ішкі есік сарт ете қап қатты жабылды. Селк ете қалған Абдолланың көзінің алды қарауытып кеткендей боп сәл кідіріп қалды. Жүгіре шыққан Фатима салдыр ете түскен арт жағына жалт қарап:

	– Абдолла-а, – деп шар ете қалды да, өз алақанымен өзі аузын баса қойды. Қалт сілейіп қарсы алдында тұрып қалған Абдолланың оң қолындағы қанжары көтерілген бойы сермелмей қалыпты. Жалма-жан есін жиған Фатима меңзең болған Абдолланы шеткері қарай сүйрей ала жөнелді.

	Анадай жерге айналып барып тұра қалған Фатима сыбырлай сөйлеп:

	– Жарығым-ау, мынауың не? Барлық жайды бүлдіре жаздапсың ғой, – деді. Басын төмен қарай салбыратып жіберген Абдоллада үн жоқ. Зығырданы қайнап қара терге малынып, сел-селі шығып сенделіп тұр. Әне, енді ғана кеңседен шыққан Қаден әлденеден қорқатындай жан-жағына жалтақ-жалтақ қарап үйіне қарай асыға басып кетіп бара жатыр. Оны бұлар сол орнында тапжылмай тұрып ұзатып салды. Қатты аяңдап қақпа жаққа келе жатқан Фатимаға салдырап қалған денесі бей-жай болып, салтақтай басқан Абдолла ілесе алмай келеді. Жеке қалғаннан ба, қапырық басқан көңілі езіліп, үнсіз жылаған оның көз жасы домалай сырғанап бетін жуып кетті. Сәл кідіріп тосып алған Фатима үңіле бір қарап алды да, үндеместен Абдолланың қолынан ұстап жай ғана басып жүріп келеді. Олар алдарынан шыққан Кәрім шалды ертіп ап қос бірдей құлып салынған есікті кеп көрді де былай таман барып қараңғылау бір қалтарыста тұрып ақылдаса бастады. Бүгін қалайда қапы қалмай барынша берік болуларын жан дүниелерімен түсініп тұр. Қайта-қайта айта берген Кәрім шал өзінің бүгін бұрын-соңды сезініп көрмеген әлденеден бойы түршігіп қатты қорқып тұрғанын ескертті.

	– Фатима шырағым, «сақтықта қорлық жоқ» демей ме? Менің күдігімнің үлкені сол, ол сұмпайы түнде келіп тартып әкете ме деймін...

	Сәл ойланып қалған Фатима:

	– Мүмкін, о да мүмкін, – деді де: —Абдолла, сен Кәкеңнің қасында қала тұр, мен үйге барып жылдам киініп, Мырзабектің мылтығын алып келейін. Сөйтіп бүгін үшеуміз де күзетте боламыз, – деді.

	– О, бәрекелді, міне, бұларың дұрыс болды, – деп жас баладай қуанған Кәрім шалдың көңілі сергіп сала берді...

	Үйіне кеп асын ішіп болған Қаден қақпа жаққа барып қайтқысы кеп көп толқыды. Сыртқа шығып ауыл ішіне құлақ түріп еді, аяздаған қарды шақұршұқыр еткізіп сабылып жүрген адамдар қарасы мол сияқты боп көрінді. Желбегей шығып тоңазып кеткен ол «елдің көзіне түсіп сезік тудырып алармын, тыныштық сияқты ғой» деп өзін-өзі жұбатты да үйіне кіріп жатып қалды.

	...Кәрім мен Фатима, Абдолла үшеуі таң атқанша кірпік қақпай күзетте болды. Болған істің мән-жайын түгел түсіндіріп айтып берген Кәрім шал арұжданының алдында әбден арылғандай рақаттанып қалған. Қутың-кутың қаққан Кәрім шал:

	– Абдоллажан, саспа, ол хайуанды ертең іннен алған түлкідей етіп тұмсығынан ұратын болдық. Тіпті істің осылай басталып солай аяқталатыны ол бәтшағар үшін сауап та сияқты, – деп жұбатып та қояды. Бұлар үшін жылдай боп көрінген қыстың ұзақ түні түріліп сарғая бастапты. Енді біраздан кейін жер мен көктің шырайын ашып, асыға күткен күннің таңы да атпақ. Бүгінгі күннің шаруасына ерте қамданған кейбіреулер алакеуімнен тұрып, ауыл іші қыбырлап ояна бастаған. Қақпа жаққа келе бастаған бірсыпыра адамдарды жинап алған Фатима істің жайын түсіндіріп, ауылдағы үлкен-кіші барлық жанды шақырып келуге жұмсап жатыр. «Тек ескертерім, ауыздарыңнан шықпасын, неге екенін білмейміз деңіздер. Келмей қалу үкімет алдында жасаған қылмыспен пара-пар деп қатты ескертіңіздер. Қалайда неге жиналып жатқанын ешқайсысы білмейтін болсын. Бұны сіздерден өтіне қатты сұраймын», – деп оларды жан-жаққа жүгіртіп жіберді. Бұл кезде жерге жарық әбден түсіп, Сауыр тауының қос өркешті шыңдарының үстінен күмістей жылтырап күн де шығып келе жатқан. Кәрім менен Абдолланы «жиналған жұртты күтіп ала беріңдер» деп, өзі Қаденді ертіп келуге асыға басып жүріп кетті.

	Қаденнің үй іші де тұрған сияқты. Фатимаға есігінің алдында кездесіп қалған Күләннің ескілікті сырқаты тағы да қозғалған ба, өңі сарғыштана жүдеп, көзінің алды көлкек қағып ісініп кетіпті. Оған ілтипатпен амандасып үйге еніп келе жатқан Фатима:

	– Қаден тұрды ма? – деп әдейі самбырлай сұрады.

	– О-о, Фатеке, Фатеке... таң атпай қайдан жүрсіз, жоғары шығыңыз, – деп төргі үйден шыға келген Қаден, – иә, тыныштық па? – деп елегізе қапты.

	– Қайдан тыныштық болсын, Қадеке, уақыттың өзі осылай болып кетті емес пе? – деген Фатимаға:

	– Иә, не боп қапты! – деп шошына қараған Қаденнің өңі бұзылып кетіпті.

	– Сіздің қара атыңызға тышқаншық тиген бе, жан-тәсілімін бергелі тыпырлап жатыр...

	– Ойпырмай ә, өліп кетер ме екен, – деп апыл-құпыл киіне бастаған Қаден: – Әлгі Кәрім шалдың өзі қайда? – деді.

	– Ол соның басында тұр.

	Асыға басып жүгіре шыққан бұлар көп кідірмей қақпаға да келді. Қақпа толы халықты бұзып-жара қораға қарай ұмтылған Қаден:

	– Кәне, әлгі Мақпалқара қайда? Тірі ме? – деді. Қаумалаған жұрт ештемеге түсінбей аң-таң.

	– Міне, мұнда, мұнда, – деп саңқ ете қалған Кәрім шал кешегі астық тыққан кілетшенің алдында тұр. Құдай төбесінен ұрғандай жан-жағына алақтай қараған Қаден белшесінен ақмақ болғанын анық сезіп тұр. Қабағын түйіп, оған қадала қараған Фатима адымдай басып Кәрім шалдың жанына кеп:

	– «Естімеген елде көп» деген сөз осындайдан шыққан болар, халайық! – деп біраз үндемей тұрып қалды. – Әлідағы ештеменің мән-жайына түсінбеген қалың жұрт елең етіп жапырыла Фатимаға қарады. – «Астық жоқ» деп кеше ту-талақайымызды шығарған мына Қаден сол «жоғалған» астықтың бәрін, міне, мынау кілетке тығып қойыпты.

	– Астағыпыралла, астағыпыралла, – деп шуылдай дүркірескен халық сеңдей соғылысып теңселіп кетті. Не істерін білмей сол орнында тұрып қалған Қаден басы айналып құлағы тұнған күйі шабыра толы шепке отыра кетті. Жер соққандай қара бет болған ол ләм деп үндеген жоқ. Жиналған жұрт атып тастарға оғы жоқ, жылан көріп тұрғандай жиырыла қалыпты. Табылған астықтарды өлшеп қайыра апарып қамбаның бір бұрышына үйгізген Фатима, көрген жұртты куә ғып акті жасап, қол қойғызып алды. Осылайша жантүршігер жауыздықтың құрбаны болған Жамалды босаттырып алуға жиналған жұрт сол күні-ақ Фатиманы аудан орталығына аттандырды...

	* * *

	Бір жетідей қамауда болған Жамал істің жайы анықталысымен-ақ аманесен босап шықты. Бірақ ойда-жоқта тап болған оқиғаның құйындай соққан қасіреті оған оңай тиген жоқ. Азапқа толы аз күн оны тым қатты қалжыратып кетті. Дем алуға шамасын келтірмей сірестіре шеңгелдеп ұстап қала беретін жүрегінің шаншуы да жиілей түскен. Шөлмектей боп бозарған оның қабағындағы қасына дейін аппақ кудай болып ағарып кетіпті. Осылайша, азғана күнде естіген құлақ нанғысыз боп өзгерген Жамал апай қамаудан босап шыққан күні, өзін-өзі ұстай алмай ағыл-тегіл еңіреп ұзақ жылады. Өкси-өкси өзегі өртенген ол қатты сырқаттанып сол күні ауруханаға түсті. Тағдырдың салған тәлкегін көтере алмаған жарымжан жүрек жарадар бопты. Қыбыр етіп қимылдауға рұқсат жоқ. Төсек тартып жатып қалды. Оның көңілін сұрап аулынан келіп қайтпаған пәндә жоқ. Әсіресе, Абдолла мен Кәмеш, Фатима үшеуі алма-кезек ауысып жиі келіп тұрады.

	Бұл қасірет Кәмешке де оңай тиген жоқ. Жамал апайды ол анасындай тұтып жанындай жақсы көретін. Оның жан баласын жатсынбай жүрегін суырып беруге дайын тұратын абзал қасиетіне табынатын да таңданатын. Оған өзі де еліктейтін. Ел басына күн туған қиын күндерде азаматтығы ашылып, жұртқа жақсылык жағымен көрінген Абдолланың бойындағы қасиеттерді де анасының тәрбиесі деп ұғатын. Оның тіпті жалғыз қалған тіршілігінің тиянақ тұтып арқа сүйері де осылар сияқты. Жамал апайға дей тін өз көңілін осылай түсінетін Кәмеш, бұл шаңырақтың шаруасын шашау шығарып жетімсіреткен жоқ. Қайғыменен қапаланып қатты өзгеріп кеткен Абдолланы да жаны қалмай күтіп, қабағына қарап көңілін аулайды. Ылғи да өз білгенінше ақыл қосып сырласып отырады. Абдолланы райынан қайтарып Қаденге істемек әрекетін қойдырған да осы Кәмеш пен Фатима болатын. «Кездік жұмсап кек алуға болмайды. Ертең сенің артыңда қап аңырап азабыңды арқалар тағы да сол сорлы анаң. Соққы соған тиеді», – деп оның ойын сейілткен. Бірақ бұрыннан да аз сөзді Абдолла осы күнде мүлдем өзгеріп, тұтылған күндей тұмшаланады да жүреді. Қорланған намыс, шеккен азап әбден тұңғиық етіп жібергендей. Тек Кәмешке ғана ойындағысын айтып ашық сырласады. Абдоллаға ол бар жерде жанына батып, көңіліне көлеңке түсірер ауыртпалықтың өзі аңғарылмайтын сияқты. Жесір қалып жарым көңіл боп жүрген Кәмеш те алуан түрлі ойға батып, осы аз уақыттың ішінде тағдыр тауқыметімен шираған Абдолланың жан сырын өзінше түсініп, өзінше ұғынатын тәріздес.

	Сол жатқаннан бір жарым ай дегенде ауруханадан әзер босап шыққан Жамал апай да жер қарайып, күн жылына бастаған шақта ауылына келді. Жұрттың бәрі көктемдегі қоздап сала беретін қарбалас тіршілікке ауысыпты. Күннің өзі жылынғаныменен, жұдырықтай жүрегі неше алуан қасіретпен пәре-пәресі шыққан адамдар көңілі жабырқау, қабақтары жібімеген сияқты. Сөйтсе де, аман-есеи қайтып оралған Жамалға шын жүректерімен жарқырай күліп, жамырай кеп жақсы көңілдерін білдірген ауылдастарының мейіріміне дән риза. Қанша қиыншылық көргенімен табиғатына сіңген халқымыздың ашық-жарқын дарқан мінезін, мейірімді жүрегін өзгерте алар жауыздық жоқ тәріздес. Аурудан ба, әлде жанын күйзелткен ой жарасынан ба, әйтеуір Жамал апай әбден жүдеп қайтыпты. Аққұба өңі ашаң тартып, ақ бурыл шашы ақша қардай аппақ боп тұтаса ағарып кетіпті. Ауылға келгелі үйден ұзап шығуға жасқанып, есік алдынан алыстамай көбірек дамылдап, аз қозғалып, жарымжан жүректің жағдайымен жүр. Жамал апайдың жайын түсінген ауылдастары да келіп көңілін көтеріп, оның көзінше көңілсіз сөздер, көріксіз ойлар айтпауға тырысатын сияқты. Бүкіл ауылдағы адамдардың ішінде Жамал апайдың көңіл-күйін сұрап шығуға жарамаған бір-ақ адам бар. Ол – Қаден. Қаден демекші, ол өзі қазған орына өзі сүрінген уақиғадан кейін асығыс жиналып, іле облыс орталығына жүріп кетті. Не шаруамен кеткенін ешкім де білген жоқ. Жарты ай жүріп ештеме де болмағандай көңілді қайтыпты. Келе ол бұрқ-сарқ етіп жараған бурадай шабынып, жанжағына жынын шаша бастаған. Бет қаратар емес. Қаһарынан қан тамып шытынап алған. Облыс орталығына барып келіпті дегенге ала бөтен үркіп қалған момын жұрт бұрынғысынша мойындарын ішіне алып бүрсең қағады. Осы жайды түсінген Қаден де бірқалыпта қалмай, аспандағы ала шабыр бұлтқа сүңгіп кіріп қайта шыққан айдай жарқ етіп жадырап, қалт етіп қабағын түйе қалатын құбылмалы күйге көшкен. Осыған орай алыс шетте жүріп жатқан «қарасат» майданының хабары да мәз емес. Жаз шыққалы ауыл-ауылға шақыру қағаздары тағы да келе бастады. Үрпиісіп қалған жұрт бұрынғыдан бетер елеңдесіп, еңселері түсіп кеткен тәрізді.

	Ұзақ күнге дамыл алмай тырбаң қаққан жабырқау жандарды сан-сапалақ шаруалар да белін жаздырып, есін жидырар емес. Адам қолы жетіспейді. Жыртылып жатқан жер, себілер егін, төлдеген мал – бәр-бәріне аялап бағар алақан керек. Оның үстіне аудандағы ет дайындау мекемесі биыл өз күшімен мал қабылдап алмайтын бопты. Барлық колхоз етке өткізер малдарымен қоса бірлі-жарым адам күшін коса бермек. Міне, биыл көктем шығысымен аудан көлемінде күйлі шыққан малдарды кезек күттірмей етке өткізу науқаны да қатар жүргізіліп жатыр. Ішкергі жақта азық-түлік жағы да қиындап кетіпті деген алып-қашпа сөздер бар. Олай болуы да рас қой. Жау ойнақтың астында қалған жерде қандай жағдай бар дейсің?!

	Осыған орай Бақасу колхозы да адам күшінің аздығына байланысты малының басын ықшамдау жағын ойластырып, етке биыл елу-алпыстай ірі қара өткізіпті. Оның бағып-қағушылары етіп Кәмеш пен Абдолланы шығарған. Абдолланың «шешемнің жағдайы ауыр, бара алмаймын» дегеніне ерегескен Қаден тастай сіресіп болмай қойыпты. Ол өзінің тілін өткізе алмаған соң бұл істің жауапкершілігін колхоз басқармасы атынан Фатимаға тапсырды. Оның «бара алмаса Абдолланың орнына басқа адам жіберейік» деген пікіріне үзілді-кесілді қарсы шыққан Қаден:

	– Сіз қоғамның қойған жауапкершілікті адамысыз! Қазір бір адамның емес, бүкіл Отанымыздың да жағдайы қиын. Оны өзіңіз жақсы түсінесіз. Осы жайды анау салтақ баланың шешесіне де, өзіне де ұғындырып қыңырайғанын қойғызыңыз! – деп Фатимаға салмақ салған сыңай танытты.

	– Жарайды, – деп ештеме демей бірден жауабын берген Фатима оның сыздықтата сөйлеген сөзінен көмейінде тұрған ойын әбден аңғарған еді. Фатима сол күні-ақ кеп, Жамал апайға істің жайын айтып Абдолланы мал бағуға шығарған болатын. Қазір Абдолла мен Кәмеш ауылдан бірсыпыра жерде Семейге етке айдалатын ірі қара малдарын бағып отыр.

	Осылайша жоғары тартса етегі, төмен сырғытса төбесі көрінген ырдудырду ауыл тіршілігінің де тілім-тілімі шыққан. Бұл – мың тоғыз жүз қырық екінші жылдың көктемі болатын. Майдан жақтан келіп жатқан хабарлардың да қасіреті мол, жылт еткен қуанышы байқалмайды. Күн өткен сайын қапырықтанып, ел басына төне түскен қара бұлт қоюланып бара жатқандай. Бірақ адам санасындағы шырақ пен жүрек мейірімінің нұры ашыла айқындалып, жарқырай түскендей еді. Адам атаулы басына түскен қайғы менен қуанышты жеке меншіктеніп өзіне балауды ұмытқандай. Бар өтіп жатқан тіршілік ауыртпалығы да ортақ боп кеткен. Еңкей-ген қарт еңбектеген балаға дейін замана жүрегінің лүпілін анық сезініп, бойында бар қуатымен еңбек майданында жүр. Маңдайынан домалап түскен ащы тердің әр тамшысын жауға атылған қорғасынның түйіріндей қастерлейтін. Сондықтан да шығар, ауыл адамдары ауыр еңбектен қаншама жүдеп шаршағанымен еселей түскен қарқыннан ауысқан емес. Осылайша ел қатарлы жүріп жатқан Бақасу колхозының тұрғындары көктемнің бір қоңырқай кешінде аяқ астынан тап болған оқыс хабарды естіп ду ете қалды. Тағы да шақыру қағазы келіпті. «Кімдерге кепті, кімдер бар» деп анық-қанығын естімеген жұрттың естері шығып әбігер боп қалған. «Шақырылғандардың ішінде Қаден де бар екен» дегенде, сенер-сенбес күйге келген көп адамдар не ренжіп, не қуанғандай ештеме деп үндеген жоқ. Қайта алақ-жұлақ етіп айғайлап шыға келген қайсыбіреулерді басып, «ит боп кетсе де ер басына түскен жаманшылыққа қуанбас болар» деп үлкендер жағы ренжіп, бірден тыйым салып тастады. Бұған көнгісі келмей дұшпанының көзін шұқып қалғысы келген көп адамдар қарама-қайшы қым-қиғаш әр түрлі сөздер таратып, Қаден «байқұстың» да қыдығына тиіп жатыр. «Оны ертең ешкім аттандырып салмайды екен» дегенді естіген ауылдың естияр адамдары үйүйді қыдырған боп:

	– Қанша қиын болса да елдің салтын адыра етуге болмайды. Естіген құлақ, көрген көзден ұят. «Білмегенді кешірмесең білгендігің қайсы» деп ата-бабамыз бекер айтпаған болар. Көп қашанда ауа жайылғанын қайырып қорқытқаныменен теріс батасын беріп таяздық жасаған емес. Ол қай уақытта болмасын үлкен жүрегіндегі ыстық махаббатыменен кешіре білген. Ертең түгел барып, жылы сөздеріңмен шығарып салыңдар?! – деп, айтқан сөзге құлақ қойған ауыл адамдары, ертеңінде шығарып салмақ болып келіскен еді. Шақыру қағаз алғалы үйден шықпай, көрінбей қойған Қаден өзінен-өзі жиреніп саябыр сақтар жер таппай, тез аттанып кетпесе шыдамы шырт сынардай тым асығыс күйде болатын. Осы күйге малшынған ол балашағасына да жылы қабағымен қарап мейірлене алмады. Қайта-қайта өткен күндері есіне түсіп, «уһлей» беретін сияқты. Бірақ ол шынымен де өткен өміріне осылай өкінді ме, жоқ әлде тісін қайрап дәрменсіздігіне іштей булыққаны ма, бұл жағы оның бір өзіне ғана аян болатын. Енді ғана қозғалмақ боп қоржынын қолына алып теңселіп кеткен Қаден жүгіріп кеп етегіне оралған төрт бірдей «балапанын» бауырына басып отыра кетті. Бірде ауру, бірде сау жарымжан Күлән да қасына келіп ботадай боздап жылап тұр. Булыға өксіп «біздерді кімге қалдырып барасың? Күніміз не болады?» – деген Күлән дауысы есік алдында тосып тұрған ауыл адамдарының құлағына анық естіліп тұр. Орнынан ұшып тұрған Қаден шашылып қалған балаларына, зар еңіреген жарымжан әйеліне бір-бір қарап алды да жүгіре шыққан бойы есік алдында аңырып тұрып қалды. Аңыраған күйі артынан шыққан Күлән есік алдына жиналып күтіп тұрған елді көріп, жүйе-жүйесі тіпті босап кеткендей қалт-қалт етіп қабырғаға қолын созды. Оған қол-аяғы ұйып, жүрегінің тұсы шаншып, ауа жетпей тынысы тарылып бара жатқан сияқтанды. Жиналған топтың арасынан жүгіріп кеп ұстай алған Жамал мен Фатима оны тізесін бүгіп отырғызып, жағасын ағытып суық су жұтқызды. Бұлардың қасына жақындап келген ауыл үлкендері:

	– Қой, қарағым Күлән, есіңді жиып, еңсеңді көтер. Ел-жұртыңның ортасында қалып барасың. Қоя ғой енді, қой, – деп жұбатып жатыр. Ештеме деп айтуға аузына сөз түспей қатты қиналған Қаден жиналғандармен үнсіз қол алысып қоштаса бастады. Анадайда ақ шөлмек боп бозарып екі көзінен жас саулаған Жамалды көрген Қаден селт тұрып қап тәлтіректеп кетті. Қайыра есін жиып қайта қараған Қаден өзіне қарай жүріп келе жатқан Жамалды көріп, жүгіре барып кеудесіне басын қойып, бүлк-бүлк еткен екі иығы дірілдеп тұрып қалды. Көрген жұрттың бәрінің де көңілі босап, сілтідей тынып қалт етпестен қарап қалыпты. Басын көтеріп қолымен көзін сүрткен Қаден:

	– Құдай кешсе, кеш мені, Жамал, – деген оның үні үзіліп-үзіліп әрең шықты.

	– Жә, Қаден, жә, еңсеңді түсірме! Кештім, кештім! Кебенек киіп бара жатқан азаматсың ғой. Аман-есен боп, жауыңды жеңіп абройлы қайт, – деп Жамал апай теріс айнала беріп жылаған бойы тұрып қалды. Жиналған жұртпен айрылыса алмай әрең келіп арбаға отырған үш-төрт азамат аттарын қатты желдіріп жүріп кетті. Жамал мен Фатима жылай-жылай талықсып кеткен Қаденнің әйелін үйіне енгізіп төсегіне жатқызды... Күлән осы жатқаннан тұрмай аяқ-қолы күп боп ісініп ұзақ ауырды. Бала-шаға, үйдің іші де адам айтқысыз болып жүдеп кеткен. Сырқаттың бері қарар түрі жоқ. Сол жатқаннан тәуір болып оңала алмаған оны жаз ортасында төркін жағынан кісі келіп көшіріп әкетті...





VII


	Жаздың лебі биыл Маңырақ өңіріне ерте жетіп, ақ қар басқан айнала жылдам ашылып қарайып кетті. Жотасы күн нұрымен қызған жердің беті бусана көктеп, көкпеңбек боп көркіне енген. Жан-жануар, адамзат селт еткендей. Тіршілік атаулының тұла бойын дір еткізген сезім сыры, әуен күйі жалғыз ғана мұратқа үн қатқандай. Ол – ұрпақ үшін мәңгі тозбай жал ғаса беретін тіршілік атаулының қайнар көзі, өзегіне құрт түсіп, еш уақытта өзгермейтін келешек ұрпаққа деген өшпес махаббат. Толастамас үн, тозбайтын құмарлық. Көктем сайын көгере жаңғырып бар тіршілік атаулының ұлы қозғалысқа түсер өмір жорығы...

	Осылайша көктем шуағымен жан дүниелері жаңғырған ауыл адамдарының да тіршілік азабымен қақ боп қатқан көңіл-күйлері жібіп серги бастаған еді. Түйілген қабақ мүлдем жадырап кетпегенімен азап арқалаған жандардың анда-санда болса да еміренген үні мен езу тартқан күлкісін естіп қуанасың. Қанша ауыртпашылық болғанымен олардың да көктеммен күліп, тіршіліктің теңіздей толқыған әуеніне еліткен сезім сырын анық аңғарасың да, адам бойындағы телегей терең күшке табынасың. Еркін тыныстап, қиналғанын білдірмей еңбекті анасының ақ сүтіндей емген жандарды мәңгі-бақи жырға қосқың келеді. Өйткені алыс қалған сол жылдар, аса бір қиын шақ еді-ау. Бір адамның мойынына он адамның жүгі түскен тар кезең болатын. Бірақ қара ниет жауыздық қаншама қалжыратқаныменен, адам бойындағы санамен марқайып жетіле түлеген жігер мұқалмайды екен. Қайта ұштала түсіп өткірлене беретін тәрізді...

	Аз уақыт ішінде сан қилы азаппен тағдыр тауқыметін басынан кешкен Абдолла да іштей түлеп, сүріне жаздап қайтадан тұрып, ысыла берген ол соншама өсіп, қатты өзгерген еді. Ол қазір тіршілік құбылысына өрекпімей, кездейсоқ келіп тап болып қалған жақсылық пен жамандыққа да бірсыдырғы қарап, сырмінездік қалыпқа ауысқан. Тіпті өмір өзгерістеріне де көндіккендей. Әйтседағы көктем келіп, бар табиғат жаңғырғалы Абдолланың да көңіл-күйі өсіп көркейген сияқты. Әсіресе оған көктем шуағымен қоса аманесен оралған анасының қуанышы ала бөтен еді. Анасының жүдеп қайтқан қалыбы қайта-қайта көңіліне орала берген ол, биыл жаздай қасында болып бағып-қақпақ ойы бар. Бірақ оның бұл арманына қолы жетіп ақтай алмады. Қадалған жерінен қан алған Қаден болмастан отырып оны ұзақ сапармен Семейге мал айдатып қоя берді. Мамыр айының ортасына дейін алты ай қыстан арықтап шыққан малдарын отықтырып, ауыл маңында жатқан олар екі күннен бері үдере көшіп Сарыбұлақ жазығына шықты. Бұрын-соңды ұзап ауылынан шықпаған Абдоллаға алдынан айдай әлем ашылғандай әсер етті. Көдесі көктеп, ақ селеуі сусылдаған кең дала оның еңсесін көтеріп, көңілін сергіткендей. Сарыбұлақ жазығы түстік бетте қоян жондана келіп бітетін Маңырақ тауының сілемінен басталып, созыла көлбеп, етектегі Қара Ертістің жайыла барып көлге құяр алқымына тірелетін. Жазғытұрым көкпеңбек боп көктеген дала жоғарыдан төмен жазып тастаған түсті кілем тәріздес. Осынау байтақ кең дала ештемеден сескеніп етек-жеңін жимаған еркіндікте сияқты. Осыншама кеңдік пен өрлікті жан дүниесімен шымшымдап сезінген Абдоллаға, тіпті тіршіліктің бар қасіреті ауыл-ауылдың ішінде ғана тұмшалана қамалып тұрғандай сезілді. Оның бұрынғы таң атпай тұрып ұзақ қызықтайтын аядай ғана ауыл маңайының арғы астында телегей терең көл мен ұланқайыр даланың бар екенін құлағымен естісе де көз алдына елестете алмайтын. Міне, бүгін оған алғаш рет өзгеше боп алдынан шыққан жаңа бір көкжиектің шеті көрінгендей...

	Кең жазықтың желкілдеп өсіп жайқалған шөбіне қызыққан малшылар сабылып жеткен малдарын табандата жайып, Сарыбұлақ даласын ылдилай құлап, сылдырай аққан Құсты бұлағының бойында екі күндей жатып, міне, бүгін ары көшіп көл жағасына түспек. Екі отар қойы мен бір табын сиыры бар бұлардың көшіп-қонуына бір ғана арба берілген. Сол баяғы ауылдан шыққалы бір табын сиырға ие болған Абдолла мен Кәмеш өздері жеке бөлек бір қос боп келеді. Ерте тұрып көші-қонмен қамданған олар таң атпай қостарын жығып, азын-аулақ жүктерін буып-түйіп қойған. Қыстан жүдеп шыққандікі ме, мал атаулы қазір тым ашқарақ. Жерге жарық түсісімен отығуға өрген сиырлар алдыңғы бетте бытырай қүлдап, жайылып жатыр. Сиыр соңынан кетпек болған Абдолла анадайда арқандаулы тұрған жалы жалбыраған торы төбел атын әкеп, ерттеп жатыр. Оның жанына маң-маң басып асықпай келген Кәмеш:

	– Абдолла, міне, мынау түскі тамағың. Ұмытпай уақытылы ішіп жүрсеңші? – деп қанжығадағы шағын қоржынның бір жақ басына салды да мықтап байлап берді. Ат үстінде оған телміре түсіп қарап қалған Абдолланың жанарымен жанары оқыс шарпысқан Кәмештің жүзі алаулай күреңітіп кетті. Жаудыраған жанарын бірден тайдырып әкетпей қарап тұрған Кәмештің өңі тұп-тұнық күйі мөлдірей түскен. Тұла бойы тыз ете қалғандай бей-жай боп кеткен Абдолла да атын тебініп қап қатты аяңдатып жүріп кетті. Келе шапқылап жүріп бытырап кеткен сиырларын жинап алды да ысыра жайып, көлге қарай құлатып айдап бара жатты. Оның жүрегі әлденендей сезімнен аттай тулап шарқ ұрады. Ол көптен бері Кәмеш екеуінің арасында пайда болған осынау бір тылсым күшті шамасы келсе басқа түгіл өз-өзінен жасырғысы келеді. Бірақ есіне түсіп ойына оралған сайын еш уақытта сезініп көрмеген ләззат алып, уәз шеккендей болады. Бүгін ол тіпті бұрынғыдан да бөлек, жан рақатына батқандай. Үстіндегі көктеңбіл аспан мен көкпеңбек айналасына қайта-қайта құмарта қарап, ыңылдап қана ән салып жүр. Оған мынау көсіліп жатқан қырат, боз көденің арасында ұшып-қонған бозторғайлар, дала тіршілігі түп-түгелдей әдемі бір әсем күймен тербеліп қана жатқандай. Абдолла өз өмірінде бірінші рет иен дала қу медиенде жалғыз жүріп ұзақ күннің қалай еңкейіп, кешкіріп қалғанын аңғарған жоқ. Аспанның батыс жақ етегіне құлап түскен күн батуға аз-ақ қалыпты. Терістік беттен көтерілген қара бұлт бірте-бірте қоюланып көк күмбезін көмкере бастапты. Көл жақтан ескен самалдан жаңбыр иісі келеді. Ұзақ күнге қыр шөбіне тойып, кенезесі кепкен сиырлар да мұрындарын көтеріп, суға қарай айдатпай-ақ асыға басып жөңкіліп келеді. Көл жағалай тігілген екі-үш қостың төбесі де ап-анық көрініп тұр. Жерге басын салмай шұбырған бойы кеп көлге түскен сиырлар жағалай жапырлап, майда толқын бетінде ойнаған су айдынын түп қотара жұтып қоярдай таласып-тармаса сіміріп жатыр...

	Кәмеш қой қотанынан алыстау апарып тіккен өз қосының маңайында күйбең қағып бірдеме істеген боп жүр. Анда-санда белін жазып, суға түскен сиыр табыны жаққа қайта-қайта қарап қояды. Бағанадан бас көтермей сораптаған жануарлар ыңырана теңселіп, бастарын шайқап, қүйрықтарын қоқайтқан күйі суға қанып жағаға қарай шыға бастады. Салқын сумен араны ашылған хайуандар күні бойы камауда тұрып шыққандай көл жағасындағы балауса құрақты орай тартып опыра шайнап ашқарақтана асап жұтып жатыр. Қап-қара боп жотасы дөңкие көтерілген көлдің беті жай ғана толқып шала жансар жатқан алып жайындай қыбыр-қыбыр етеді. Көлдің үстінде шаңқылдай шулаған ақ құстар қалықтай ұшып қаптап жүр. Бұндай көріністі көріп-білмеген Абдолла да еліте қызықтап аңырып қалыпты. Әсіресе ақ маржандай атылып қайыра құлдилап кеп бауырымен судың бетін сызған ақ құстар асыр салып ойнап жүрген тәріздес. Кейде көл үстінде айнала ұшып топтаса шулаған дауыстары тым ащы сияқтанады. Шағалалардың бұл қылықтарын өзінше жорып, өзінше ұққан Абдолла «ызың-қуыт боп шулаған айғайы мол мазасыз құс екен» деп ойын түйді. Ол шағаланың көл үстінде дауыл тұрып, жауын болар алдындағы мазасыз күйін осылай ғана ұқты. Бағанағы терістіктен қаптаған бұлт айқара жауып аспан бетін түнере тұтып апты. Күн батып кетсе керек, айнала әжептәуір қараңғылана түскен. Абдолла жағада жатқан сиырларын жинап әкеп, қос басына иіріп тастады. Астындағы атының ер тоқымын алып, үш аяқтата шідерледі де шатыр маңына бос қоя берді.

	Қайтып оралып келе жатқан Абдоллаға қарап тұрған Кәмеш:

	– Атыңды арқандап қойсаң етті?! Шоқалақтап жүріп бір жаққа кетіп қалмас па екен?! Жаңа қоныс қой,– деді.

	– Ә-ә-әзірше жүре тұрсын. Жатар кезде арқандап қоярмын.

	– Өзің біл, – деген Кәмеш көк күмбезіне қарап, – жауын жауғалы тұр ау деймін. Жүр, шай дайын түр. Ашық-жарықта асымызды ішіп алайық, – деп ішке кіріп кетті Бұлар шайын ішіп болар-болмаста-ақ сыртқары жерде себезгілеп жауын жауып кетті. Кәмеш жүгіре басып сыртқа шығып, ошақ басында жатқан құрғақ отындарын ішке енгізе бастады. Абдолла анадайда жайылып тұрған атын алып келіп, алдыңғы екі аяғынан тұсай үйдің қасына арқандап қойды. Алқа-қотан бырдай боп күйіс қайтарып жусап жатқан сиырлар себезгілей түскен жауын тамшыларына арқаларын сүйсіне тосып, орындарынан қозғалар емес. Аспан асты қара түнек боп тұтаса тұнжырап апты. Көзге түртіп қалса да көре алатын жағдай жоқ. Қап-қараңғы тас түнектей айналаның ызың қаққан үні ғана құлаққа жетеді. Көлдің үсті мұнарлана қарауытып жамырай шуылдаған толқындардың сылп-сылп етіп жағаны соққан дыбысы анық естіліп тұр. Жылы киінген Кәмеш үстінен қоса-қабаттай Асқаттың күләпәрәлі березент сулығын жамылып сыртқа шықты. Далада жауын тамшылары сіркірей себезгілеп үдей түсіпті. Сыртта тұрған ер-саймандарын ішке алып келе жатқан Абдолла қарсы жолыққан Кәмешке:

	– К-к-кәмеш, сен несін киіндің? Күзетке бүгін өзім шығамын. Ызғырықтата жауған жаңбыр тамшылары тіпті сұп-суық екен, – деді.

	– Жо-ға, Абдолла, өзім-ақ күзетемін. Жата бер! Кекседей қатынды жауын ұрып кетер дейсің бе? – деген Кәмеш сық-сық етіп күліп алды да, бағанағыдай емес, үдере жауған жаңбырға шыдай алмай орындарынан тұрып ықтай бастаған сиырлар жаққа жүре берді. Анда-санда алыстан дауысы булыға жетіп жарқ-жұрқ еткен найзағай отынан айнала ап-анық көрініп қалады. Жаңбыр тамшылап емес, түбі түсіп қеткендей сарылдата сабалап тұр. Кәмештің айтқанына құлақ аспай ішке кіріп жылы киініп шыққан Абдолла сиыр табынының ығып бара жатқанын бірден аңғарды. Алыстан «өк-ек» деп, ыққан малды тоқтата алмай жүрген Кәмештің дауысы естіледі.

	Сүріне-қабына салтақ қағып жүгіріп келе жатқан Абдолла бір-екі рет:

	– К-к-кәмеш, – деп айғайлап жіберді. Жел жақтан шыққан оның дауысын анық естіген Кәмеш іштей «алла, қуатым-ай» деп сүйсіне қуанып:

	– Мен мұндамын, мен мұндамын, – деп дыбыс берді. Абдолла айналасына түртіне қарап, мана күндіз көрген жағалаудағы қалың қамысты шырамытады. «Қалай да соның ығына таман қайырмақтау керек» деп түйген ол сойылын сілтей сабалап, табынның алдыңғы жағына қарай ұмтылды. Шыр-шыр етіп жанталасып жүрген Кәмешке:

	– С-с-солға, солға қарай қайыр! Сол жақ қанатта биік өскен қамыс болса керек! Соның ығына таман қайырайық, – деп дауыстаған Абдолла сиырларды батыра сойылдап, алдын солай қарай бұрды. Бастарын бір-біріне тығып мәңгіріп кеткен хайуандарды екі жақтап сабалап әрең айдап келе жатыр. Жақындай келе биік қамыстың ықтасынын сезген жануарлар да бірден жапырыла келіп тұра-тұра қалысты. Ықтасын жерде тұрғандікі ме, айналадағы дыбыстар тіпті күшейіп кеткен сияқты. Алғашында жағалауды ышқына кеп сарт-сұрт соққан толқындарға үдірейе-үдірейе қалысқан сиырлар да бірте-бірте үйренісе бастапты. Шелектеп құйған жаңбыр тамшылары көлдің бетін жүн тарақтаған тулақтай етіп сабалап жатыр. Мына тас қараңғы түн қорқынышымен коса арсы-күрсі боп дөңбекшіген теңіз тынысы, жел ызыңы, сырылдай саулап тұрған жаңбыр суылы – бәр-бәрі де құлағыңа түрпідей тиіп, төбе қүйқаңды шымырлатады. Бағанадан үнсіз тұрған Кәмеш те әлде қорқа ма, әлде тоңғаны ма, Абдолланың ық жағына жабыса түскен. Әлден уақытта:

	– Япыр-ай, қойлар қыратқа қарай ықтап кеткен-ау деймін, – деді. Бірден жауап бермей тыңдай қалған Абдолла да: – С-с-солай сияқты, – деп оның жорамалын құптады. – Бірақ қой малы үшін қырат жақтың өзі дұрыс, төскейде өскен ақ шидің арасында түйе тұрса да тауып ала алмайсың. Әр түп шидің қияғы бір-бір шөмеледей екен. Оның бауырына кірген қойлар әмбе ыққа, әмбе жайылымға тап болады, – деп Кәмештің қорқынышын азайтып жұбатқандай болды.

	Тұтаса бітіп биік боп өскен ну қамыстың ығы бұларға да салулы тұрған қорадан бір кем емес сияқты. Саябыр тапқан сиырлар да күрт-күрт шайнап күйіс қайырып түр. Түннің біраз мезгілі болып қалған тәрізді. Бірақ құйып тұрған жауынның саябырлар түрі жоқ. Абдолланың киімінің жағасынан, қолтығының астынан құйылып кеткен жаңбыр суы ішкі киіміне дейін өтіп, денесін қарып, тоңази бастады. Бағанағыдан кейін үнсіз қалған Кәмешке енді ғана бұрылып қараған Абдолла:

	– С-с-су өтіп кеткен жоқ па? – деп бейне біреу естіп қоярдай сыбырлай сұрады. Бүріскен күйі анда-санда дір-дір ете қап, тоңазып тұрған Кәмеш:

	– Иә-ә, – деп ақырын ғана дауыстап қыбыр ете қалды. Абдолла жан-жағына қарап бірқыдыру үндемей ойланып қалыпты. Барған сайын Кәмештің қалш-қалш еткен дірілін анық сезіп түр. Оған алдындағы бұйыға түсіп жусап тұрған сиырлар жан рақатында сияқты боп көрінді. Дереу:

	«Кәмеш», – деп жалт бұрылған ол қолынан ұстай алып сиыр табынының ортасына қарай жетектей жөнелді. Бұзып-жарып итермелей кеп сиырлардың арасына сығылысқан бойы тұра қалды. Қыбыр етіп қимылдаудың өзі соншама жиіркенішті. Малмандай болған су киім денені түршіктіреді. Олар сынадай қысылып сиыр арасында тіп-тік тұр. Алды-артынан қыса түскен мал денесінің қызуы әжептәуір жылындырып тастағандай. Еш қыбырсыз осылай тұрып таңды атқызған олар сілесі қатып әбден қалжыраған. Жерге жарық түсе жауын да бір сәт саябырлаған сияқты. Айналаның бәрі де қараң-құраң етіп көріне бастады. Екі топ боп қараңдап қырат алқымындағы ши арасында жүрген қойшылар да аман-есен көрінеді. Бір-біріне дауыстай сөйлеп қолдарымен қос жақты нұсқайды. Абдолла мен Кәмеш те сиырларын үй маңына айдап сап, қостарына кірді. Шағын ғана шатыр іші жып-жылы, су өтпепті. Үй орнындай дөң үстіне тігілген оның табан асты да құп-құрғақ екен. Қорғасындай ұйыған ауыр денесін әзер алып ішке кірген Кәмеш босағада тұрған тезек толы қапқа арқасын сүйеп отыра кетті. Дір-дір еткен еріндері көкпеңбек боп жүзінде қан-сөлі қалмапты. Өңі құп-қу. Кәмештің сырқаттанып келгенін түсінген Абдолла келе төр алдына төсек салып, оның сырт киімдерін шешіндірді. Астыңғы ернін тістеп ап қыңқ етіп сыр білдірмей жүрген Кәмештің мына түрінен қатты секем алып қалған Абдолла жалтақ-жалтақ қарап жан ұшырып жүр. Сыртқа шығып бара жатып ол:

	– К-к-кәмеш, құрғақ киімдеріңді ауыстырып ки де жата қалшы, – деді.

	Арқандаулы тұрған торы төбелін жайдақ міне сап сиырларын көл жағасындағы құраққа айдап салды. Сиыр жатқан жайылымның ар жақ бер жағын шолып қарап шықты да қосқа қайтып оралды. Кәмеш қос көрпенің астында дір-дір етіп пайыз таба алмай қалтырап жатыр екен. Мұны көрген Абдолла шынымен де шошиын деді. Дереу шатыр ортасынан шай қайнатып бермекші боп ошақ қаза бастаған оның есіне, жас күнінде әлденеше рет естіген әкесі марқұмның жырдай қылып айтып отыратын бір әңгімесінің уақиғасы оралды. Қазып жатқан жерінен жеті қоян тапқандай қуанып кеткен ол, жүгіріп кеп Кәмештің маңдайын сипап ыстығын байқады. Бірақ жалын атып күйдіріп тұрған ыстығы жоқ сияқты. Маңдайында жатқан Абдолланың күректей қолын сап еткізіп ұстай алған Кәмеш оның жүзіне жасқа толы жанарымен мөлт-мөлт етіп қарап қапты...

	– Қ-қ-қазір, қазір... қорықпа, Кәмеш, – деп орнынан тұрған ол жалма-жан кеп қазып қойған жер ошағын кісі бойындай етіп ұзартып, жер табанын күрек бойындай қып тереңдетті. Бұршақтай аққан маңдайының терін сүртіп, тағы да ол Кәмеш жаққа қарады. Абдолланың не істегелі жатқанын анық түсінбеседағы, Кәмеш оған күлімсірей қарап жатқан. Оның қалтыраған денесі біршама жылынған сияқты болғанмен, зырқ-зырқ еткен шеке тамырлары солқылдап әкетіп барады. Денесі тер қысқандай құрысып жазылар емес. Жанарын жылдам тайдырып әкеткен Абдолла қолындағы күрегін қоя салып босаға жақта тұрған бір қап тезекті созбалай төкті де астына от қойды. Ол жер ошақ бойына ұзыннан-ұзақ қаланған қу тезектің әр жеріне тамыздық сап лапылдатып жаға бастады. Созыла лаулап жанған оттың қызуы аядай ғана шатыр ішін ысытып жіберді. Оттың бір жақ ұшына мосы керіп шәугім асқан Абдолла енді ғана бұрылып Кәмешке қарап ақсия күліп алды да:

	– Б-б-бұны маған әкем айтқан, әкем әңгімелеп берген, – деді.

	Оның баладай қуанып мәз болған жүзіне таңырқай қарап үзіп-үзіп алқына сөйлеген Кәмеш:

	– Не-ні, нені айтасың, Абдолла-жан, – деді.

	– Қ-қ-қазір, қазір саған мен ем жасаймын. Сонда барлығына да өзің түсінесің. Бұны мен әкемнен естігенмін, – деп Абдолла манағы сөзін тағы қайталады. Ол қайнап қалған шайын демдеп әкеп Кәмешке зорлағандай етіп үш-төрт кесе ыстық шай ішкізді. Төсек үстінде бүркене отырып ыстық ішкен Кәмештің маңдайы жіпсіп, әжептәуір сергіп қалғандай сезінді. Жаны қалмай асты-үстіне түсіп күткен Абдолланың бүгінгі қылықтарына дән риза болып, оған мейірімге толы жанарымен қайта-қайта қарап қояды. Кенет өзінің қарсы алдында отырған Абдолла әлденеден қып-қызыл боп ұялып кеткендей әлсін-әлі төмен қарай берді. Жан-жағына қарап істің мәнін енді аңғарған Кәмеш оған жымия күліп, оң иығынан сырғып кеткен көрпесін көтере жауып кеудесін бүркеді де:

	– Әй, Абдолла-ай, – деп басын шайқап, – жүрегің сенің қандай ақ. Есіңде ме, бұрын екеуміз сондай қалжыңдасушы ек-ау?! Ол да бір қызық дәурен екен ғой. Қазір сен де, мен де бір түрлі ол кездегіден өзгеше адамдар сияқтымыз, – деп рақаттана түсіп орнына жатқан Кәмеш күлімсірей барып көзін жұмып ойланып қалыпты. Абдолла орнынан тұрып дастарқанын жинап, жанып жатқан отты жаймалады да сыртқа шығып кетті. Есік алдында байлаулы тұрған атына міне салып бытырап кеткен сиырларын шапқылай жүріп жинады да қайтып келді. Келе қоламталана жанған тезек күлін сыпырыпсиырып сыртқа шығарып тастады да, Кәмешті орнынан тұрғызып төсегін әкеп жер ошақтың ішіне сала бастады. Төсегіне кеп жатқан Кәмеш істің мәнін жаңа түсініп, Абдолланың мұншама қамқорлығына жан-жүрегі елжіреп кетті. Ештеме деп айтуға тілі күрмеліп қатты толқыған Кәмеш басын тас қып бүркеніп алды да көзінің жасын үнсіз жұтып ұзақ жылады. Алқындыра түсіп алқымына тығылған жүрегі кеудесінен ұшып кеткелі отырған байлаулы кұстай жұлқынып, дүрс-дүрс соғады. Ол да өрекпи сілкініп өріс іздейтін сияқты. Оның үстіндегі көрпелерін ұқыптай қымтап жүрген Абдолланың алақанының жылуы Кәмештің өзегін өртеп бара жатқандай сезінеді. Жаны жадырап, денесі бордай езілген Кәмеш арса-арса боп ағыл-тегіл терлей бастады. Көптен бері жетім баладай жүдеп жүрген көңілі қайта-қайта егіліп босай берген Кәмеш кеудесінде күндей жарқырап жанған сезім шырағының сәулесін анық аңғарғандай...

	Үйден шықкан Абдолла атына қайта қонып, өрістегі малына кетті. Жолай қойшылардың қосына соғып, аман-есендіктерін білді. Оның бет алдынан ескен салқын самал сарайын ашып, бойын жеңілдеткендей. Айнала көкпеңбек боп аспан төбесінен айығып ашылып келеді. Көлдің үсті де саябыр тауып сабасына түскенмен мүлдем әлі тыныштала қоймаған тәріздес. Алыстан бірін-бірі қуалап жарқ-жұрқ еткен ақ бауыр толқындар, шоршып шығып қайта сүңгіп ойнаған ақ сазандар сияқты. Жерге сіңіп кеткендей түске дейін көл бетінде көрінбей қойған шағалалар да қалықтай үшып, бауырымен су сызып жайбарақат қана әуенге толы әдемі үнмен шаңқылдайды. Көк майсаны көмейлете тойған сиырлар да түскі жусауынан әлі тұра қоймапты. Көлден ескен самалға тұмсықтарын шиыра көтеріп анда-санда маңғаздана ыңыранып кояды. Анандай жерде дөңкиіп жатқан төмпешіктің үстіне келіп атынан түскен Абдолла денесінің салдырап қатты шаршағанын енді аңғарды. Атын тұсап қоя берген бойда жантая кетіп қор ете қалды. Бұлт астынан шыққан күн жандырып жіберердей қызулы. Терең ұйқыға кеткен Абдолла күйдіріп жіберсе де сезер емес. Шалқасына аударылып түсіп албыраған күйі рақаттана тыныстап дем алып жатыр. Кәмеш те сан түрлі көңіл-күйге бөленіп, қуанғанынан жылап, құмартқанынан қорқатындай боп жатып ұйықтап кеткен. Абдолланың жасап берген ошағының іші тас моншадан бірде-бір кем емес сияқты. Кәмештің әбден тоңған денесі ыстық лепке сүйсіне түсіп, маужырап жатып қалғыған бойы қыбыр етпей қалыпты. Кәмеш сол жатқаннан кешке дейін тұяқ серіппестен қатты ұйықтады. Абдолла да ұйқысынан күн еңкейіп батуға сәл қалғанда барып оянды. Денесі сергіп, ұйқысы қанып қалыпты. Қасынан ұзап шықпай айнала жайылып жүрген төртөбеліне кеп мінді де көл жағасына барып жуынып-шайынды. Содан желе-жорта бытырап жатқан сиырларын қостың қасына иіріп тастады. Жалма-жан асыға басып үйге кірген Абдолланың сылдырымен оянған Кәмеш денесінің құлан-таза құр аттай сергіп қалғанын анық аңғарып жатыр. Жанына бірден келіп жүрелей отыра қалған Абдолла алақанымен оның маңдайын ұстап:

	– Қ-қ-қалайсың? Тәуір болдың ба? – деді.

	– Тәуірмін, жаным, әбден тәуір болдым, – деген Кәмеш оны шап еткізіп мойнынан құшақтай алып, маңдайынан, бетінен, көзінен шөп-шөп еткізіп сүйіп-сүйіп алды. Ә дегенде не істерін білмей сасқалақтап қалған Абдолланың екі беті дуылдап жанып бара жатқандай сезінді. Басы айналып, бұлдырап кеткен көздері ештемені көрер емес. Бірақ әлденендей әсермен селт ете қалған ол, шалқалай барып босанып алды да, жылдам түрегеліп кетті. Өз денесін өзі билей алмай сенделектей басып сыртқа шығып бара жатқан оның дүрсілдей соққан жүрегі құлағын тұндырып жібергендей. Мең-зең болған күйі бет алды жүріп көл жағасына келді. Буын-буыны әлсіреп отыра кеткен ол кең айдынның бетіне телміре қарап, ұзақ сонар ойға кеткен...

	Жан сезімі булыға қатты тулаған Кәмеш те не болғанын білмей біраз жатты да жылдам түрегеліп киіне бастады. Ошақ асып от қойып, ыстық тамақ жасауға кірісіп кетті. Жалтақ-жалтақ етіп көл жағасында шоқайып қана қыбырсыз отырған Абдоллаға қайта-қайта қарап қояды. Қараған сайын оның көңіл құсы құйқылжи ұшып-қонып дегбірі кетіп жүр. Тамағын жасап болды да бықтырып қоя салған ол ақырын аяңдап Абдолланың қасына келді.

	Жанына кеп біразға дейін үндемей отырып қалған Кәмеш:

	– Абдолла, сен маған ренжіп қалдың ба? – деді.

	– Сен менің бұл қылығыма ренжімей-ақ қой. Бүгін сен мені ажалымнан болмаса да бейнетімнен құтқардың. Осыншама ізгі жүрек қайырымдылығың үшін мойныңнан құшақтасам оған мен айыптымын ба?..

	Абдолла еріндері кемсеңдеп әзер сөйлеп отырған Кәмештің жүзінен көз алмай қарап қапты. Оның өз көңілі де алай-дүлей боп аласұрып отыр. Жаудырап қана қараған бойы ештеме айтып ләм деген жоқ. Содан олар бірсыпыраға дейін үндемеген күйлері көлкек қаққан көл бетінен көздерін алмай отыра берді. Абдолла сол бағанағы қалпына қайта келіп, ашық айдынға телміре түсіп күлімсіреген күйі рақат кешкендей отырып қапты. Оның бұл қалыбына ынтыға қарап жақындай түскен Кәмеш ақырын ғана қолын алдына алып алақанымен сипалай берді. Бірақ ештеме деп ол да үн қатқан жюқ. Тебірене түскен күйі терең ойда отыр. Бұлар осылайша үндемей ұзақ отырып, қас қарайып кеткенде қостарына келді. Тамағын ішіп бола сап киініп алған Абдолла «әбден жазылып тұр» деп Кәмешті зорлағандай етіп жатқызып тастады. Өзі пырдай болып түнгі жусауында жатқан сиыр маңына келді. Айнала тып-тыныш, түн қараңғылығымен маужырап мүлгіп тұр. Андасанда көл жақтан құрылдаған бақаның үні мен әупілдектің дауысы естіледі. Абдолланың көңілі құлазығандай боп қай-қайдағы ойына түсіп, өткен-кеткен есіне оралып отыр. Оның көз алдынан көлбеңдеп бықсыған қапырық ауыл өмірі, қара шәлі жамылып жылап жүрген шешесі, адыраң қағып көзі тұздай боп бедірейген Қаденнің жүзі бірінен кейін бірі елес беріп өтіп жатыр. Ол көңілін басқа жаққа аудармақшы болып, жымың-жымың етіп жыпыр-жыпыр қаққан жұлдызды аспанға қарады. Тақ төбесінен созыла жарқырай бір жұлдыз ағып түсті. Абдолланың есіне «жұлдыз ағып түссе адам өлімінің хабаршысы» деген ел арасында айтылатын «ескі сөз» оралды. Күбір ете қалған ол «тағы да бір адам дүние салды» деп өз-өзімен сөйлегенін аңғарған да жоқ. Осы ойдың шырмауымен отырған оның есіне аяқ астынан Асқаттың жайы сап ете қалды. Оның қыршынынан қиылып жас кеткеніне өкініп, өзінше «иманды бол, Асқат» деп алақанымен бетін сипады.

	«Соғысқа кірдік» деп жазған ақырғы хатынан кейін хабарсыз кеткен Фатиманың күйеуі Мырзабекті, ұзын сирақ кілтші Асанды тағы басқа көп-көп майданға аттанған ауыл азаматтарын есіне түсірді. Осылайша жырым-жырым әр нәрсені ойлап қалжырап отырған Абдолла таңға жақын қатты шаршап қалғып кетті.

	Біраздан кейін шығыс жақты нұрға бөлеп, қызара алаулап таң да атты. Ұйқысы қанып әбден сергіп тұрған Кәмеш күн шықпай тұрып, табан асты бұзылып ошақ қазылған шатырын басқа жерге ауыстырып қайта тікті. Үйін жинап боп бір-екі сауын сиырларын сауып кеп шай қоя бастады. Сиыр шетінде тұлып тонға оранып ұйықтап жатқан Абдолланың қасында біраз тұрып, тәтті ұйқысын бұзғысы келмей оның бас жағына отыра кетті. Моп-момақан боп ментиген күйі пыс-пыс етіп жатқан оның бетіне үңіле қарап ұзақ отырды. Бұл кезде көкжиектен көген бойы боп күн де көтеріліп қалған. Кәмеш жақындай түсіп Абдолланың маңдайынан, басынан сипап тербеп оятты да, құмандағы жылы суды өзі құйып тұрып беті-қолын жуындырды. Оның жүзіне қайта қайта құмартып қарай берген Абдоллаға, аққұба өңі алаулап, шарасы үлкен жанары жаудырай түскен Кәмеш тым әдемі сияқтанып көрінді. Бұрын қабағының үстінде тырыса түсіп тұратын қос белдеу де байқалмайды.

	Жүзінде ойнаған жұмсақ бір мейірімділікпен қоса биязы көңілділік бар. Олар бүгін шүңкілдесіп әрнені әңгімелесіп отырып шайларын ішті. Орнынан көңілді тұрған Абдолла анадайда тұсаулы жүрген атын әкеп ерттеп жатыр. Оның қасына келген Кәмеш:

	– Түске дейін сиырды мен қайырып келейін, сен жатып деміңді ал, – деді. Оған күле қараған Абдолла:

	– Иә тағы не айтасың? Қойшы, неменеге дем аламын, – деп атына мініп сиырларын өргізіп кетті...

	Бұдан былай үнемі көл жағалап көшіп отырған «күрт» әр қонысқа бір-екі түн түнеп қана жылжи берді. Көл жағасына келгелі мал да, адамдар да аунап-қунап серги бастаған. Анадағы Байтоғастың бойында ғана шелектеп құйған жаңбырдан кейін күн де ашық боп тұр. Бұлар жылжи көшіп отырып Тұйықты, Ақтүбекті, Ұлтарақты мекендеп, кеше кешке таман Жыңғылдының бойына жеткен. Бұл көл жағасындағы ақырғы қоныс. Жыңғылды десе дегендей екен. Қырат беті құм төбелерінің арасына қалың шыққан жыңғыл мен қараған-ши тұтаса бітіп, етек жағы ит тұмсығы өтпес қалың қопа қамыс. Тымырсықтанған жері де бүк ыстық екен. Шалқар түсте сиырын әкеп суға түсірген Абдолла біраз суын басып жая жылжытып жақындатып әкелді де, жусатып тастап қосына келді. Бүгін түске асына кеш оралған оны бағанадан күтіп отырған Кәмеш те келе дастарқанын жайып тамақ жасай бастады. Бұлар асын ішіп бітер-бітпесте «көртопырақ жылдам келсін деп жатыр» деп қойшылардың қосына шақырып кетті. Бұл келе жатқан «күрт» те үш қостың адамы, үш колхоздан шыққан кісілер болатын. Заготскоттан тек «гуртоправ» боп басқарып келе жатқан Айтан ғана еді. Жол-жөнекей танысып араласып-құраласып кеткен бұлар осы күнде бір семьядай бірін-бірі әбден біледі. Айтан елулердің шамасындағы екі көзі екі жаққа шапыраштанған ақ сары, қыли кісі. Ол топ кісінің ортасында отырған саған қарап отыр ма, әлде басқаға қарап отыр ма оны ажыратып алу «бір алланың өз қолынан ғана келмесе», бөтен тірі пәнденің пешенесіне жазбаған нәрсе сияқты. Бір көріп сыртынан қараған адам оны қыңырлығы қиянда жоқ қисық кісі шығар деп те ойлап қалады. Бірақ Айтанның мінезі олай емес, өте жайдары ақ көңіл адам. Жиылған адамдар барлығы да бір қосқа сыйып, алқа-қотан отыр. Қос иелері жалбырақ қағып дастарқан жайып, шай жасай бастады. Төр алдында отырған Айтан сөз бастап:

	– Сіздермен екі түрлі мәселе жайын ақылдасып алмақшы боп жинап отырмын, – деді. Осы қонып отырған жерімізді «Жыңғылды» деп атайды. Бұл Зайсан көлінің жағалауындағы ақырғы қонысымыз. Бұдан былай қарай Қалба тауына жеткенше, Базаркі, Боғас, Шыған-ши атты шөлді жерлерді басып қыратпен көшеміз. Сондықтан осы арада төрт-бес күн аялдаймыз. Кір-қоңдарыңды жуып, азық-түліктеріңді мол етіп пісіріп алыңдар!—деді. Отырғандар:

	– Е, бұныңыз жөн екен, жөн. Жердің сырын біз қайдан білеміз, басып көрмеген аймағымыз, – деп құптап жатыр.

	Алдындағы кесесіне бауырсақ сап асықпай бір-екі рет ұрттап алған Айтан қайыра сөз бастап.

	– Ертең 1 Май мейрамы және оған қоса қазақтың «құрбан айты» осыған дәл келіп отыр. Соған орай еңбектеріңе жазып союға бір қой босатамын. Ертең бір-бірлеріңізді айтшылап қыдырыңыздар, мейрамдаңыздар, – деді.

	– О-о бәрекелді, – деп қуана шулаған жұртты қолын сәл көтеріп тоқтатты да: – Бұл менің ақылдаспақшы болған бірінші мәселем. Екіншісі, алдымызда жетпіс шақырымға созылған шөлді аймақ жатыр. Сендерді жолдың жайымен таныстырып, не істейтінімізді айтпақпын. Осынау созыла сұлаған шөлді жерде малымызды торықтырып алмас үшін тоқтамастан күні-түні көшуге тура келеді. Жер ортасына жеткенде бір-ақ түн түнеп шығарлық қана қоныс бар. Бірақ оның өзі де қатерлі. Айналасының бәрі сор батпақ ащы көлдер, тек бір ғана тұщылау көл бар. Малды бір рет содан суландырамыз. Ащы көлден аса сақ болуымыз қажет, әйтпесе оның суын ішкен мал сыпыра «тышқақ» тиіп қырылып қалады. Одан аман-есен өтсек, ары бір көшіп Қалба тауының шетіне ілініп, Қурайлы өзенінің бойына жетеміз. Міне, бәріміздің алдымыздағы тұрған өте қиын мақсат – шөлден шөліркесек те буынымызды босатып, белімізді бермей өтіп шығу. Соған өздеріңізді дайындаңыздар! Шаршап-шалдыққанымызға қарамастан сергек болуымыз қажет. Ал Қалба бойына жеткеннен кейін рақатқа батып жайлау үстіне шығамыз. Бір-екі ай жатып малымызды да коңдандырып аламыз. Міне, менің сендерге айтып ақылдаспақ болған жайым осы, – деді.

	Ертегі тыңдап еліткендей ауыздары аңқайып отырып қалған адамдар енді ғана орындарынан қозғалып:

	– Айтеке, барлығына да түсіндік. Жан аяйтын не бар?! Жағдайдың ойықырын шолып айтып бергеніңіз жақсы болды, – деп, қауқылдаса тұра бастады.

	– Ой, ал-лай, «жер ала, бұлт шала» дейтін сөз осындайдан қалған-ау, – деп таңырқасқан жұрттар тарай бастады. Сырттағы күннің қызуы да қайтып, жусаудағы малдар да өре бастаған.

	...Ертеңінде бір-бірлеріне айтшылап мәре-сәре болған жұрт бір жасап қалды. Тамақтарын ішіп жасаңға шыққан еркектер дуылдаса бөсіп анадайда үйездеп тұрған аттарын мақтаса бастады. Еліре-еліре келіп бір шақырымдай қашықтыққа «тоқ бәйге» шығармақ болды. Әркім өз аттарына мініп шығыс беттегі көл жағалауындағы жазықты құлдап барды да, қатарласып тұра-тұра қалысты. Бірін-бірі қажап қалжыңдасып ыру-дыру боп біраз тұрды. Содан өзара келіскен олар «айт» деген Айтанның дауысы шығысымен тым-тырақайлата шаба-шаба жөнелісті. «Ырс-ырс» еткен аттар қайта-қайта құмалақ тастап көсіле алмай келеді. Жасаңы мол жазықта тұяққа ілінер ештеме жоқ. Оздықсоздық келе жатқан төрт ат жол ортасынан ауып бара жатыр. Ең алдында «көртопырақтың» жирен аты келеді. Онан кейін Қажыбек қарттың кертөбел аты суырылып шыққан. Артқы екі ат ауыздық тістесіп қатар келе жатыр. Басына ақ жаулық байлап қадаған көмбе ағашының қасында топырласқан әйелдер де төбелері көкке жеткендей самбырлай сөйлесіп мәз боп тұр. Жол ортадан ауа атқақтатып тағы да құмалақ тастап алған Абдолланың торы төбелі бірте-бірте жанындағы аттан оза бастады. Барған сайын шабысы үдей түскен торы ат құлағын жымитып ұшып келеді. Астындағы атын көтермелеп «айғайлап» келе жатқан Қажыбек қарт арт жағында тақымдата кеп қалған Абдоллаға жалтақ-жалтақ қарап мазасы кете бастады. Айғай шыққан сайын екілене түскен торы ат көсіле тастап Қажыбектің кертөбеліменен қатарласа берді. Бұндай жайды күтпеген Қажыбек қарт ашуға булығып астындағы жабысын жамбастата үсті-үстіне қамшы салып зорлағаныменен, ешбір қайла жасай алмай, суси сырғып қалып бара жатты. Қайыстай созылып қасынан өтіп бара жатқан Абдолланың торысына адырая қарап «арам қатқыр-ай» деп дауыстап жіберді. Күресіп жүріп жамбасы жерге тиген баладай Қажыбек қарт жылап жібере жаздады. Әркімнің бір бұл өмірде өз әлсіздігі болады ғой. Міне, Қажыбек қарт жер ортасы жасқа келсе де бойына біткен қызба әдетінен арыла алмай-ақ қойған. Әсіресе ол астындағы аты мен қолындағы затының біреудікінен кем болғанын еш кешіріп көрген емес. Бұл әдеттің өз басына біткен қасірет екенін де ол жақсы біледі. Бірақ ылғида артынан өкініп жүреді... Көмбе түбіне іркес-тіркес боп Абдолла мен Айтанның аты келді. Шуылдаса айғайлаған әйелдер де бірін-бірі түртіп әзілдесіп жатыр. Қалжың арасында екі қойшының әйелі қызарақтасып та қояды. Кәмеш әуелі аттанып кеткенде Абдолланы «артында қалып жасып қалар ма екен» деп қатты қиналып еді, міне, абройы асқан адамша қуанышы қойнына сыймай тұр. Анандай жерде аттарын суытып жүрген еркектер де бір-бірлерін ажуалай қалжыңдап, демігін басқан көліктерін айқастыра қаңтарып тастады да қосқа қарай шуап келе жатты. Абдолла мен Айтанның екі езулері екі құлағында, шатыр алдында тұрған әйелдерден ат бәйгесін сұрап қалжыңдасып жатыр. Самбырлай сөйлей жөнелген қос қойшының әйелі тұнжырай түскен күйеулерінің қабағын көріп күмілжіп қалды. Сөз сарынын басқа жаққа аударғысы келген олар:

	– Қойшы құдай, ат бәйгесі деген не? Иен далада келе жатып жабырқаған күйімізді жамағандай көңіл бәйгесінен шығып қалғамыз жоқ па, тәйірі, – деп сұңқылдаса күлісіп алды. Жақсы айтылған сөзге жаны кіріп қалған еркектер де бір-бірлеріне күле қарап:

	– Мына қуларың мықты айтып тұр. Шын айтылған сөз осы-ау өзі, – десіп жадырасып қалды.

	– Р-р-рақметті Қажекеңе айталық, бәрін шығарып жүрген осы кісі емес пе? Бірақ аты қалып бара жатса жәтте ашуланатыны қиын екен. Мен айтпайақ қояйын, әйтседағы озып бара жатқан атты қарғағаны жаныма батты, – деген Абдолла Қажыбектің бетіне қарады. Қызарақтай түскен Қажыбек қарт төбесіндегі тақиясын қолына ап, басын қасып біраз тұрды да:

	– Бұның бәрі баланың ойыны сияқты нәрсе ғой. Көңілге алатын ештеме жоқ. Әйтсе-дағы, менің кертөбелім қыза шабатын ат тәріздес. Амал бар ма, жол қысқа болды, – деп жеңілгісі келер емес.

	– Әй, білмеймін, – деп дау айтқан Айтан, – меніңше осы төрт аттың ішіндегі бәйгесі Абдолланың торы төбелі-ау деймін, – деп сөзге араласты.

	Бүгін намысын жығып кеткен торытөбел аттың аталғанын жақтырмай қалған Қажекең:

	– Ой, тәйірі-ай, Айтеке, сол есекті де «ат» деп отырсыз ба? Ол мес қарының бәйге болмақ түгіл аман-есен Семейге дейін өз аяғымен жетсе жарар еді, – деп көзінің астымен Абдолла жаққа қарап қойды.

	– Қажеке, онда мен қойдым, бірақ бүгінгі озып келген аттың бірі сол ғой,

	– деген Айтан мырс-мырс етіп күліп алды.

	– Е, Қажеке, торы аттан неге күдер үздіңіз? – деген Абдоллаға:

	– Негесі сол. Айттым да қойдым, сірә, оның бүгінгі шабысы өлеріне көрінген мал сияқты, – деп Қажыбек қарт қалжыңдаған боп кеңкілдей күлді.

	– Қ-қ-қой, Қажеке, олай демеңіз, – деп ашуланып қалған Абдолла, – өзіңіз бәстесесіз бе? – деп қолын созды.

	– Неменеге?– деп ажырая қараған Қажыбекке:

	– М-м-менің торы атым сүрінем дегенше сіздің анау кертөбеліңіздің сүлдері қалмайды. Жоға деймін-ау, мана шауып келе жатқан атты «арам қатқыр» деп, енді ұзақ жолдың үстінде келе жатып өлеріне көрінген дейсіз. Өлетін ат болса собалаң қаққан ұзын сирақ кертөбел ат бұрын кетуге тиіс, – деп Абдолла ойындағысын айтып салды.

	– Ой, әдірә қал! Кертөбелімнің садағасы кетсін,– деп Абдолланың қолын алған Қажекең. – Міне, естіп отырсыздар ғой, – деп жан-жағына қарады да қолын сілкіп-сілкіп қалды.

	– Әй, сіздерге не болған? Қойыңыздар енді! Атын мақтамаған қазақтың іші кебеді, – деп қарқылдай күлген Айтан екеулерін қолтықтап ап: – Жүріңіздер, шай ішіп алайық. Қазір малдар да өре бастайды, – деп ішке шақырды. Осылайша ат жайындағы әңгіме пышақ кескендей қиылып сыртта қалды. Шай үстінде бұлар басқа жайларды әңгімелеп сабаларына түсіп, бәз баяғы қалыптарымен жайраңдаса тарасып жатты. Ойда жоқта болған ойын-күлкі жандарын жадыратып көтеріп-ақ тастаған сияқты. Екі күндей алдағы тұрған шөл сапарға дайындалып, міне, бүгін кешке қарай күннің ыстығы басылысымен Жыңғылдыдан көшіп шықпақ боп жиналып жатыр. Күн еңкейе қостарын жығып, теңдерін буып болған әйелдер қолда бар ыдыстарына су толтырып алды. Таңертеңнен бері малдарын әдейі суға түсірмеген малшылар да жәңеректе келіп көлге құлады. Ылар шу боп қаталаған малдар да судан шықпай күн қызуы қайтқанша көл жағасында жатты. Түскі астарына жаңа оралған малшылар шай-шалаңдарын бір жерден ішіп, алдағы тұрған жол жағдайларын әңгімелесіп отыр. Бұл жолменен талай жүріп өткен Айтан отырғандарға егжейтегжей түсіндіріп, кездесіп қалар қиындықтарды айта бастады.

	– Мал жүретін жолдың екі жағы құм төбелі қыспақ. Жан-жағы қалың жыңғыл. Ұзыннан-ұзақ созылған өзекті құлдап отырамыз. Сондықтан еріксізден-еріксіз табынның алды-арты шуап созылып кетеді. Бұл ең үлкен қиыншылықтың бірі, ал онан да қиын шатағы оның бұқпантайлап кеп шабатын қасқыры, – деді.

	– Ойпырмау, ол пәлеге не істейміз онда, – деп отырғандар шу ете қалды.

	– Иә, – деп жан-жағына қарап алған Айтан: – Оның емі біреу-ақ. Барынша бейғам болмай, сақ жүру. Менің анадағы консербінің қалбырларын тастатпай, жинаттарып қойғанымның пайдасын бүгін көресіңдер, – деді.

	– Алла, азаматым-ай, мына жолың анау «піріспен» соғысқаннан да қиын ба деймін, – деген Қажыбек қарт етектей ернін сылп еткізіп тамсанып қойды. Басқаларында үн жоқ, ауыздарын ашып бақырайған бойы тыңдап қалыпты.

	– Сондықтан арба айдайтын бір әйелден басқаларың түгелдей бір-бір өгіз ұстап алыңыздар! Әйелдерге аттарды беріп, еркектерді өгізге отырғызса да болар еді...

	– Е, бәсе, айналайын, Айтекем-ау, сүйтіңізші?—деп қалған Қажекеңнің бәйбішесі өтірік күлген боп аузын баса қойды.

	– Жүр, әрі отыр, – деп Қажекең тыжырынып қалды. Мырс етіп күліп алған Айтан:

	– Жоқ, олай істеуге болмайды, – деді. – Себебі, «жаман айтпай жақсы жоқ», созыла көшкен малға қасқыр шапса, өгіз үстінде отырған еркектер де, атқа мінген сендер де ешқандай қайрат көрсете алмай қаласыңдар. Және бұл жердің қасқыры әйел түгіл тебініп келген еркектен де қорықпайды.

	Тағы да тыныш тыңдай алмай отырған Қажекеңнің бәйбішесі:

	– Ойпыр-ай, ол әдірә қалғырың өзімізді жеп кетіп жүрмесін, – деп отырғандарды қыран-топай етіп күлкіге батырды.

	– Жоға, неменесіне күледі мына құдай қаққандар. Еркектен қорықпаған қасқыр қатынға қарап тұрар дейсің бе? – деп қызарақтап жатыр.

	Ішек-сілесі қатқан Айтан күлкісін басып:

	– Қолдарыңызға қасқыр тұрмақ аю қорқатын қару беремін, – деді. Жалынғандай боп дауысы шыққан Қажекеңнің бәйбішесі:

	– Сүйтші, жарығым, сүйтші. Өзің болмасаң мына отырғандардың бірі де қару жасай алмай қалады, – деп Айтанға көпшік қойып мақтап алды.

	– Онда қарудың үлкенін ең алдымен сізге берейін, – деп жамбасына басып отырған дорбадан ішіне тас салынған бір-бір қалбырды даңғырлатып әрқайсысының алдына домалатып-домалатып жіберді. Отырғандар түгелдей қолдарына тиген қалбырларын салдырлатып көріп жатыр.

	– Ой, Айтеке, мынауыңыз қасқыр түгіл қараңғыда даңғырлатсаң «фашистерді де» жолата қоймас, – деп барлығы да дуылдаса қалжыңдап қуанысып қалды.

	Осылайша ырду-дырду болып отырып шайларын ішкен бұлар жапатармағай тұрып көліктерін ұстап жолға дайындала бастады. Қүннің қызуы да әбден қайтып кіші бесін боп қалыпты. Міне, алдына сиыр табынын салып оның соңынан қойды өргізіп, арбаны ең артына түсіріп жүріп те кетті. Айтса айтқандай, күн бата құм жоталарына ілінген мал өзек-өзекті қуалаған ескі соқпақ сүрлеумен шуап келеді. Көп ұзамай күн де батып, қас қарайып кетті. Бағанағыдай емес, ашық жарықта бастығып қалған малдар да бірсыдырғы шуап тоқталатын түрі жоқ. Қараңғы түсісімен-ақ табынның бас-аяғына шапқылай жүріп қалбыр қаққан еркектер әдейі айғайлап сөйлеп сақ келе жатыр. Көз байлана-ақ тастай қараңғы боп кеткен белегір-белес құм жоталарының арасынан ештемені көруге мүмкіншілік жоқ. Мал аяғымен көтерілген шаң да жер бауырлай қалықтап өзек бойын кептеп алған. Қолқаңды жыбырлатып, қытыр-қытыр етіп тісінің арасы құмға толып кеткендей. Шаң жұта жүріп айғайлай шуылдаған малшылардың дауыстары да қарлыға бастаған. Әлден уақытта артқы жақтан «гүрс» ете қалған мылтық даусы шықты. Тегі дәрісін мол салған ба, жарқ ете қалған оты қып-қызыл боп үні тым жаңғырығып естілді. Іле мылтық дауысы шыққан жақтан шапқылап келе жатқан Айтан айғайлай дауыстап:

	– Ауық-ауық дауыстап қойыңдар! Арлы-берлі жиі жүріп қалбыр қағыңдар! Осынау тұс соқпалы жер. Ерінбеңдер, енді біраздан кейін ай да туар, – деп алға қарай шапқылап кетті. Арттағылар да ұлар-шу боп айғай-лап қалбырларын даңғырлатып ары-бері шапқылай бастады. Желе жортып алдыңғы жаққа шыққан Айтан:

	– Абдолла, қалың қалай? Сиырларың ештемеден елеңдемей ме? – деді.

	– О-о-осы жаңа алдыңғы жағы ытырылып қалғандай болды...

	– Ә-ә, онда батырың маңайлап жүр екен ғой, – деген Айтан алдында тұрған құм төбенің үстіне шапқылап шықты да «гүрс-гүрс» еткізіп қос аузын басып-басып қалды.

	Қайтып оралған ол:

	– Ал Абдолла, сақ бол, сенікі әйтеуір ірі қара ғой. Жиі айғайлап қалбырыңды қақ! Мен арт жаққа кеттім, – деп шапқылай жөнелді. Ол бұрыла бере-ақ арт жақтағылардың шу ете қалған дауысын естіді. Шапқылап келе жатқан бойы аспандата мылтығын атып-атып қалған Айтан:

	– Не болды? Не болды? – деп алқына сұрады. Оған қарай қарсы шауып келе жатқан Қажыбек қарт:

	– Қойымыз мынау тұстан «дыр» ете қалды, – деді.

	– Әйтеуір аман ба өзі?

	– Аман, аман сияқты, – деген Қажекең алдыңғы жаққа өтіп бара жатты. Қойдың арасын бұзып-жарып «үрікті» деген жағына шыққан Айтан ұзаңқырап барып тағы да мылтық атты. Қылаңдана түсіп шығыс беттен қазандай боп қызарып ай да туып келе жатыр. Көкжиектен көтеріле-ақ сүт сәулесін жер бетіне құя салғандай айналаны арайландырып жіберді. Манадан бергі екі иықтан басып тұншықтыра түскен қараңғылық та сейіліп, маңайдың бәрі көріне бастады. Шуай жылжыған мал да, арпалысып жүрген адамдар да саябыр тауып қарық боп қалды. Атын жіті аяңдатып арбаның қасына келген

	Айтан:

	– Кәмеш қарағым, бір жұтым су алып беріп жіберші? – деді.

	Орнынан жылдам қозғалып бір бақыр суды көсіп әперіп жатқан Кәмеш:

	– Аға, алдыңғы жақта болдыңыз ба? – деді.

	Қолына тиген суды ат үстінен тұрып сылқылдата жұтып болған Айтан:

	– Уһ, – деп терең демін алды.

	Судан босаған бақырды ұсынып жатқан ол:

	– Болдым, қарағым, болдым. Абдолла да аман-есен кетіп барады, – деді де алға қарай аяңдап жүріп кетті. Сыпыра тартып шуап келе жатқан хайуандар да жол қиындығын түсінгендей бастарын жерге салмай бірқалыпты жақсы жүріп келеді. Біраздан кейін сары белден сарғайып таң да ата бастады. Жота-жота құм төбелер де артта қалып, күн шыға бұлар ақ соры шығып борпылдаған кең жазыққа ілінді. Қатты жүріп келе жатқан малдарын қайырмалай тоқыратқан малшылар да арбаның жанына кеп жинала бастады. Беттеріне бес елідей шаң тұрып түтігіп кетіпті. Қып-қызыл болған көздері кіртиісіп қалыпты. Келе бір-бір ожау су ішіп киімдерінің шаңдарын қағып, бір-біріне су құйып жуынысып жатыр. Мосыларын керіп шай қоя бастаған әйелдер де абыр-сабыр боп жүр. Жуынып болып алқа-қотан арбаның астына көлеңкелей отырған еркектер аман-есен таңды атырғандарына қуанышты.

	– Ойпыр-ай, – деп сөз бастаған Қажыбек қарт,– Айтеке, сірә, өзің болмағанда, мына жерден есен-сау шығу қиын ғой. Әлгі «Кербаланың шөлі» дейтін осы емес пе? Мына пәлеңнен қашан қүтыламыз, енді қанша қалды? – деді.

	Алдына жайған дастарқанның шетін қайырып ыңғайланып отырған Айтан:

	– Қажеке, әлі көп жер бар. Қазір шаршап келген малдар табандай жайылып жатып алады. Бірақ малдың ырқына жібермей жая жылжытып айдап отыруымыз керек. Үйтпесек қонар жерге жете алмаймыз. Күн жарықта барып тұщы көлді тауып алсақ әбден жақсы болар еді, – деп алдындағы шайын іше бастады.

	– Аллам-ау, – деп қолындағы шайын қойып Айтанға қараған Қажыбек, – кешке дейін су ішпесе, мына хайуандарың сусап кетіп жүрмес пе екен?– деді.

	– Оған істер шара бар ма, Қажеке-ау? Шөлдесе де шыдайды, қайтеміз. Ыңғайлы ыдыс болса бір-бір шәугім су алып алсаңыздар дұрыс болар еді. Тым шулығып жүре алмай қалған бірлі-жарым қойларға жұтқызар едіңіздер, – деді. – Тіпті тұщы деген көлдің өзіне де малдарды аса қандырып ішкізуге болмайды. Бір жауып жіберіп іле қайтадан шығарып әкетеміз. Әйтпесе ол көлдің де тұщылығы айтарға ғана.

	– Үйбай-ау, сонда мал екі тәулік су ішпей ме?

	– Оған, Қажеке, мазаланбаңыз. бұл араның түні өте суық болады. Түнде түскен шығы таңертең жауып өткен жаңбырдай болып жатады.

	Бұлар осылайша әңгімелесе отырып шайларын ішіп боп тағы да жылжыды. Мал атаулы бытырай түсіп, бырдай боп жайылып жатыр. Расында да сортаң жердің шөбіне түскен шық аттың шашасын су ғып жіберіпті. Өліп-өшіп жайылып жатқан малдар шылқылдаған су шөпті қарбыта асап қадала қапты. Бірақ түртпектете айдап, сырғыта жайған малшылар бірталай жерге ұзап кетті. Айтан төтелеу жолмен тартып арбаның қасында кетіп бара жатыр. Олар сол көшкеннен күнімен көшіп, ұлы бесін кезінде Тұщы көлдің жағасына кеп тоқтады. Айыздары қанбаса да аздап сулаған малдар кеш батысыменен тыпыр етпей жусап қалды. Қатты шаршап қалжырап қалса керек. Күзетшілерден басқаның барлығы да тұяқ серіппестен ұйықтап таңды атырды. Күн шықпай тұрып атын таба алмай келген Абдолла біраз жерді шарлап түтігіп кетіпті. Малдар өріске шыға бастаған. Оны тосып тұрған арбадағылар әлі қозғалмапты. Абдолланың түрін көріп аяп кеткен Айтан:

	– Абдолла шырақ, абыржыма. Ол қайда кетті дейсің, осы шоқ қамыстардың бірінің ішінде тұрған болар. Біздер жүре берелік, сен бір өгіз ұстап алып айналаны асықпай қарап шық. Таба алмасаң қайтеміз, қиналма, шығынға шыққан бір мал болар, – деді.

	Абдолла әкесіндей аймалап айтқан Айтекеңнің сөзіне ет-жүрегі елжіреп кетті. Естіп тұрғандардың барлығы да риза боп қалды. Абдолламен бірге қалмақ болған Кәмешке «қой шырағым, жүре бер» деп Айтан болмастан арбаға отырғызды. Абдолла шаңырақ мүйіз қоңыр өгізді ұстап алып келе жатып анадағы Қажыбектің айтқан сөздерін есіне түсірді. Келе өгізін ошақ басындағы қазыққа байлады да, ер-тоқымын қоя сап жүгенін қолына алып қалтарыс жақта тұрған шоқ қамыс жаққа жүгіре жөнелді.

	– Кұру-у. Құру-у-мо-о, мо-о, – деп айғай салып дыбыс берді де жан-жағына қарайлап түра қалды. Бір уақытта сол жағында тұрған шоқ қамыстың ішінен салдыр-күлдір ете қалған дыбысқа жалт қарады. Секек қағып тұсауымен қамыс арасынан шыға келген торы атын көріп қуанғаннан жүрегі жарылып кете жаздады. Тұра ұмтылған оның алдына кеп тоқтай қалған торы ат қара сүмек боп тер басып, ыңырана барып «ыңқ» етіп сұлай кетті. Абдолла оны ақ боз болып үстін буған масадан ба деп жерден бір ытқым шөп жұлып ап арқасындағы шыбын-шіркейлерді ысқылай бастады. Ыңырана түсіп ықылық атқан торы ат оған қарап жаутаң-жаутаң етіп қос жанарынан моншақтата жас төгіп жатыр. Жалт қараған бойы абыржып қалған Абдолла отыра қап сағағының астын сипалап көрді де, жұдырықтай боп ісініп кеткен алқымының бездерін қаршылдата тісімен шайнап езіп-езіп жіберді. Атына тышқаншық тиіп жатқанын анық аңғарған ол атып тұрып, тұсауын шешті де сабалай ұрып алдына сап қуа жөнелді. Ауылда тышқаншық тиген аттарды осылай емдейтінін талай көрген болатын. Ырсылдай желген торы ат байлаулы тұрған өгіздің қасына кеп тұра калды да ауыр ышқынып төртбес құмалақ түсірді. Абдолла дереу өгіздің бас жібін мүйізіне түрді де атын ерттеп міне сап тырағайлата қуа жөнелді. Торытөбел аттың іші шеңбірек атып жүре алмай келеді. Онысына Абдолла қарар емес, аямастан борбайлап шапқылап барады. Малақайын бұлғап айғай салып анадайда кетіп бара жатқан Қажыбек қартты шақырды. Абдоллаға қарай асықпай ғана келе жатқан Қажекең оны ойнап жүр екен деп ойлады.

	Жақындай келе ықылық атқан атты көріп шошынып қалған Қажыбек қарт:

	– Әй, мынауың ауырып тұр ғой. Тышқаншық боп қалыпты ғой, – деді.

	– А-а-айтқаныңыз келді, Қажеке, бұл ат жолда өлетін болды,—деген Абдолла оның анадағы сөзін есіне түсірді.

	– Тек, шырағым. Қалжыңдап айтқан сөзді де ұмытпайды екенсің, – деген Қажекең атынан түсе қалып торы төбелдің кеңсірігін ашып көрді де:

	– Япыр-ай, мынаның кеңсірігін ойып жібермесе шеміршегі өсіп, тыныс ала алмай тұр екен, – деді.

	– А-алсаңыз алып тастамайсыз ба енді, кімді күтіп тұрсыз?

	– Сені күтіп тұрмын, ұлықсат етесің бе? Кей кезде бұдан мал қансырап та қалады. Бірақ оны жасамаса аман қалайын деп тұрған ат емес, – деп Абдолланың бетіне қайта-қайта қараған Қажыбек қарт қынындағы пышағын алып жатты. Дір-дір еткен буынын ұстай алмай тұрған торы ат бүгежектеп барып құлай кетті.

	– Япыр-ай, ақсақал, енді не қарап тұрсыз, – дегенде ғана орнынан қозғалған Қажекең аттың қос танауынан жас баланың алақанындай ақ шеміршекті ойып-ойып алды да лақтырып жіберді.

	– Енді аямай сабалап арлы-берлі шапқыла. Қалайда ішіне қатқан құмалақты түсірмесе болмайды. Жамандатқыр кеше тұзды суды көп ішіп қойған ғой,

	– деп былғары етігінің қонышына пышағын сүртті де қынына салды.

	Абдолла шылбырынан жұлқылап тортөбел атты тұрғызып алдына салып тағы да қуа жөнелді. Бірақ біраз жерге борт-борт желіп барып жата кеткен торы ат екі көзі алақтап басын жерге ұрғылап жатыр. Шыр айналып безек қаққан Абдолла:

	– Осыншама не жазып едім, қу құдай, – деп өкси жылап атының басын құшақтап отыра кетті. Арсы-күрсі боп адамша ыңқылдап жатқан атына қарап егіліп отырған оның ойына «орта жолға келгенде атың өлмесін» дейтін ауыр сөз түсіп түтіге ашуланып орнынан атып тұрды. Тістеніп алған ол көзін тас қып жұмып ап алдында жатқан атын шықпыртып-шықпыртып жіберді. Қатты тиген таяққа шыдай алмаған торы ат үш ұмтылып орнынан әрең тұрды да қаша жөнелді. Тоқтатпастан артынан қуалай жүріп сабалап, шылбырын ұзын ұстап шапқылата берді. Біраздан соң қара сүмек боп сорғалаған торы ат атқақтата кеп жел шығарып құмалағын ішінен судай ағызды. Қуанып кеткен Абдолла кідіртпестен тағы біраз қуалай түсті. Бағанағыдай емес, тортөбел аттың өзі де жеңіл жүре бастады. Оның шеңбірек атқан іші де басылып, ажары да кіріп қалған сияқтанды. Маңайына жақындатпай қорқақтап қалған атын әзер дегенде тоқтатып мойнынан құшақтап тұмсығынан сүйген Абдолла, көз көрім жерде қараң-құраң етіп қалың шидің арасында сиыр айдап бара жатқан Айтанды:

	– Аға-еше, аға-а, – деп Шығаншидің аспанының астын аңырата шақырып алды. Желе жортып жеткен Айтанның алдынан арсалаңдай ұмтылған Абдолла:

	– Шүйінші, аға-сы, шүйінші. Атым аман-есен жазылған сияқты, – деп далбырақтап сөйлеп келеді. Айтанның айтқан сөздерін естіген де, құлақ та қойған жоқ. Қуанышы қойнына сыймай тұрған ол жас баладай дәлдіреп бағанадан бері жасаған істерін, тартқан қасіретін айтып тауыса алмай жүр. Тортөбел аттың шылбырын Айтанның қолына беріп жатып:

	– Мінекиіңіз, жетелеп кете беріңіз. Мен барғанша суды көп ішіп қоймасыншы? Кәмешке айтыңыз суды тақыл-тұқыл там-тұмдап берсін, – деп аттандырып жіберді де, бірқыдыру артынан қарап тұрған бойы сал-сал болған денесін әзер қозғап сиыр табынына қарай жүріп кетті. Ол сілесі қатып әбден шаршап қалғанын енді байқап келеді. Ну боп адам бойы көрінбей биік өскен қалың шидің арасы тым қапырық тұмшаланып тұр екен. Келе бағанағы шаңырақ мүйіз қоңыр өгізін ұстап мінді де сиырларын қомақтай жинап арба кеткен ізбен айдай жөнелді. Жолай анда-санда бір-бір тал боп өскен жоңышқаларды жүгіре жүріп жинап бір будасын қанжығасына байлап алды. Өзінше «тірі болса жүрегін майлап тортөбелім жесін, болмаса өлігін жауып кетермін» деп ойын түйді. Әне, қос құдықтың басына түстенуге тоқтаған арбадағылар да көріне бастады. Абдолланың есіл-дерті атында. Мойнын созып-созып қарап қояды. Оның көзіне құдық басында тұрған атының жанында жүрген Кәмеш оттай басылды. Кәмештің бұнысына жүрегі жылып соншама риза болып қалды. Келе құдық басында тұрған тортөбелін сипалап бір айналып шықты. Басын салбыратып, көзін ашып-жұмып шаршап тұрған атын аяп кеткен Абдолла, жалма-жан құдық суын шелектеп тартып салқын суды үстіне құя бастады. Жаны сүйсінген торы ат иесіне қайта-қайта мойнын бұрып қарап оқыранып қояды. Екі-үш рет дүр сілкініп бойын жиды. Көзі шырадай жанып анадай жерде жатқан жоңышқаға ұмтылды. Абдолла шелектегі соңғы тартқан суын былай алып қойды да, барып жоңышқадан шағындап қана әкеп атына бере бастады. Балға қонған арадай көк жоңышқаны ашқарақтана асаған тортөбеліне қарап қалған Абдолла таңертеңнен бері басынан кешкен жайларды есіне алып тұрып қапты. Қолындағы жоңышқасын тауысып қойған аты тұмсығымен түрткілеп оның алақанын жалап-жалап алды. Абдолла оның танауынан шыққан ыстық демімен алақанына тиген мап-майда тілінен өзіне деген ризашылығын анық сезінгендей болды. Атына қасындағы тұрған шелектегі суын ішкізді де қайыра қайтып жоңышқадан берген жоқ. Үздігіп қалған атқа көк жоңышқадан көп беруге болмайтынын ол жақсы біледі. Осы кезде арбаның жанында тұрған Айтан дауыстап оны шайына шақырды. Көлеңкелей кеп отырған малшыларда үн жоқ, жол азабы шаршатыңқырап тастаған ба, еріндері кезеріп күреңіте шаңытқан жүздері сынық. Жапа-тармағай алдына келген ыстық шайды сораптай тартып іше бастады. Ауыздарына кесе-көлденең сап ештеме татар емес, шөліркеп калған олар құр шайды сапырып ішіп алты айырықтарынан тер кетіп отыр. Шайын сораптай ұрттап шөлі қана бастаған Қажыбек қарт:

	– Абдолла шырақ, қалай? Торы атың сыр беріп ала жаздады-ау, – деп қалжыңы болса да анадағы сөзін есіне алып, соны меңзеді.

	– Қойшы ары, сен-дағы бір бала құсап қайдағыны айтып отырады екенсің, – деді бәйбішесі жақтырмай.

	– Жоға да менімен анада өлердей дауласқанын айтам да, – деді.

	– Қ-қ-қажеке, бұныңыз күпіршілік болмасын. Тәубә деңізші, – деп Абдолла аузын жиып алғанша болмай анадайда тұсаулы тұрған кертөбел қалт-қалт ете қалды да_«гүрс» етіп сұлап түсті.

	– Кө-тек!– деген әйелдер бір ауыздан шу ете қалды. Отырғандар тұратұра жүгірісіп жанына келгенше артқы аяқтарын бір-бір-ақ сермеп, кертөбел ат пышаққа ілінді. Ешкімде де үн жок, сілейіп-сілейіп тұрып қапты. Одағай қалжың оғаш сөз деген осы, Абдолла мен Қажыбек бір-біріне қарауға жүздері шыдамай сырт айналып кетті. Ешбір қайла жасауға мұршасы келмей отыра кеткен Қажыбек қарт:

	– «Орта жасқа келгенде қатының өлмесін, орта жолға келгенде атың өлмесін» деген сөз осындайдан қалған болар, – деп қинала басын шайқап қатты қайғырып отырып қалды.

	Міне, осы күннен бастап, Шығаншиден Семейге дейін Қажыбек қарт шаңырақ мүйіз қоңыр өгізге мініп тепектеп қалды. Шал байқұстың жүні жығылып аса қатты жасып жүрді. Бірақ істер қайла жоқ, ұзын жолда не істерсің?.. Сол көшкеннен тоқтамастан жылжып Қалба тауының баурайына ілінген бұлар Қурайлы өзенінің бойына жетіп естерін жиды. Сай-саласы сылдырап аққан бұлақ пен шалғыны жайқалған жайлау үсті тұнып тұр екен. Әр қонысқа үш-төрт күннен түнеп жыла қонақтай көшкен олар Қалба тауының «ақ жоны» деп аталатын Байбура мен Даубайдың үстіне шықты. Осы арада жатып бірер айдай малдарын семіртпек. Шыңырау биік шыңдары жоқ жатаған ғана Қалба тауы жап-жасыл боп үлбіреп тұр. Бұлақбұлақты қуалай ескен қайың-терек қалың ағаш құндыз бөріктің төбесіндегі үкідей шоқ-шоқ болып, жанға сая бергендей көз қуантады. Өрістетіп салған мал көк майсаның үстінде күн ұзаққа жылжымай бір орнында табандайды да жатады. Қой отарларынан оқшаулау барып қонған Абдолланың қосы Тастұма дейтін үлкен сайдың ішінде отыр. Жайлау үстіне шыққалы іштей толқып түлеген Кәмештің көңіл-күйі сергіп, қатты өзгеріп кеткен. Түн баласы Абдолланың қасына жиі келіп, өткен-кеткенді әңгімелеп отырып алуды шығарған. Кейде Абдолланың жанына жанасалай жақын кеп үн шығармай көзінің жасын моншақтата тегіп ұзақ отырады. Мұндай кездерде Абдолла алқына дем алып, қарысқан денесін сірестіре ұстап қыбырсыз қалады. Ләм деп үн шығаруға әлденеден қорқатындай, алқымына кептелген алай-дүлей сезіммен аласұрып жан терге түседі. Кей кездерде Кәмеш өрісте жүрген Абдоллаға келіп жас баладай мәз-мәйрам боп, ұзақты күнде қасынан шықпай жанында жүреді. Мәуелей өскен ақ қайыңның астына барып шалқасынан түскен бойы көк күмбезіне тесіле қарап ұзақ жатады. Сонда оның мөлдіреген жанарлары жасқа толып мөлт-мөлт етіп тұрады да, шарасына сыймай сыза сырғып домалап-домалап кетеді. Оның жүзіне елжірей қарап жанында отырған Абдолланың да көңіл-күйі құлазып, жасаураған жанарын жыпылықтата орнынан жылдам тұрып жүре беретін. Сол тұрғаннан ол қайыра қайтып Кәмештің қасына келмей қояды. Үн-түнсіз тұрып жайлап қана кетіп бара жатқан оның артынан басын көтеріп қарап қалған Кәмеш отырып-отырып, қосына қайтатын...

	Салқын самал жайлау үсті соншама рақат. Мал атаулы шөбі шүйгін мол суға кенеліп, қарын салып семіре бастаған. Жатар орынға әбден тояттап кеш оралатын мал күрт-күрт күйсеп, түн баласында тыпыр етіп қозғалмайды. Байбура бойына келгелі де, міне, жарты айдай болып қалған. Әдеттегісіндей бүгін де шүйіркелесіп отырып кешкі астарын ішкен Абдолла мен Кәмеш көп отырмай орындарынан тұрды. Кеш бойында әлденемен елегізген Кәмеш қайта-қайта Абдолланың бетіне сүзіле қарап өз-өзінен әбігері шығып жүр. Жылдам тұрып орнынан дастарқанын жиып ыдыс-аяқтарын жинастырып болған Кәмеш ішке кіріп, Абдолланың төсегін сала бастады. Абдолла тұсаулы жүрген атына барып сиыр маңайын бір айналып келді де шешініп жатып қалды. Бірақ ол неге екені белгісіз, ары-бері дөңбекшіп ұйықтай алмай жатыр. Сиыр шетінде жүрген Кәмеш ыңылдап өлең айтып жүр. Сөзі бірде естіліп, бірде естілмей үзіліп жетіп тұрған әуен ырғағы ұйықтай алмай жатқан Абдолланы әлдилей түсіп әлдеқайда бір сезім тұңғиығына жетелегендей. Оның құлағына:

	«Жарқ етпес қара көңілім не қылса да, – деп анық естілген сөз аяғы үзіліп кетіп:

	Саған жар менен артық табылса да», – деп қайыра жалғасады.

	Өстіп жатып ол ән әуенімен тербеле талып ұйықтап кетті. Елең қағып бүгін өз жанына саябыр таба алмай жүрген Кәмеш аспанның батыс жағында қарлығаштың қанатындай боп жаңа туған айға қызықтай қарап қапты. Жаңа ғана көрініп азғана тұрған ай анадайдан қарауытқан жотаның басына қылыштың жүзіндей боп шаншыла қадалып батып кетті. Бірден айналаны қара-қоңыр қараңғылық басып, тау қойнауы тұнжырай қалды. Түн құшағына енген төңірек қалғып кеткендей жым-жырт. Алабұртқан көңілі асау тайдай бұлқынған Кәмеш қайта-қайта шатырдың жанына кеп, ұйықтап жатқан Абдолланың дыбысын естіп, алып ұшқан жүрегінің дүрсілінен басы айналып бара жатқандай сезінді. Ол не істерін білмей есіктің алдында біраз тұрды да, ақырын басып ішке кірді. Жел үрлеген көріктей алқына тыныстаған кеудесі көтеріліп-басылып, ештемені естіртпей шыңылдата құлағын тұндырып барады. Ол үстіндегі киімін қалай шешіп тастағанын да аңғарған жоқ. Сылқ түсіп отыра кеткен ол лып етіп Абдолланың көрпесінің астына кіріп кетті. Селк ете қап оянып кеткен Абдолланы құшақтай ап кеудесіне басын қойып ағыл-тегіл еңіреп жылап жатыр. От құшаққа оранған Абдолланың денесі ду ете қап, асыр салған жүрегі аузына тығылды. Тұла бойын тулатқан ыстық қаны қызыл ала жалын ғып көзінің алдын тұмандатып жіберген. Дір-дір еткен денесі өртеніп бара жатқандай, шалқасынан жатқан күйі еш қыбырсыз қалыпты. Жанарының жасын сүртіп басын көтерген Кәмеш бар денесімен жаншыла түсіп, аймалай қысып сүйіп жатыр...

	– Жарығым... ақ жүрегім... мені кешір. Әйелдік құмарлықпен емес, жанжүрегіммен сүйемін сені... естимісің, жаным, сүйемін сені, – деп жантая берген Кәмеш шалқасынан жатқан Абдолланы өзіне қаратып, бір уыс боп бауырына кіре түсті. Оның жалын атқан демінен жанып бара жатқан Абдолла да бұрын-соңды сезініп көрмеген ес тандырар ынтықпен құшақтай алды. Бірте-бірте шалқалай берген Кәмешті қыса түскен Абдолланың атой салған сезімі ақ құстай боп биіктеп көтеріле берді. Қайраңға шыққан сазандай шалқалай түскен Кәмеш ауа жетпей алқынып тұншығып барады. Жан ләззатіне батқандай жалындаған денесі жабыса түсіп жаншылып барады...

	Осылайша, міне, ұзақ жолдың үстінде Абдолла мен Кәмеш болашағы белгісіз тағдырдың тағы да бір табалдырығын аттады. Қосылған жүректер құмардан шығып арайлана атқан алғашқы таңдарын қарсы алды. Күлімдеп шыққан күнмен күркірей оянған бар табиғатқа мінәжат еткен бұлар алақанын жайып ақ тілеуін сұрады...

	Күнделікті тіршілік өз арнасымен жүріп жатыр. Таң артынан таңдар атып, күндер жылжып ұзап барады. Абдолла мен Кәмеш ерлі-зайыпты адамдардың өміріндей ләззат кешіп, бір-бірімен үйренісіп те кетті. Бұлар шілденің екінші жартысында қоныс ауыстырып Қалбаның батыс жақ баурайындағы кең алаңқай Аюлы жазығына кеп қонды. Аюлы бұлағының бойы сыңсыған ақ қайың мен көк терек басқан ну орман. Жан баласы аяғын басып шалғынын жапырмапты, қара-көк боп толқындана тербелген көк майсалы жайылым тұнып тұр. Қалың қайың арасына шалшықты саздың үстіне біткен аю қарақаттары да қап-қара мойылдай боп мөлдіреп пісе бастаған. Беткей-беткейлердегі тобылғы-бүрген араларында киіздей боп ұйыса шыққан қой бүлдіргендері де бармақтай-бармақтай боп сағағынан үзіліп түсердей салбырап тұр. Сарғая бастағаны болмаса, қан қызыл боп әлі жаппай пісе қойған жоқ. Төңіректегі табиғаттың әсем көріністері мен жайлау үстіндегі салқын самал саумалды ауамен рақат кешкен жан иелері соншама сергіп, қарасаң көз тоймастай боп өзгеріп кеткен. Бұлар ұйпатұйпа болып зіл қара тастай көңілін бір сергімейтін ауыл тіршілігін де ұмыта бастаған. Иен дала жайлау үсті тау қойнаулары бәз-баяғы қалпындай еш өзгеріссіз сабырлы күйі сән-салтанатымен тұр. Кәмеш ақтотыдай таралған балғын ажарына еніп, ала құйын алып қашпа сезім тауқыметінен де арылғанына қашан?! Соңғы күндері оның енжар тартқан денесі салдырап ұйып еш нәрсеге зауқы соқпай кілкек қаққан жүрегі мазасын алып жүр. Мазасызданған сайын ол маздана тұтанған жаңа бір сезіммен жан рақатын кешкендей елжірей түседі. Бірақ аз күннен бері бей-жай болған көңілі кірбең тартып әжептәуір жүдеп қалған сияқты. Ішкен асы батпай алақызған Кәмеш әлденендей ерекше бір нәрсеге құмартатын тәріздес. Оны қазір «не екенін» тіпті өзі де білмейді. Қалайда оның аңсары көк майса шөптің иісіне ауа беретін сияқты. Бүгін түске сиырларын қарсы бетке қалдырып ерте келген Абдолла бір қалта етіп теріп әкелген бүлдіргенін Кәмешке ұсынып жатты. Кәмештің аңсап жүрген аранын бірден ашып мұрнын жарып бара жатқан бүлдірген иісі жуып-шайып жеуге де шамасын келтірер емес. Тұрған жерінде жүрелеп отыра кеткен ол аузы-басын қан-жоса етіп қыпқызыл бүлдіргенді шөп-мөбімен асап жатыр. Оның бұл қылығына ішексілесі қатып мәз болған Абдолла сол орнында тұрып қапты. Алып келген азғана бүлдіргенге тояттамаған Кәмеш орнынан тұрып:

	– Абдешжан, жүрші, барып бүлдірген теріп алып келейік, – деп қиыла жабысты.

	– Ой, ен даланың бүлдіргені қайда қашар дейсің? Ең әуелі шайымызды ішіп алайық та, – деген Абдолланы қоярда-қоймай жетелеп алған Кәмеш бүлдірген теруге кетіп бара жатты. Сұрамағанмен оның еліткен өңінен аңғарып қалған Абдолла «бүлдірген жайын» енді ғана түсініп, мана өзі көрген қалың бүлдіргенге бүлкек қағып бастап келеді. Бұлар кешке дейін бүлдірген теріп, бүлдірген жеп мәз-мейрам боп қостарына қайтты. Шай ішуге шамасы келмей қалғып-шұлғи бастаған. Кәмеш сол жатқаннан қара терге малына ұйықтап, ертеңінде күн көтеріле әзер тұрды. Денесі жепжеңіл боп көңіл-күйі сергіп қапты. Сол күннен бастап Кәмеш ас батырмай кілкектеп тұратын беймаза күйден де арылды...

	Бұлар ертең Аюлы бойына көшіп Бөке менен Ақжал аралығына бір қонып, Қалба тауымен де қош айтыспақ. Тамыздың соңғы күндері ауа райы жиі-жиі бұлттанып салқын боп тұрған күн малдар үшін соншама жайлы болып келеді. Жалғызтөбе стансасының тұсынан темір жолдың арғы астына түскен күрт жыла қонақтап ұшы-қиырына көз жетпес Сарқамыстың сары даласыменен көшіп келеді. Бұл жерлерде ақпа су жоқ, тек малдарды қауға тартып құдық суымен ғана суғарады. Бір тәуірі, шыңырау етіп қазылған құдық сулары өте мол. Күн ыстықтығы деген болмаса мал-жан аса сусап қинала қоймайды. Қырдың шөбінің әр талынан май тамған кереметтей құнарлы. Мал атаулы жүдемек түгіл көк майсалы тау шөбіненкейін қыратқа шығып тіпті реңдене түскен. Енді біраз күннен кейін Шар өзенінің бойына жетіп, мал атаулы мол суға түсіп тағы да қарқ болып қалады. Аты шулы қазақтың кең жазирасының шығыс бетіндегі Семей шаһары да таяу. Осылайша бұлар Сауыр-Сайқан бауырынан шығып, үш айдан аса жол жүріп, малдарын аман-есен тапсырып, қағанақтары қарқ, сағанақтары сарқ боп қалған. Қала іші де қарқ боп тұрған жоқ екен. Бүрсең қағып қала тұрмысымен күн кешкен жүдеу бас жұрт абыр-сабыр. Майдан жақтан да келіп жатқан хабарлар мәз емес. Арыны әлі басыла қоймаған жау аяғын жимай алшаңдап жүрген сияқты. Үш-төрт айда ен даланың елігіндей боп қалған Абдоллалар қайта келіп қапырыққа енгендей сезінеді. Көп аялдауға құқұлары болмаған олар бір-екі рет қала базарына шықты да, қайтуға қамданды. Міне, енді ала жаздай көшіп келген жолдарына ат арбамен қайта шықпақ. Абдолла мен Кәмеш өздеріне бір-бір қабат киім алып киді де, қалған қаражаттарына ауылдағы адамдарға мол етіп сәлем-сауқат алды. Кәмеш бұрын анасындай көретін, енді қайны енесі болған Жамал апайға қайта-қайта базарға шығып жүріп көп киім-кешек алды. Әр шыққан сайын ол жинай берген болашақ нәрестесінің киім-кешек, ойыншықтарының өзі бір шағын шамадан болған. Ертең тамыз айының он бес жаңасы деген күні олар сәрсенбінің сәтіне қайыра жолға шықты. Барлығы да алты-жеті адам бір арбаға тиеліп қайтып келеді. Қайтар жолда олар үнемі төтелей салынған тас жолдың жағасымен жүріп отырды. Қолда қалған үш атты кезек-кезек шегіп аса қысап айдамай ақырын ғана жылжып барады...

	Қайтар жолдың өзін айға таяу жүрген бұлар ауылына қоңыр салқын боп қалған алтын күздің ортасында жетті. Көп жүріп жолдың сырын, малдың жайын жақсы білетін Айтан бүкіл аудан абыройын көтерердей үлкен олжаменен оралды. Жол-жөнекей жолдастарыменен қоштасқан Абдолла мен Кәмеш түнделете Бақасуға да келіп жетті. Түн құшағында тұрған Бақасу жым-жырт мүлгіп тұр. Абдолла есігінің алдына жетіп, Кәмеш екеуі арбадан түсіп аттарын байлады.

	– Әуелі үйге кіріп шығайық, – деген Абдоллаға:

	– Мен тұра тұрайын, тәтеме айт қайтер екен, – деген Кәмеш арба жанында қалды.

	Абдолла келіп:

	– Тәте, т-тәте, – деп дауыстап тарсылдатып есігін қақты. Абыр-сабыр іштен киініп жатқан шешесінің қимылын анық естіп тұрған оның жүрегі аттай тулап кетті. «Кәмештің тұрғанын бірден айтып қалсам ба» деген өз ойымен әуре боп шырқы шығып тұр. Есігін серпе ашып қалған Жамал апай бірден бас салып Абдолланы құшақтап қайта-қайта сүйіп жатыр. Абдолласы төрт-бес айдың ішінде еңгезердей боп денесі сомдана түскен, баласына Жамал апай қызыға түсіп құмарта қарай береді.

	– Қарағым-ау, өзің қандай болып кеткенсің? – деп көзінің жасын сүрткен Жамал апай, – не ғып тұрсың, шешінсеңші? – деді.

	Жымың-жымың қағып күле қараған Абдолла:

	– С-с-сыртта келініңіз күтіп түр, – деді.

	– Құдай-ау, не дейді мынау, – деп сасқалақтап қалған Жамал апай таңырқай түсіп, – кім ол? – деді.

	Абдолла дауысын сәл ғана шығарып:

	– К-к-кәмеш-ш, – деп қып-қызыл боп төмен қарап кетті. Оның бұл қылығына күле қараған Жамал апай:

	– Қазір, қазір, – деп жүгіріп барып қолында бір ыдысы бар қайта оралды.

	– Ал кәне, айналайын, Кәмешімді алып кірелік, – деп сыртқа беттеді. Бағанадан бері ашық тұрған есіктен бәрін көріп, бәрін естіп тұрған

	Кәмеш төмен қарап тұқырған бойы жүгіріп кеп Жамал апайды бас сап құшақтай алып, екі иығы селк-селк етіп жылап жіберді.

	– Айналайын, қос құлындарым, – деп басынан сипай еркелеткен Жамал апай оның бетінен сүйіп. – Бақыттарың ашылсын, қарақтарым. Өлгенімді тірілтіп, өшкенімді жандырғандай болдыңдар-ау, қос құлыным, – деп көңілі босап көзіне ол да жас алды. Бұлардың алдынан шашпақ болған шашуы Жамал апайдың қолында қалыпты. Жаутаң-жаутаң етіп өзіне қарап қалған Абдолла мен Кәмештің үстеріне «шашу-шашу» деп бауырсақ шашып ырымын жасады. Көз қиығымен дөңгеленіп тұрған Кәмештің бойына қарап, бірден байқаған Жамал апай жас баладай қуанып қайта-қайта келіп Кәмешті аймалап сүйе береді. «Қалай болар екен» деп көңілі күпті боп келген Кәмеш бақытынан басы айналып тұншығып бара жатқандай. Жымың-жымың етіп аузына сөз түспей қайта-қайта мәз боп күле береді. Тап сол күні тапалтақ қана қоңыр үйге сыймай қарқ болған осы үшеуінен бақытты жан болмаған шығар, сірә?!

	Түніменен отырып таңға жақын ұйықтаған олар ертеңінде ертемен тұрып кетті. Бас-аяғы естіп үлгірген, алақандай ауыл күн шығар-шықпастан келіп, бірінен кейін бірі кіріп-шығып амандасып жатыр. Адам айтып жеткізгісіз қуанышқа бөленген Жамал апай сол күні-ақ бір тайыншасын жайратып сап ауылын жиып той жасады. Айқыра ашып құшағын Абдолла мен Кәмешке ақ батасын берді. Бұл екі жылдан бері жасалған Бақасу бойындағы алғашқы той болатын. Жасалған тойда Абдолла мен Кәмештің қосылғаны да, Бақасу үшін ұлан-асыр жаңалықтай боп жаңғырығып жатты...

	* * *

	Қарбаласпен жүріп күз де өтті. Ел басына түскен ауыр жылдардың екінші қысы да кеп есік қағып тұр. Ауыл тіршілігінде бәлендей өзгеріс жоқ. Керіле түскен кермиық кезең мен тарыла кысқан тарпаң уақыт адам бойын сергітпей, сіркіреп жауған ақ жаңбырдай ауыл өмірінің де салындысын шығарып жіберген. Кісі қолының жетіспейтіндігінен бе, колхоз шаруашылығы да көңге түскен қоламтадай қоңырсып, қоздай беретін қадет тауып алған. Ешбір шаруаның түрі аяғына дейін тындырып тастауға мүмкіншілік бермей қойғалы қашан?! Тек бітсін-бітпесін, алғашқы жауған қар астына түскеннен кейін ғана өзінен-өзі әдірә қалып тыныштық табатын. Биыл да колхоздағы бар шаруашылық осылайша нүктесін қоя бастаған...

	Алғашқы жауған ақ ұлпа қармен ағылып, үсті-үстіне майдан жақтан келіп жатқан жақсылық хабарлар көп. Қара жерді қақыратып жіберердей табандатқан өмір мен өлім айқасы сияқты Сталинград түбіндегі ауыр шайқастың дүмпуі жер-жерді кезіп кеткен болатын. Алаң болып отырған елге көп ұзамай, туған жердің аспанына ақ құстай боп көтерілген «жаудың күші ойсырай жеңілді» деген жалғыз ауыз сөз, миллиондаған жандардың көкірегіне күн сәулесін түсіргендей болды. Өшкен үміт қайта жанғандай, көмескі тартқан көңілдегі көп армандар қайыра жалғасқандай болды. Жақсы лепес жарым ырыстай боп, ауылдағы қатын-қалаш, кәрі мен жастың бойларына жігер беріп, еңселерін көтеріп тастады.

	Ала жаздай ұзақ сапарда жүріп күз ортасында оралған Абдолла мен Кәмеш те келе колхоздың қарбалас тіршілігіне араласып кеткен болатын. Әсіресе ауылдағы көп ауыртпашылықты өзінің басына түскендей сезінетін Абдолланың бел шешіп, ошақ басын көрмегелі қашан?! Оны колхоздың ең ауыр шаруаларына күш көрсетер белді азаматы ретінде жұмсап кеп жатқаны. Оған еш уақытта «қыңқ» деп Абдолла да қарсылық айтып көрген жан емес. Кеше бір айдай жүріп таудан қарағай дайындап түскен Абдолла, майдан шебінен кеп жатқан жаңалықтарды кеш естісе де кереметтей қуанды. Біраз уақыттан бері ауыл адамдарын көрмей сағынып қалған ол, аман-сәлемнен кейін, жаңа үйінде шай үстінде естіген жаңалықтарын қайта-қайталап айтып мәз-мәйрам боп жүр. «Ой, Абдолла, мынауың анадағы хабар ғой» дегендерге, «анадағы екенін мен қайдан білейін, барлығын да бүгін естідім» деп қағанағы қарқ болған ол елдің бәрін бір қыран жапқандай етіп күлдірген болатын.

	Күз бойы қырман басында болған Кәмеш жұмыс аяғы саябыр тартқаннан бері үйде отыр. Бұрынғыдай емес, аяғы ауырлап кеткен Кәмешті қия бастырып Жамал апай да ешқайда қыбыр еткізбейді. Оның жүрегіне шемен боп қатқан «Абдолласының жарымжандығы» қайта-қайта есіне оралып, екіқабат жүрген кезіндегі мазасыз күндер мен ауыр жұмыстың салдарынан деп түсінетін. Сондықтан ба, әйтеуір соңғы айларда Кәмештің бір шелек су көтергенін көріп қойса да қатты ренжіп, өкпелеп қалатын. Қайын енесі қанша айтса да күні бойы үй шаруасымен боп қыбырлаған Кәмештің әз жанында әмір жоқ. Оның өзіне қаншама ыңғайсыз болса да қимылдап жүретіні қатты ұнайды. Соңғы кездері аттай тулаған «арыстаны» қабырғасын сындырып жіберердей дүрсілдете тепкілеп, мазасын жиі кетіре бастаған. Ыңқыл-сыңқылы да көбейіп жүр. Кәмеш өзіне дегенде шығарда жандары бөлек боп жүрген Жамал апай мен Абдолласына соншама риза. Сондықтан да ол қиналып-қысылса да еш уақытта қабағын шытынып сездірмеуге тырысады. Абдолла мен Кәмешті үй болғаннан бері немере сүйем деген тәтті қиялға берілген Жамал апайдың да жиі ұстап қала беретін жүрегінің шаншуы азайған сияқты. Жаны Кәмешінің үстінде, дегбірі қалмай жалбырап кеп жүргені. Күні өткен сайын тағаты кете бастаған Жамал апай түн баласында ылғи да сергек жатады. Келінінің «қыңқ» дегенін естісе оянып кететінді шығарған. Оның төсекке жамбасы тиіп шам сөнісіменен есіне алып, тілеуін тілейтіні жақында жарық дүниеге келмек немересі. Ол жайлы ұзақ ойлап, көп қиялдайды. Саусақтарын қайтақайта бүгіп, санаған сайын жаңылып, келінінің айы-күнін есептей бастайды. Жамал үшін жас нәрестесінің жайын ойлау, жан құмары қанардай көңілінің ләззаты болатын. Өйткені оның Абдолласынан немере сүйем деген үш ұйықтаса ойында жоқ, аяқ астынан тап болған бақыты еді.

	Осылайша олар бір-бірлеріне сездірмесе де, қоңырқай ғана шаңырақтарының астына келмек жаңа сәбиді күн өткен сайын асыға күтумен болды. Бірақ сен асыққаныңменен уақыт шіркін асықсын ба?! Тербеле теңселіп өз заңыменен өтіп жатады. Әйтседағы, ауыр қозғалатын ауыл өмірі тағы да бір жылды шығарып сап 1943 жылдың алғашқы айын еңсеріп те қалған. Кәмеш қанша білдірмейін десе де қояр емес, соңғы күндері ыңқылсыңқылы тіпті молая түскен. Жамал апай да төр алдына төсекті кең етіп салып, келінінің қасына өзі жатып жүр. Кәмеш бүгін де күндегідей арлыберлі дөңбекшіп ұйықтай алмай ұзақ жатып, жаңа қалғып кетті. Ол жас баладай «пыс-пыс» етіп Жамал апайдың омырауына тұмсығын тыққан күйі жай тыныстап жатыр. Келінінің бейкүнә жатқан түріне қызығып, омырауын бусантқан ыстық демімен маужыраған Жамал апай да ұйықтап бара жатқан. Көзі ілінер-ілінбесте селк ете қап оянса, ішін сипалап ыңырси дөңбекшіген Кәмештің толғағы жаңа ғана басталған екен. Апыл-құпыл шам жағып орнынан тұрған Жамал апай үйдің оң жақ босағасындағы бағанаға арқан кере бастады. Әмәнда ұйқысы сақ Абдолла да орнынан жылдам тұрып, шақырып келмекші боп жүгіре басып Фатиманікіне жөнелді. Ести сала тез жиналып жүгіріп жеткен Фатима үйге Абдоллаға қарамай бұрын жетті. Келе Жамал апаймен кеңесіп, тынши алмай жатқан Кәмешті «кер толғағы» келгенше орнынан тұрғызбай шалқасынан жатқызып қойды. «Неғұрлым сабырлы бол, жаным», деп екеулері алма-кезек Кәмешке ақыл-кеңестерін беріп жатыр. Бір-бірлерін оятып, дөдегелес отырған көрші әйелдер де жинала бастаған. Әрқайсысы айтқызбай-ақ өз шаруаларына кірісіп, бірі от жағып, бірі су әкеп зыр жүгіріп жүр. Бұл қай-қашанда болмасын қалыптасып кеткен ауыл тіршілігінің өз заңы.

	Бағанағыдай емес, бебеу қаққан Кәмешті қолтықтай әкеп Фатима мен Жамал керулі тұрған арқанға сүйемелдей берді...

	Қыстың ұзақ түні қалай өтіп кеткені де белгісіз, шығыс жақтан бозара түсіп таң да атып қалыпты. Арайлап атқан таңмен «іңгәлап» жеткен дауыс жарық дүниеге жаңа келген адамның хабаршысы еді. Кіндігін кесіп, жерден көтеріп алған Фатима, шүберекке орап жатып:

	– Қыз! Қыз екен, – деді. Отырғандар бір ауыздан ду ете қап:

	– Қыз болғаны жөн... қыз болғаны дұрыс бопты. Бауы берік болсын! Аймағына бар жақсылықты ала келсін. Көп ұзамай мына соғысы түскірің де бітер енді, – деп ырым етісіп жатты.

	Күні бойы жұмыстарында болған жұрт кешке карай «шілдеханаға» жинала бастаған. Бақасудың бала-шағасынан басқа үлкен-кішісі түгелімен-ақ жиналыпты.. Көпке дейін көңілді отыруға бірден кірісіп кете алмаған ауыл адамдары әрнені әңгімелеп, бұйыққан бойларын жаза алмай, сол үндемеген қалыптары шайларын да ішіп болып қалған. Олар ашық-жарқын отыруға да тоқырасып қалған сияқты. «Кең отырып ойнап-күліңіздер» деп шай ішіліп болысымен төр алдындағы дастарқандарды да жиыстырып қойған. Бойлары жылынып жадырай бастаған жұрт бірін-бірі қағытып әзіл-қалжыңға ауысып, әр жерден тамақтарын кенеп әншілер де ыңғайлана бастады. Әр уақыттың өз әні мен өзгеге ұқсамас сәні бар. Осы ауырлық азабын арқалаған соғыс жылдары үлкен-кіші демей сүйіп айтатын әні – «Көкем-ай» еді. Жұрт біртебірте төселіп, шілдехананың қыза түскен шағы. Сырттан тарп-тұрп еткізіп жүгіріп кіріп келген бала:

	– Шүйінші, шүйінші, Асан аға келді, – деді. Су сепкендей басылып тына қалған жұрт, үн-түнсіз ләм демей телмірген күйлері балаға қарап қапты. Естіп отырғандарына сенер-сенбестерін білмейді. Қақалау естіген кейбіреулер «Асқат аға» деп айтты деп бір-бірлерінің сандарын шымшыласып қалып жатыр. Әлден уақытта төр алдында отырған Кәрім шал:

	– Кім келді дейсің, қарағым, қалжыңдап тұрған жоқсың ба? – деді.

	– Жоқ, ата, Асан ағам келді деймін. Япыр-ау, ұмытып қалғансыздар ма?

	Ұзын сирақ кілтші боп істеген Асан ағам шы?

	– Ау, – деп еріндері кемсеңдеп орнынан ұшып тұрған Асанның келіншегі тәлтіректеп кетіп, сол отырған күйі жеңіл киімдеріменен жүгіре жөнелді. Үйіне қарай екі өкпесін қолына алып ұшып келеді. Тайғанап түсіп тарп-тарп құлап, жығылып келеді. Үнсіз сорғалаған көз жасы жерге түскенше қат-қат болып қатып, сырғақтай сырғып домалап қатып жатыр. Көше бойлай жүгірген жалғыз әйел ештемеге қарар түрі жоқ. Дедек қағып ұшыртып келеді.

	Дегбіреп қалған үй тола адамдарды тыныштандырған Фатима қасына бірнеше кісілерді ертіп ап, Асанды осы араға алып келмекші боп олар да жүгіре басып шығып кетті. Сүріне-қабына жеткен олардың құлағына «сұңқарым» деп сұңқылдай өксіген Асанның келіншегінің дауысы апанық естіліп келеді. Ол қос балдаққа сүйеніп төр алдында тұрған Асанның мойнына асыла оралып еңіреп тұр екен. Келе жандарына кеп жұбата бастаған Фатиманың да қос жанарынан саулаған ыстық жас бетін жуып кетті. Белі босап бүгіліп кеткен Фатима еңіреген күйі төсекке сүйеніп, еш қыбырсыз ақ шүберектей боп тұрып қапты. Фатиманың бұл күйін бірден байқаған Асан ұмтыла келіп оны қолтығынан сүйеп ұстай алды. Асанның ұшып түскен қос балдағын жерден алып әперіп жатқан әйелі енді ғана есін жиғандай болды. Жүгіріп барып ауызғы үйінен Фатимаға су әкеліп жұтқызып жатыр. Еңіреп тұрған ауылдастарының әрқайсысының бетіне алма-кезек қараған Асанның да босап кеткен көңілі тоқтамай, қос балдаққа сүйенген бойы егіліп жылап тұр. Қайта-қайта аман-саулығын сұрап көзінің жасын тоқтата алмай отырған Фатима ауылдағы болып жатқан жаңалықтарын айтып:

	– Өмір деген осы да, Асан! Көп айт, аз айт, талай дүние өзгеріп, тағдыр тауқыметін тарттырып жатқан заман ғой. Елдің бәрі өзіңді Жамал апайдікінде асыға күтіп отыр. Ертіп қана келмекші боп жеткен менің түрім мынау, – деп езу тартып күлген боп орнынан тұрып жатты. Көзінің жасын сүртіп өз-өзіне келген Асан:

	– Жәмилаш, бір кесе суық су берші? – деді. Жүгіре басып бара жатқан Жәмила қайта бұрылып:

	– Бидай көженің суы бар еді...

	– Жо-жоқ, Бақасудың мұздай суын әкелші!.. Мөлтілдете мөп-мөлдір етіп әкелген тұманың суын Асан дәмін татып тамсанып алды да түбіне дейін түп-түгел бір бақыр суды сылқылдата жұтып салды.

	– Уһ, – деп қолындағы бақырын ұсынып жатып, – ал кәне енді тосып отырған үлкендер жаққа баралық, – деп ол төсек үстінде жатқан сұр шинелін киіне бастады. Фатима мен Жәмила екі жақтай жүріп киіндірген Асанды орталарына алып бұлар тысқа шықты. Ай сәулесіменен аппақ болып жарқыраған қардың беті жылт-жылт етіп көз ұялтады. Тақ-тақ еткен Асанның қос балдағының дыбысы сықырлай түсіп, бұйығып жатқан ауыл ішіне бұрын-соңды естілмеген жаңа бір дыбыс әкелгендей. Оның сол жақ аяғы қара санына дейін жоқ, шолтыраң қағады. Адымдай аттаған жалғыз аяқ қос балдағымен жарысып, ширақ жүріп келеді. Сермей тастап секіре аттап жүруге де қадеттеніп қалған тәріздес. Үй алдына шығып күтіп тұрған бірталай адамдар, ауылына алғаш келген балдақ үнінен төбе-құйқалары шымырлап, жан дүниелері сыздағандай жай ғана жылжып қарсы жүріп келеді. Топырлаған жұрт бірінен кейін бірі құшақтап, аяз шаңытқан далада ыстық ықластарымен алма-кезек жібермей сүйісіп жатыр. Көздерінің жасын сүртіп кезек-кезек қаумалаған жұрт Асанның аман-саулығын сұрап топырласа ішке кіре бастады. Бағанадан тыпырши күтіп отырған іштегілер де Асанды орталарына алып ию-қию болды да қалды. Елден бұрынырақ кеп құшағына алған Жамал апай дауыстай көрісіп, Асанды босатпай ұзақ жылады. Үй тола адамдардың жыламай тұрғаны жоқ. Алма-кезек Асанды бауырына баспаған жан қалмады. Асан осы ауылдың топ-тобымен аттандырған азаматтарының ішінен алғаш келіп жеткен жыл құсы тәріздес. Төр алдына әкеліп отырғызған Асанды қаумалай қоршаған жұрт әрқайсысы өз боздақтарын сұрастырып, жанарлары жаудырап мөлт-мөлт етеді.

	Асан үйге енгелі қабағын қалт жібермей қарап қалған Кәмеш, әлденеден құлазыған денесі бордай егіліп үнсіз жылап төсегінде жатқан. Оған келгеннен бері тым құрығанда көзінің қиығын салмаған Асан оны жақтырмай отырған сияқты боп көрінді. Оның «мүмкін Асқат тірі шығар» деген ой басына келген сайын астындағы төсегі қопарыла төңкеріліп бара жатқандай боп елестейді. Көзін ашып телміре тағы Асанға қарайды.

	Әлден уақытта селк еткендей боп бойын жиып алған Асан жан-жағына қарап орнынан тұрып Кәмештің қасына келді. Оның жаудырап жатқан жүзіне аяй қарап біраз тұрды да еңкейіп кеп маңдайынан сүйді. Асанның көз алдынан найзағайдай жарқ етіп елес боп өткен алғашқы кірген ұрыс күні жөңкіліп бара жатқандай көрінді. Басын көтеріп ап-ауыр ойға шым батып тұрған Асанның бүкіл денесі сол күнгі болған уақиғаны қайтадан сезініп тұрғандай. Кәмеш қалт-қалт етіп қалтырап кеткен денесін әзер ұстап, телміре қарағанмен, Асанның тұмандана түскен ойлы жүзінен ештемені де аңғара алмай әуресарсаң болды. Қайта-қайта кеп қысқан көңіліндегі өз ойынан өзі шошыған Кәмеш, оның жүзіне кемсеңдей қарап жай ғана ұстап қолын сипады. Бүкіл үй толы адамдар да демдерін ішіне тартып, үн-түнсіз отырып қапты. Кәмештің сипап өткен алақанының қызуымен барып ойын жиған Асан, апыл-құпыл төс қалтасынан кішкентай ғана қызыл ала шүберекті алып:

	– Асқат марқұмның ақырғы демі бітердегі аманаты еді – деп Кәмештің қолына берді. Қып-қызыл қанға боялған ақ шүберекті дереу жазып көре бастаған Кәмеш, өзінің қыз күнінде Асқатқа берген ақ орамалын танып, ағыл-тегіл боп ірге жаққа аунап түсіп үнсіз егіліп ұзақ жылады...

	Орнына кеп отырған Асан анда-санда «іңгәлаған» сәби үніне елең ете түсіп, таң атқанша ауылдастарына көрген-білген жайларын әңгіме етті. Тыпыр етпей тыңдап отырған ауыл адамдары да аузын ашып аңырып қапты. Анда-санда «шықылықтата» таңдай қағып таңырқап, немесе тістене түсіп «ит-ақ екен өздері» деп кіжінісіп қап отыр. Сол отырған бойлары таңды атырған бұлар, күн көтеріле қазандарын түсіріп тамақтарын ішті...

	Асан ауылдан аттанған азаматтардың көбінің қай жақта жүргенін білмейтін боп шықты. Ең алғаш бірге аттанған он шақты азаматпен ғана екіүш айдай бірге тұрып, бірге жүріпті. Олардан да бірінші майданға кірген күннен кейін көз жазып қалған. Айтып отырса Асанның бір басынан өткен тауқыметі қаншама?! Жазмышы осылай болғаннан кейін дауа бар ма, әйтпесе неше өліп, неше тіріліпті-ау. Ауыл адамдары қолдан-қолға тигізбей Асанды бірінен кейін бірі қонақ етіп күтумен болды. Осылайша күн-түн сый-құрметке бөленген Асанның келгеніне де айға жуық уақыт болып қапты. Түске дейін мүйіз, түстен кейін киіз боп күн де жылына бастаған. Ауыл адамдары жылдағы әдетімен қаулап шыға келетін көктемгі тіршілік қамына кіріскен. Қамба басындағы жұмыстарын реттеп болған Жамал апай жаңеректе кеңсе жаққа келді. Фатима да өз орнында екен. Ішке кірген Жамал апай:

	– Жарығым-ай, жалғыз отырғаның жақсы болды ғой, – деп анадай тұрған бос орындықтардың біріне отырып жатты.

	Иә, жайша ма? – деп елегізіп қалған Фатима, оның бетіне барлай қарап шығып, – не айтайын деп едіңіз, тәте? – деді.

	– Бәлендей ештеңе емес, жай әншейін өзіңмен ақылдасайын деп едім.

	– Е, не жайында?..

	– Фатима, мені дұрыс түсін, қарағым. Ары ойлап, бері ойлап мен Асанға өз шаруасын табыс етсем деген шешімге келдім. Өзің білесің, денсаулығым да мәз емес. Аз ба, көп пе қалған өмірімді тыныш өткізсем бе деп ойлаймын. Күн өткен сайын қарыс жер жүру мұң болып барады. Жүрегі түскір жиі қысылып, алқынып қала беремін. Менің сенен өтінерім осы, – деп жайын айтты.

	– Ой, тәте-ай, қайдағыны айтып адамның зәресін алмаңызшы, – деп орнынан тұрып Жамал апайдың жанына кеп отырған Фатима, оны еркелей құшақтап,– айтқандарыңыздың бәрі болсын-ақ. Тек мынадай сары-уайымыңызды айта көрмеңізші, тәте, – деп бетінен сүйіп, көңілін көтерген боп күліп жатыр. Іле орнынан тұрған Фатима тысқа шығып кетті де, жылдам қайтадан оралды. Бұлар өздерінше әр нәрсені әңгімелеп бірқыдыру отырып қалды. Даладан естілген тақ-тақ еткен дыбыспен екеуі де жалт бұрылып терезеге қараса, қос балдағымен адымдай аттап Асан да келе жатыр екен. Істің мәнін бірден түсінген Жамал апай.– Міне, мынауың дұрыс болған, – деп қуанып кетті.

	Сол күннен бастап жалғыз аяқты жарымжан Асан өзінің бұрынғы кілтшілік қызметіне қайтадан орналасып, жұмысын істей бастады. Жамал апай да мойнындағы ауыр аманатын аман-есен өз иесіне табыстағандай боп рақаттанып қалды. Оның ендігі ермегі қырқынан шығып қалған Қарлығашы болатын. Жас нәрестенің есімін бүкіл ауылы жиналып, бар жақсылықты өзіменен ала келген «қарлығашымыз» деп атын азан шақырып Қарлығаш қойған. Осы бір күндер уілдеп үн шығара бастаған нәрестесін бауырына басқан сайын мейірі тасқан Жамал апайдың да аса бір бақытты шағы сияқты. Ол жас сәбиі күлсе күліп, уілдей кеп үн шығарса онымен өрекпи сөйлесіп мәз боп жүріп жатты. Абдолласы мен Кәмеші де еш алаңсыз өз шаруаларында. Осылайша тар уақытта бір-бірімен табысқан осынау жандар шынымен де маңдайлары ашылып бақыттарын тапқандай еді...





VIII


	...Жаз ортасына таман Қаденнің майданнан оралуы, бақасулықтарға аспан бетінен ай құлап түскендей қатты әсер етті. Хабар-ошарсыз кетіп, аяқ астынан топ ете қалған оны әркім әр қилы жорып, ауыл адамдарының арасында жақтырмай қалғандары да жоқ емес. Кірпідей жиырылып кіріптар болған қайсыбіреулер «пәленің бұлты басымыздан қайта қалықтайтын болды-ау» деп күңгір-күңгір сөз де таратып жіберген. Еміс-еміс бұл сөздің жаңғырығын келген күні-ақ естіген Қаден «ләм» деп ештеме сездірген жоқ. Іш пікірін аузынан шығармай жасырып қалды...

	Ауылға ол жалғыз өзі, салт басы ғана оралған еді.

	Оның артында қалған шаңырағын ортасына түсірген тағдыр тауқыметі, ошағының астын тарыдай шашып, сынаптай бытыратып жіберіпті. Ол майданға аттанғанда сырқаттанып қалған Күлән сол күйі төсек тартып науқасынан айыға алмай, төркініне көшіп барысымен-ақ көп ұзамай дүние салыпты. Жетім қалған бала-шаға адам айтқысыз боп жүдеп жүрген жерінен, ауыл советінің қамқорлығымен облыс орталығындағы «балалар үйіне» орналастырылған екен. Олар қазір сонда көрінеді... Қалай десек те «ел іші алтын бесік» емес пе? Кешірімі мол, кегі жоқ дарқандық та солардың ішінде ғой. Құлазып қалған Қаденнің жайын естіп-білген ауыл адамдары, оның өткен-кеткенін қумай, ақ боздақ әжесіндей айқыра қайта құшақтарын ашты. Қол ұшын беріп бауырларына басты. Дауыл ұрған теректей быт-шыт болып сойдиып қалған Қаден де жұпыны ғана өз ауылына жетіп ықтасын тапқандай болды. Әзірше ол Кәрім шалдың үйінде тұрып жатыр.

	...Бұл кезде көсіліп жатар күн бар ма? Осы жайды жақсы аңғарған Қаден бірер күннен кейін-ақ, колхоз-бастығы боп істеп жүрген Фатимаға келіп, жабырқай отырып ұзақ сонар жан-жақты етіп жағдайын айтты. Айтқан сайын ауық-ауық көңілі босап, мөлт-мөлт еткен жанарлары жасаурап қап отыр. Көрген-сезген қорлықтарын көкейіңе жеткізе айта білетін Қаден бар ықласымен тыңдап отырған Фатиманың сай-сүйегін сырқыратып, жүрегін жылатты.

	– Фатимаш, өзіңе арнайы келдім. Бәлендей үлкен өтінішім де жоқ. Меселдемді қайтара қоймас деген сенімдемін... Қисаңыз сол бұрынғы бригадирлігімді беріңіз? – деп қиыла сұрап отырып алды.

	Айтқан әңгімеге көңілі босап көлдіреп отырған Фатима терең күрсініп:

	– Қадеке, өзіңіз шаруаның ығын жақсы түсінесіз. Сізге парақтай талдап айтып жатудың жөні жоқ. Көп жайды біліп те отырсыз ғой. Көріп те келдіңіз. Соғыс өртінен жырақ жатыр демесе, ауыл тіршілігінің ауырт-палығы күннен-күнге қиындап барады. Сол азаптың бар ауырлығы қақырап кеп, әйел атаулының арқасына құлап түскендей. Қамықса да қайыспай ауыл тіршілігін көтеріп тұрған солар. Жігерін жаншып, еңсесін езсе де төзіп отыр... Қазір шаруашылықтың қай саласында болмасын қаруы тиер еркек күші жоқтың қасы. Қадеке, осы жағын ойланып көрсеңіз етті, – деп өз ойының төркінін танытты. Қипалақтап біраз ойланып қалған Қаден басын көтеріп:

	– Әй, Фатимаш-ай, айтып отырғаныңның бәрі де жөн, түсінемін. Бірақ жалғыз менің еркектігім неге тұрар дейсің... Қолдың түрі мынау, – деп сұқ саусақтарынан айрылған екі бірдей алақанын стол үстіне жайып салды.

	Ұңғысынан ойып алып тасталынған саусақтардын бұжыр-бұжыр боп біткен орны Фатимаға еріндерін шығарып тұрғандай болып көрінді. Тыржиған түрлері тым сұсты екен.

	Жанарын жылдам тайдырып әкеткен Фатима ауыр ойға батып біраз үндемей отырды да:

	– Жарайды. Шөп бригадирі болыңыз, – деп маңдайын уқалап, көзін жұмды.

	– Рақмет, жарығым, – деп орнынан қуана тұрған Қаден басын тізесіне дейін иіп, – құдай жарылқап тілеуіңді берсін, Фатима, балаларыңның игілігін көр.

	– Рақмет, рақмет... – деп қатты толқып бусанған маңдайын сүртті.

	Ол іштей соншама қуанып, «тәп осылай бола қалады» деп ойламаған олжаға батқандай, екі иығынан дем алып алқынып түр. Фатиманы бүйтіп опоңай қақпанына түсірем деген үш үйықтаса ойында жоқ болатын. Осылайша ол келісімен-ақ ауылдағы «шолақ» белсенділердің біреуі болып алды. Сырт көзге бұрынғыдай емес, оның адыраңдаған айғайы мен тікіреңдеген мінездері де өзгерген сияқты. Қайта әңгімешіл, жалбырақ қаққан ақ көңіл адам боп оралыпты. Келгеннен бері тіпті бұрынғы Қаденге ұқсамайтын өзгеше бір өзіне тым жараспайтын қылықтар да байқатып жүр. Ол үнемі екі-үш адам құрала қалған жерде, қисыны келсін-келмесін алақандарын жайып жіберіп, сұқ саусақтарынан қай кезде қалай айрылғаны жайлы ұзақ әңгімелеуді әдетіне айналдырып алған. Екі сөзінің бірі майдан... азап пен ажал арасынан қалай ғана аман-есен оралғанына өзі де қайран қалады. Тіпті, соңғы кезде естиести құлақтары мезі болған ауыл адамдары, Қаден «сұқ саусағы» жайлы сөз ете бастаса бір-бірлеріне қарап үндемей күрсінетінді шығарған. Кейде оны сырттай ажуа етіп қайбіреулер Қаденнің сұқ саусақтарынан майдан үстінде айрылғанын күмәнданып та жүрді. Осының бәрін Қаденнің өзі де аңғарады. Бірақ неге екені белгісіз біле тұрса да, әйтеуір жиі қайталап айта береді. Оған «мынауың қисынсыздау екен» деп ешкім көзіне айтып, аузынан қаққан жан жоқ. Тек сырттай күліп, сыпыра күңкілдеседі де қояды.

	Ауыл өмірі сол бірқалыпта күрең қабақ жүдеу тіршілігіменен жүріп жатыр. Еңкейген қарт, еңбектеген балаға дейін алакеуімнен тұрып қас қарайып кеткенше жұмыс басынан шықпайды. Барлығы да қара сіңір боп қатып алған. Оның үстіне жаз шықса болды құмырсқадай қайнап шыға келетін шаруаның да түрлері көп-ақ. Егіндерін сеуіп жаңа ғана біткен жұрт, қауырт қайта шөп шабу науқанына ауысқан. Шөпті бұрынғыдай емес, мал басының азаюы мен адам күшінің жетіспеуінің салдарынан әлдеқайда аз дайындайды. Шалғайдағы шабындықтарының бәрін күзгі мал жайылымдарына айналдырып жіберген. Тіпті былтырғы жылы осы ауыл айналасындағы шабындықтарын да жинастырып ала алмай қалды. Сондықтан ба биыл шөп оншама пісе қоймаса да ерте қамданып жатыр. Шөпшілердің барлығы да қазір орталықтан төрт-бес шақырым жердегі төменгі ауылға көшіп келген. «Төменгі ауыл» деп аталатын бұл ферма колхоздың ең негізгі мал жайылымына қолайлы қыстауы болатын. Оның айналасы тұтаса тұнған – қалың шабындық, мол сулы Бақасу өзенінің төменгі бойына орналасқан. Ауылдың батыс жақ беті шалғынынан атты кісі көрінбес кең жайқын жазық. Күншығыс жағы арасында түйелі адам жүрсе де байқалмайтын қалың өскен ақ ши. Жадырап шыққан жазда ақ сойдақ шидің де өзгеге ұқсамай өзінше құлпыратын шағы бар. Қаулай өскен бауырындағы көк қияғы қыбыр еткен қимылға сәнмен тербеліп, назбен иек қағып тұрғандай. Арасынан өткен адамның балтырынан сипап, кеңсірігін бал иісімен қытықтайды. Қылышын сүйретіп жеткен қытымыр мінезді қыста мал бауырынан жүзіп, басын тығып тұрар құт мекен. Терістік тұсы ойдым-ойдым жылғалай өскен көк мауыт тал. Жапырақ жарып жайқалып тұр. Тал араларын қуалай өсіп тұнып тұрған көк майса шөп тынық күнгі самалмен тербелген теңіздің бетіндей жай ғана шайқалады. Бозамық тартқан боз желең талдардың ақбауыр жапырақтары күн сәулесіменен шағылыса күмістей жылтылдап дір-дір етеді. Осынау алаңқайдың арғы жақ асты ит тұмсығы өтпестей сары қамыс белдеу жон қопа. Алажаздай оның иірім-иірім көлшіктерінің үстінде сусылдап кеп қонған үйрек пен қаңқылдап ұшқан қаздар еш үзілмейді...

	Шөпшілер қазір осы аймақтың шөбін шауып жатыр. Бригадирлері – Қаден. Абдолла мен Кәмеш те осында. Бірі шөмеле салып, екіншісі маяшы боп жұмыс істеп жүр. Құйрығын басып талпынуға жарап қалған Қарлығаштары орталықта аналарының қолында. Жамал апай сол анадағы жұмыстарын Асанға өткізіп табыстағаннан бері қолы бос. Дімкәс боп кеткен ол бір күн ауру, бір күн сау, жайлап қана жүріп жатқан жайы бар. Оның көңілін сергітер қуанышы да, көз алдындағы алданышы да, бар бақыты – немересі. Аздан бері қаз-қаз тұрып, үстел жағалай бастаған Қарлығашының қылығы Жамал апайды тіпті бір жасатып тастады. Бір-біріне дегенде немересі екеуінің шығарда жандары бөлек боп жүріп жатыр. Жамал апай немересі «қырқынан» шығысымен-ақ Абдолла мен Кәмешті маңайлатпай қойған. Олар қазір «баламыз екен-ау» деп кәперіне алып еміренуді де ұмытқан. Омырауынан Қарлығашты тым ерте шығарып жіберген Кәмештің азды-көпті бар сүті тез тыйылып, жылдам жоғалып кетті. Ол қазір еш алаңсыз еңбекке араласып кеткен...

	Бүгін таңертең шөмеле сап жүрген үш әйел маяшылардан бөлініп «шұбар тал» бойына бұрынырақ келді. Ар жақтағы қалған шөптерін маялап болып түстен кейін олар да жетпек. Әлі кеуіп үлгірмеген шабындықтың иісі мұрныңды жарып кетердей аңқып түр. Шабылған жердің беті тақтатақта боп ұстарамен қырылған құйқадай ақ жолақ күйі сұлап жатыр. Белдеу-белдеу боп тарақталған бөкелер, қыз белінен түсіп қалған белбеудей шұбатыла ирелеңдеп созылып жатыр. Келе қызу кірісіп кеткен шөмелешілер жылға-жылғаны қуалап үшеулері үш бөлек әр жерде жүр. Қатты қимылмен қалжыраңқырап қалған Кәмеш сиыр түсі кезінде белін жазып дем .алуға отырған. Өзіменен ала шыққан сусынының аузын ашып, жанында тұрған ақ талдың көлеңкесіне кеп жайғасқан. Ол жайбарақат маңдайының терін сүртіп енді ғана сусынын қолына ала бергенде, желке жағынан шыққан ат «пысқырығынан» селк ете қалды. Жалт бұрылып ат үстінде тұрған Қаденді көріп, не дерін білмей сасқалақтап:

	– Аға, сусын ішіңіз, – деді.

	Үндеместен атынан түсе бастаған Қаден оның жанына кеп:

	– Япыр-ай, мына күн ми қайната ма, қайтеді? Жарықтық неғып шыжып кетті, – деп айналасына қарап,– тү-у, өздерің шөмелені жайратып тастапсыңдар ғой, – деп Кәмешке қарады. Қолындағы сусынынан қалбырға құйып ұсынып жатқан Кәмеш:

	– Мінеки, аға, сусын алыңыз. Маяшылар да бітіп қалған болар, бұл жаққа түске дейін-ақ келіп қалатын шығар – деді. Қалбырдағы қөженің суын ұрттап, қылқ еткізген Қаден:

	– Ой, олар түске дейін түгіл, түстен кейін де келе қоймас. Әлі сол бір орнында жүр. Келсе кешке таман жетер. Бүгінге мына шөмелелерің әбден жетеді. Шөгіп қалса балакешке тартылмай әуре етер. Қазір үйге қайтып демдеріңді алыңдар, – деді де, қолындағы сусынын сылқылдата жұтып салды. Ол босаған ыдысты ұсынып беріп жатып:

	– Кәмеш-ш, – деп бір сәт үндемеген бойы тұрып қалды. – Қалқам, көптен ыңғайын тауып бере алмай жүрген сәлемдемем бар еді. Оны өзіңе арнайы атап, со-но-о жер арқасы қиядан алып келген ем. Бүгін, міне, сәті түсіп жақсы болды, – деп қойнынан қатталып бүктелген ақ жібек бөртпе шәліні суырып ап, қолындағы қалбырымен бірге ұсынды.

	– Жо-жоқ, ағатай, керегі жоқ. Мұныңыз...

	Оның сөздеріне құлақ қоймай бастырмалата сөйлеп кеткен Қаден:

	– Айналайын Кәмеш, болымсыз ғана дүниені сенің алмаймын деуге қақың жоқ қой. «Құдайға алал» бұны мен сары майдай сақтап өзіңе арнап әкелген едім. Қаншама жылдар қойныма сап, жүрегімнің тұсында сақтап жүрдім. Ала ғой, жарығым, игілігіңе киіп, көңілің ағарсын, – деп тез бұрылып кетті де атына міне бастады. «Ештеме» деп үлгіре алмай қалған Кәмеш қолындағы шәліге қызыға қарап:

	– Рақмет, аға! – дегеннен басқа еш нәрсе айтпады. Атын сипай қамшылап қозғала берген Қаден:

	– Абдоллаға көрсетпей-ақ қой. Ол неме күдік ойлап қызғанып жүрер, – деді де атын алшаңдата аяңдатып ұзап бара жатты. Сол орнынан қозғалмай қалған Кәмеш қолындағы шәлісіне қайта-қайта қызыға қарап тұрып, әлденеден сескенгендей өне бойы дір ете қап суынып кетті. Көңіліне сансапалақ әр түрлі ойлар келіп, бір түрлі боп құлазып тұр. Қолындағы шәлісін умаждай түсіп басын көтеріп қараса, Қаден шөмелеші әйелдерден ары өтіп кетіп барады екен. Уысына жылан ұстап тұрғандай ақ жібек шәліге тіксіне қарап тұрды да лақтырып жіберуге қимаған Кәмеш, оны бүктепбүктеп қойнына тыға салды. Анадай жерде оған қарай шөмелеші әйелдер де келе жатқан болатын. Олар өзара Кәмештің қасына кеп айналған Қаденнің жүрісін сан-саққа жүгіртіп сөз етіп келе жатқан. Жақындай түскен қос әйел таңдайларын қағып, еріндерін тыржыңдата сылпылдатып сөздерін доғарды. Кәмештің жүзіне «шиқ-шиқ» етіп күле қарап еді, еш нәрсенің белгісін аңғара алмай томсырая қалды. Қаден жайлы сөз де қозғаған жоқ. Олар айырларын иығына бос тастап, үйлеріне қайтып келе жатты...

	Бірақ осы күннен бастап Бақасу бойында жаңа бір өсектің желі тұрып, желкені қозғалған еді. Кәмеш үйіне кеп қолындағы ақ шашақ шәліні адам көрместей етіп тығып тастады. Неге екенін өзі де білмейді, көпке дейін оны ұрлап алғандай өз-өзінен қуыстанып жүрді. Тіпті ол Қаденменен кездейсоқ кезігіп қалса кінәлі адамдай жапақтай қарап, сасқалақтап қалуды шығарған. Осынау бір қаңқу сөздер Абдолланың да құлағына шалынып, іштей ренжісе де ашып-жарып, жанындай жақсы көретін жарына білдіруге бата алмаған. Естігенін еңсеріп кете алмай жаны ауыра жабырқаған Абдолла көпке дейін көңілінен күн сәулесі кеткендей боп көңілсіз жүрді. Ештемені елемеген боп ойындағы күдігін өшіргісі келсе де, кеудеге түскен тағы да бір қоламта шоқтың коңырсық иісін анық аңғаратын сияқты. Әйтсе де ол Кәмешіне кір жуытқысы келмейді. Абдолла ары ойлап, бері ойлап «барлық пәле келсе Қаденнен кеп жүр» деп түйеді. Қаденді ол «ата жауым» деп түсінеді. Қаденменен қарсы кездесіп қалса іштей «жүзқара» деп жиіркене кінәлап, сырт айналып кетіп жүр. Оны көрген сайын өз шаңырағының төбесінен төнген қара бұлттай сезініп, өткен-кеткен көп нәрселерді есіне түсіріп, оның буырқанған ашумен еркінен айрылып кала жаздайтын сәттері жиілей берді. Кейде сырттай байқаған Абдолланың көзіне бұрынғыдай емес Кәмеш те өзгеріп кеткен сияқтанады. Оның әсіресе анық аңғарғаны Кәмештің өз-өзінен сезіктеніп, Қаден кеп қалған жерде қарадай сасқалақтайтыны. Осы жайды байқағаннан бері Абдолланың да күдігі молайып, не істерін білмей дел-сал болып жүр...

	Қаден сол анадағы шөп басында кездескеннен кейін Кәмешке көпке дейін жақын келіп жоламай қойды.. Ырду-дырду сөздерді ол да естіп жүр. Қалайда саябыр тауып сабасына түскенше жақындамауды жөн көреді. Оның бұл қылығы Кәмешті де көңіліндегі жаман ойларынан қайтарғандай еді. Кәмеш әуелдегідей үрке қарамай, «шынымен де тек ағалық жүрегімен ұсыныптыау» немесе «байқұс-ай, баяғыдағы істеген істерінен кешірім сұрағаны ма екен» деп іштей оған риза болып жүрді. Сөйте тұра ол, «Абдоллаға көрсетпей-ақ қой дегені несі» көзге түсіп қарадай сезіктене беретінін де жақсы түсінетін. Бірақ қалай қымсынбайын десе де, бір жасырын күш ырқына көнбей көрініп қала береді. Кеше жұмысынан кеш оралған Кәмеш қора сыртында сиыр сауып отырған. Абыр-сабыр қас қарайып қалған шақ. Еш сыбдырсыз алдына кеп топ ете түскен заттан қатты сескеніп қалды. Жанжағына қараса, анадай жерде жылдам-жылдам басып бұрыла берген Қаден қораны сырт айналып барады. Не істерін білмей отырып қалған Кәмеш «сылп» ете түскен жұп-жұмсақ затты алжапқышының астына тыға салған. Сол күйі үйге келіп Абдолланың кешкі асын беріп жатып қалды.

	Міне, бүгін түс кезінде бір әредік тауып ашып қараса, өз бойына әдейі арнап тіккендей көгілдір түсті шағи көйлек. Көйлек арасынан ұшып түскен бір тілім қағазды асып-сасып жылдам көтеріп қолына алды. Оның зу ете қалған жүрегі алып-ұшып, алақанындағы қағазды умаждай берді. Ішіндегі жазуын оқымастан жыртып тастағысы кеп біраз тұрды да, сәл ойланып бүктеуін ашты:

	«Кәмеш қалқам, мені кешір! Мынау алғашқы алған айлығыма өзіңе арнай тіктірген көйлек. Игілігіңе ки. Көңіліңді қуантып, жүрегіңнен маған да жылылық берсе екен деп тілеймін» «Қ-н».

	Кәмеш жұлынына шоқ басып алғандай шошып кетті. Бұл бастаған істің мәнін енді түсініп ашуға булықты. Оның ыза кернеген бар денесі қалшқалш етіп кетті. Дереу алған дүниелерін апарып бермек боп, тығулы жатқан ақ жібек шәлі мен шағи көйлекті қолына алды. Сәл кідіріп екеуіне алмакезек қараған Кәмеш бірте-бірте өрекпіген көңілі басылып, қиғысы келмей қызығып тұр. Сабасына түсіп ойлана қалған ол: «Әдірақалғырға алып барып нем бар. Одан да сандалған немені әжуә етейін?! Ол қақпасқа көтеріп әкетер тоқты емеспін ғой. Әдірәм қап осылайша сандала берсін!» деп ойын түйді де қолындағы заттарын қайтадан апарып тығып тастады.

	Бірнеше күн алыстан байқап аңысын аңдыған Қаденге, үндемей қалған Кәмеш «ары кеттің адамы емес сияқтанып көрінді. Кәмештің бұл қылығын осылай түсінген Қаден «енді қалай да ауызба-ауыз сөйлесудің мезгілі жетті» деп жобалады. Оның есіл дерті Кәмешпен ыңғайын тауып сөйлесу...

	Жаз айының соңғы күндері, шабындык та бітіп аяқталып қалған. Алажаздай жауын-шашынсыз тұрған күн кешеден бері себезгілеп тұр. Сіркіреген жауын бүгін де толастар емес. Таңертең ерте оянған Абдолла түске дейін бәкін-шүкінмен айналып, кешке таман шешесіне барып қайтпақ боп орталыққа кетті. Күн батып қас қарайғанша қайтпаған оны қадағалап жүрген Қаден, ел аяғы басылысымен-ақ баспалап келіп Кәмештікіне кірді. Кәмеш ауызғы себетте жаңа сауып әкелген сиырының сүтін пісіріп жүрген. Ол кіріп келе жатқан Қаденді көріп үрпие қалды. Әрі-сәрі боп тұрған оның жайын бірден аңғарған Қаден ақсия күліп:

	– Кеш жарық, Кәмеш, өзім, сірә, мақтап жүрем-ау. Пісіп жатқан астың үстіне кеппін ғой, – деп сөйлей барып анадай тұрған жатаған орындыққа отырып жатты.

	– Бұйырған зат болса сізге де, бізге де жетер, Қаден аға?!

	– Иә, иә, дұрыс айтасың, Кәмеш. Бұйрықсыз ештеме жоқ. Не болса да бір Алланың жазмышына байланысты.

	– Аға, үйде Абдолла жоқ еді, ол кеп қалса ыңғайсыз болар...

	– Жарығым-ау, ыңғайын тауып кіріп отырғаным осы ғой. Ұлықсат етсең өзіңе ғана айтар бір сөздерім бар еді.

	– Ол неткен сөз...

	– Айт десең айтайын, Кәмеш?

	– Ол немене? Айта беріңіз...

	– Әй-й, Кәмешжан-ай, айтып-айтпай немене. Тағдыр басқа не салса адам соны көре береді екен де...

	Жаяулата жаңа жеткен Абдолла, есік алдына кеп аяғын сүртіп жатып, дүңгір-дүңгір іштен шыққан дауысқа құлағын түріп тұра қалды. Сөз ырғағы анық естілмеген соң ақырын басып жартылай ашық тұрған есіктің жанына келді. Ол сыбырлай түсіп шер толқыта сөйлеп отырған Қаденнің дауысын анық естіп, қынға салып белінен тастамай алып жүретін әкесінің сарала сапты қанжарын жарқ еткізіп жұлып алды да, тағы да тыңдай қалды.

	– Ағасы, бұныңыз естіген құлаққа ұят болар...

	– Кәмеш, тұра тұршы, қалқам, мен не дейін өзің біл. Әйтеуір менің өмірімнің ақырғы медеуі өзің ғанасың.

	Тіпті ойланып көрсең өзіңнің Абдоллаға қосылуың да тағдырдың ісі емес пе? Мен бекінген жанмын, қаласаң бүгіннен қалмай осы арадан қарамызды өшіріп кетейік...

	Бұдан әрі Абдолла не естіп, не қойғанын білген жоқ. Оған төзім қылы «тырс» етіп үзіліп кеткендей болды да, көзінің алды бұлдырап, аспан мен жер аударылып бара жатқандай көрінді. Өмір бойы шеңгелдей қысқан қас жауының тырнағы өңменінен өтіп, өзегіне жеткендей ышқына атылып ішке кірді. Қан басып кеткен көздері шекесіне шығып, жарқ ете қалған қанжар жүзі Қаденнің денесіне сарт ете қалды. Шалқалап бара жатқан Қаден, «ақ» деген ғана үн шығарып құлап түсті. Оның үстіне бүгілген бойы сенделе төнген Абдолла ырғап-ырғап қанжарын қанын сорғалата суырып алды. Қалшия қатып тұрып қалған Кәмеш қанжардан аққан қанды көріп:

	– О-о-о-а, – деп шыңғыра дауыстап сыртқа қарай жүгіре жөнелді.

	Абдолла қанжарының жүзіне ұйып қалған қанды Қаденнің киіміне сүртті де, аппақ қудай боп бозарып, қозғала алмай тұр. Тұрған жеріне табаны жабысып қалғандай сол орнында сенделіп әрең дегенде басын көтеріп жан-жағына қарады. Оның жасаураған жанары сұлаған күйі сол қолымен кеудесін басып жатқан Қаденнің жүзіне тоқтады. Еш қыбырсыз сұлық жатқан сұмпайы жанның жүзін көріп, селк ете қап бойын жиды. Қас қағымның ішінде сан-сапалақ ойға келді. Ештемені де анықтап аңғара алмайтын сияқты. Көңілі бұлдыр, көкірегі тұлдырап қалғандай құлағы шыңылдай береді. Көзінің алдын қан-қызыл тұман басып кеткендей, жанжағына жалтақ-жалтақ қарап, өкіріп жылап жіберді де қайтадан тыйыла қалды. Сырттан дабырлай жүгірген дауысты естіген ол, әрең қозғалып барып төргі үйге кіріп кетті де бүктүскен күйі жатып алды... Жүгіре кірген адамдар құлап жатқан Қаденнің басын көтеріп, «әлі тірі... әлі тірі көрінеді» деп шу ете қалды. Талықсып жатқан оған су жұтқызып есін жиғызды. Сол жақ кеудесінен жылжып аққан қанды көрген жұрт, дереу киімін шешіп омырауының астынан жарты қарыстай барып қадалған қанжардың ізін қалың етіп таңып тастады.

	Кейбіреулер:

	– Жүрегі сау, жүрегі жарақаттанбаған. Енді кешеуілдетуге болмайды. Аудандағы ауруханаға аттандыру керек, – десті. Отырған жұрт бұл айтқанды жөн көріп, апыл-құпыл ат-көлік дайындауға кірісті. Осылайша олар түн ортасынан ауып кеткен мезгілде қос ат жеккен арбаға Қаденді сап аудан орталығына аттандырып жіберді...

	Топырлаған адамдар «болған жайды» әңгімелеп бірқыдыру есік алдында тұрып қалды. Шығыс жақтан құлан иектене ағарып, жаздың қысқа таңы да атып келеді. Ішке кірген адамдар әрі-бері сөзге тартып Абдолладан ешқандай жауап ала алмады. Ол теріс қарап жатқан бойы ешкіммен де тілге келіп сөйлеспей қойды. Жиналғандар оны жұбатып, «қара жүрек қаскүнем» деп Қаденге «лағнет» айтты.

	Қүн шығар-шықпаста төменгі ауылға кеп кірген қос салт атты, салған бойы Абдолланың үйінің алдына барып түсе-түсе қалысты. Қаден барысымен-ақ ауруханадан хабар алған милициялардың жеткен бойы осы болатын. Екі милиция екеулей отырып, болған уақиғаны тәптіштей сұрап жазып-сызып алды да, Абдолланы алдына салып ауылдан шығып бара жатты. Ботадай боздап соңдарынан ерген Кәмешпен бірсыпыра ауыл адамдары да қоса шұбырып келе жатыр...

	Бұл уақиғаны түн ішінде естіген колхоз орталығындағы адамдар да әбігер боп түнімен ұйықтаған жоқ. Қабағынан қар жауып түнеріп алған Фатима ауылдағы естияр адамдармен ақылдасып, таң атқанша Жамал апайға естіртпеуге тырысты. Колхоз орталығына алаң-елеңде жеткен милициялар бұлармен кеңсе алдында жолығып, қылмысты істің жай-жапсарын біліп төменгі ауылға кеткен. Милициялар кетісімен жиналып тұрған адамдар өзара кеңесіп, таң аппақ боп атып күн көтерілісімен-ақ Фатиманы орталарына алып Жамал апайдың үйіне келген. Жиналып келе жатқан адамдарды көре салысымен-ақ шошып кеткен Жамал апай зар еңіреп жылай берді. Өз шаңырағының басына төнген қайғылы істің хабарын естігенде аңырай айғайлап, есінен танып қалды. Отырғандар бетіне су бүркіп мүсәтір иіскетіп басын көтерді. Сабырлық сұрап жұбатып, қазір «Абдолланы осында алып келетінін» айтты. Бұл кезде төменгі ауылдан шыққан адамдар тобы да колхоз орталығының шетіне ілініп ілгерілеп келе жатқан.

	Үйінен дауыс салып аруанадай аңырап шыққан Жамал апай жүгіріп барып Абдолласын айқара құшақтап ұзақ көрісті.

	– Жалғызым-ау, құлыным-ау, қандай күйге душар болдық, жарығым ау, – деп ағыл-тегіл боп езіліп еңіреп түр. – Қанжар қадап жауыздықпен алысармысың, алтыным-ау. Жауыздықты пышақ сермеп өлтіру мүмкін емес қой. Ол лағнеттің жаны сірі. Сілімтігін сүйретіп жер бетінде кезе берер... Қайтермін енді, жалғызым, сормаңдай болған басым-ай.

	Жиналған жұрт Жамал апайға «ештеме» деп басу айта алмай, өздері де солқылдай жылап еңіреп тұр. Топ ішінде жыламаған тек Фатима ғана. Ол іштей ширығып, көзінің жасы бейне жылай-жылай түгесілгендей, қабағы қату түнере түсіпті. Алай-дүлей ойлармен күйзеле күйген жан дүниесі түтанып бара жатқандай. Фатима бұл уақиғада өзін оқшау қалдырып тұрған жоқ, қайта бар кінәнің көзі «менмін» деп сезінгендей. Күйініп тұрған Фатиманың көз алдынан мүләйімси сөйлеп мүрит боп отырған Қаденнің бейнесі кетер емес. Ол көлгірсіген жауыздықтың жылымына сол күні-ақ «күмп» етіп, астына тартар батпағына белшесінен малынып тұрғанын тап осы арада түсінгендей тісін қайрап тұр. Бірақ кеш, қазір қанша қамыққаныменен не істейді? Осылай ойын түйген Фатима ішінен «бекер... бекерақ сеніппін-ау ол жауызға. Адам сияқты айуан» деп ызаға түтіккен Фатима жақындап кеп Жамал апайдың қолтығынан алып жұбата бастады.

	Абдолланы әзер айырып алған қос милиция оны қолтықтай көтеріп атқа отырғызды да суырылып шыға берді. Сегіз көзінен омырылып белін ұстай алмай тұрған Жамал апай:

	– Жа-ным... жаным Абдолла, жалғызым-ау, сорлы анаңды аңыратып кеттің бе? – деп бір-екі аттап барды да, – қош-қош... – деп шыңғыра жылап, бүгіліп барып отыра кетті де, сылқ ете қап, талып түсті. Апыр-топыр боп сасқалақтап қалған жұрт, бетіне су бүркіп, мүсәтір суын иіскеткеніменен ештеме шығара алмады. Жамал апай былқ-сылқ еткен денесін билеп, есін жияр түрі жоқ. Амалы таусылып қаумалай көтерген адамдар оны үйіне кіргізіп, төсегіне жатқызды. Жамал апай сол жатқаннан таң атқанша ақылесі кірмей жай ғана тыныстап сұлық жатыр. Ол бейне терең ұйқыдағы адамдай ақырын ғана дем алады. Түніменен кірпік қақпай басында отырған Фатима жылап-жылап қалжырай шаршап жанеректе бүктүскен бойы бүрісіп калғып кетіпті. Кешеден бері екі бетін шиедей қып, қолаң шашын қолдап жұлған Кәмеш дода-дода боп Жамал апайдың аяқ жағын құшақтап үнсіз егіліп отырған. Таң қызарып ата ауыр тыныстай бастаған Жамал апай кеуде қуысын көтере терең тыныстап «қор» ете түсті де қыбырсыз қалды. Не болғанын түсіне алмай тіксіне қарап отырған Кәмеш енесінің мұздай саусақтарын ұстай алып «шар» етіп дауыстап жіберді. Шошып оянған Фатима орнынан қарғып тұрып, көзі ашық қалған Жамалдың бетіне үңілді. Ол мізбақпай жаудыраған аруақтың ақ-ала көзінен жүзін тайғызып әкетті. Есін жиып тілге келмей сол күйі жүріп кеткен Жамал апайдың жағын көтеріп, ашық жатқан жанарын жапты. Осылайша бүкіл бір ауылдың анасындай боп кеткен әзиз жанның ақырғы демі таусылып мәңгі оянбас ұйқыға кетті. Бақасулықтар үшін бұл өлім қабырғаларын қайыстырып қатты күйзелтті. Елжұрты аяулы ананы таза арулап, ақырғы сапарына жөнелтіп бастарын иді.

	Қатарынан неше күн жоқтау айтып Жамал апайдың аруағының артын күткен Кәмеш те неше талып, неше рет есін жиды. Шырпыдай боп жүдеп кеткен оның түрі адам көргісіз. Екі қолына таяқ ұстап шойрылып қалған. Қарыс жерге қадам басуы күш. Оның айтқан жоқтау сөздеріне сай-сүйегі сырқырап, жыламаған жан болмады. Кәмештің жүрегінде тұнған шерін естіп, жандары ашып аямаған адам жоқ. Оның бұл шаңыраққа деген ақтығы мен пәктігіне көздері жетті. Егіле отырып бастарын шайқап, естіген жұрт таңдайларын қақты. Кәмешке ауылдастары жандарын берердей жақсы көріп, риза болысып жатты. Осы ауыр күндері оған ауыл болып көмектесіп жүр. Барлық жайдың басы-қасында өзі жүрген Фатима, кеше Кәмеш екеуі екі жақтай жүріп Жамал апайдың жетісін өткерді.

	...Шешесінің қайтыс болғанын түрмеде жатып естіген Абдолла, екі-үш күндей аузына нәр татпай жылай-жылай бүгін ғана басын көтерген. Оның шарасы мол көздері жаутаң қағып алайып, дөңгелек жүзі қан-сөлінен айрылып, сопая түскен. Неше күннен бері қырылмаған сақал-мұрты өсіп, самайындағы шаштарын ақ қырау басқандай аппақ боп ағарып кетіпті...

	Тергеушінің бұйрығымен таңертең кеп оны орнынан тұрғызған күзетші, өзімен бірге шақыра кірген шаштаразыға сақал-мұртын алдырмақ боп Абдолланы алдындағы жарық бөлмеге шығарды. Бір-екі күннен бері көрмеген ол Абдолланың жүзіне сенер-сенбес күймен қайта-қайта қарай береді. Ішінен, «япыр-ай, шашын ақ басып кетіпті-ау» деп таңырқап, Абдоллаға соншама жаны ашып кетті. «Бірдеме» деп өзінің көңілін білдірмек болып еді, аузына сөз түспеді. Абдолла шаш алдырмақ боп отырып жатып шаштараздың алақандай айнасынан жүзін көріп кеңк-кеңк етіп бет-аузын сипалады.

	– С-с-сорлы басым енді, міне, түсінген боларсың. Ағарған шашқа таңырқап қандай ақмақ болғамын. Таңырқап қана қоймай «шашың неге ерте ағарып кеткен» деп аяулы анамның жазылмай жүрген ескі жарасының аузын тырнағандай боппын-ау. Ал, міне, ақ селеу шаш өзіңде де пайда бопты, Абдолла, таңырқа да көр. Ағарған шаштың не екенін енді түсінген боларсың... – деп сұлық түсіп екі иығын салбыратып отырып қалды.

	Абдолланың бұл түрме босағасын аттағаннан бері алғаш рет дауысын шығарып ақтарыла сөйлегені болатын. Оның сақал-мұртын алып жатқан шаштараз да қыбыр етпей айтылған сөздерді тыңдап, кайғы-қасіреті жүрегінің тереңінде шымырлаған жанның көңіл-күйін ұққандай болды. Ол ұстарасын мәйпоздай баптап, ақ құйқадан қара ала шашты білдіртпей сыпырып жатыр. Тіпті сыр-сыр етіп естілгеннен басқа ештеме сезілмейді. Күзетші мен шаштараз шығып кетісімен-ақ шұрқырап тұрған қарнының қатты ашқанын жаңа аңғарған Абдолла, ішке кіріп анадайда тұрған ас-суын алып іше бастады. Қарпи асап, шайнамай жұтып соғып жатыр. Тамағын ішіп болысымен қарны тойып қалжырап кеткен Абдолла, қылжиған бойы «қор» етіп ұйықтап кетті...

	Кешке таман кездеспекші болып ауылдан келген Кәмешті ол маңайына да жуытпай қабылдамай қойды. Оның жазып жіберген қағазын да оқымай жыртып-жыртып тастады. Күн батып түн қараңғылығы түскенше осы маңнан кете алмай сандала-сандала әбден шаршаған Кәмеш, ел ұйқыға кете осында тұратын бір таныстарының үйіне кеп жатып қалды. Ертеңінде шаршап жүріп ұйықтаңқырап қалған Кәмеш, алып келген тамақтарын қайыра қайтадан орап Абдолланың жатқан жеріне тағы да келді. Бірақ жаңеректе ғана облыс орталығына алып кеткен Абдолланы ол, сол күйі көре алмаған бойы еңсесі түсіп ауылға қайтты. Оның аудан орталығында ұзын құлақтан естігені қансырап түскен Қаденнің аман-есен жазыла бастағаны еді. Ауруханаға есін білмей шала-жансар боп түскен Қаденді дәрігерлер қолына да, аяғына да екі жерден қан тізбегін қойып, оған екі жарымдай литр қан құйып, есін жиғызған болатын. Арлы-берлі қарап жарақаттың көк бауырда екенін анықтап, дереу операцияға алуға кірісті. Қанжар ұшымен бойлай жарақаттанған көк бауырды түгелдей сылып алып тастады.

	Екі-үш күннен кейін-ақ операциядан соң күш-қуатына кіре бастаған Қаден басын көтеріп тамақтарын алып ішуге жарай бастаған...

	Кәмеш ауылға кеп көп толғанды. Әрі ойлап, бері ойлап, Жамал апайдың қырқын бергенше ешқайда қозғалмайтын боп шешті. «Жалғыз отырып күн батпайды» деп Фатиманың айтқанына көнбей жұмысқа шығып кетті. Кішкентай Қарлығашын Фатиманың енесінің қолына қалдырып кетіп жүрді. Осылайша бар азапты бір өзінің мойнына артқан Кәмеш, ел жүрегінің мейірімінен медеу тауып жүріп жатты. Қыбыр-қыбыр шаруалармен өтіп жатқан күндер қоңыр күздің екінші айын да алып жеткен болатын. Фатиманың тікелей қолқабысымен ол енесінің де қырқын өткізді. Енді бұл арада қалып өмір сүргісі келмеген Кәмеш, мүлдем қарасын өшірмек боп кешеден бері ұзақ сапарға жиналып жатты. Қырман басынан кеш оралып келе жатқан Фатима жолай Кәмештікіне кіріп шықпақ боп атынан түсіп ішке енді. Ол абыр-сабыр боп жиналып жатқан Кәмештің үстінен шықты. Табалдырықтан аттап аң-таң болып тұрып қалған Фатима:

	– Кәмеш-ш, қайда жиналып жатырсың, қарағым-ау, – деп оның жанына келді.

	– Тәте, жолым болады екен. Біраздан кейін сізге өзім де кіріп шықпақ боп отыр едім. Келе қалғаныңыз қандай жақсы болды. Бұл арадан мүлдем кетпекші болып жатырмын.

	– Қайда-а?..

	– Алысқа, тәте, алысқа...

	– Құдайым-ау, жас баламен өмірің өксімей ме? Түтігіп тұрған заман мынау...

	– Қайтер дейсіз, тәте, ештеңе етпес. Өксімей жатқан өмірім қайсы?

	Басыма тағдыр не жазса, соны көремін де...

	– Жаным-ау, сонда қайда бармақшысың?

	– Алматыға.

	– Иә-ә...

	– Сонда шешемнің немере бауыры тұрады. Бала-шағасы мол, қартайыңқырап қалған адам. Сол кісінің жанына барып өлсем арманым жоқ сияқты, – деп Кәмеш көзіне жас алды.

	Бірқыдыру төмен қараған бойы үндемей қалған Фатима басын көтеріп:

	– Мен не дейін, өзің біл, Кәмеш. Қашан жүрмекші болып жатырсың? – деді.

	– Ертең.

	– Тек әрі, ертеңің не, шырағым-ау. Әуелі мал-мүлкіңді колхозға өткізіп, азды-көпті жол қаражатын ал. Қазіргі кезде қарқ боп отырған қай жер бар дейсің. Сонан кейін өзіміз шығарып саламыз, – деп орнынан тұрған Фатима ауыр қозғалып шығып бара жатты.

	Ертеңінде Кәмеш қолындағы бар малдарын қазынаға өткізіп, жол қаражатын мол етіп алды да, жылап-еңіреп жүріп кетті. Туған жерін қимай, қайта-қайта қарайлап боздаған Кәмеш балапанын бауырына басып мекенінен үріккен құстай ұзақ сапарға аттанып бара жатты...





Э П И Л О Г


	Әдеттегісінше бүгін-дағы ерте оянған Абдолла, көзін ашып шалқасынан жатқан күйі шағын ғана бөлмесінің төбесіне тесіле қарап ойланып қалыпты. Бөлме іші жаз шуағына малынып жарқырап тұр. Жұпыны ғана жиналған кәдімгі жатақхана бөлмелерінің бірі. Абдолла он екі жылдай отырып құлан таза босап шыққаннан кейін, осы қаланың өзінде қалған. Түрмеде жүріп алған мамандығы бойынша қала ішіндегі бір заводқа токарь болып орналасқан. Ол ауыл жақтан ертеректе бір алған хабарында Кәмештің басқа жаққа кетіп қалғанын да естіген. Бірақ оның қай жаққа кеткенін ол анық білмейтін. Хатта жазылмаған еді. Ал ол қайырып хатқа жауап бермей, сол бойы ауылынан қол үзіп кеткен еді. Оның мына бөлмеде салт басы жалғыз өзі тұрып жатқанына да, міне, бес-алты жылдай уақыт өтіпті...

	«Аһ» деп терең күрсініп төсегінен атып тұрған ол, жылдам барып жуынып келді де, жұмысына жинала бастады. Төсек-орнын жинап жан-жағына қараған Абдолла сылти басып, анадайда тұрған биік столдың тұсында ілулі тұрған календарьдың өткен күнгі бетін жұлып қолына алды. Үңіле қалған ол алқызыл бояумен жазылған сөздерді асықпай оқып шықты. «1 июнь, 1961 жыл. Балаларды қорғаудың халықаралық күні» делініпті. Ол бұл сөздерді қайта-қайта дауыстап тағы оқыды. Оқыған сайын Абдолланың жасаураған жанары мөлдірей түсіп: «Құлыным менің, қайда жүр екенсің? Боташым менің, Қарлығашым! Бір көруге зар болып сағындым-ау, жарығым». Көзінің жасын сүртіп тұрып қалған ол «менің бұл жақта қаңғырып жүргеніме де, міне, табаны күректей он жеті жыл, он бір ай бопты-ау» деп басын көтерді. Дереу қолындағы сағатына қараған Абдолла асыға жүріп есігін жапты да жіті аяңдап жұмысына кетті.

	Қала іші күнделікті өз тіршілігіне кірісіп те кетіпті. Жылдан-жылға өзгере өсіп келе жатқан өндірісті қаланың күн өткен сайын түлеп құлпырып бара жатқан көшелеріне көз тоймайды. Әр жерде аспанмен тілдескен алып крандар ақ шағаладай қабат-қабат үйлерді жапа-тармағай салып жатыр. Қаланың күнбатыс жақ шетінен анда-санда көрініп қалатын үш қанатты қап-қара пирамидалар осы қаланың символы сияқты...

	Жұмыс орнына жетіп, киімдерін ауыстырып киген Абдолла, бірден қызу еңбекке араласып та кетті. Бар бақытын еңбектен тапқан ол заводтағы ең таңдаулы жұмысшылардың бірі. Қатарынан бірнеше жылдай Құрмет тақтасынан түспей, коллективінің құрметіне бөленген. Ол өзі де қалған өмірімнің мазмұны «ерінбей істеген еңбегім» деп түсінетін. Шаруасына беріле кірісіп кеткен Абдолла, бағанадан жанына кеп тұрған ашаң жүзді көзілдірік киген талдырмаш жігітті байқаған да жоқ. Жалт-жұлт еткізіп қолындағы детальді өңдеп болған ол енді ғана станогін тоқтатып, қасында тұрған жігітке қарады.

	– Сәлемәтсіз бе, ағасы.

	– Е-е-есен-саумысың, қалқам.

	– Бидақметов Абдолла сіз боласыз ба?

	– Иә, менмін.

	– Онда кешіріңіз, ағасы, мен газет тілшісі едім. Сізбен біраз әңгімелесуіме ұлықсат етіңіз?

	– Н-н-неге болмасын, бірақ жұмыс уақыты ғой...

	– Жо-жоқ, мен сізді көп айналдырмаймын, – деп қағаз-қаламын оңтайлаған жігіт шаруашылық жайлы әр түрлі деректерді жазып алды да, Абдолланың жұмыс істеп тұрған сәтін суретке түсірді.

	– Ал, аға, міне, мен болдым. Көріскенше күн жақсы. Бірер жұмадан кейін газет бетінде суретіңіз де шығып қалар. Қайыр қош, – деп сауласты да ол жүгіре басып кетіп бара жатты. Оның артынан қызыға түсіп қарап қалған Абдолла тез бұрылып жұмысына кірісіп кетті...

	Бұл кездерде ел тұрмысы таңғажайып боп өзгеріп, кереметтей күйге енген. Тіршіліктің «уақыт» атты емшісі, кешегі аласапыран соғыстың салып кеткен жараларын жазып та үлгірген. Алапат өрттен кейінгі буын да, жас құрақтай жайқалып азамат боп ержетіп қалған.

	Бейбітшілік өмірде еңбек еткен адам тіршілігінің мазмұны асқар таудай биіктеп, шалқар көлдей тереңдік тапқан. Адам атаулы «өмір» дегеннің өзін, саналы еңбекпен өткізген «уақыт» екенін әбден түсінген шақ. Еш нәрсеге қарамайтын теңдесі жоқ жүйрік уақыт тоқтаусыз өтіп, ағып кетіп жатқандай. Әрбір жылы ғасырдың берер өзгерісін өңгеріп, өтіп жатқан заман. Өз қызығына кенелген адамдар айдың аттап, күннің зулап бара жатқанын да аңғармайды...

	Осындай тіршіліктің кең құшағында жүрген Абдолла да бүгін тағы бір жұмыс күнін бітіріп, завод қақпасынан шығып бара жатқан.

	– Бидақметов, жолдас Бидақметов, – деп артынан шыққан дауысқа жалт бұрылып тұра қалды. Жүгіріп келе жатқан директордың алдында отыратын хатшы қыз.

	– Аға, мана сізге хат келіп еді. Міне, Алматыдан,– деп ұстата салды да қайыра жүгіре жөнелді. Қолына тиген хатты алар-алмастан-ақ Абдолланың жүрегі аттай тулап кетті. Бетіне «Авиа» деп жазылған көк конвертті апылқұпыл ашып оқи бастады:

	«Аманбысың, Абдолла! Бұл хатты оқып тұрып қайран да боларсың, менің ақ жүрегім. Мүмкін саған керегі де болмас. Шыбын жаным шырқырап суретіңді газет бетінен көргеннен кейін әйтеуір жазып отырмын. Қуанғаннан жүрегім жарылып кете жаздады. Қалай болғанда хат жазып хабарымды білдіруге бекіндім. Біздер қазір Алматыда тұрамыз. Қарлығашың азамат боп институтта оқып жүр...»

	Ары қарай оқуға шамасы келмей, буын-буыны босап, тұла бойын тер басып кеткен Абдолла тәлтіректеп барып анадай тұрған орындыққа отыра кетті. Бусана қалған маңдайының терін сүртіп, моншақтай аққан көзінің жасын тоқтата алмай отыр. Тынысы тарылып, екі өкпесінен қысып деміктіріп барады. Алай-дүлей болған жан дүниесіне саябыр таба алмай орнынан тұрып, ар жағындағы қалың өскен ағаштың арасына барды. Тұншықтырып бара жатқан кеудесіндегі қапырық құсасын шығармақка өксіп-өксіп дауыстап жылап жіберді. Бағанадан жұтқыншағына кептеле керіп тұрған бірдеме, енді ғана төмен түсіп біршама босатқандай болды. Басын шалқалата беріп терең-терең тыныстап демін алды. Жанарындағы жасты сүртіп-сүртіп жіберді де, қолындағы хатқа қайыра үңілді.

	«Тағдыр тасқынымен ағып жүріп әйтеуір аман қалдық-ау. Айта берсе көрген азап таусылар ма?! Сол кеткеннен осы күнге дейін екі көзім төрт болып бір өзіңді тосудамын. Көзіңе шөп сап, көңілімді басқаға бұрған емен. Ұзақ жылдар өмірімнің медеуі, алдымдағы арманым Қарлығашжанның тілеуі болды. Сол бір аспан шағылып жерге түскендей болған күні, мен сорлыны кінәлайтындай да ештеме жасаған жоқ едім-ау. Қаскөй жанның жауыздығымен быт-шыт болып, аяусыз тағдырдың құрбаны боп кеттік қой. Көп не жазайын, жарығым, қалайда хабарыңды бер?

	Асыға хабар күтуші Кәмеш».

	Абдолла қолындағы хатты аяғына дейін сан құбыла күйзеліп оқып шықты да, төмен қараған бойы басын салбыратып отырып қалды. Жұмған көзін ашып қайта-қайта ол қолындағы хатты аударыстырып қарай береді. Осыншама мол қуанышқа сенерін де, сенбесін де білмей отыр. Тәп осылай болар деген үш ұйықтаса ойында жоқ еді. Қаншама жылдар арқасына аяздай батып шерменде еткен арманы төбесінен топ ете түскендей есеңгіреп қалды. Қуанғанынан жылап, кенелгенінен күле алмай отыр. Өз-өзінен селт ете қалған ол, дереу ойын жиып орнынан тұрды. Асыға басып қайтадан заводқа кіріп, жүгірген күйі кеңсеге кірді. Бөлмесінде директор қағаз жазып өзі ғана отыр екен. Ол алқын-жұлқын кіріп келе жатқан Абдолланы көріп орнынан тұрды. Бұрын-соңды оның бұндай жүрісін көрмеген ол тіксіне қарап шошып кетті. Бар айтқаны:

	– Абеке, Абеке, сізге не болған? Тәңірім-ау, екі көзің бұлаудай ғой.

	Айтшы? Не?

	– Н-н-не десем екен...

	– Ә, міне, міне, мынау хатты оқып шығыңызшы? Сонда барлығына да түсінесіз.

	Жалма-жан қолына алған хатты тез жүгіртіп оқып шыққан ол:

	– Бәре-кел-де. Мынауыңыз үлкен қуаныш қой, Абеке. Құттықтаймын, – деп қолын ұсынып Абдолланың қуанышына ортақтасты. – Иә, Абеке, келген жұмысыңды айт.

	– Бүгіннен бастап кезекті демалысымды сұрай келдім. Езу тартып миығынан күлген директор:

	– Абеке, ертеңнен деңіз. Бүгінгі жұмыс бағана аяқталды ғой, – деп қарқылдай кеп оның арқасынан қақты.

	– Жарайды, жарайды. Оған қам жемеңіз, тағы не керек?

	– Басқа түктің де керегі жоқ...

	– Қаражат жағы қалай?

	– Ой, бауырым-ау, қаражат деген қаттаулы жатыр. Тапқан табысты жалғыз басым қайда жіберді дейсіз? Барлығы да кассада...

	– Бопты, бопты, бопты! Онда тіпті әбден жақсы. Қалған шаруаларыңызды ертең өзім ыңғайлаттырамын. Жолыңыз болып, аман-есен оралыңыз, Абеке. Ұлан-асыр той келгеннен кейін болады, – деп жарқырай күлген директор Абдолланы сыртқа дейін өзі шығарып салды.

	– Р-р-рақмет, бауырым, рақмет, – деп асыға жөнелген Абдолла көшеге жүгіріп шығып, бос келе жатқан таксидің бірін ұстап алды да, бірден жинақ кассасына тартты. Жинап жүрген көп жылғы ақшасын түпқопара бір-ақ алып, тоқтамастан аэропортқа келді. Алматыға түнде ұшар самолет болмай шықты. Таң қараңғысынан ұшатын бірінші рейске билет алды да, тура тартып жатақханасына келді. Жарылып кете жаздап тұрған жүрегіндегі бар қуанышын жолдас-жораларына айтып, азан-қазан көл-көсір болды да қалды. Бұл күні түнімен олар ұйықтаған жоқ. Таңертең ертеменен Абдолланы аэропортқа алып келген бірсыпыра адам қолдарын бұлғап шығарып сап тұр. Абдолланың алып ұшқан жүрегі дедек қаққызып кеп самолеттің ішінен бір-ақ шығарды. Ақ бауырын қара жерден зуылдай барып көтеріліп кеткен ақ құс аспан бетіне шығып ап өз жолымен ағып келеді. Уақыт өткен сайын Абдолланың сағынышқа толы алақандай кеудесі қарс айрылып кетердей алқындырып барады. Оның адасқан қаздай қаңқылдаған жан дүниесі құлағын тұндырып, тұла бойын шымырлатып келеді. Азапты кезде айрылып қалған жары мен жалғыз қызы Қарлығашына жетуге асығып барады...



	Алматы, 1972 жыл





	Оглавление

	І

	II

	III

	IV

	V

	VІ

	VII

	VIII

	Э П И Л О Г





