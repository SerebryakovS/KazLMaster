	Жүсіпбек Аймауытов

	Әңгімелер





ЕЛЕС




	Қолымда қалам. Алдымда қағаз... Ел ұйқыда. Мен ояу. Отырмын. Екіні, үшті соқты... əлі отырмын. «Переброскеге» ұшыраған Н. жолдасшылап ойым байыз таппайды, бірден бірге көшеді. Ол маған шот емес, жарылып кетсем де бір мақала жазуым керек; аймақтық жастар комитеті екі күннің ішінде жазып тапсыруға мойныма бір мақаланы артқан...

	Басым сынып барады. Сынбай қайтсін? «Масленкенің» шелпегін жеймін деп бір жолдастың үйінде отырып қалып, «бозжорғаны» айдаңқырап жібергенмін... Қаламды шықырлатып, қайта-қайта маламын... келмейді. Жер ошаққа аяғын тығып алған боташа қаламымды сілке түсемін... Əлі түк жоқ. Ерсілі-қарсылы уқалап жын соққан торғай бастандырып, шашымды да дудыраттым. О да түкке сеп болмады.

	Бар бітіргенім: алабота жаққан ауылша, тұмсығымнан түтінді гу-гуімен шығарып, бықсыта беремін. Үйдің іші алай-түлей сасық тұман. Басым да тұман. Қазынаны жеп, жазаға тартылған завхоздан жаман ұнжырғам түсті, сұрым қашты, ыза болдым. Со кезде ойым көзіме көрінетін зат болса, дереу: «Саботажник!», «Контр» деп жағасынан алғандай едім. Əттең, қолыма түспеді.

	Үстелге шынтақтап, басымды тіреніп отырмын. Талдым білем: көзім бұлдырап қалғыған тəрізді болдым. Бірдеңе қараң етті. Сөйткенше болмады, кеудесі портпел қолтықтап, аптомобел мінген кеудесіндей кердеңдеп басып, бір жігіт сап ете түсті. Таң-тамашамын. Есік ашылғандай болған жоқ еді. «Бұ қайдан келіп қалды?», – деймін. Алды-артыма қаратқан жоқ, ежелден таныс жолдасымдай:

	– Е, жолдас не жазып отырсың? – деді.

	Сасып қалдым. Əйтсе де сыр білдіргім келмеді. Жөпшенді кісіге өзім де бой бермейтін жігітпін. Газет-жорналға бір-екі сөзі басылса, «жазушы», «ақын» екенмін деп, партия комитеті қол қойып, мөр басқандай-ақ, өзіне-өзі ден қойып алатын омырау жігіттер аз ба? Сондай болудан мен де сау кісі емеспін, неғып бола қояйын? Сондықтан ақша мекемесінің билеушісі сияқтанып ызбарланып:

	– Сізге не керек? – дедім.

	– Іріленбе, іріленбе. Түні бойы түк жаза алмай отырып, қатқаныңның басына көкимісің – деді.

	– Жазам ба? Жазбайым ба? Онда сіздің жұмысыңыз жоқ. Менің жазуымды тергейтін сіз емес, жорналшылар, – деп сырт бердім. Одан жаман əкіреңдеді.

	– Танымасаң танытармын. Одан да шыныңды айт!

	– Өзің қалай өкім сөйлейсің? Өзің кімсің? Партийный белетің бар ма? – деп қоқан-лоққыға салдым. Айылын да жиған жоқ, сықақ қылған кісіше мырс етті:

	– Ей, байғұс, белетіңді бетке ұстап қоқиланғың келді ме? Сонша қоқиланғандай қанша білімің бар? Қандай тұтынған жолың бар?

	– Жолым бар. Жолсыз жүрген сендерден сақтасын!

	– Олай болса жолыңды айтшы, тыңдайын.

	– Менің жолым – төңкеріс жолы.

	– Ə, төңкеріс жазушысы екенсің ғой?

	– Иə.

	– Менің де көп қарастырып жүрген мəселем осы еді. Төңкеріс ақынын жолықтыра алмай жүр едім: жақсы киліктің ғой. Олай болса əңгімелесейік, пікір алысайық, əлде бір-бірімізден пайдаланып қалармыз, – деді.

	Құлағыма жағып кетті. Өзі де, сөзі де əрі жатық, əрі жат көрінді. Магніт қуары сандай-ақ, сөйлеген сайын ұйытып, бойымды балқытып əкетті. Манағыдай емес, түсімді жылытып, орындық ұсындым. Отырдық.

	– Дұрыс, мен де кісі таба алмай жүр едім. Жақсы! Сөйлесейік, – дедім. Ол бастады:

	– Ендеше, төңкерістен бері не жазып жүрсіңдер? Əуелі маған соны айтсаң екен.

	– Біз бе? Біз төңкерістің берген бостандығын, теңдігін жазамыз. Төңкеріс жолында құрбан болған ерлерді өлең қыламыз. Ортақшылдар жолын, Кеңес өкіметін мақтаймыз...

	Тағы да.

	– Тағы да еңбекшілерді тап күресіне шақырамыз; əйелдер теңдігіне арнап жазамыз. Жастарды оятамыз, жұртты оқуға үндейміз. Байды, жуан жұдырықты түйрейміз...

	– Тағы да.

	– Тағы несі болады? Ескі молдаларға, дінге, ескі əдет-ғұрыпқа қарсы сөздер де жазылады. Міне, осы тəрізді.

	– Төңкерістен бері неше жыл өтті?

	– Алты жыл өтіп, жетіншіге аяқ басып тұрмыз.

	– Содан бері қақсап келе жатқан жарапазандарың осы ғой? ...

	– Енді нені жазу керек?

	– Міне, сендердің төңкерісті ұқпағандығың. Күнде айғай, күнде даурық, желдеткен қара боран сөз мезі қылғандай болған жоқ па? Құрғақ сөзден жалықсаңдаршы! Алты жылды айғаймен алдыңдар, тым болмаса енді ойласаңдаршы! Енді бір өмірге, тұрмысқа келетін сөз жазсаңдаршы! «Біздер – жастар – көппіз, жұлдызбыз, арыстанбыз, батырмыз, қорықпаймыз, жаншып таптап кетеміз, жанып тұрған отпыз, жалынбыз, біз қоймаймыз, біз кенелтеміз, біз қарық қыламыз...» дей бергеннен не тамады? Мұның бəрі ет пен терінің арасындағы жел емес пе? Төңкерісті жазғанда осылай жаза ма екен? Осыдан бөтен жазатындарың бар ма?

	– Неге болмасын? Бар. Əркім əр түрлі жазады, – деуім мұң-ақ екен, бастырмалатып соға жөнелді.

	– Басқа əдебиетшілердің сөзін көрмей жүрмін бе? Кімді айтасың? Олар не жазып жүр? Біреу «Асан Қайғы», «Шортанбай» болып қазақтың ертегідей өткен күнін жырлап, «зар замандатып» жүр. Өткенді қайтару, өлгенді тірілту кімнің қолынан келмекші? Тарих өзенін теріс ағызатын қандай «əулие»? Қай құдай?! Бұ күннен түңіліп, өткенді көксеп, мəдениеттен қашырған қайдан шыққан пайғамбар? Қазақтың қай досы?

	Біреуің жаңашыл болғанның жөні осы деп ескі əдебиетті отқа өртеу керек деп жүрсіңдер, ескі əдебиетті, ескі мəдениетті отқа өртеп, енеден данышпан, енеден еңбекшіл болып туған кім бар еді? Киімшең туған қандай ұл?

	Ескі əдебиет, ескі мəдениет байдікі, патшанікі екен. Оларды жоялық. Берші, кəне жаңа əдебиетіңді, жаңа өнегеңді! Осыны айтатын ақындар кімнің əдебиетімен суғарылып, жаңашыл бола қалды екен? Алдында əлеумет ғылымын, тұрмыс жүйесін табиғат заңдарын жан-жануарлар жаралысын зерттеген бай мəдениетінің ғалымдары болмаса, Маркс шығар ма еді? Маркссыз Ленин туар ма еді? Жаңағы ескі сабақ, жаңаға ескі баспалдақ емес пе?

	Біреуің қызбен жүргеніңді, гөлəйт салғаныңды, мықынын ұстағаныңды, біреуің төңкерістің «идеесін» ұстай алмай айғайын ұстап жүрсің, енді бірің жазасың не онда, не мұнда жоқ қояннан көз жазып қалған тазыдай, арсалаңдап жүрсің. Тағы біреу көрінгенге «жалпақшеше» көрінгелі, түлкі болып құйрығын бұлаңдатып жүр. Енді біріңнің орысты қазаққа, қазақты орысқа шағыстырып сенім алмақ, ақын атанбақ ойың бар. Тағы біреуің ойын жасырып, бойын жасырып, жат елдің жазушыларын аударып талшық етіп жүр. Сендерде мұрат бар ма? Бағыт бар ма? Жүрек бар ма? Бүгін – идеалист, ертең – материалист, бүгін – реалист, ертең – символист, бүрсігүні – футурист, тағы үдеме бірдеме «ист», əйтпесе əрқайсысынан бір шөкім. Ақындықты, жазушылықты сауысқанға айырбастап, неден мұнша адастыңдар? Күндік күніңе, өшті-қасты кегіңе, əлде күншілдігіне бола елдіктің айнасы – əдебиетті ұрыс-керіске, боғауызға айналдырдыңдар. Келешектен ұялсаңдаршы! Күйіп ғой, шыдай алмадым ғой! Айтпайын десем де қоймадыңдар ғой, түге, азып туған мұндарлар! – деп тұра жөнелді.

	Милициедан қорыққан жуанға ұсап, көзім шарасынан шықты.

	Қуып жетіп ұстай алдым:

	– Тоқтаңыз, жолдас! Қайырылыңыз! Не қыл дейсіз? Айтқаныңызды істейік. Жазбайық деп жүргеніміз жоқ. Қол тимейді. Күнде қызмет, мəжіліс, дəріс, театр, сүгіретке түсу, қызбен жүру, тағы анау-мынаудан мұршамыз келмейді.

	Артына қасқырша қарап тұрды да қайта оралды. Тағы сөйледі. Мен аузымды ашып, көзімді жұмып тыңдадым да отырдым. Ол айта берді:

	– Жазушы кім? Ақын кім? Білесің бе? Олар – заманның айнасы. Елдің тұрмысын, өмірін, тілегін, арманын əдебиет айнасына түсіретін солар. Оны көрсе оны сақ, мұны көрсе мұны сақ болып қазаққа ұғымсыз не болса соған еліктемей, шын өмірді, деректі өмірді неге жазбайсыңдар? Төңкерістен бері қазақ елінің басынан қандай күндер өтпеді? Тұрмысқа қандай өзгеріс кірмеді? Қазақ даласын көмірдей басып ақтар өтті. Оның артынан қызылдар келді. Қазақ даласындағы соғыс майданы ашылды. Мұның бəрі қандай із қалдырды? Осыларды қайсың жаздың?

	Қеңес үкіметі орнады. Разберске, продналок, көлік, адам салығы түсті. Елді мелитсе, агент, инспектор, əтрəд қаптады. Ел не күйге түсті? Əуелгі кезде партияға тонын айналдырып талайлар кірді. Олар түрлі қызметпен, сайлау жұмысымен ел аралады. Сауатсыздықты жоятын дүмше мұғалімдер тарады. Олар елге не пайда, не зиян келтірді? Мұны жазған кімің бар?

	Қазақ жұтқа, ашаршылыққа ұшырады. Оның ауыртпалығы, өлімі, шығыны, қайғысы, зардабы қандайлық болды? Жылу кемесиелері құрылды. Олар не істеді? Еркін сауда, қызыл саудагер қалай тиді? Бұларды əдебиет айнасына түсіруші болды ма?

	Төңкерістің жақсы жақтары: еңбекшілер қожалығы, сот, оқу, мектеп, əйел теңдігі, жер алу, қала салу, кедей баласы оқуға ұмтылу, жұмысшылар, ортақшылдар, жастар ұйымдары, жетімханалар ашылуы, олардың ісі – міне осыларды келістіріп суреттеген жазушылар бар ма?

	Қазақта төңкеріс үшін алысқан, жан қиған ерлер болды ма? Болса, олардың өмірі немен өтті? Төңкеріс жағына шыққан азаматтардың кімі не істеді? Шын ортақшылдар мен боямалардың айырмасы неден көрінеді? Ұлтшылдар, отаршылдардың кесірі қандай болды? Бұларды қозғаған жазушы болды ма?

	Бүгінгі шенқұмарлық, кеңсешілдік, ата-ру намысы, губерне намысы, орынға таласу, топтасу, жіктесу қандай күйде? Кім не үшін күресіп жүр? Бұларды жазуға тісі батқан жазушы шықты ма?

	Осылардың əрбіреуі бір əңгіме, бір роман болуға жарамай ма? Төңкеріс жазушысы, төңкеріс ақыны болсаңдар осыны неге жазбайсыңдар? Төңкерістің мақсатын түгел жаза алмаған соң, жазушымын деп не керек? Осынша соны, осынша бай əңгімелер жатқанда, сөз таба алмай сандалып, «Қара боранға», «Зар-заманға», «Асық жарға», «Қайғы-зарға» салынатын не бар? Қандай уақ нəрселерден құралып, төңкеріс жемісі көрінбей ме?

	Өткен жаз бір кедей шəкірт елге барып, өзіндей жиырма кедей баласын əкеліп, оқуға түсіріп отыр. Бұл теңдікті кедей баласы қашан алып еді? Əне сенің өз еліңде пароходта жүк көтеріп, жер астында көмір қазып жүрген талай жұмысшылар болсполком болып отырғанын көрмейсің бе?

	Мелшиіп не дерімді білмедім.

	– Неге үндемейсің?

	Үндей алмадым. Міңгірледім.

	Ең болмасын көз алдында жүрген бір жолдасыңның, не бір кемесердің қызметін, тұрмысын жазсаң, о да қызық емес па? Əлгіде аптомобелмен өкіріп бір кемесер кетіп барады. Ол ненің салдары. Бір аптомобел 40 аттың орнына жүретінін біле ме екен о жолдас? Сендер жазғыш болсаңдар осыны неге жазбайсыңдар? Əлде мұндайды көрмейсіңдер ме? Тесірейе қарап тепсініп:

	– Жазасың ба? – деп алтыатарын суырып алды.

	– Ша...м...мам.., келмейді ғой, жолдас!

	– Ендеше, жазғаныңды қоясың ба? – деп ақырып, мылтығын кезеніп кеудеме тақады.

	– Қояйын... қояйын... – дедім. Басып жібере ме деп бойым шімірігіп, селк етіп көзімді жұмып қалдым.

	Бітегенеден соң көзімді ашсам – түк жоқ. Баяғы үстелім басында шынтақтап отыр екенмін.





ЖАҢАБАЙДЫҢ ЖАНЫНДАҒЫ ТРАГЕДИЯ





I




	1922-інші жылы аштар жұмысымен Жымпиты уезін аралап жүріп, сол елде Қамит деген бір жолдасымның үйіне кез келдім. Қамит отызға жетер-жетпес жігіт кезінде көкірек аурудан қайтыс болған. Жас келіншегі, шешесі, бір інісі қалған. Қамитпеп жас кезімде бірге оқыған едік.

	Амандықты сұрасып, Қамитті еске алып, біраз қамығып отырғаннан кейін, шешесінен Қамиттың кітап қағаздарын сұрап алып, оқыдым. Орыстың белгілі ақындарының кітаптары, қазақша талай өлеңдер, ескі сөздер, қиссалар бар екен. Солардың арасынан бір жуан дəптер табылды. Ішін ашып қарасам, марқұмның жазып жүрген ұсақ əңгімелері, өлеңдері екен. Бір-екі сөзін оқып көріп едім дəмді көрінді: қызығып кеттім. Менің де жазушы болам деп көржерді шатпалақтайтын «дертім» болатын. Газет, журналдарға да кейде сөз жазып жіберетінмін, бірақ, көбінесе басылмайтын:

	«Сөзіңіз тым ұзын екен», болмаса, «маңызы жоқ екен» деген сықылды басқарманың жауабын көретінмін, мына дəптер маған жерден табылған олжадай көрінді; «Қой! Мынаны ұрлап алып, өз сөзім қылып, газет, журналға жіберіп тұрайын. Қамит өліп кетті:

	«бұл – менің сөзім», – дейтін кісі жоқ. Сөйтіп, мен де «жазушы» атанайын... деген жаман ой сап ете түсті. Қолым қалтырап кетті.

	Жүрегім лүпілдеп тұрмай барады. Жан-жағыма жалт-жұлт қарасам, құдайдың дес берісі, əйелдер шығып кеткен. Жалма-жан дəптерді сөмкеме тығып жібердім. Əйелдер қайта келгенде, дым көрмегенсіп, кітап оқыған бола қойдым. Дəптерді адам сезген жоқ. Жүріп кеттім.

	Содан бері əлгі дəптердің ішіндегі сөздерді көшіріп, соңына қолымды қойып, газетке, журналға жіберіп тұратын болдым. Баспа жүзіне сөзім қашан шығар екен деп, екі көзім төрт болып, газет, журнал көрсем, қулық құлындаған биеше, үстіне түсіп кете жаздаймын. «Басқарманың» бұрынғы жауабы жоқ, жіберген сөздерім ап-анық, меруерттей басылып шығады. Өзімдікі емес, ұрланды сөз екені есімнен шығып кетеді. Жаным бір кіріп, бір шығып əлденеше оқимын. Əрбір сөз, əрбір қаріп, маған қарап, жымыңдап күлгендей, жылы шырай бергендей болады. «Көрдің бе? Біз де сенің балаңыз, жарыңбыз, сəулеңбіз» дегендей көрінеді. Менің қолыммен жазылған сөздер шыққанда мен мас боламын, өз теріме өзім сыймаймын. Желігемін, жынданамын, «жазушы» деген атақ алып көкке ұшады, алып жерге түседі. Жұрт мені «жазушы» деп ден қойып алса керек: өзімнен төмендер қолымды қатты қысатын болды, жоғарғылар қауіптенетін болды, тырна қатар жазушылар күндеп жамандайтын болды. Жалғыз-жарым жақсы сөздерімді кейде басқармадағы жолдастар да күндеп, баспайтын болды. Міне – менің жазушы болғанымның белгісі.

	Қарапайым жұрт маған қол қоюлы, маған сол қанағат. Алдана берсін! Маған не керек?! Уралайын мейлі, жырлайын мейлі – жазушы атансам болғаны.

	Сонда да бір жаман жері: кейде өзіңнен өзің ұялғандай, қысылғандай болады екенсің. Оңаша отырған кезде, Қамит марқұмды ойлағанда маңдайыңнан суық тер шып-шып шығады.

	«Сен, жауыз, атаққа əуейіленіп, жолдас атымды ұмыттың ба? Кімге қиянат етіп жүрсің?» деп көрде жатқан Қамит марқұм жағамнан сілкіп, қылғындырғандай болады. «Мына сөз мұныкі емес, менікі! Бұл арсыз, атақ үшін сендерді алдап жүр. Бұған нанбаңдар! Бұл бір сайқал. Əлеумет, бұл – сендердің арамза балаң. Бұл – жүзіқара!» деп, ішімде біреу сөйлеп тұрғандай болады. «Сен адамбысың? Алдар көсемісің? Адам болсаң, жұрттың көзін осынша бояп не болды саған! Ұялсайшы, ойлансайшы! Сенің кім екеніңді бүгін болмаса, ертең білмей ме жұрт? Қайда барасың? Кімнің алдына шығасың? Болғанда, не боласың? Жұртты алдағаннан ауыр қылмыс, одан жаман арамзалық бола ма?..» деп, білімсіз біреу кіжінгендей, ұрысқандай болады. Ойлаймын: «Ар» деген осы болар ма? «Ар» бар – дегенге нанбаушы ем: бұ қалай?! – деймін. Сілкініп, қайратыма тағы мінемін.

	«Ой, тəңір-ай! Мұнша жасық болармысың? «Ар», «адамшылық» деген не? Жоқ қой! Кім арды ойлап жүр? Алдамаған, бойламаған кісі күн көре ала ма? Тіршілік – тартыс. Тартыста озбыр жеңеді. Тартыса алмаған кісіге жасап не керек? Əлде қашанғы ескі жырды қозғап, «ар» деп, «адамшылық» деп басын ауыртып отырғанын. Аяншақ кісі, жұмсақ жүрек нəуетек кісі жақсы өмір сүре алмайды. Бұ заманның нақылы: «Құралды мақсұт ақтайды» дейді. Қазақша «Есек көтін жусаң да, мал тап!» дегенге дөп келеді. Дұрыс нақыл! Қайтсең де, алдасаң да, арбасаң да, бойласаң да əбүйір-атақ тап...» дегендей, əлдебіреу қайрат бергендей болады. Осындай екіұдай тартысты басымнан əлденеше рет кешірдім.

	Кеше апрельдің 22-інде шыққан «Кеңес даласы» газетасын оқып отырып Гранов деген камонес жолдастың тергелгенін көрдім. Ол не қылған? Боялып камонес болып, ылғи атақ көксеген, бас пайдасын қуған; қазынаның ақшасын қартаға, саудаға салған. Қылмыс мойнына ауып, бояма жолдастың əбүйірі айрандай төгіліп, он жылға еркінен айрылатын жазаға кесілген.

	Мынаны оқыған соң жүрегім тұрайын деді. Қожанасыр айтқандайын, бір күні біреу «теріні суырып алып, жүзімді айдай қылар ма екен» деп артым қып-қып етті. Дүниеде шарықтап барып-барып, жұрт алдында масқара болып, гүрс етіп құлағаннан жаман нəрсе жоқ қой. Кісі оңбай, қиратылып қалады ғой. Қой,

	«Есің барда ел тап» дегендей, аман күнімде, ұрлығымды мойныма алайын да, жұрттан кешу сұрайын, жалған «жазушы» болып жұртты бұрынғы алдағаным да жетер. Адамдық жолымен де бір жүріп байқайын деген ой түсті. «Мінекей, жұрт! Сонымен, өзімнің кім екенімді айтып, ұрлығымды мойныма алып отырмын. Мен – жазушы да емеспін, ақын да емеспін. Мен – жұрттың көзін бояушы, атаққа мастанған бір қу едім. Адасқандығымды жаңа білдім. Өткенге тəубе қылдым. «Ағаттығын мойнына алу да – ерлік» дейді ғой. Уа, жұртым.

	Алдарыңа бас идім, өткендегі қылмысымды кеше көріңдер! Тарих жүзінде лағынет айта көрмеңдер! Көп кешсе, сот та кешер. Сот – жұрттыкі ғой. Мойныма алғанымның белгісіне Қамит марқұмнан ұрлап алған бір əңгімені алдарыңызға саламын. Бұл, бұйырмасын, өзімдікі емес, Қамиттікі. Қамит аштар жайынан жазған екен. Ашаршылық жұртқа келген тарихи ауыр апаттың бірі ғой. Қазақ əдебиетінде ашаршылық жайынан жазылған сəнді əңгімелер кем болғандықтан, пайдасыз болмас деп, көшіріп отырмын. Артық, кемін оқушылар сынай жатар. Онда менің жұмысым жоқ.





II




	Əңгіменің атын «Жаңабай» деп жазып, өшіріп тастапты. «Жан жарасы» деп, тағы өшірген. Дəптердің бұрышына «Жаңабайдың жанындағы трагедие» деп қойыпты. «Трагедиеге» қазақша сөз таба алмаса керек. Біз де бұзбастан өз атын жібердік.

	Боқыраудың бас шені. Ел қыстауында. О жылы аш ел көшкендей болды ма? Жаңабай еңгезердей мосқал кісі. Кешкі етін жеп болған соң:

	– Қали, тұр! Аттарыңды қара! Ғазиз, сен арбаңды əзірле. Күн шыға көшпей болмайды, – деді, түксиіп.

	Ғазиз əкесінің бетіне қарап:

	– Неге, əке? – деді таңданып.

	– «Өз қорлықтан жат қорлық». Ағайынға мал тартып жүзқара болғаннан да, өлгенім артық. Кəдірім кетпей тұрғанда, жөнімді табайын.

	Жаңабай бір айтты – болды; екі сөйлеген жан емес. Лəм дей алмады, қатын-балалары, төбеге ұрғандай сазарып қалды. Қали дастарқан жинап, қолға су құйды. Жаңабай жайдағы батасын да қылған жоқ, қолын сүртіп, жантая кетті.

	Екі баласы мен қатыны жалғыз-жалғыздап тысқа шықты; күбір-күбір сөйлесті. Аздан кейін үшеуі тарасты: Ғазиз арба саптады, Қали атқа кетті, Бəтпа күйбеңдеп еттігіне барды.

	Жаңабайдың қабағынан қар жауғандай түюлі, шырағдандай жылтыраған алмас көзі жылтыраған шырағдан отына қадалып, ойланып жатыр.

	Жұрт жоғалған малын менен көреді. Байбақтыдан өрбіген ел қашан мені ұры қылып көріп еді? Мал көрмек түгілі, бір болыс «Қурайлыда» бетіме жан келуші ме еді? Малым болмаса да, тіршілігімнің арқасында еліме əбүйірім кетіп көрген жоқ еді. Ол дəурен басымнан ұшқанға ұсайды. Кісілік, ағайындық барлықта екен. Елден мал кетіп еді, пейіл де кетті, кісілік те жоғалды. Аштық əбүйірге, ажарға қаратпайды екен. Аштан өлуге көзім жетпесе, ағайынның тағалы тор тайына қиянат етуші ме едім? Тентектік қылсам, еркелік қылсам, көтерер деп, бар ағайынның 4-5 тайын жеп едім. Көтерді ме? Ағайын кеңшілікте екен. Өліп жатсаң, аузыңа су тамызатын кісі табылатын емес. «Жаңабай мал тартыпты» дегізгенше, қарашығымды батырайын; өлімтігімді көрсетпей өлейін... екі атты төлеуге тартсам, боса да аштан өледі екем, одан да тірсегім қырқылмай тұрғанда, көз көрмес, құлақ естімес жерге кетейін.

	Бір жұмадан бері Жаңабайдың ойлап жүргені осы еді. Жаңабайдың сығырайған жарыққа қарап жатып ойлағаны тағы осы ой болды. Жаңабайдың бұл ойын тысқарыдан кірген Бəтпа бөлді.

	– Азық-түлікті түгел ал, төсек-орын, ыстық пісіретін ыдыстан басқа, ауыр нəрседен түк алма: атқа ауыр болады.

	Бəтпа пешке сүйеніп, тыржиып:

	– Сандықтарды, кебежені қайтеміз? – деді.

	– Азық салатын бір сандық ал! Өзгесі қалсын!

	– Тастағанша ауылға беріп кетеміз де... Кім біледі, қайтып келгендей боламыз ба?..

	– Сөзді қой, қалғаны маған десе өртеніп кетсін!.. Бəтпа сипақтап тұрды да, шығып кетті.

	Таң аласəуле бола бергенде, Жаңабай екі баласы мен қатынын арбаға салып алып, ауылдан жөнелді. Тірі жан білген жоқ. Ұрлыққа салынып, сартап болып жүрген аттар арбаны ұршықтай дөңгелетті.

	Аспан ала шабыр бұлт. Ызыңдаған күзгі таң бойды шіміріктіреді. Жер бозқырау. Малсыз ауылдың іргесінен от, шөбінің қыры сынған ба? Арбаның ізі жосылып қала берді. «Қотаныңның шөбі сынбасын!» деген қарғыс Жаңабайдың ойына келді. Серейген көде Жаңабайдың жүрегіне тікендей кадалды. Құрығанның белгісі осы да. Жаз бойы қыстаудан тапжылған ел жоқ. Шөптің ереуілдеп тұрғаны мынау: Ой, заман-ай! Бір кезде шаңы аспанға шығып жататын жер еді-ау!.. Ондағы мал кайда? Ел қайда? Ендігі жүргендер кісі ме? Бір атым насыбайға сатып кетеді. Сенің кім екеніңді неғылсын? Тұрғыласың азайды-ақ, адасқан қаздай артық жан болдың да. «Адам замандасымен жасайды», деген ып-рас қой. Маңайың толған ел бола тұрып, жалғыздық көргеннен жаман не бар дейсің?

	Мінекей, мынау үңірейіп, аңырап жатқан құр өзен. Жылқыны талай буып тастап, бекінетін құр өзен. Кемеріңде бас бағып қарауыл қарап жататын құр өзен. Қойныңда талай күн түнеп, қараңғыда жылқы жетектеп, жылғаңмен жылысып кететін құр өзен... қош бол, енді адыра қалған қу өзен!.. Əнекей, үлкен ауылдың қыстауы ығы-жығы болып, алыстап барады... Артымызда тұрған ауыл, кіндік кесіп, кірімізді жуған ауыл. Міне, сол жақта көп мола. Əне, өзге моладан басы асқан ақсақал марқұмның асқар тамы. Оң жағында Қағазбай марқұмның құлақсыз тамы қарауытады... Жетпей кеткен, есіл қыршыным! Анау шеттегі сегіз құлақты кең тамда Ұлбике бəйбіше жатыр. Ой жарықтығым-ай! Туған баласындай еркелетіп, бəйек болып отыратын ақ жарқын анамыз-ай! Жаңаш, қарның ашып қалған жоқ па? Жаңаш, қонаққа не соямыз? Жаңаш, балалықты қойсайшы! Үйдегі кəрі шешеңді ойласайшы! – деп отырушы еді жарықтық! Шеше-ау! Сондағы Жаңаш балаң мынау! Елге-жұртқа сыймай, қаңғып бара жатқан сорлы Жаңашың мынау! Көрдің бе, шеше, балаңды? Мен кеттім... Бір жола кеттім. Осы кеткеннен Жаңашың қайта келмейді... Жаңашыңа, тым болмаса, қасыңнан топырақ та бұйырмайды ғой...

	Жаңабайдың өмірі жас шықпаған отты қара көзінен үш моншақ домалап жерге түсті. Қатын-балаға сыр бермейін дегендей, Жаңабай басын көтеріп алды. Алайда туған жерден айрылу қиын: Көзінің ар жағынан сылдырлап бұлақ ағып келе жатқандай, жүйе біткені босағандай елжіреп, өзіне-өзі ие бола алмады.





ІІІ




	Күндерден күн өтті.

	Жаңабай жыла қонақтап келе жатыр. Екі баласы жаяу. Қатынымен екеуі арбада. Аттары қажыған. Жымпитының шегіне əлі екі қонақтық жер бар. Жаңабайдың беті – Самар гүбірнесі. Ол жақсы иттей, қазаққа қарасын көрсетпей өлмек.

	Қураған сар дала. Ұшы-қиыры жоқ дала. Алдында белес бардай көрінеді. Белестен асса, ар жағында ел бардай көрінеді. Белес дегені жазық болады. Оның ар жағы тағы белес, оған жетсе, тағы белес... Жаңабай сар далаға көзін сүзеді. Сағымданған белестен басқа нəрсе көрінбейді. Сонда да үмітін үзбейді. Бір белестен асса, астынан малы бықырлап, түтіні бұрқырап ауыл жолығатындай болады.

	«Үміт деген шіркін осы-ау! Жетем-жетем деп адамның діңкесі құритыны осы-ау! Талай белестен асып келемін. Бірдеңеге жететіндей, алдымда қарқ қылатын бірдеңе бардай көремін. Ол бірдеңе бар ма, жоқ па?..» деп ойлайды Жаңабай.

	Талай күдірден асқанда, көз ұшында бұлдырап бір қара көрінген болады. Бұл не нəрсе екен?! Таңданады, дəмеленеді. Жақындай берсе, не шошайған омақа, не бір түп ши, не бір бөктергі, болмаса өлген малдың сүйегі болып кетеді. Тағы бір қарайған көрінеді. Алыстан жіп-жіңішке сопайған, елбелектеп қозғалған тəрізді болады. Таянған сайын қысқара береді; басы, қол-аяғы бардай, бүкшеңдеп жер қазып жатқандай болады. Ол кісі болып шығады. Əлде шөптің тамырын, əлде саршұнақтың інін қазып жатқан біреу болады... Бұларды көргенде Жаңабайдың жүрегі бұрынғыдан жаман ауырады.

	«Шынымен қазақ даласы құла түз болып, қуарып қалғаны ма? Сайран салып, сауық құрып, жер қайысқан мал бағып, ақар-шақар думан болып жататын ел жоғалып, шыпымен, сол елдің арты көлеңкедей елбеңдеген, сағымдай бұлдыраған сүлдер болғаны ма? Бұлардың тіршілігі қанша? Бұлар тұқым болып не жарытады?... деген ойлар келеді.

	Адам көрінсе, ұзамай-ақ, қадау-қадау қыстау көрінеді. Қыстауда ел бардай, мал бардай, ат шалдыратындай дəмеленеді. Таяна келсе, қыстаудың арасындағы мал сияқты қарайғандар құлаған қораның тамтығы, сорайған пештің мойыны, əйтпесе күл төбе болып кетеді. Анда-санда қораның төбесінен өлімсіреген қылдырықтай бозша түтін шығады. Ауылдың өлімсірегенін түтін де сөйлегендей болады. Қыстауға келсе, босағада, күн шуаққа жылынып құнысқан шал, кемпір, болмаса басы бақыр қазандай, мойны қылдай жалба-жұлба бала отырады. Ауылдан иттер де үріп шықпайды. Абалаған ит өмірдің тынысы екен-ау! Ит қайдан болсын? Иттің тамағына адам зар болды ғой! Есі бар ит мен құсап, ауылдан безіп, тышқан аулап кетті де. Ауылда қалғанын аштар жеп құртты – деген ой келеді.

	Кейде ауыл маңында көзге шыққан сүйелдей бес бас сиыр, бірлі-жарымды ат ұшырайды. Кейде кəрілігі ауыл сықылды, қара құрасы бар ауыл да жолығады. Атқа мінген, айқайлаған, шу-шулеген қалыпты кісілер де көрінеді, кейбірінің қарында құрығы, қолында жүгені де сылдырайды. Ондай ауылда адамның күлгенін де естиді; екі үйдің арасында жүрген баланы да көреді. Алдынан құрақ ұшып, үріп шығатын иттері де болады. Жаңабай өз аулына келгендей, Ұлбике бəйбішенің қолынан дəм тататындай, көңілі көтеріліп қалады. Баға келе, ол ауыл да аштардан безер, пейілі тар болып шығады. Жаңабай түндік қағып жүріп əрең дегенде, басын паналатады. Қона алмаса, қыстау жанында түнеп, ыстық ішіп, таң сəріден жүруге асығады.

	Жаңабайға өте-мөте жаман əсер берген міне бір нəрсе еді:

	Түсте ат шалдырған жерде қақтаған ащы еттерін жеп, ауыл қашан көрінер екен деп, Жаңабай қаталап келе жатты. Алыстан ауыл көрінген соң, Жаңабай қаттырақ аяңдап кетті. Балалары кейін қала берді. Бəтпа мен Жаңабай озып ауылға келді.

	Күн батардың алды, кішірек 4-5 қорасы бар ауыл екен. Келсе, жым-жылас, жан жоқ. Көшіп кеткен ауылдың қыстауындай, есік-тесігі қарауытып, абжыландай ауызы аңқайып тұр. Кейбір қора жаңа соққан тамдай, тікшиіп, жымиып тұр. Кейбірінің бұрыштары мүжіліп құлап, о жер, бұ жері үңірейіп, қиқайып жатыр. Бір қораның алдында қараңдаған, бір нəрселер қыбырлағандай көрінді. Өлген адамның жемтігін шұқып жүрген 4-5 құзғын екен. Жаңабай теріс қарап, атын айдаңқырап жіберді.

	Арғы шеткі ескі қорадан түтін екені, бу екені белгісіз, жылымшылап пештің мойнынан бірдеме шығып жатыр. Адам болса, сонда болар деп, барып су ішкелі, атын Бəтпаға ұстатып, Жаңабай адымдай басып жөнелді.

	Қораның ауыз жағында сырлы кереге, уықтар жайрап жатыр, ер-тоқым, ашамай, жазғы үйдің киізі, тағы сондай орташа ауқатты үйдің нəрселері шашылып жатыр. Жоғарғы жағы төмен салбырап, құлар-құламас болып, мал қораның ергенегі қисайып жатыр, ар жағы қараңғы үңгір. Қораның іші сасық па, күлімсі ме, əйтеуір сасық иісі кеудені атады.

	Содан басқаға көз тоқтатып қараған жоқ. Жаңабай үйдің есігін іздеді. Есікті ырғап тартып еді. Ойбайлағандай, ішін тартып, ышқынғандай болып, қайраң етіп ашылды. Есіктің ойбайы құрғақ қазанды қырғандай шықырлай, құйқа тамырын шымырлатты. Кіріп келсе, қазандық аузында албастыдай жалбырап бір жан отыр. Далба-дұлба тұтқыш жаулығынан дуда-дуда шашы сексиіп, жансыз ала көзі бажырайып кетті. Шошып кетті білем, шалқалап барып, жер тіреніп, жығылмай қалды. Жаңабай «су бар ма?» дегенде, қалтылдап түрекелді. Қолы дірілдеп, еңкейіп шелектен шөмішпен су əперді. Жаңабай суды жұтып болып қазанды нұсқап:

	– Мынауың не? – деді.

	Қатын бет-аузы жыбырлап, қисалаңдап, демін бір алды да: «су» деді.

	Жаңабай мойнын созып төргі үйге қарады. Пештің түбінде бүркеулі бір нəрсе жатыр: «анауың не? – деп еді, қатынның бет-аузы тағы да аттай тулап, тұтығып, сөйлей алмады. Жаңабай барып бүркеулі нəрсені ашып еді – өлген бала екен. Қасқыр жеген малдай, борбай еті борша, сүйегі ақсиып тұр. Жаңабай жапты да кейін шегінді, бір нəрсені зерттегендей келді де, қазанды ашты. Қатын қалт-қалт етеді. Олай-бұлай сүзгенде шөмішке бір-екі борша ілінді. Жаңабай шөмішті тастай беріп қатынға бір түйіліп қарады да, тысқа шықты.

	Жаңабай кірпияз кісі болатын. Жүрегі айнып арбасына қарай жүрді. Албасты қатын... жемтік, борша борбай... көз алдында тұрғандай... Мұндай да əлемет болады екен? Айуан-ай! Өз баласын өзі жеді-ау!.. Адам ба? Албасты ма? Адам... кəдімгі екі аяқты айуан адам. Ажалмен алысқан адам айуаннан бетер болады екен-ау. Шыбын жаны құрғыр неден мұнша тəтті болды екен!.. Оған да кінə жоқ.





VІ




	Əңгіменің осы тарауында өшірілген жерлері бар екен. Сол қалпында көшірмесе, ұғымсыз бола ма деп, өшірілген жерлеріне нүктелер қойып жазып отырмын.

	.................................................. қанша мықты болса да, көпке топырақ шаша алмайды ................................................. тартып алам деп, таяқ жеп абақтыға түсті ........................ шығарып жіберді ............. Егер көп аштармен біріксе ..... етер еді. Оны Жаңабай білмеді ................

	Əлеумет заңына ол бағынады ............................................................. ........................................................... ...........

	Əрең дегенде үйіне жетті.................................................. қайыршы болып тамақ асыраған екен ..................................................

	Жаңабайдан əл кетті ......... ..................................................................

	Жатқанына, міне, үшінші күн.

	Ол күннен бергі нəрі – қара су.................................................. титығына жетті

	............. ісе бастады ..............................................

	Жыртық терезеден жазғытұрғы күннің жылы нұры, Жаңабайдың өлгелі жатқан, сүлдер денесіне ем болатындай, жаман үйді жарық қылды ................. тысқарыда шиқ-шиқ еткен томаша торғайдың үні естіледі шидем күпісін айқара жамылып, Жаңабай жатыр .................. бір кездегі қою қарасы, етті қара көздерін басып, түнерген, жақ суалған, мұрын сорайған, селдір бурыл сақалы сексеуілдің бұтағындай, ұйқы-тұйқы қирап қалған .............. ........... .............. ............... ..................... ..........

	........... ............ ............... .................. көзіне əлде нелер елестеді .......

	.................... ..... .................. ........................ ........... жасындағы өмірі

	Көрінді «қарағым, асыңды ішіп барсайшы! Кешке дейін қарның ашады ғой » деп, бауырына басып, арқаға қағып, айран берді əжесі. Мұрнына əжесінің иісі сезілгендей болды балағын түріп алып балалармен ат ойнап, асыр салып жүр «Ат болам, айғыр болам, жылқышы болам » деген балалардың шулағаны естіледі «Ə, мен ұры болам!» деп Айдарбекті ат қып, мініп, жылқы алып қашып жүр Мақаштың асығын ұтып алып «Кенейге», «Табайға» таласып, төбелесетіндері көрінеді. ... ................. ................... Мінекей, тайға мініп, құйғытып, бие қайырып келеді. Қара кенекті қарыпа іліп, тізесіне киіз байлап, талтаңдап қазаншы Оспан келе жатыр ................. ............. .............

	..... Бəйгетөбеден отыз атты айдап шықты үйінің ....... бəйге керіне мінген Жаңабай .... ....................... ...................... .... үкілі, құйрығы сүзулі ...... ......... . .............. ........... ...................

	бірдің соңы . . .............. ....................... «Байбақты, Байбақты!» – лап, ұран шақырып, қарақшыға таянғанда, сытылып озып жөнелді ..................... аттан көтеріп алды жылқы қуып жүр ............... ........... құрық жеткен құла шағыр бестіні құйрықтан алып, тоңқалаң асырды боз ат, ақ киім ... .... нің тобына бара жатыр... ................ ............... əперіп жүр . . . . . жерден күміс алып кетті ..... ............ шешініп күреске түсті . . . . . жүдемете бесеуін соғып жіберді ............. айқай да ұйқай! ......... ................... жетектеп алып қайтты қалаға бара жатыр .............. .................... қисық табан етік сатып алды... ....... .......... . . . ат базарында жанжал шықты полесейлерді қамшының астына алып, қызыл жосын қылып сойып жүр ......... ................ ...........

	Қынаменді .... Жаңғақ деген сұлу қыздың жанында отыр ...... .............. орамал тастады. «Серттен табылсаң, шық! Бүгін əкетейін!» деді ...... . ... Жар астында күтіп тұр .... .... келді .... жөнелді! Малын ағайын төледі ақ шымылдық ішінде Жаңғақ екеуі жатыр... . . . . Отағасы шақырады қолына су құйып, киіндіріп жатыр .... ..... қасында он шақты жігіт Шабарманға кетіп барады мінекей бір топ жылқыны жалғыз өзі айдап шықты .............. ............ жолда бір семіз тайды ......... ............ сойды .................. сүйсінді ағайын ............ ............... жұт болып жатыр ........

	............. Жаңабайды шақырып алды «Сен болмасаң, бұл жылқы қалмайды» деді .... оран... жылқы ығып, тұрмайды .... жібермеді . . . . үш күндей ас татпады ............ ............ алып барды малшы аман болды .......... ........ еңбегі жанды қызу партия ........ ............. кісіні тартып алысады Аржақ та топ жасапты.

	.... Соғысқа шықты ............... талайын ұрып жықты екі үй тартып алып қайтты....

	Қазақ орыстар .............. ........ ның жылқысын айдап кетіпті ............. ......... Олардың жүз асу жылқысын ұрлап, жытырып жіберді ............. өшікті қазақ-орыстан басқадан мал ұрлап көрген жоқ .......... ......

	Жайықтың балығына ырғақ салады ......... ...... улы азар астында сарбауыр ат, саудегерлердің жайпаған асыл бұлдарын тал түсте алып қашады ......... ............. Жете алмайды ............... ............... жеткенін ұрып жығады «Ол менің ата дұспаным емес пе еді? Не қылғаның!?. » деп Жаңғақты сарбауыр қамшымен салып жібергенде, өліп кетті. ......... ......... өкінді əмеңгері болған соң, намысқа шыдамай, Батпаны алды Осының бəрі бірінен соң бірі көшкен бұлттай, Жаңабайдың көз алдынан лезде елестеп өтті алқымнан біреу алғандай, тұншықтырғандай болды, үй ішіндегі нəрселер бұлдырап кетті. Маңдайынан суық тер шықты сонша болмады – баланың жемтігі, алма жеген қыз, албасты қатын, Абақан, əжесі, Ұлбике бəйбіше, тағы Абақан, абақты, тұңғышы – Ғазиз – бəрі мидай араласып, құбылысып кетті Көзі түкті көрмеді.

	Есік, терезелері аңқиған жолдағы иесіз қораларша, Жаңабайдың аузы үңірейіп, көзі жұмылып кетті ............................... .................... ..... ........... ......... ....... ..................

	Ермекбай қақолдікінен келе жатып Жаңабайдың үйінен шыққан жымшы түтінді көрді. Екі-үш күннен бері балалары көрінбеген соң, түтінге қарап таң қалды. Үйіне кіре кетейінші деп таяна бергенде Батпа шықты.

	– Жеңгей амансыңдар ма?

	– Шүкір, құдай деп .................... .................. .........................

	– Түтін шыққанға көңілім тəуір көріп қалды. Бірдеме таптыңдар ма?

	– Жоқ . . . əшейін бір уыс ұн еді балаларға көже етіп берейін деп .... ...... Батпа күбірлеп аузына сөз түспей, қысылып қалды.

	– Жəкең үйде ме?

	– Бар .... жоқ .... нетіп еді деді кібіртіктеп.

	– Біреуді біреу біле алмайтын болды ғой, – деп Ермекбай күдіктеніп үйге кірді.

	Қали пышақ қайрап отыр. Ғазиз қазан астына шөпшек салып отыр.

	– Жəкең қайда? – деді Ермекбай.

	Балалар сасқалақтап, қорыққан іспетті көрінді. Ғазиздің көзі бұрышта жатқан нəрсеге түсіп кетті. Ермекбай аңырайып, аз тұрды да, бұрыштағы бүркеулі нəрсені ашып жіберді – Жаңабай екен. Үстіндегі киімінің əр жеріне қан тамыпты. Шидем күпісін жұлып алса, екі саны қасқыр жегендей, жырым-жырым болып, сүйегі ақсиып жатыр екен.

	Айтуға сөз табылмады. Бəрінің сұры қашып, қалшылдап, сіресіп, көздері аларып кетті Қамит.

	Ууф! Мен де демімді алайын оқушыларға ауыр болса да, жазғаным өзіме жеңілдік келтірді: мойнымнан нардың жүгін сыпырып, жаңа жерге қойғандай болдым.





ТҰМАРБАЙ МЕН ҚАТЫНЫ





I




	Кеңес өкіметі жаңа орнаған жылы. Уездік қала. Мекеменің бір болысы. Жағалай отырған жаңа өспірім жас жігіттер. Жазу үстелінің басында қолды сермеп «болдоможын» (уез сайлауын басқаратын губернеден келген уполномоченни) үгіт айтып тұр.

	...Əйə, бəрің тəжірибе көріп, ысылған жоқсыңдар. Ел қазағы мейлінше қу болады; олардың бұлтақ-сұлтағы, қақпаны көп, ол жуандар кісіні бір көргенде сынайды. Сенің осал жағыңды тауып алып сығалап, ішіңе кіріп кетеді. Міне, сендер, шу дегеннен оларды бойларыңа дарытпауларың керек; алдауына түспеу керек...

	Тап қ ............. ................ тиген кісі болып, бір жағынан «болдомошынға» жағынғалы бір-екеуі:

	– Онысы рас, – деді.

	«Көкейіне қондырып келеді екенмін» деп шашын қарсы бір сипап, «болдомошын» тағы сөйледі:

	...Сендердің қолыңа баратын болыстарыңдағы жуандардың спесігі беріледі. Бұл спесіктегі өзіміз білетін аты шулы партия басшы жуандар. Жуанның өзі кірмегенмен, құйыршығы кіріп кетуге мүмкін. Сендердің міндеттерің: сол құйыршықтарды тауып алып, қара спесікке кіргізулерің керек; сайлауға жолатпай, қуып тастау керек...

	Жастың біреуі үсік колын шошайтып:

	– Оларды не белгісінен табуға болады? – деп сұрады.

	Бұл арада «болдомошын» кібіртіктеңкіреп қалды. Əйткенмен, сыр білдіргісі келмеді.

	– Оларды ма? Оларды табу оп-оңай: елдің шетіне кірісімен, сұрастыра бастау керек. Өз болысы жасырғанмен, көрші болыстар біліп отырады, – деп ұзын-сонар жалпы сөзге салып кетті. Анығында, құйыршықтардың қандай белгісі болатынын «болдошынның» өзі де білмеуші еді. Бұл туралы артық ойланған да емес еді. Əлгіндей айта салғаны болмаса, өз елі де, көрші ел де жек көрген жақтың кісілерін «құйыршық» дей беретінін, «болдомошынның» іші сезуші еді, жауырды жаба тоқып, сөздің бетін басқа жаққа бұрды:

	– Неколай заманында болыс сайлауына крестиянскі нашалніктер шығатын. Міне, сендердің дəрежелерің солармен бірдей... (Бұл арада кейбіреулер қоразданып, кеудесін көтерісіп қалды). Қазақтың малын, жанын аямай қимылдайтын жұмысы – сайлау. Сондықтан, ел сендерді құрметтейді, басына көтереді. Алдарыңда құрдай жорғалайды. Оған сендер желігіп, мастанбауларың керек. Жуандардың жылмаңдағанына мастансаңдар, кедейдің соры қайнағаны. Біздің бар сенетініміз жастар, сендер. Сендер байдың атына, қымызына, мамық көрпе, жастығына сатылып кетсеңдер, еңбекшілердің қожалығын өмірі орнатаалмаймыз. Зəуде біреуіңнің ісің шығып, пара алғаның білінді бар ғой – биттей аяйды деп ойламаңдар! Сендердің таныстығың, жолдастығың бір тиынға керек емес. Біз ортақшылдармыз: бізде бауыр жоқ, бізде тура жол бар. Ондай жамандықтарың білінсе, тура атыласыңдар...

	Қарсы алдында отырған бір-екеуінің көзі бажырайып кетті. Босаға жақта отырған күпішең жігіт ішінен ойлады: «Алғанда, білдіріп алатын-ау кісі. Оның есебін табармыз. Мына жаман күпі, жаман тымақпен жүріп «нашалдік бола алмаспыз» деп алудан ойы бар тағы бір сұм жігіт:

	– Пара берген кісіні қайтеміз? – деп сұрады.

	– Пара берушіні протоколдеп, милисиямен арыстауыт етіп, мұнда жіберіңдер! – деді «болдомошын». Сұраушы жігіт: «дұрыс» деді де:

	– Берген парасын қайда жібереміз? – деп тағы сұрады.

	– Парасын дəлел есебінде, мұнда алып келіңдер!

	О жігіт ойлады: параны көбірек алып, қақ жарымын, не үштен бірін мұнда əкеліп, қалғанын пайда қылуға болады екен. Сұрағаным жақсы болды-ау, деп ойлады.

	«Болдомошын» əлгі сарынды сөйлеп-сөйлеп, аяқ кезінде жастарға сенімін білдіріп, заман жастікі, ортақшылдық тұрмысты, еңбекшілер қожалығын жастар орнататындығын айтып, қыздырыңқырап:

	– Жасасын кеңес өкіметі! Жасасын ортақшылдар партиясы! Жасасын Қазақ республикасы! – деп сөзін бітірді. Интернационал өлеңімен мəжіліс жабылды.





II




	Мəжілістен шыққан соң, Тұмарбай: «ш-ш-т!» деп ысқырып қалып еді, бержебайшы жетіп келді. Тұмарбай қолды бір-ақ сілтеп: «тарт жатаққа!» деді.

	Тұмарбай – қала жатағының баласы. Екі кластық үшкөлде 8 жыл, мал бершілінің үшкөлінде 2 жыл оқыса да, мешкей кісінің ауызша, оқудан түк жұқпаған бір көк ми еді. Ағалары осынша сүйрегенмен, түк бола алмады. Арақ ішу, қарт ойнап, жезөкшелерді жағалау, жатақтың жаман-жұман жігіттерімен қызойнақта əн салысып, қылжақтасып, аяқ жағынан төбелесіп тарқаудан басқа, ешбір орынға кіре алмады. Соңғы жылдарда «складта» соқа сатып, одан кейін «натаруста» қағаз көшіріп, қызметке іліккен болып жүрді. Онда да кенелткен дəнемесі жоқ еді. Кеңес өкіметі орнаған соң, жастар партияға кіріп жатқанда, қатардан қалмасқа, партияға бұ да жазылды. Соның салдарынан осы жолы инструктор болып елге шықпақшы болып еді.

	Тұмарбайдың үйінде былтыр алған Шəмші деген келіншегі бар. Өзі ерке, өзі паң. Бет-аузы қушиған, көзі кілбиген, мұрны сорайған, тым-ақ сүйкімді емес. Ақ əйел. «Құданың» құдіреті, адам дегеннің өзі түріне бір қарамайды екен! Өзін сұлу емеспін, сүйкімді емеспін дейтін бір жан болсашы. Шəмшінің бұлайша болуына əрине себеп бар – ол үлкен қалада туып-өскен, қазақтың оқыған-сымақ ағаш төресінің (абияшік) ізі болған. Əкесі бір надан қазаққа жасында құда болып, бері келген соң, ол күйеуін менсінбей, бұзылып жүргенде, жылтырауық түймелі Тұмарбай килігер ме? Тұмарбай қиқаңдап, домбыра шерте біледі, көзін ашып-жұмып, күшеніп, əн де салады. Оның үстіне байдың болпаш баласы, сері жігіт болып, «көк төбел үйіміз бар, қаладағы перуайбаймыз» деп мақтанды. Соған нанып, Шəмші Тұмарбаймен қашып келген. Келсе – көк төбел түгілі, құба төбел үй де жоқ, боқтықтың арасында терезесі жылтыраған кең қора. Шал-кемпірі, қатын-қалашы көп, мазасыз бір жаман үй. Шəмші: «Үйіме қайтамын» деп азанды салмас па! Үй іші болып, жалынып, Шəмшіні тоқтатқан. Содан бері Шəмші осы үйдің еркесі, қожайыны болып, Тұмарбайдың мойнына аттай мінген болатын.

	Бұрын түкке жарамай, шиге шанышқан құмалақтай, ағаш кеңірдегі сорайып жүрген Томашке «крестиянски нашалнік» болдың дегенге терісіне сыймай, Шəкенге мақтануға бержебайлатып, қоқиланып келе жатқан мəні сол еді.

	«Тыр-р-у!» – деді – бержабай тұра қалды. Тұмарбай арбадан атып түсіп, ентелей басып, делегейленіп үйге кіріп кетеді.

	Бетке қағар пенде жоқ: Шəкенжан күнде жатақты бір қыдырып алатын. «Жүрген аяққа жөргем ілінбей» қойған ба, ІІІəкенжан да сонылап, бір жігітті тауып алып еді, Тұмарбай кіріп келгенде, жаңа қыдырып қайтқаны сол, бетінің қызарғаны да басылмай, Шəкенжаны айна алдында опа жағынып тұр еді. Келе сала, екі иығынан ұстай алып:

	– Шəкенжан! Поздраф меня! (Құттықта мені) – деді Тұмарбай орысшылап. Үйткені қалада өскен Шəкенжан орысшадан да қара жаяу емес еді.

	– Құтты болсын, жаным! Немене? Айтшы! – деп түк көрмегенсіп, мойнынан құшақтай алды.

	– Енструктор болдым!

	– Ə, қойшы!

	– Олда, құдай біледі!

	– Е! Жақсы болды ғой!

	– Қай елге десейші!

	– Қай елге, жаным?

	– Майқоға болысына: ең бай ел! Несін сұрайсың!

	– Мен де барам ғой енді?

	– Барасың, жаным, барасың?

	– Қашан жүреміз?

	– Ертеңнен қалмай шығу керек: «Трансқа» заказ беріліп қойды.

	– Үйбай-ай! Енді қайттым!

	– Не қылды, немене?

	– Іш киімдерім жуылған жоқ еді...

	– Ой тəйірі-ай! Соны сөз қылып тұрғанын: қазір жуғызып алмайсың ба?

	– Жарайды, ендеше!.. Ойпырмай, қырға шыққан қандай қызық!

	Қымыз, көк шөп, таза ауа!..

	– «Төренің» бəйбішесі (барине) болып барғанды айтсайшы!

	– Өмірі түк көрмеген сен болмасаң, мен өзім де «төренің» қызымын...

	– Сен-ақ төре болшы!.. Ертең пар атты жегіп алып: «Айт!» деп өкіртіп бір жөнелсек... – деп, қолын сермеп қалғанда, пештің карнезінде тұрған лампы салдыр-күлдір етіп жерге түсті.

	– Өй, жарымес! Өй, қолаба, шірік ит! Жынды көбелек болып, отқа түсіп кетсейші! Сайлау қылып, сен шірік не жарытам дейсің. Сені жіберіп отырған кісі де бір ақымақ... – деп, əлде нелерді айтып, Тұмарбайдың басына ит терісін қаптады. Тұмарбай:

	«Байқамай қалдым, қой енді, қой енді...» – деп жалынғаннан басқа түк айта алмады.





III




	Шілденің аяқ шені. Ел жайлауда. Бір бай ауылдың сыртында, анадай жерде абажадай бір ақ үй тұр. Үйдің екі босағасында мылтықты екі күзетші. Ірге жағалай түрулі. Бір қолында шелек, бір қолында құманы бір жігіт, іргені жағалай су сеуіп жүр; үй-іші төрден есікке шейін төселген киіз, алаша, кілем. Уықтың қарына шейін ұсталған кестелі шұға тұс киіз; алдында қызыл кардан кеседе сар қымыз, үсік қол мен ортан қолдың арасында қыстырулы (шылым) бопраз, қақ төрде Тұмарбай «төре» отыр. Оның оң тізесін баса, басында керегедей 5 ақ жастық «Шəкең» (Шəмші) жатыр; жатқан жоқ-ау, отыр; жоқ – жатыр... Не болса, ол болсын, əйтеуір былқ-сылқ етіп Шəкең отыр. (Ел де, Тұмарбай да «Шəкең» деп атаған соң, біз де «Шəкең» делік). Оның алдында да көк ала шұбар қытай кесесі. Шəкеңе таяу бір ел қазағы да қымыз ішіп отыр. Бұл əрі молда, əрі қажы, əрі законшыл, «да – молла, уа – канта, уа мəшһүр атуахат» деген сықылды, білмейтіні жоқ, талайдың құйрығын қарға шанышқан, өз құйрығын бір ұстатпайтын, бір майталман еді. «Мақат істеген» күмісті қызыл тегенедегі қымызды сабы сүйектеулі бүйрек тəрізді қайыңның безінен шабылған шұбар ожаумен сапырып отырған Елеусіз деген жігіт. Бұ бір ысылған саятшы жігіт ұстараның жүзіндей, кісінің əуменіне төңкеріледі, қыяп еткізбейді, қыбыңды табады, сондай епті, ақылды, сезімді. Елеусіз көзінің құйрығымен «төренің» кесесіне қарап қалды да, дереу қымыз құйды. Тұмарбай, сыбызғы тартқан кісіше, ұзын кеңірдегінен күр-күр, дыр-дыр еткізіп бір əуез шығарды. – Онысы кекіргені екен. Қымыз едəуір олқы түсіп, төмен жылжығандай болды. Алдындағы қымызды бір ұрттап, қалды да:

	– Шəке! Тамаша қымыз екен: Бір жұтшы! – деді.

	Шəкежаны қабағын тырыстырып, өлімсіреп: «ішпеймін, ащы: басым ауырды» – деп шытынып, тамсанды.

	– Қажы-еке! Қымыз жақсы емес пе?

	– Керемет! Сұмдық! Дəйі жоқ, қоп-қою; сап-салқын! Мұндай қымыз жер үстінде болмайды, – деп Тұмарбайды сендіре, қабағын түйіп, басын шайқады қажы-екең.

	– Қажы-еке, сіз айтпасаңыз, ішпеді, – деді қоразданып Тұмарбай.

	Қажы Шəкеңнің кесесін аузына тосып жалына бастады:

	– Қарағым, Шəке! Бір ұртташы, жаным! Қымыз қандай! Балдай. Мен үшін бір ұртташы, қарағым! Ішкеніміз ас болмады ғой, шырағым! Тым болмаса кішкене басыңды көтеріп отыршы. Қалқиып, ер қара болып отырғанның өзі неге тұрады... – деді. Шəкен тырысып, басын шайқайды. Қажы қынжылады, тағы сөйлейді. Тұмарбай шын көреді. Бұрын қырға шықпаған, жатақтың «қулиғандарымен» төбелескеннен басқаны көрмеген, аңғал сорлы, қажының қай қыры екенін қайдан білсін.

	– Үлкен кісінің меселін қайтармай, бір ұртта енді, – дейді Тұмарбай. Шəкең зорға дегенде, ернінің ұшын тигізіп, шағып алғандай тартып алып, тыржиып, бұраң етіп жантая кетеді. Елеусіз ішінен: «Əй, əкеңнің аузын... Əй! Оңашада қолға бір тисең, ұзының мен көлденеңіңді бірдей қылып, сірестіріп салар едім-ау! Əттең, дүние-ай!» – деп тістеніп қояды. Бірақ түк сездірмейді: жылп-жылп етеді.

	Қажы тағы Шəкеңді айналдырады:

	– Япыр-ай! Қарның ашып қалады-ау! Шырағым, айтып өлтірші! Зауқың неге соғады? «Бағланның» уыз етін алдырайын ба? Əлде ашымаған тəтті сүр қазы жейсің бе? Қойдың тұщы ақ сықпасы қалай болар? Туралған ақ қаймаққа батырып, аузыңа салып қарасаң қайтер екен? – деп, əртүрлі асты қызықтырып, мақтайды. Шəкең əлден уақытта өлімсіреп:

	– Кеспе, – дейді. Қажы қалбалақтайды.

	– Ойбай, жүгір, жүгір! Жақсы қылып, жұқалап, кеспе істесін, тез, тез!..

	Шəкең ыңырсып: «Жəмилə істемесін: ол көп сөйлейді: түкірігі шашырайды. Күлəнда істесін» дейді.

	Қажы: «Күлəнда істесін, білдің бе? Маңайына Жəмилəні жолатпасын, аңдуға бір кісі қой...» деп шегелеп жібереді.

	Елеусіз ұшып жөнеледі. Аздан кейіп, Шəкең: «қаймақ» деп ыңырсиды.

	Дереу қаймақ əзір болады. Шəкең шынашағымен бір іліп жалайды да, кесені итеріп жібереді. Кеспе келсе, бір-екі қасық ұрттайды да, оны да жаратпайды, «пысынап кеттім ғой; үй маңайында кісі бар ма? Қуаласын деші! Сайтаншылар өп-өтірік айқайлап:

	«Аулақ кет» деп қуалайды. Əрі-беріден соң: «Есік жақтан жел жіберші, Елеусіз!» деп бұйырады Шəкең. Елеусіз, қағынды келгір, күлместен, дəнеме етпестен, есік жақтан қос қолдап, Шəкеңнің бетіне жел əкеліп шашады. Əй, не керек, ойына келгенді істейді-ау!

	«Тауды көремін» деп Шəкең пəуеске жеккізіп, серуенге шығады. Пəуескемен тау басына шыға ала ма кісі! Шəкең жаяу жүре алмайды. Екі жігіт кезек арқалап, Шəкеңді тау басына шығарады.

	Байдың қыз, қатындарының қолында алтын сақинасы, үстінде тана моншағы болса, Шəкең қажыға айтады. «Пəленнің қызының алтын сақинасы жақсы екен!» дейді. 4-5 минуттен кейін ол сақина Шəкеңнің қолында болады. Шəкеңе оюлы сырмақ, таза көрпе ұнап кетеді. Оның бəрін қажы-екең жайлайды. Тұмарбай көбін сезбейді; сезсе де Шəкең аузын ашуға əдді жоқ, жəне ондай нəрсені «пара» деп бере ме? «Шəкең қолына лайық екен», «Шəкең астына салып отырсын» деп, қажы-екең əкеледі. Қажы-екеңе «құдайдай» ұйып алған: «Əйелге жол істемеген қазақ ғұрпында ұят» деп сендірген.





IV




	Сайлау күні.

	Ақ үйдің ығында алқа-қотан отырған көп кісі. Оң босағада үстел. Үстел басында Шəкең, қажы, бір-екі жас жігіт. Тұмарбай төре қолында шыбығы, төбеге тықылдатып кісі санап жүр. Бір кіселі қазаққа келгенде:

	– Əйда, шық! – деді.

	– Жазығым не менің?

	– Жуансың.

	– Қай жерім жуан? Нағыз кедеймін... деп бажылдап еді, болмайды. Милитсионерді шақырып алып, айдатып жуандар тобына қосқызды. Жағасына күміс түйме таққан бір жігітті тағы айдап шықты. Үстел басында қажы-екең отырып, «Шəкеңе» сыбыр етті:

	– Əй, мұнда келші! – деді Шəкесі. Келді. Əне бір Құлақшын киген жігітті «құйыршық» деп естідім: соны да шығарып жібер, – деп əмір етті. Тұмарбай «құлақшынға» барды:

	– Сен кімсің?

	– Мен жұмысшы.

	– Шығасың.

	– Шықпаймын. Сəбет кедейдікі екені шын болса, мен сайлаудан шықпаймын... Жер астында 5 жыл жұмыс істеп, биыл келіп отырмын.

	– Шық деген соң шық! Оттама!

	– Оттамасаң, оттама!

	– Кімге сен қарсы келесің?! – деп, жатақ боқтасқа басып, Құлақшекеден отыртты. Жұмысшы да беріп жіберді. Шартпа-шұрт төбелес болды да қалды. Жұмысшының қара жұдырығы қатаң тиді білем: үш-төрт сілтегенде-ақ, «төре» серең ете түсті. Жұрт жиналып қалды. Екеуін де ұстай алды. Шаң, қақалып-шашалып, алты атарын оқтанып «төре»: «Атамын! Қоя бер, былай тұр!» деп кимелеп еді. Қажы қолын ұстап жібермеді. Ол екі арада «Шəкең» де келіп қалды. Байын қолынан сүйрелеп, ойбайды салып үйге алып кетті.

	Жұмысшыны табандатып бүртөкел қылып, «əріставайт» етіп қалаға жөнелтті. «Төренің» беті жаман болған соң, қалған ел қың еткен жоқ. Айтқанын істеп, борсаңдай берді. Ел екі жік партия еді, партиялығын білдірмеді. Партияға шықса, жуандар айдалатынын білген соң «артының қайырын» тілесті. Бұл сайлауда қажыекеңнің қалаған кісілері ісполком болды. Қарсы жағы іші қайнап қала берді.





V





	Сайлау бітті. «Төре» қалаға қайтты. Жолда пəлендей өрескел жұмыс болған жоқ; міне бір болмашы оқиғадан басқа.

	Күн ыстық. Пəуеске қара жолды шаңдатып келе жатыр. Ішінде шалқайып Тұмарбай мен «Шəкең» жатыр. Тұмардың жатысы ірі: ауызда «бопраз», мықында «наган», жанында «Шəкең», мінгені қара пəуеске, жеккені үш көк ойнақ, пəуескенің артында лық толған қарасай, сайлауды бітірді.

	Жуандарды өкіртті. Қарсы келгенді «əріставайт» етті. Олжадан да құр емес. Енді Тұмарбай көкімегенде, кім көкісін!? Мұндай «төрелік» бұрын үш ұйықтаса, түсіне кіруші ме еді? Осы келе жатқан бетте «дүниеде өзімнен басқа жан бар», – деп Тұмарбай ойлаған жоқ тəрізді. Сөйтіп, Тұме-екең судай тасып көкірегімен тау құлатқандай болып келе жатқанда қарсы алдынан қос ат жеккен бір тарантас көрінді.

	Жол тарлау еді. Тұмарбай көшір жігітке «сен бұрылма, олар бұрылсын» деді. «Тройкалеткен» пəуескелі басымен тарантасқа жол беру Тұме-екеңе өлім емес пе?

	Анау да бір кесірлі екен, олар да бұрылмады. Екі арба екпінімен келді де айқасты. Шарт-шұрт: терте сынған, құлақ бау үзілген, ат жараланған. Ерсілі-қарсылы боқтас, айқай, апыр-топыр болды да қалды. Денелі орысша киінген қара торы жігіт тарантастан атып түсіп, пəуескеге ұмтылды. Келе, Тұмарбайды жағасынан ұстап, арбадан суырып алып, иттей тепкілеп, сойды да салды. Айқайласып:

	«Көзің жоқ па? Сенікі не?..» деп екі көшір жатыр. Арбада ойбайды салып Шəмші отыр. «Батырлар» қарқыны басылған соң, боқтаса-боқтаса, арбасына барды. Əрқайсысы күңкілдеп бірдеңесін байлап, жамаған болып жатыр.

	Тұмарбай «төренің» манағы екпіні жоқ: жынын алдырған бақсыдай молда болып қалыпты. Арбаға тығылып, күбірлеген болады. Мұрны жосадай қанаған, көзі көкпең-көк. Əлден уақытта, ілдабайлап бүлінген-жарылған саймандарын түзеп, арбаларын айырып алып, жолаушылар үн-түн жоқ жөніне тартты.

	Қалаға жеткенше қатыны Тұмарбайдың иығынан түссінші! Əй, құлағының етін жеді-ау. Əйел шіркін мұндай табашыл болар да?!.





VI




	– Өй, сенің көзіңе не болған?

	– Біршəлкес ат тұмсығымен соғып жібергені.

	– Мұрныңдікі не?

	– Арбадан жығылып...

	– Өй, жаның шықсын! Дəу де болса, біреу əкеңді танытқан ғой, – деп құрбылары мазақ қылып жүрді.

	Сайлауға шыққан инструкторлардың бірсыпырасы келіп те қалды. Əнеугі кебісі шалжиып, тымақшаң, күпішең кеткен Шаймағамбеттер шекпен пəлтелі, шлəпелі, қисық табанды жігіт болып қалыпты. Жұмағалиға да бір күміс белбеулер, көк шалбарлар пайда болыпты. Қырқар да барған елінен бір қыз алып келіпті. Олардың бəрі «болдомошынмен» жымпаңдасып жүр. Оларды көрген соң, үйдегі «Шəкеңнің» əкелген «көр-жерінен» Тұмарбай да қауіптенбей жайбарақат жүре берді.

	Бір күні іңірде келіншегінің жанында домбыра дыңғылдатып жатыр еді, мылтығы бар 4-5 орыс сау етіп кіріп келді. Ұшып түре келді. Жүрегі тас төбесіне шықты.

	– Жидебаев осында ма?

	– Осында. Мен.

	– Бек жақсы! Мұнда біз қазір тінту жасаймыз: үйден шықпайсыңдар!

	– Дұрыс, – деп Тұмарбай сілейіп тұрып қалды. Шəкенжан да қу шүберектей болып кетті.

	Үйді, қораны түгел тінтті, бəрін қопарды. Тінтушілердің бастығы қағазына қарап, тапқан нəрселеріне белгі салды. Ол қағаз Майқоға болысынан қуғыншылардың арызы еді. Шəкеңнің алған нəрселерін түгелімен жазып, қолмен қойғандай қып берген екен.

	Табылған бұйымдар: 3 кілем, екі сырмақ, 20 қара елтірі, алтыны, күмісі бар – 40 сақина, 5 шоқ үкі, екі білезік, бір шашбау, бір уыс ойған, күмістеген тана моншақ.

	Шəкесі тана моншақтарына безелектеп жабыспақ болып еді.

	Тұмарбай қабағын түйіп, тістеніп, үндетпеді.

	– Біз бітірдік. Жолдас Жидебаев, киініп бізбен жүріңіз. Жүретінін өзі де сезіп тұрған. Пəлтесін киіп, темекісін алып,

	оқты көзімен қатынына бір қарап: «Түбіме жеттің бе!?» деп шығып жүре берді. Нəрселерін алып, солдаттар да шықты. Шəкен сылқ етіп, кірауатқа құлай кетті.





БОРАНДЫ БОЛЖАҒЫШ ƏУЛИЕ


	(БАРОМЕТР)



	Есімде бар. Бала күнім. Жер сіреу қар. Ызбарланып аспанның ажары бір кірмейді. Мұнартып, сазарады да тұрады. Күн шықса, күнмен бірге бір шаңыт шығады. Найза бойы көтерілгенше күнді шаңыт басып, шеңгелімнен жібермеймін дегендей, аспанға өрмелеп барып қалады. Кейде күн ербиген екі құлағымен тұрады.

	– Құлақтануы жаман, тағы бір боран болмай қайтер дейсің, – деп қарт əкем күшеніп кейіп қояды.

	Неше күннен бері жел терісінен, терістіктен көтерілген шаңыт біресе өршіп, біресе шөгеді. Сақылдаған сары аяз. Қарадан қарап тұрып бірдеме шарт ете түседі. Не терезенің шынысы шатынайды, не жер, не мұз қақ айырылып, ырсиып қалады. Жермен бірге мұздақ қар да жарылып кетеді. Ақырында сары аяз мұрныңды қариды. Жеңіңнен шығарсаң, қолың илікпей, тас боп қалады. Түнде пешке қойып кептіріп алған етік, аяғың биенің бір сауымында ағаштай қақиып, таяқпен қақсаң сақ-сұқ етеді. Осындай күндерде біз мал жаямыз.

	Шай ішіп бой жылынып күннің көтіне қарап келген соң, бес-алты арық сиырға сырмақ алаша, ескі туырлық жауып, өмілдіріктеп, құйысқандап шандып алып, артқы аяқтарын сілкіндіріп мамырлатып қорадан айдап шығамыз. Сиыр салғаннан қораның ығына қарай жөнеледі; біз: «Əк, өк, ой сасық!» деп сиырды желге қарай қайырамыз. Таяқтан қорқып қалған зеңгі баба мүйіздерін шайқап желді сүзе бүкеңдейді. Үй-үйден сиырларын айдап шығысады. Сиыр біткен қосылады. Адырдың ық бетіне айдап барып сиырды қайырмалап, жаямыз. Өңшең бала сиыр жайылып жатқанда төскейден қайыңнан ақпа таяқ соғамыз.

	Əнекей, байдың үйінен қотанды қой да шығып адырды бауырлап бізге таман қаптап келеді. Қызыл сеңсең тымағы, бет аузын ақ қыраумен жапқан селдір сақалына сүңгі тұрған, үстіндегі ылғи қой терісі, аяғында шеркелі сылдырма, ақ таяғын беліне қыстырып, анда-санда «шəйт!» деп ақырып теңселе басып, Тастамақ қойшы да қойын сырмалап жүр.

	Адырдың бауырына жеткен соң, қойлар үйір-үйір ұйлығып, жерді тесіп жіберетіндей, құйтымдай аяқтарын шылтыңдатып, қарды бұрқыратып, қадалып тебе бастады. Сиыр кеденің басын шалып, аузына түк түсіре алмай, жүйткіп олай да, бұлай да кетеді. Біз айғайлап, жүгіріп, қарға малтығып, жылып, кейін жүріп қойға таман қайырамыз. Қойдың арасы қора, пана, жылы: оларда ұйым бар, оларда еңбек бар. Олардың қар теуіп, қаужаңдап бетеге, жауылша, жусанды аршып аузы шөмшеңдеп жегені де қызық. Қарағың келеді. Сиырда пана да жоқ, ұйым да, еңбек те жоқ. Сиырдың қарнына мəз нəрсе түспейді. Бүкшеңдеп, аяңдағанға бойы да жылынбайды. Қой арасына кірген соң, сиыр байыздайды; қойдың аршып кеткен кейбір көделеріне көмейі толады: қойдың сарқытын сиырып жалайды.

	Бір күні малды жазыққа бауырға шығарып, ішіне бармай, ауылдан көздеп отырғанбыз. Өйткені о күні құлақ та, көкте шаңыт та жоқ, жылы шырай бар сықылды еді. Қойда жалғыз Тастамақ. Өрені күрең айғыры қой ішінде отта, өзі жаяу, таяғын біресе таянып, біресе беліне қыстырып, асықпай аяңдап жүреді, сиырда жалғыз-ақ шал Ыбрайым бар; қаңылтақ қана, солтаң, қораш шал.

	Біз үйде асық ойнап отыр едік, əкем тысқа шығып келеді де:

	– Темір қазықтан бір ұшпа бұлт шықты. Тұқымдай-ақ бұлт.

	Бірақ түсі жаман. Тастаңдар, асықты. Малға барыңдар! – деді.

	Желп ете қоймадық. Ойын қызық, үй жылы. Дала аяз, жаурап талай зықымыз шыққан. Мұрнымызды сүртуге мұршамыз келмей, талай дірдек қаққамыз. Əкей тағы ақырды. Арқамызды қиқаңдатып, керенаулап, мұрнымызды тыржитып, киімдерімізді іздей бастадық. Ондайда белбеу, бөкебай, тымақ оңай табыла қойған ба? Көріп тұрсақ та, көрмейміз.

	Əкей тысқа тағы шығып келді де пəлені жаудырды.

	– Жел тұрды. Жаяу борасын жүрді. Сиыр тоңқайып барады.

	Ыбырайым шойталаңдап, қарға малтығып, жете алмай барады.

	«Жүгір, ұмтылдың» астына ала бастады. О кезде: «қойындарыңа қар кіріп кетер, боранға барған кісі шандып алатын. Сендер де азамат емессіңдер ме?» деп əжем де бізді мардамсытып, омырауымызды уықтың ала бауларын жалғап, мықтап таңып жатыр еді.

	Менің 13-14 жастағы кезім, ағам менен екі жасы үлкен (марқұмның топырағы торқа болсын!). Екеуміз үйден шыға, дедек қақтық. Өзге үйлердің еркектері шыққан жоқ. Жүгіре-жүгіре өкпеміз аузымызға тығылды, жіліншігіміз қорғасын құйған сақадай ауырлап кетті. Сиырға біз де жеттік, боран да төтеп кетті. Жел құтырды. Алай-түлей. Түк көрінбейді. Етектен кірген жел тұла бойды кеуледі, ауызды ашып, айғайласақ, боран қақалтып, дауысты шығармайды. Анда-санда бір сиыр қараң етіп қалады. Ағам екеуміз бір-бірімізді көре алмай қаламыз. Жел өзімізді ықтырып, домалатып барады. Қар топаны қаптады, біз топанның ортасында қалдық. Сиыр қайда, жанымызбен қайғы болдық, ағам мені жеңімнен ұстап алды – енді адасамыз, жолды тауып алайық, – деді. Екі ауылдың арасындағы көлденең жол ық жағымызда екенін білеміз. Аяғымыздың астын сығалап, жолды іздедік. Əлден уақта жолдың шиыр болған қары тəрізді көлденең сорап ұшырады. Сораптың кей жерін кесе қар басып, кей жері көрініп қалады.

	Əбден діңкеміз құрып, еңкеңдеп, боранмен, дауылмен алысып, əрең дегенде ауылды таптық.

	Боран биенің екі-үш сауымындай соғып ашылды. Мал қалпетімен ығып кетіпті. Тастамақ екеш Тастамақ та құрлы қойға ие бола алмай, өзі бірге ығыпты, жұрт жаяу-жалпылы ыққан малдың соңынан кетісті, біздің үйден естияр еркек ағам кетті. Əкей қарт, кім барсын?

	Жоқшылар ертең кешке қайтты. Сиырдың жарымынан асасы ұшып өліпті, сорға түсіп өліпті. Қойдан ұшып өлген болмаса, жағасы аман. Біздің үйден екі-ақ сиыр аман қалды. Не қызыл қасқа сиыр мен мұқыл қоңыз. Ағайдың бет-аузы, аяғы үсіп келді. Əкей мен əжем соның аман қалғанына шүкірлік қылды. Ораза ашардан айрылып, қас пен көздің арасында шоңқайдық та қалдық.

	Малға ертерек неге бара қоймадық екен, онда аман қалар ма еді деп ішімнен қынжылам. Бірақ жалғыз біздің ауыл емес, мал ықтырмаған, мал өлтірмеген ауыл кемде-кем. Əкей: «Ала қайғыдан сақтасынға» дерлай берді. Дегенмен, қатты іренжулі екенін сеземін.

	Боран боларын күн бұрын білетін амал болса, малдан бүйтіп қапыда айрылмас едік-ау деп сол күнде ойлаушы ем. Бірақ қайыпты əулие болжайды. Пайғамбар болжайды, жай пенде білмейді деп иман келтіріп, боранды болжаудың амалын таба алмай қоямын.

	Содан кейін мен ержетіп, қалаға барып оқу оқыдым. «Пизике» деген кітапта «барометр» деген бір аспап жайын оқытушымыз əңгіме қылды.

	Ол аспан күннің райы қалай құбылатынын күн бұрын көрсетіп тұрады екен. Жаңбыр бола ма, дауыл брла ма, қар жауа ма, боран бола ма, ашық бола ма, бəрін де бір күн бұрын (бір сөтке бұрын) білдіріп отырады екен. Өзі сағат сықылды дөңгелек, сағаттың тіліндей тілі бар. Тіл «жауын» деген жазуға қарай бейімдесе: жауын болғаны, «ашық» деген сызықты басса, күн ашық болғаны...

	Сол аспапты көргенде, қайыпты болжайтын əулие мынау екен-ау! Бұл өзі күннің көтіне қарап, мал бағып, шаруа істеп отырған нағыз қазақ сықылды елдің қолы екен ау! Осы аспапты қазақ ауыл басы сатып алса, несі кетеді? Бір қараның құны да тұрмайтын шығар. Онда қапылыста малынан айрылып, тотиып қалмас еді-ау. Егін салсаң да, орсаң да, шөп шапсаң да, мал бақсаң да, жол жүрсең де, қи ойсаң да, кір жусаң да, қора, там қаласаң да, қысқасы, не істесең де, күннің ашық, бүркеу боларын күн бұрын біліп отырсаң. Артық бүлінбейсің де, еңбегің де зая болмайды. Шаруаң да шығын болмайды ғой, шаруа істеген қазақ осы «барометрді» алып, үйіне неге іліп қоймайды екен? – деймін де тұрамын.

	Барометр көп болып табыла ма екен? Құны не екен? Шаруаның қамын жеуші. Жер, су, немесе – суреттері, каперетіп ұйымдары барометрді топтап алып, елге неге сатып таратпайды екен? Мұным қиял ма? Өмірге пайдалы іс не? Байқаңыздаршы!





БАУШЫ МЕН БАЛА




	– ...Білсең айта ғой: бау деген немене?

	– Япырмау, тымақтың бауы, түндіктің бауы...

	– Бау-бақша деген немене?

	– Жеміс егетін жер емес пе?

	– Бауда қандай жеміс өседі?

	– Алма өседі, қауын-қарбыз өседі. Үзім өседі...

	– Неге?

	– «Неге» екенін айтайын, бау бір басқа, бақша бір басқа. Бауда алуан-алуан жеміс ағаштары өседі: алма, өрік, мейіз, үзім, жиде, тұт, бадалы деген сияқты. Міне, мұны бау дейді. Парсылар «бағ» деп келеді. «Иран бағы» деп келеді.

	– Ал бақша деген немене?

	– Бақша деп қауын, қарбыз, буылдық, сəбіз, қияр, пияз, капосте, памедор, қабақ, күнге бағар сияқты жемістер егетін жерді айтады.

	– Ə, білдім-білдім: бау дегеніңіз орысша «сад» болды. Бақша дегеніңіз «агород» екен ғой.

	– Е, болса, болар.

	– Мен бау-бақша деген бір сөз екен деп ойлаушы ем.

	– Сен білмейсің. Үйткені сіздің Арқада бау болмайды. Бау – əкесі де, бақша – баласы. Сіздің жақта «танша» дейді. Біз «тана» дейміз. Сөздің əкесі – Сырда, баласы – қырда, Арқада ғой. Балам, сен оны білесің бе?

	Осы сөзді айтты да, қарт баушы алма ағаштың түбіріне балта шапты. Балтаны бір-екі салған кезде 13 жасар бала безектеп:

	– Əкей, неге кесесіз? Алмасы керек емес пе? – деді.

	Баушы асықпай-саспай балтасын ағашқа сүйеп мылтасынан насыбай алып аузына қағып қалды да, тағы сөйледі:

	– О-ой, балам-о-ой! Ағаштың жайын əлі білмейді екенсің ғой. Бұл ағаш 14-тен асып, оның 15-ке шығып тұр. Бұл ағаш көп жыл жемістеп келді. Осы ағаштан жылына 15 пұт, 20 пұтқа дейін алма алып жүрген күндеріміз болды. Үнемі ондай болып отыра бере ме? Кейде жақсы шықпайды, кейде ақша қат боп қалады да, қызылдай күйдіріп сатасың; пұтына бір жарым, екі-ақ сом аласың. Əйтпесе бау ұстаған кісі байып-ақ кетер еді. Біздің бір жақсы ағашымыз елдің бір жақсы атынан кем емес.

	– Ендеше, бұл ағашты неге кесесіз?

	– Кесетінім, бұл өзі кəртайған ағаш. Кəрі малдың, кəрі адамның баласы шажа болып, азып тумай ма? Сол тəрізді кəрі ағаштың алмасы да азып, сенек болып шығады. Көрмейсің бе, түрінің өзі қотыр-қотыр. Міне жерлерін құрт жеген. Міне жерлері шіріген, можа болған. Кəртайған сайын тамырлары тарбайып, маңайындағы балапандарына орын бермей, олардың несібесіне ортақ болып барады. Бұтақтары қисайып, салбырап, жалбырап, балапандарына күн сəулесін түсірмей, бойын өсірмей барады. Мынау жас ағаштарға күннен түр, жерден жем жеп, өсу керек. Көсегені көгертетін осылар. Кəріден не тамады? Мінекей біз шал болдық. Біз енді не əжетке жасап кенелтеміз? Үш ағашты кессек, беліміз шойырылып қалады. Жас күнімізде шаршауды білмеуші едік. Міне, сендер жассыңдар. Қызық сендердікі, жеміс сендерде. Біз жасасақ, жасқа оралғы боламыз; сендер жасасаң, жеміс, ұрпақ бересің. Міне, шырағым, кəрі ағашты кесетін мəнім сол.

	Бала көзі бажырайып, қарт баушының сөзін тыңдады да, отырды. Бау баққан адам тəжірибешіл, əңгімешіл бола ма. Əйтпесе мынау шал əңгімеші адам ба, əйтеуір баланы баласынбай сөйлей берді. Қарттың сөзі көкейіне қонды ма, жоқ па, кім білсін, бірақ баланың көзі кəрі ағашқа қадалып, ойланғандай болды. Ойланып отырды да:

	– Əкей, патшаны да кəртайған соң құлатқан ба? – деді. Баушы балаға көзінің қырымен таңдана қарады да:

	– Балам, о да жаңа жасап келе жатқан жас ұланға бөгет болған шығар. О да өзім ғана өсем деп, өзгелердің бойын өсіргісі келмеген шығар. Адам баласы өзімшіл ғой. Құдайдың жаратқан мақлұғы бəрі өзімшіл ғой. Бəрі де өзім ғана болсам екен, толсам екен деп ойлайды. Мынау ағаш та солай. Ұшқан құс, жүгірген аң да солай. Адам болмаса, мынау ағаш өз ұрпағын өзі тұншықтырып, тамағын тартып жеп, қиқы-шойқы қып жіберер еді. Адам болмаса, қасқыр мал қоймас еді. Жолбарыс жан қоймас еді. Күштісі əлсізін жеп отырар еді...

	– Құртса қайтеді?

	– Əлсіздерді құртса, өңкей күштілер əрі-беріден соң, біріне-бірі ауыз салар еді. Сөйте-сөйте бəрі де бітер еді.

	– Онда кім қалар еді?

	– Ең күштісі қалар да.

	– Ең күшті кім?

	– Шырағым, дүниеде адамнан күшті не бар дейсің? Адамның ақыл, айласы бəріне де жетті ғой.

	– Адамның да күштісі бар емес пе?

	– Бар, шырағым, бар. Адам баласы бірдей емес. Адамның да күштісі, əлсізін арық қылады. Осы бау о баста Жанықұл дегендікі екен. Жанықұл өлген соң, жетім бала, жесір қатынды басынып, бауын Тəжібай деген бай сарт тартып алған екен. Тəжібайдан Батырбек деген сатып алып, бірталай жыл пайдаланыпты. Батырбек саудадан сынды да, осы бауды бір ат, бір сиырға маған сатты. Күшті дегеннен шығады. Батырбек сынбаса, маған мұндай бау қайда?

	– Əкесі, балаларыңыз бар ма?

	– Бар, шырағым, үш балам бар.

	– Олар қайда?

	– Үлкенім бір сартқа дүкенші боп кетті. Қатын-балалы, үй-жұртты болды. Маған тиер пайдасы жоқ. Одан соңғым неғып, не қоятынын білмеймін. Осы кентте кім «төре» болса, соның шабарманы болып, далақтап жүргені. Бармайтын кенті де жоқ, естімейтін сөзі де жоқ, бітіретін ісі де жоқ, киімі шыттай, қайдан тауып киетінін білмейсің. Шала-шарпы хат танитыны болушы еді. Соны талшық қыла ма, кім білсін... Кенжем əлі жас. Өзіңнен аз-ақ қалыңқы. Не боп шығарын білмеймін. Бау-бақ, жеміс ек деп баулыған болам. Жұмысқа мойны жар бермейді. О да сылдыраған сөз боп қала ма деп шошимын. Бала деген сол...

	Деді де баушы насыбайын бір түкіріп, ағашты құлаштай шаба бастады. «Бала деген сол» деген сөз құлағынан көпке шейін кетпей, бала да біраз отырды. Қарттың көңілі балаларына жарымағанын іші сезді де енді əңгіменің бетін басқа жаққа бұрғысы келді.

	– Əкей, кəрі ағашты кеседі дейсіз. Бекет батыр көшесіндегі жас ағаштардың да басын қырқып тастапты ғой. Оларды неге кескен? – деп тағы сұрады.

	Баушы бұ жолы балтасын жуырда тоқтатпады. Ағашты екі жағынан бірдей кертіп, қылбуыттаған кезде демін бір алды да, балаға қарап тағы сөйледі:

	– Ол тораңғыл деген ағаш болады. Саусақтың саласындай мүсін боп өседі. Тораңғыл тым жиі егілсе, ұзарып, бойлап, жапырағы селдіреп, сидалана береді. Жапырақсыз ағаштың бойы серейгені болмаса, саясы болмайды. Адам ырысқа талпынады. Ағаш күнге талпынады, күнге өрлеген ағаш өзгеден бой асырам деп, сояу болады. Өз басына бақ іздеген ағам көзге шыққан сүйелдей оғаш тұрады. Көбінің көзі мен сұғы жаман болады. Көппен көрмеген бақтың не баққа сенділі бар? Тораңғылдың басын тұжырып қоятыны – елден ерек сереймесін, өзге ағаштармен тең өссін дегені: сояу болмай, жапырақты, күлтелі, паналы болсын дегені. Енді білдің бе, балам? Тіліңе қызығып бір талай жұмысымнан да қалдым-ау! Өзің бір көр-жерді сұрай беретін, жақсы болатын бала екенсің. Өркенің өссін, шырағым! Ал енді былай таман тұр, ағаш басыңа құлап кетер, – деп баушы балтасын екі-үш салып, алма ағашын гүрс еткізді де:

	– Ал, балапандар, өрбіңдер! – деді.

	– Ал, балапандар, өрбіңдер! – деп бала зыр қағып үйіне тартты.





ҚАРА БАҚСЫ




	Қараңғыда қалқақтап үшеу келе жатты. Көтегейі – ауыл, беті – сұпының тамы.

	Үшеудің ортадағысы: қасқыр мүшелі, қапсағай Əбежан; оң жағындағысы: тапалтақ көкшіл көз Желдібай молда; солдағы – қара сирақ, қазаншы Асқар. Асқардың иығында темір күрек, молда таяқты, Əбежап құр қол.

	Алыстан қарауытқан мола таянған сайын құлазып, тымып, ішін тартқан іспетті үрейлі көріне берді. Ай туған жоқ, аспан бұлт, күн желтең. Моладан оқта-текте шық еткен күйкентай даусы Асқардың жүрегін дір еткізді: екеуінің артын ала берді.

	Оқ бойы жер қалғанда, Желдібай шарт жүгініп отыра қалып, желмен бірге күбірлеп «табаракты» жіберді. Даусы дір-дір етеді; молданың даусына моладағы аруақтар үн қосқан тəрізденеді.

	Асқар алаң-бұлаң секемалданып, қарап қояды. Желдібай аятын орталаған кезде, Əбежан Асқарды түртіп қалып, моланың үңірейген есігін нұсқап еді, Асқар Əбежанның артына ыршып түсті. Молда аятын жаңылып, сасқалақтап қолын көтерді. Бетін сипар-сипамаста, Əбежанға қарап:

	– Өй, сайтан-ай! Жоқ жерде ойнайсың-ау, – деп Желдібай ұшып түрекелді.

	– Кім ойнады? – деді Əбежан сазарып.

	– Мынаны неге түрттің?

	– Моладағы ағараң еткенді көрмедің бе? Молда сенерін де, сенбесін де білмеді:

	– Ə, қойшы! – деді.

	– Қойсаң, жүр алдына! – деп, Əбежан молданы итермелей бер-

	– Жүр-жүр! – деп молда шегіншектеп, Əбежанмен қатарласа берді.

	– Қолыңда қаруың бар: сен жүрсейші! – деп еді, Асқар одан жаман шегінді. Əбежан молдаға қарап:

	– Моланың ішінде жаназа оқып жатыр десе, қандай қаздаңдар едің? Ə, сендер өліктен қорқасыңдар ма, жүр, əйда! – деді.

	– Қалжыңды қоя тұршы, жүр, жүр! – десіп бірін бірі итермелеп, моланың аузына келді. Əбежан молдаға қарап:

	– Кір! – деді.

	– Жасың үлкен өзің кір!

	– Е-е! Маған бас тартқалы жатыр ма?

	– Жаным, айтысқалы келіп пе едің? Кіретін болсаң, кірсейші!

	– Молда басыңмен сен неге кірмейсің? Қияметте сен бізді қалай бастайсың? Осы жерде қорқып, өліп барасың...

	Молда сөз таба алмай міңгірлей берді. Кірсе, жұтып қоятындай.

	Мола қап-қара аузын ашып, үңірейіп тұр.

	Əбежан молданы жағасынан алып:

	– Ала тайыншаны бересің бе? Кірейін! – деді.

	– Е, неге берем?

	– Ұлбосынды бір түн бересің бе?

	– Е, мен құтырдым ба?

	– Ендеше, мына аруақтардың алдында иманыңның қақ жарымын беруге ант қыласың ба?

	– Астапыралда! – деп, молда жағасын ұстай алды.

	– Өй, тəңір алсын! – деп Əбежан жағасын қоя беріп, молаға кіріп кетті.

	Оның артынан ана екеуі де кірді.

	Төрт құлақты шағын ғана кірпіш там еді. Қап ортадағы көрдің бет тасы опырылып, ішіне түсіп, қақолдың аузындай түк басып тұр; кейбірі көр жер болып, үстіне шөп шығып кетіпті. Жас адамның көрі болса керек, топырағы келте көрінеді, басына шаншылған жалғыз тал, күлтелі ағаш боп қалыпты.

	Опырық көрдің аяқ жағынан өтіп үлкен қоңыр көр мен қабырғаның арасындағы маяжон жас топыраққа келіп, Əбежан тоқтады. Қазаншы Асқарға:

	– Айда, күре! – деді.

	Қиыршық топырақты ақ күрек шықырлатып лақтыра бастады. Əбежан молаға сүйеніп тұрып, молдадан шариғат сұрауға айналды.

	– Молдеке! Осы жауап алатын періште қашан келеді?

	– Көмушілер қырық қадам шыққан соң келеді.

	– Сонда «не шаруаңыз бар еді?» деп сөзді біз бастаймыз ба?

	«Отағасы, басыңды көтер!» деп олар бастай ма?

	– Ол арасын алла білмесе, кім біледі...

	Желдібай қысылып қалды, жауап бере алмады. Əбежан:

	– Е-е! – деп бір қойды.

	– Сонда басымызды көтеріп, адам сияқтанып сөйлесеміз бе?

	Жоқ, сынған аяғымызды жимай, сіресіп жатамыз ба?

	– Басымызды көтеріп, жауап берсек керек... Алла өзі сақтасын, қабыр азабы бауылден болады дейді екен кітапта.

	– «Бауыл» дегеніңіз немене?

	– «Бауыл» деп сідікті айтады, тəнге нəжіс тигізу мəкіру дегеннің мəнісі сол.

	– Дұрыс, борбайға сорғалату жарамайды екен ғой.

	– Жарамайды.

	– Əлі басты көтеретін болдық қой. Сонда кебінімізді ашамыз ба? Жаңа түскен келіндерше бетімізді бүркеп отырамыз ба?

	Желдібай бөгеліп қалды, əйтсе де, бетті бүркеп сөйлесу ақылына сыймады ма, қалай:

	– Жүзіміз ашық болу керек, солай болса керек, – деп, өз шариғатын өзі мақұлдады.

	– Көрде жатып, қайта тірілетін болдық қой?

	– Інша-а-алла, қайта тірілеміз.

	– Жауабымызды беріп болған соң, жанымызды əлгі екі періште ала ма? Жоқ «мына кісінің жанын алып беріңізші» деп Əзірейілді тағы шақыра ма?

	– Ол арада Əзірейіл қайта келеді деген сөз кітапта айтылмайды, алланың пəрманымен жан өзі шығатын болар... Алғия беллəй, гүнекер болып жүрмейікші. Малай бет тасқа жеткенше, Əбежан молданы «мəңкір-нəңкірден» кем тергеген жоқ.

	– Күрзі неше пұт болады?

	– Құлаштай ұра ма?

	– Тар көрде құлаштай ала ма?

	– Көр қысқанда, періштелер неғып қысылып қалмайды?

	– Көрді қысатын кім?

	– Көр басында неше жыл жалаңаш отырамыз?

	– Не күзетеміз?

	– Нені қорек қыламыз?

	– Неғып үсіп өлмейміз?

	– Қасқыр жеп қоймай ма?

	– Олар қайда кетеді?

	– Періште ақы, пара ала ма?

	– Ойнас қыла ма?

	– Олар неғып көбейген?

	– Сақалдың талы сайын періште болса, қай жерге сыйып тұрады?

	– Биттен де кішкене болғаны ма?

	Осы сияқты сұрақтармен Əбежан молданың есін шығарды. Желдібай түркілік қана сауаты бар шала молда еді. Шала молда түгілі, Əбекең түбі жоқ терең молдаларды да талай састырған, сөзбен қамаған.

	Бұл Əбежан оқымаған қарапайым адам. Бірақ тоқығаны көп, тəжірибеге, ақылына сүйенген адам. Əбежан көзі көрмегенге, ақылына сыймағанға əсте нанбайды. Ол дін тұтпайды, намаз оқымайды, ораза ұстамайды; пайғамбарды өзіміз сияқты қара кісі болыпты, бірақ ақылды болыпты, ел билепті дейді; құранды оңаша үйде отырып жалаң аяқ азаншы Білел жазыпты деп сөйлейді. Өлген соң, тірілеміз, ұжмаққа, тамұққа барамыз дегенге Əбежан сенбейді.

	Əбежан қатты ауырып өлгелі жатқанда, балаларына айтқан өсиеті:

	– Маған мал шығарып, садақа беріп, əуреленбеңдер! Ағайынның кеу-кеулеген тіліне желігіп, танша-торпақтарыңнан айрылып қалмаңдар. Басыма ит сарымастай қылып, тастан бір обашық орната саларсыздар, – деген.

	Мылжың, мақтаншақ, адамсыған, шелтиген кісімен, ақымақпен, қожа, молдамен Əбежанның қаны өш. Оның тілі удан ащы; күлдірмей, сықақ қылмай сөйлемейді, от ауызды, орақ тілдігінен ағайынға да сүйкімсіз. Жігіт кезінде балуан да, би де, шешен де болған: өткенін айтып, əсте мақтанбайды.

	Жасы алпысқа келсе де, босағасынан бір бүркіті кетпейді. Əдеті: мылтық ату, құс салу, ащы насыбай, қымыз, ет, қызық думан, үйде отырса ұсталық құрады, ағаш істейді, қолы өнерлі, кісіге жалынбайды; кісіге орынсыз нəрсе бермейді, кісісіне мырза, жалпаламға сараң.

	Əбежан дүниеге, өмірге, табиғатқа сенеді. Дүние жандылықтан ептеп ұрлық та қылып қояды. Бірақ оны кəсіп қылмайды. Ұятты білмейді; қымызды ішіп-ішіп, келіндерінің көзінше тырдай жалаңаш жатады. Жасы кіші екен демейді, көрінген əйелмен, еркекпен құрдасындай ойнайды, боғауыз соғады, мықынын ұстайды.

	Ол жай қазақтан анақұрлы көз қарақты, жердің домалақтығын, күн мен түннің неден болатынын, бұлт, жел, жаңбыр, найзағай – бəрін сұрастырып, бір-бір жағынан тəжірибемен білген. Бақсы-балгерге сенбейді. Оқыған дəрігерге сенеді. Бірталай аурудың емін біледі, адамның денесі қалай жаралғанын, терімен дем алатынын, таза ұстау керек екенін, суықтан сақтану шарасын жақсы тоқыған.

	Қалжыңшыл, бейпіл тіліне, дінсіздігіне, əдепсіздігіне қарап, жұрт оны «надан», «жынды» дейді; ол не айтса, күледі, оның сөзін елемейді. Бірақ Əбежан жынды емес, нағыз дана адам.

	– Қəні, енді қайтеміз? – деп малай маңдай терін бір сыпырды.

	– ҚКйткен несі? Қопар! – деп, Əбежан молданы түртіп сыбана бастады.

	Үшеулеп бет тасты бір-бірлеп қопарып алысты, көрдің ішіне саулаған құм қайрақ ақ кебінді теңбіл ала қылып жапқан, үш жерден қылбуыт қып байлаған, сүйегі білеуленген, іші кепкен, сасыған өлік көр түбінде төсек болып жатыр.

	Əбежан Асқарға:

	– Түс! – деді. Басын шайқады.

	– Түс! – деді молдаға. Көнбеді.

	Екі қолымен көрдің екі ернеуіне асылып, аяғын талтайтып, Əбежан көрге түсті. Күректі қолына алды:

	– Бас жағына бар! – деді.

	Көрге еңкейіп, үңіліп қарады да:

	– Молда! – деді.

	– Немене?

	– Бетін ашады, белін шешеді дегенің қайда? Боранға баратын кісіше тұмшаланып, тырп етпестен жатыр ғой?

	– Жоқ сөзді айтпашы! Бол, бітір – деді молда.

	– Əй, молдам-ай! Тірілген кісі осындай бола ма? – деді де, асыл күректі жалпақ табанымен басып қалды. Сүйек сақыр-сұқыр етті

	– кебінді бас доптай ыршып, молданың кеудесіне дүрс етті. Молда қалпақтай түсті. Малай бұғып қалды. Қайта серіпкен басты қағып алып, сыртқа домалата тастап, Əбежан көрден шықты. Молданың аузы жыбыр-жыбыр.

	Кебіннен шыққан, ырсиған, үңірейген, жидіген будырған қу басқа қарап Əбежан əнтек ойлап тұрып қалды.

	Ақтарылған, қарауытқан, опырылған көр, жыртылған кебін, домаланған ақсақалды атайдың басы, уілдеген жел, құлазыған мола, алласына сыйынған екі адам Əбежанды да аз ойландырды. Ажал айдаһардай аузын ашқандай болды. Əйтсе де ақылынан танған жоқ. Көп өліктің ортасында тұрған өз өмірі, бір секөнттей болса да, бəрін көріп тұрғаны ең қызықты, ең тəтті өмірдей көрінді. Өмір үшін керек болған соң, қу басты құрбан қылмайтын не бар? – деген ой сап етіп тағы келді. Басты етегіне орап алып шықты.

	Көрді қайта қымтады.

	Бұдан он шақты күн бұрын алты қанат ақ отаудың жанында емен тұғырлы, күміс балақ баулы бүркіт отыр еді.

	Бүркіт емес, қырдың қыраны. Қапсағай, жебелі саусақ, жезтырнақ. Қайқы жауырын, қарашегір, қанды көз, орақ тұмсық, делдең танау, балуан балтыр, еңкіш еңсе, мұз балақ, үш түлеген тас түлек.

	Жасыл айдарлы қызыл сауыр томағасын, көк найзаларымен сарт-сұрт қағып, қыран үміліп, қомданып, қызыл түлкісін аңсап «құшақ-пышақ!» деп шаңқ-шаңқ етер еді.

	Бұл жануар не іздеп талпынып тұр? Жемсауын сипап, жем беретін, етін көретін, қыбын білетін құсбегісі қайда?

	Тоқтай қалшы! Боз үйден күңгірлеген дауыс шықты ғой. Құс биесі осы болмасын?

	– Əй, Күлше! Исақай құсқа жем берді ме екен? Жарықтығым неге шақырып тұр? Қарашы! – деді. Қатты ыңыранды. Қайғы жұтты-ау.

	Сұлу Күлше көлк етіп, тысқа шықты.

	– Əй, еншілес, Исақайды шақыршы! – деді де, нəуетек қабағын бір шытынып, тұңғиық көзін бір төңкеріп, бəтес көйлектің етегін бұлаң еткізіп қайта кірді. Жарының жанынан неғып кетсін?

	Көшербай жатыр белден төсек салдырып. Қол, аяқты бірден түгел алдырып.

	Қозғала алмайды. Тіл сайрайды. Іш қазандай қайнайды. Аздан бері миға да шапты. Бұл кеселдің зардабы. Үш ай болды, осындай дерт жабысты.

	Тау-тасты кезіп, ойды-қырды шарқ ұрып сайрандап жүрген Көшербай қарға адым жер мұң болып, қанат-құйрық қырқылып, мүгедек боп жатқаны.

	Алған жары ақ сүлгісін салқын суға батырып маңдайына жапсырып, қол-аяғын уқалап, екі көзі мөлдіреп, күні-түні отырғаны қасында.

	Көшербай мұңдық ауыр ойлар ойлайды:

	Атқа мінді, адам болды, қатын алды, бала сүйді. Мылтық атты, ит жүгіртті, құс салды, жүрді, тұрды, сауық құрды, сонда-дағы жас өмірдің қызығына тоймады.

	Бұл өмірді сүрген сайын, арманнан арман туады. Арманды арман қуады. Ол арманды көксемесе, Көшербайдың өлгені.

	Бөгде ауылдар қиқу салып, жайлауға көшіп жатқанда, Көшербайдың ауылы отыр көше алмай. Қаратайын қайындатып, қызығын əлі көрген жоқ. Қарабегі қалада жүр, білім алып, өнер тауып, жетіліп елге келген жоқ. Кенже – асау қара балапан, оны баулып, оқуға əлі берген жоқ. Бес жылқысы барымтадан қайткан жоқ. Қайдан қайтсын? Ағайын, туған намысқа қызып жатқан жоқ. Алты ай мінсе арымайтын, құс салатын кер аттың, лауға мініп, арқа-басы ошақтай боп, қалжуырлы байлаулы тұр белдеуде. Белді ауылдар шабындыны жеп кетті. Қарсы тұрып қайрат қылар дəрмен жоқ. Қара бүркіт қақылдап тұр жем тілеп. Қара мылтық қара əбдіре түбінде, оны алып, жарыққа салып, жем атарға пəрмен жоқ. Осыларды ойлап, Көшербай жатыр арманда. Көзің көріп, ішің біліп, істеуге мұршаң келмесе, күйектеулі сен бір қошқар, одан қорлық не бар дейсің жалғанда.

	Ой, дүние-ай! Он бес жыл өмір сүрер ме едім? Қарабектің жетілгенін, адал сүт емген ұл болғанын көрер ме едім? Үш кемеңгер ұлдарым тұрса сайдауыт, жерімді жеп, малымды алған, басынған дұспандарымның зорлығына көнер ме ем? Бұл кеселдің беті бермен қараса, бұл білегім көтеруге жараса, тамырда қалған тегеурінді тағы бір сынап қарар ем! Шер жанышқан ер жүрегім көкірегіме сыймас ед, тұла бойым намыс кернеп, желді күнгі өрттей жанар ем. Алысар ем, шабысар ем, арбасар ем. Дəндегендердің жағасына жармасар ем, елдігімді дұспаныма білегіммен білдіріп, теңдігімді тізелесіп алар ем. Сонда менің басыма бақ, қолыма қыран қонар еді...

	– Күлшежан-ай! Кісі қара көрінбей ме? Тысқа бір шығып қарашы.

	Күлшежаны күн астына көз салды. Көзін салды, көп қадалды, сарғайды. Күн астынан шаң көрінсе, шаң ішінен жан көрінсе, жарылар ма еді жүрегі!

	Аңшы, мерген, бақсы, тəуіп, қожа, молда, ақын ұры-қолға тұрмас кезбе бас. Күлшежанның көп күткені осылардың бірі ғой.

	– Басым-басым!.. Шағып барад. Найзаменен сұғып барад!.. Ой Күлшетай-ай! Ақылымнан жаздым ғой, – деп Көшербай ауық-ауық талады.

	Сорлы Күлше дамыл таппай күн астына қарады. Қараудан да қамықты. Қүннен күнге дерт меңдетіп Көшербай да дамықты. Дамыққан сайын, сұлуы да жабықты; күйді, жанды, тартты азапты, тамұқты...

	Құрбы-құрдас көңілін сұрай келіп, кеткен болады. Есіркесіп аны-мұны бір ем еткен болады.

	Жөпшенді ем мұндай дертке не қонсын?

	Күндерде бір күн бақсы келіп қалыпты тамырын ұстап, құмалағын салыпты.

	Төңкеріп көзін, айта алмай сөзін көп отырды ыңыранып, көкжиектен жауатын күндей күңіреніп:



	Бұған тиген су перінің салқыны,

	Салқыны емес, бейне оттың жалқыны,

	Қол-аяғың от ішінде қалқиды.

	Бойыңды улап, басылған екен қарқыны.

	Миға шапқан сол кеселдің сарқыны:

	Кете қоймас, көрмей сірə, талқыны.

	Қол-аяғың сауыққанға ұқсайды,

	Козғап көрші, дəу де болса, қимылдар,

	Дəу-перімнің неғып тимед шарпуы?



	Кісенді батыр шешілгендей, батпан бұғау қол-аяқтан кесілгендей, жинап алды денесіне.

	Сонда бақсы жоғары-төмен барлады да, басын бір сілкіп кіжінді:



	– Басқа шапқан, бəлекет!

	Бас жынымды жабармын,

	Жайыңды сенің табармын,

	Баспен сені қағармын! – деді.



	Манағы бас осыған керек боп еді.

	Сол өңірдің бозбаласын жиғызып, құман беріп, бəріне дəрет алғызып, сыбандырып, белді бекем буғызып, жүгіндіріп алқа-қотан отыртты. Көшербайды қақ ортаға салғызды. Əйелдерді үй маңынан бездірді. Кетпен шотты жанған отқа қыздыртты. Ақ семсерді жалаңдатып суырды. «Қарама көкке! Күлме бірің! Мерт боласың!.. Тырс етпе!» деп ақырып, отырған топты бір шолып, сүзе қарап, апшысын жұрттың қуырды.



	Сауыны боп зарлағанда боз інген,

	Шабыттанып самғағанда жас қыран.

	Сары белден салқын самал ескенде,

	Көк жүзінде көкала бұлт көшкенде,

	Алдашылар көктен жерге түскенде,

	Сам жамырай сар даланы күңірентіп,

	Ызылдаған қобызына сыбырлап

	Күбір-күбір аузы-басы жыбырлап,

	Қара бақсы қара бұлттай түйіліп,

	Гуілдеді, уілдеді, сарнады.



	* * *



	Қобызды қолға алайын,

	Қоңыраулы күйге салайын,

	Жауар күндей жарқылдап,

	Жау қуғандай сартылдап,

	Қарт бурадай қалшылдап,

	Қанды көздей жарқылдап,

	Айдаһардай ақырып,

	Аруағымды шақырып,

	Көк толқындай суылдап,

	Көк тұлпардай зуылдап,

	Алдадан медет сұрайын,

	Əңгіме-дүкен құрайын!



	* * *



	Ал, кел бері, кел бері!

	Желден жүйрік жел пері!

	Жолбарыстай айбаттым!

	Жолды аяқтай қайраттым!

	Жолың болсын, кел бері!

	Аю мінез аңғыртым!

	Алып мінез салғыртым!

	Əңгүдігім, шалғыртым!

	Бұқа мойын, қабаным!

	Қарынды, жалпақ табаным,

	Көк жұлыным – қырсауым

	Керт басыңдай ойламай

	Кежегіңді кекшитпей

	Келелі жауға кез болдым;

	Келер болсаң, кел бері!

	Жылан көзді сысығым!

	Ұлдан туған ұлшығым!

	Жеті жыл бойға жел берген,

	Жолыңда тұрған кеселдер,

	Кез бас болып, сенделген,

	Жаңа перім, жанпозым

	Жаңа шыққан қамқорым!

	Лек-легіңмен кел бері!

	Жалғыз көздім, жымрайым!

	Жалғыз аяқ сұмырайым!

	Адам кеуде, ақ бастым!

	Ақ сайтаным, албастым!

	Бірің калмай, кел бері

	Сендер едің, сен едің,

	Биеңнің жалғыз сенгені,

	Сергелдеңді сырқатты

	Сескендіре сермейін,

	Семсерімді бер бері!



	* * *



	Асуда-асу бел еді,

	Аса бір соққан жел еді,

	Анау жатқан өлкені

	Өрлей қонған ел еді,

	Өлкенің суы сел еді,

	Селдей аққан мал еді,

	Белдеуде тұрған кер басты

	Екі енеге тел еді.

	Осынау жатқан Көшербай

	Тəңірдің берген бағында,

	Болып бір тұрған шағында,

	Қай қасқаңнан кем еді?

	Ақылы мол кен еді.

	Етек-жеңі кең еді.

	Аузынан шыққан лебізі

	Ағайынға ем еді,

	Арту елмен кездессе,

	Терезесі тең еді.

	Ер дұспанмен белдессе,

	Елінің қамын жер еді.

	Жатқа намыс жібермес.

	Екпінді туған өр еді.

	Атаңа нəлет су пері!

	Ерімді қор еткендей

	Өңменімнен өткендей,

	Жебіріме жеткендей,

	Жеті атама кеткендей.

	Аузына дəм салғызбай

	Қолына қыран алғызбай

	Жауына қарсы барғызбай

	Құлдыққа бола туғандай

	Тұншықтырып буғандай

	Өркенімді өсірмей

	Өрісімді тарылтып,

	Жүрісімнен жаңылтып,

	Бақ дəулеттен арылтып,

	Не ақың бар ед ерімде?

	Осынша мазақ ететін

	Жетпіс жеті əкеңнің

	Басы бар ма ед жерімде?



	* * *



	Атаңа нəлет, су пері!

	Сумаңдаған қу пері!

	Қол-аяқты улаған

	Тиген жері у пері!

	Жаның барда кет пері!

	Жер түбіне жет пері!

	Жындарым қаптап келеді:

	Көрсетейін тепкіні!

	Басыма шауып сен жауыз,

	Түбіме кеп пе ең жеткелі?

	Жетпек болсаң, түбіме,

	Жеті бұзырың, қырық шілтен

	Ерлерден медет сұрайын!

	Көрде жатқан əкемнің

	Қу басымен ұрайын

	Жаныңды қылдай қылайын,

	Қыл бұрауын бұрайын!

	Сақалыңды бір талдап,

	Шыңғырытып тұрып жұлайын!



	* * *



	Жындарымды жабайын!

	Кетпенімді жалайын

	Қанжарымды алайын,

	Қарныма қадай салайын,

	Қызыл қанға малайын,

	Үрейіңді алайын,

	Үркітейін, жарайын,

	Нөкерлерім келгенде,

	Нөсер бұлттай жауайын,

	Қорлыққа нағып көнейін?

	Үстіңе сенің төнейін!

	Басқа орнасаң баспенен

	Сыбағаңды берейін!

	Кетпегенің көрейін!

	Жеңе алмасам сен жауды,

	Үзе алмасам бұғауды,

	Қор боп бүйтіп жүргенше

	Итшілеп өмір сүргенше,

	Қадасын пышақ қарныма,

	Біржолата өлейін!



	* * *



	Қара бақсы тепсінді,

	Тепсінгеннің белгісі:

	Сарнады ексім-ексімді.

	Ақтарылған азамат

	Тамырға ұшқын жеткендей

	Денеге у сепкендей,

	Күрелері кепкендей,

	Селк етісіп, сескеніп,

	Дір-дір қағып, желпінді.

	Ауруға таман анталап,

	Көздері кетті қанталап,

	Ауыздан көбік бұрқырап,

	Өңештері қырқырап,

	Күрс-күрс етіп, əупілдеп,

	Зікірге басты кəукілдеп.



	* * *



	Іии-иау... ықық-ым... іии-иау-ау

	Отырғанда көп жалқау,

	Іии-иау... ықық-ым... іии-иау-ау!

	Қалғып, шұлғып, жабырқау,

	Іии-иау... ықық-ым... іии-иау-ау!

	Не боп кетті ойпырмау.

	Іни-иау... ықық-ым... іии-иау-ау!

	Бұзды-ау шырқын іи қалқау!

	Іии-иау... ықық-ым... іии-иау-ау!

	Сал зікірді... іии-иау-ау!



	Іии-иау... ықық-ым... іии-иау-ау!

	Қос пікірді иіі-иау-ау!

	Іии-иау... ықық-ым... іии-иау-ау!

	Жазып алсаң есен-сау...

	Іии-иау... ықық-ым... іии-иау-ау!

	Болар сонда той тарқау!

	Іии-иау... ықық-ым... іии-иау-ау

	.... . . . . . . . . . . . . . . . . . .

	... . . . . . . . . . . . . . .

	. . . . . . . . . . . . . . . .



	Көшербайды көп бақсы арқаға қағып, талқыға салып, баспен соғып, көшірді.

	Бақырған бақсының емі қонды ма, болмаса шын көңілімен ден қойды ма, əйтпесе, өз бойындағы қуаты жеңді ме, əйтеуір үш күннен кейін қыранын қолына қондырып, тымағын алшыдан тастап, кешкі мезекте үй жанында Көшербай отыр еді. Кер маралдай керіліп, ақ жаулығы көлбіреп ақ боз үйге сүйеніп, атқан таңдай масайрап Күлшежаны тұр еді. Барымтаға түскен 5 жылқыны алып қайтқан Əбежан алшаңдай басып, аттан түсіп, үйге таман аяңдады. Тықыл қара жолмен тыжылдатып келе жатқан пар атты тарантас бері қарай ойысты. Арбадан орысша киінген сыпқыр қара сұр жігіт атып түсті:

	– Қалқам-ау, Қарабек пе!? – деп Күлше саңқ етті.

	– Жан қып жаратқаныңа шүкіршілік! – деп қыранын тұғырына қондырып, Көшербай ұлына құшағын жайды.

	Өмір қалай сəнді!





ЖИДЕБАЙДЫҢ БАЯНДАМАСЫ




	Жидебайдың ата тегін сұрасаңыз, Жаманқара, Жаманқара ішінде Байтөбет. Байтөбет ішінде Текебай болады. Байтөбет – Байтөбет болғалы қыңқ етіп атқа мінген, мүшеге ілінген бір адам шыққан емес. Көбінің кəсібі ұсталық болатын. Текебай аулының балалары көзін тырнап ашқаннан, көрпесін жамылып отырып, шегесін соғып, үзеңгісін егіп, бет-аузы салтақ-салтақ болып отыратын.

	Текебай ауылы бас-аяғы төрт-ақ үй. Ауылда бай болып көрген бірі жоқ; бəрі қаралас: қарақасқа кедейлер. Қара шоқының басында Текебайдың шошайған моласынан басқа, бауырындағы жапырайылған үш қорадан басқа, төбенің күнгейінде анда-санда таға, тұтқа, шотаяқ соқтыра келген кісілердің отқа қойған атынан басқа, шошаң етіп көзге түсерлік еш нəрсе болмайтын. Онды-бесті қаралары ауыл алдындағы Сар жазықта, болмаса қисық Сарының адырында жайлайтын.

	Текебай аулына о заманнан бұ заман кісісі жиылып, топ құрылып, сөз болып көрген емес. Жол соқты қылып шабарман атын ұстап мініп кететін; ауылнайлар тайыншасын қуып кететін. Əмірінде Текебай аулының көрген үлкен өзгеріс осы тəрізді шабарман. Ауылнай Текебай аулына жандарал келгеннен кем тимейтін. Ондай уақытта айғайласып, əбігер болып, ауылдың асты-үстіне келіп жиналысып қалатын. Бірақ шабарманға не ат бермейтін, не жанжал шығаратын бір еркек болмайтын. Еркегі де, əйелі де – бəрі топас, бəрі бұйығы, бəрі қорқақ келетін.

	Текебай аулының еркектері байлардың, болыстардың аулына барып, ел адамдарына ісі түсіп көрген емес. Баруға шаруасы да жоқ, бір жағынан бата алмайды, қорынады, қорғалайды. Өйткені шабарманы мынадай əпербақан болған соң, болыстары «прағауын» деп есептейтін.

	Міне біздің Жидебай сол Текебайдың шөбересі болып келеді. Жидебайдың жасы қырықты алқымдатып жүрсе де, білімі, пікірі, аңқаулығы, қорқақтығы 5 жастағы баланың аз-ақ алдында еді. Саясат жағынан білетіні – шабарман, ауылнай, болыс, одан арғыға миы жетпейтін. Əлеумет тұрмысы жөнінен білетіні – Текебай ауылы, жалғыз-жарым құдаласы, нағашысы. Білім жөніндегі білетіні:

	«Құл ху алла». Оның өзіне де тілі келмей, «құл-қуалда-ақет, алдағы құс қамет, бай дəулет жап-жақын...» деп өзінше бірдеңені былдырақтататын. Молаға барып бата қылса да, анда-санда намаз оқыса да, Жидебайдың бар талшық қылатын дұғасы да, дін жүзіндегі табанышы да осы болатын.

	Жидебай қатын алған. Озінше қалыңдық ойнаған. Оның қалай адам сияқтанып сөйлескенін де, қалыңдығымен қалай жуысқанын да адам білмейді. Ол туралы Жидебайдың да, өзгелердің де мағлұматы жоқ еді.

	Кеңес үкіметі орнағалы үш-төрт жылға айналса да, Жидебай баяғы Жидебай еді. Өзге кедейлер топқа, сөзге кірісіп, партияға жазылып, адам болып жатса да, Жидебайда ондай талап болған жоқ еді: оны түртіп, қорғаған да кісі болмап еді.

	Өткен жылы Жидебайдың қарындасы – Жаңыл байы өліп үйіне қайтып келген. Жаңыл да ұйқылы-ояу адам тəрізді, мең-зең жан еді. Байы барда да, өлгенде де баяғы қалпы: пəлендей күйзеліп, қайғырған жоқ. Əкесі берді – барды; байы өлді – қайтып келді. Артық ойланып, басын қатырған жоқ.

	Жаңылға əркім келіп құдалық сөйлесіп жүрді. Жидебай бір бұзаулы сиыр, бір танша, бір қой сұрап, айттырушылар қойдың орнына серкеш беріп, оған Жидебай көнбей жүретін. Əркімнің өзінше бір шолақ есебі болады ғой. Жидебайдың бір серкешке таласуында да сондай бір есеп болса керек.

	Бір күні Көпжасар ауылнай келіп, Жидебайды қораның артына апарып, көп сөйлесті. Сөз бітіп үйге келген соң, Жидебай ыржиып күлімсіреп, ауылнайға шай қайнатқызды. Ауылнаймен оны-мұны сөйлесіп, көңілі де көтеріліп қалды.

	Бір жұма өткен соң, ауылнай қасында екі жігіті бар, кешке таман келді де, Жаңылды қорапты арбаға мінгізіп алып кетті.

	Со жылғы сайлауда Көпжасар ауылнай советке бастық, Жидебай орынбасар болып сайланды. Жұрт Жидебайды олқы-сынып, қызмет атқара алмайды десе де, сайлаушы жолдас Жидебайдың ата-тегін, малын сұрап, түріне қарап өткізіп жіберді.

	«Жидебай сəбеттің бірден соңғысы» болды десті жұрт. Жидебай əлдеқандай мардамсып, қоразданып қалды; бұрынғыдай емес, бір қызу, желік пайда болғандай, жүрегі лепіріп кетті. Көтермешілер Жидебайға құтты болсын айтып, «той қылатын жөнің бар» деп кеукеулеген соң, бір тоқтыға борыштанып, қасындағы екі ауылды шақырып, құрмалдық берді.

	Күндерден күн өтті. Жидебай «шенге иленгенмен, пəлендей өзгеріс бола қойған жоқ, жалғыз-ақ (. ) бермейсің деп, бір мелитсе атын мініп кетіп, оны əкелуге біреудің тайын мінем деп, тай иесінен мықтап тұрып бір таяқ жеді. Содан кейін Көпжасар оған қызмет те тапсырған жоқ, сөзге де алған жоқ. Баяғы қалпымен шаруасын істеп жүре берді.

	Бір жылдан кейін, Жидебай кəсіп қылу үшін алыс елге барып, ай жүріп үйіне келіп отыр еді, шабарман шауып келіп бір қағазды берді:

	– Бүгін сайлау болады, дереу жет! Көпжасар жоқ. Қарап кетіпті: оның қызметін сен атқарасың! – деді.

	Жидебай:

	– Жаңа келіп отырмын, мен нені білемін? – деп жалынып еді.

	– Былшылдама, барасың! – деп шабарман кетіп қалды.

	– Мынау бір түйткіл болды. Үлкендерден сөгіс естіп қалам ба? – деген ой Жидебайдың зəресін ұшырды. – Япыр-ай, мен қалай істеймін? Нені істеймін? Нені білемін? Менің тілімді жұрт ала ма? Тағы біреуден таяқ жеп қалмасам неғылсын? Əлде менің бір жазығым бар шығар, мені шақырып алып, жауып тастар ма? Мұның ретін білмедім-ау!? Кімнен сұрасам екен?..

	Қанша ойланса да, амал жоқ, бармасқа болмады, барды.

	Киіз үйдің алдына жұртты алқа-қотан отырғызып, белінде мылтығы бар, шашы тікірейген қызыл тұмсық жігіт айғайлап соғып тұр екен. Жидебай атын əрең байлауға мұршасы келіп, буыны қалтырап, жорғалап келді. Алақ-алақ етеді. Сасқаннан тымағын қолына алды, не сəлем берерін, не кешіңіз дерін білмеді, ерні жыбыр-жыбыр етті; онысы «құл-ху-алла» – еді. Шеткері жерге таман келіп ойылып кететіндей ептеп отырды. Өне бойы дірілдеп барады. Жүрегі тұрмайды, аттай тулайды.

	Жігіт сөзін бітірген соң, бір қарамұрын түксиіп түрекелді де:

	– Бірінші ауылнай сəбеттің баяндамасы болады. Табаріш бар ма? – деді. Жидебайды көріп қойса керек, отырғандар:

	– Міне, келді! – деп Жидебайды көрсетті. Жидебай қайда барарын білмеді, ентігіп, бет-ауызы дірілдеп, адам аяғандай болды.

	– Кəне, жолдас! Баяндама жасайсыз! Шақырғанда неге келмейсіз!?. Осындай қызмет бола ма екен? – деп мұрт зекіп ұрысты.

	Жидебайды қасындағылар: «Тұр-тұрлап» сүйемелеп тұрғызды. Жидебай дірілдеп, тəлтіректеп, көзі жыпылықтай береді. Жұрт күтіп отыр. Дыбыс жоқ. Жидебай сілейіп тұр. Аузына сөз келмеді. Жүрегі аузына тығылды. Аузын ашса, бəрі бас салып ұстап алатындай көреді. Жидебай тұрып-тұрып, əлден уақытта аузы кемсеңдеп, бет-аузы тыржиып:

	– Ағайлар-ау! Мен не жаздым?! – деп отыра кетті. Жұрт ду күлді.

	Көк шолағының аяғына шоқайып, шонданайынан отырып, астына қаңылтай арбасын басып, аяғының басы жыбыр-жыбыр тепектеп келе жатқан кісі көрсеңіз, ол көзіңіз көрген Жидебай кім дейсіз?

	Жидебайдың беті – зауыт. Қалтақтап бұ байғұс қайда бара жатыр? Орыстан қорықпай зауытқа неғып келе жатыр? Баяғыда көмір алам деп бір барғанда «Шокер» деген бір орыс бұртокел салып, бір торсық қымызын тартып алып, көзін ісіріп қоя беріп еді. Қайтып зауыттың қарасын көрместей болып еді. Тағы да сондағыдай сор түртіп келе ме?

	Жоқ, ондағыдай емес, Жидебай бойына сенімді. Зауытта бір бөлесі бар. Бəлесі кəмунес. Ол орысыңның үстінен де судай жүреді. Ол өзі үлкен орында жұмыскерлерге «дəбернай» болып Орынбордағы қазақтың «ханына» да барып келіпті. Оның інісі келіп кеткен. Келсең, көмір береміз, көмір өз қолымызда, – деген.

	Жидебай тепектемегенде кім тепектейді!?

	Анау көрінген зауыттың түтіні-ау! Пай-пай! Алай-түлей қып, көрікті басып жатқаны, осылардың көрігі немене екен, шіркін! Олар қолмен баспайды ғой! Бір тетігі бар ғой. Солардікіндей бір көрік қолымызға түспейді-ау! Темірді қандай жалаңаштатып соғар ек...

	Мойынды қара, мойынды! Сонау мойындарды қалай істеп, қалай орнатар десеңші! Орыс иттің өзі бəлекет-ау! Соның басына шығарам деп жүргенде, біреуі құлап өлмей ме екен? Бəлекеттердің аяғына киіп алатыны бар-ау деймін. Ділгірам ағашының басына қорықпастан өрмелеп шығып кетеді ғой. Басы айналмайды-ау шіркіндердің! Өзіміз қазірет марқұмның тамын соққанда, кісі бойы қол ұсыным жерден зəреміз қалмаушы еді... Тегінде бұлардың білетін бір дуасы бар шығар... «Құл қу-алда» емес қой. Там соққанда «Құл қу-алданы» айтсақ та, көзіміз қарауыта берді ғой...

	Таңдана-таңдана Жидебай зауытқа келді. Алыстан батырсынып келсе де, күрсілдеген, бұрқыраған зауытты, шуылдаған пойызды, жарқылдаған, қызарған, жасарған үйлерді, темірлерді, қыбырлаған мылтық асынған кісілерді көргенде жүрегі тұрайын деді. Жөнін білмей, бірдемесіне ұрынып қалам ба деп, қауіптеді.

	Кісі жолықса сұрағалы, алақтап келе жатқанда мылтығы бар бір мелитсе қоқыраңдап өте берді. Жидебай байқамаған кісі боп, жерге қарап аяңдап кетті. Жөн сұрамау тұрсын, аман кеткеніне жеті тиын айтты. Асығып аяңдап, көлденең өте берген бір қазаққа:

	– Əй, отағасы, кішкене мойныңызды...

	Қолын бір сілтеп арбасына қарады да, кетіп қалды.

	Бұлар қайда асығып барады? Неге жөн айтпайды. Елдің адамы оны-мұны сұрамай жібермеуші еді. Бұлардың бəрі «ұлық» боп кетті ме? Əлгінің үсті-басы қап-қара көмір: оны не ұлықтық қысып барады? Япыр-ай, таба алмаймын-ау енді... Зауыттың орысы қатты болады деуші еді. Атымнан айрылып қалмасам, жарар еді. Осы итке бекер келген екем...

	– Жеңгей, жеңгей!..

	– Немене?

	– Мұжық көттікі қайсы? Білесіз бе?

	– Тəйт əрі! Көргенсізденбей!

	– Мынау бір көк əйел екен! Болмас...

	– Əй бала, сен білесің бе? Қалмақшы бай мұжықтікін білесің бе?

	– Естігем жоқ... Қымыз əкеп пе едіңіз?

	– Жоқ, тəйірі... Білетін кісі бар ма?

	– Сұрай бер...

	Жидебай екі сағаттай сұрау салып, бай мұжықты жаңылып, кейде «мұжық көп» – деп шатастырып жүріп əрең тапты.

	Елге келгендегідей емес бай мұжық онша пейілді кісі болмай шықты. Солғын амандасты. Солғын отырды. Əнеугісі атына таға соқтыру үшін болса керек. Сөйткенмен қазақ қой, қондырды, шайын берді. «Қайдағы қайдан келетінін білмейсің», – деп қатыны күңкілдеп жүрді.

	Кешке таман арбасына сүйеніп, атының қасында тұр еді. Қолы, мұрны көмір бір қазақ келді. Қазақ Жидебайдан жөн сұрады. Жидебай ұста екендігін білдірді.

	– Ұста болсаң, бізге жалданамысың?

	– Қалайша? Қанша бересіңдер?

	– Айыңа бір қараның құнын табасың...

	Анау да ұста екен, жылпылдатып ақшаны үйіп-төгіп, Жидебайдың басын айналдырды. Не керек, бір жұмадан кейін Жидебай зауыттың жұмыскері болды.

	Жидебай күндіз темір соғады. Түсте тынығады, кешке «сабранияға» барады. «Сабраниясы» бір қызық екен. Биік жерге шығып, жұртқа қарап, қатты-қатты сөйлейді. Жұмысшылардың ақысы, пəтері жайынан сөйлейді. «Кəперетсиеге» кіру керек дейді. «Ағарту» жұмысын күшейту керек, «яшейкеде» қаралады дейді. Алғашқы кезде Жидебай түсіне алмады, жүре-жүре əркімнен сұрастырып білді. Əйтсе де, жоғарғы жерден келген жолдастардың сөзі Жидебайға ұғымсыз болып жүрді. Ол көбінесе жұмысшылардың сөзін тыңдаушы еді. Бірақ олар да «рутком», «шатком» «запком», «зарплат», «зделный», «продок» сияқты сөздерді қыстырмай сөйлемейді. Жалғыз Жидебай емес, орысшаны ұқпайтын жұмысшылар да бар екен. Шешендер, аяғын шалған жорғадай текіректеп, жат сөзді кірістірген кезде, жолдас, қазақша айтсаңыз екен, «ұқпадық!» – деп айқайлаушылар болып жүрді. Оны біліп алған соң, Жидебай да айғайлайтынды шығарды.

	Жидебай көршілеріне қыдырып жүріп, кейбірінің газет оқитынын көрді.

	– Сен хат таниды екенсің ғой?

	– Сен танымаушы ма ең?

	– Жоқ.

	– Саған оқу керек. Біз де түк білмеуші едік, осында оқып таныдық.

	– Қайда оқытады?

	– Осында жұмысшыларды оқытатын мектеп бар. Күнде жұмыстан босалған кезде екі сағат окып тұрасың. Бір ай-бір жарым айда хат танып шығасың... Көрмейсің бе... хат білгенге жететін көрінбейді. Бəрін өзің оқып білесің. Газеттің өзі не болса, соны жазады екен. Қызық! Біздің хат таныған жігіттердің бірсыпырасы правленге, ревкомге, інструктірлікке сайланып, делегат болып, жалувниені де көп алып жүр. Оқымаған адам соқыр көрінеді. Кім болса, сол ақыңды жеп кетеді екен. Оны сезбейді екеміз... – Көрші бірталай ақыл берді... Жидебай аузынан суы ағып тыңдады...

	Күні бойы ойланып, ертеңінде Жидебай үлкендер оқитын мектепке кірді.

	– Шіленский белетің бар ма?

	– Бар! – деді Жидебай.

	Əнеугүні белет алғаны мұндай абиұр болар ма? Белеті жоқ кісіні оқытпайды екен...

	– Отырыңыз.

	Жидебай өзіндей жұмысшыларды көріп қуанып кетті. Оқытушы бір жұмысшыға кітап оқытты. О да пəлен жетік емес екен, тасымалдап: «Кеңес – кедейлердің қамқоры» – деген сөзді əрең шығарды.

	Жидебайдың тілі қатып кеткен екен, оқу қиын тиді. Балқыған темірді илеп соққаннан бұл ауыр болды. Қос қол балғамен бір-екі қойып жіберсе темір икемделе бастайды ғой. Оқуды «қойып жіберуге» болмайды, сығалап, шұқылап, ойланып, жəшіктегі ұсақ саймандарды ақтарғандай, теріп оқу керек. Саймандардың басын біріктіріп пісіріп ұстатқанда, сөз болып шығады екен. Оқыған сайын аспаптар, (тұтқалар, күршектер, шығыршықтар, тағалар, таяқтар...) көбейді. Үлкен бір жəшік болды. Сөзді оқымай тұрып Жидебай ұсталық дүкеніндегі саймандарға салыстырып алады. Содан кейін таңбалардың атын іздеп, даусын шығарады. Не қылғанмен, ұсталықтың да пайдасы бар екен, көмегі көп тиді.

	Жидебай көрбала, қорғаншақ болып өскені болмаса, затында ақ көңіл, адал жігіт еді. Уадасында көп тақайыр қылмаушы еді. Кісі алдауды, жылпостықты білмеуші еді. Сондықтан жолдас арасында сенімді болды.

	Ленин наборы кезінде Жидебай партияға жазылды. Партияның жолымен таныс болды. Бұрынғыдай емес, анда-санда бұ да өз ойын білдіріп, сөйлеуге жарады. Партиядағы бір жолдастың қатын алып қашу жұмысына кірісіп, бір жағынан пара алғаны тексерілгенде, Жидебай қатыны кеткен кедейдің сөзін сөйлеп, «кəмунестер таза болады» дегені қайда?!. деп ұстаған сөздерін жұрттың алдына салды.

	Қатын жұмысын тексеруге мелитсе, яшейкеден бір кісі сұраған екен, яшейке адал деп сеніп, мелитсеге Жидебайды қосып берді.

	Кəмəндиропкадан қайтқан соң, яшейкенің жиылысында Жидебай барған жұмысы туралы баяндама жасады. Қатты азғырып, əкеткен екен. Алып қайтыпты. Жидебай жұмысты тындырды. Бір кезде күлкі болған Жидебайдың баяндамасына бұ жолы жұрт шапалақ соқты.





ЖОЛ ҮСТІНДЕ




	Ұзын жолдың шегіне

	Кімнің көзі жетеді

	Өгіздердің тұяғы

	Қыбыр-кыбыр етеді.



	Қазынаның көк арбасына шаңырақ мүйіз екі дəумытты жегіп, біз қаладан шыққанда, сарғылт-қызғылт сəулесі селдір орманның басын жалап, қыркүйектің қырқылжың күні ұясына таянып еді. Айна таздың басындай жалтыраған аспанның жұлығында, сайлаудан кейінгі азбандардай, сұрқыл бұлттар сандырап жүр еді. Тымық ауада кебістері тырпылдап өрістен қайтқан қаланың кебеже құрсақ мөшкелері көшені бұрқыратып, сан-түтінмен ұласып, қаланы қара тұман басып еді. Өгіздеріміздің итің аяңымен беткейге шықпасақ, қарсы алдымыздан кештің қоңыр самалы еспесе, қаратұманның сілемінен жуырда арыла алмайтын едік. Беткейге жеткен соң, даланың күңірсіген исі мұрынды жарып, көкірегімізді кере-кере соны ауаны алғашқы көрген уыз қымыздай сімірдік.

	Көңілдегі жерге тез барып қалатындай, арбаға таласа-тармаса отырсақ та, өгіздердің қыбырын көрген соң, тауымыз шағылайын деді.

	– Шаңнан тезірек шығайық; өгіздеріңді айда! – дейміз Құлтумаға. Құлтума:

	– Но-о-о! – дейді, өгіздер мыңқ етпейді; мəукіл бастары, шаңырақ мүйіздері ырғаң-ырғаң етіп, құйрығын асықпай бір сипап, қыбырлай береді. Өгізінің сыры өзіне мəлім болса керек, Құлтума «өк» демейді, құрмаға маужырап отыр. «Айда!» деп қанша қақсасаң да, Құлтумадан «но-одан» басқаны естімейсің. Жасынан орыста малайлықта жүріп, қалша болған байғұс «но-о-ны» жақсы жаттап алыпты. Одан басқа орыстың бір мінезі жұқсашы.

	Алдымыздан астық тартқан мұжықтар килігіп еді, Құлтума «соба-собаны» қақты, сол жақтағы ашаң қызыл қасындағы қырсау қоңырды итермелеп, оң жаққа қарай бұрыла берді. Бірақ жолдан қиыс бұрылмады, қыңыратқып қайта жолға түсті. «Соба» десе оңға, «соп» десе, өгіздер солға бұрылады екен. Тура тарта бер дегенде: «но-о» деп қояды екен. Күн жаңылып батыстан шықса да, қамсыздығын, қара басының қамын жаңылып, қазақ мəдениетті жұртшылыққа айналса да, Құлтума, Құлтума «но-одан», өгіздер аяңынан танар емес, бір сыдырғы тарта беретін тəрізді.

	Арбада жиырмаға тарта шəкірт (ученик) бармыз. Бір-бір буда төсек-орнымызды астымызға басып, құрманың арасынан үйшіктегі қозыдай көзімізді жылтыратып, үйме-жүйме отырмыз. Нағыз қозы – үшкелге жаңа түскендер едік. Шаштарын үрпите қайырған, қазынаның киімін киген, бұрын түсіп жер алған «қалпелер» де бар. Олар үшкелді əкесі салдырып бергендей, қазынаны өздері арқалап жүргендей, тұмсықтары көтеріңкі, тартқандары шылым, сөздері будан, айтқандары боғауыз. Олар таласа сөйлейді, қарқылдап күледі, ойнаса, бірін бірі қойып жібереді, бас-басына бір-бір дəу, біреуі «опыраблайштты» шашынан жұлып сабағанын, біреуі орыстың үш баласын үш қойып ұшырып жібергенін, біреуі үшетілдің қызымен гулəйт соққанын айтып, мақтанысып отыр. Əңгіме қыза келе, кім не болатындығын да айтысты. Қайырбек дейтін мұртын тазының құйрығындай шығыршықтаған, қыр мұрынды, бұқа көз, шүйдесі тоқпақтай балуан денелі жігіт: «мен крестиянский нашалнік болам» – деді (онда патша заманы еді); иір қара, салпауыз Сарбасов: «Мен енженер болам» деді. Тышқан көз, ашаңдау сымсың қара: «Мен төре болмаймын, атбекет болып, қазаққа қызмет етем» деді. «Əрине, бəріміз де қазаққа қызмет етеміз; елге пайда келтіре алмаған соң, оқып не керек?» деп өзгелері де іле түрегелді. Жаңа түскен біздерге мыналар жетіліп қалған сықылды көрінді. Бəрі де күпсіне сөйлейді, осал-оңтағайы жоқ. Боранды күні қасқыр қамағандай алды-артымызды орап, көзімізге қар боратып келеді. Жексен басбақыл қу жігіт екен. Қайырбек пен Сарбасовты егестіре, жел бере сөйлеп қояды. Бір уақта Қайырбек:

	– Бір тулағаннан қалдырсам, бəрің жабылып аузымды бəленше ет!.. – деп білегін сыбанды.

	– Сенің бір тулағаныңа түсіп қалсам, қазынаның наны жылмай ақсын, – деп Сарбасов та дүрсе қоя берді.

	– Ендеше қызылкеңірдек болатын не бар? Дала кең, жер жұмсақ, сынаса қойыңдар! – деп Жексен қозғалған кезде, Қайырбек арбадан атып түсті. Бəріміз де түсе қалдық. Құлтума артына жымиып бір қарады да, аяңдай берді.

	Балуандар етікті тастап, балтырды, білекті түрініп, жекпе-жекке шыға келді.

	– Қалаған жеріңнен ұста! – деп, Қайырбек екі қолын бос салып, қасқайып, шабынып тұра қалды. Қоян ала алмай, жығыла беретін ерсісі биік аңсағай көк тазыша, жіліншігі сидиып, Сарбасов екі мықыннан ұстап, көнбеді, «болдым» дегенде Қайырбек Сарбасовтың арбаңдаған сирағын анда-санда жерден бір тигізіп, дөңгелете тулай жөнелді. Əйтсе де Сарбасов мосының аяғындай аяғын тарбитып, алыстата берді. Алғашқы тулаудан аман қалды.

	– Молодес Сарбасов! – деп жұрт шу ете түсті. Қайырбек долданып кетті. Иықтағы қолын шығарып алып, белбеуден салып, теріс сілтеп, қайта лоқытып екі аяғын серең еткізіп, арқалай соғып жіберді.

	– Молодес Қайырбек! – деп тағы шуласты.

	Арбаға қарайлап қойдық. Біреуді біреу желкеге түйіп кетіп, аяқтан шалып кетіп, сүріне-қабына арбаға жеттік.

	Солығымызды басып, гуілдесіп отырғанда, солқылдақ тарантасқа қос жиренді жеккен үшкел бастығы жібектей үлбіреп, сағыздай созылған Сарышкесін қыпшадан қысып, желдіртіп өте шықты. Бізге ұлықтығын білдіріп қыр көрсетейін деді ме, жеккен атына, қасындағы қатынына мастанып мақтанайын деді ме жан екен деп бізге қайырылмады. Олар өткен соң, Қайырбек жұдырығын білеп: «Əй, бір сойсам-ау!» – деді. «Үштілді соятын бұл неткен жүрек жұтқан! Басы біреу ме, екеу ме? Мына қазан бұзар, əпербақан жігіт қазынаға қалай сыйып жүрген?» – дегендей, ішімнен таңданып келем. Жексеннің құлағы шала алмай қалған екен.

	– Не дейсің, Қайырбек? – деп қайта сұрады. Қайырбек əлгі сөзін тағы айтты. Сарбасов көзін алартып:

	– Арам болар, – деді.

	– Əй, сезбес! – дегендей, өзгелер де бетін тыржитып, мырс етісті.

	Біреулері отырып, Сарышкемен танысуға бəстесті. Бұлардың көзсіздігіне таңданып, ойыма əлде нелер түсті.

	Мен ойлап келем. Қиялдың шегі-түсі көрінбейді. Алдымда қиялдай бұраңдап, зымырап, іңірдің қою қараңғылығына сүңгіп жоғалған қара жол жатыр. Ай қорғалап қалса керек, көрінбейді. Шығыстан көтерілген қара түні көкке шапшып, батыстың ақсаңдағын жұтам деп, қара туырлықтай қанатын айқара жабады. Меңіреу түнде қара көк аспанға меруерттей шашу шашып, о жер, бұ жерде жұлдыздар жылтыңдап, сыңсып келеді. «Мен жарықпын» деп, бір жұлдыз туса, «мен сенен де жарықпын» деп, тағы біреу шыға келеді; «сендерден – біз жарықпыз» дегендей, əлде нешеуі тағы туады. Қараңғы іңірдің қарабарқын көгіне нұр берем деп жұлдыздар таласады. Көк жүзі əнтек бозғылт тартып, шырай кіргені болмаса, сəулесі бірікпеген сандырама уақ жұлдыздарға ырық беріп, қараңғылығын оңайлықпен жеңдіретін емес, сондықтан қараңғы іңірде қай жұлдыздың жарық екені білінбей тұр.

	Жолдың екі жағындағы диқаншылардың балағаны, тұсаулы аттар, мұжықтың көк арбалары көрінеді. Қала маңындағы егіндер орыстардікі болса керек. Қалаға қарай астық тартқан мұжықтың кейбір арбасында қазақ тымағының құлағы делегейленіп, желп еткендей болады, орысқа малай болған қазақ екен деп ойлайсың.

	* * *

	Əңгімеден жалығып, жігіттер саябырлаған кезде жолдың екі жағында қадау-қадау қарайғандар көріне бастады. Ол жылқы боп шықты. Құлын, тайы, қүнажыны аралас байсалды айғырдың үйірлері шоғырмақталып, өз алдына бір одақ болып, дөңгеленіп жайылып жатыр; əр айғыр бір сауырлап, зықысы шыққан сəуіріктер қайда барарын білмей, шоғыр жылқыдан шеттеп, оқшиып тұр. Ат екені, бие екені белгісіз төрт-бес тау шолақ, құйрықтары шолтаңдап, саяқ аттың ішінде жүр. Дəу де болса, дəурені өткен, қызығы кеткен, соғымға жіберілген малдар ғой деп ойлайсың.

	Қаланың көшесінде шаң жұтып, одан шыға екі өгіздің итің аяңымен іші пысып, ерігіп қалған жігіттер жылқы даусын естігенде, құлағына жылы лебіз кіргендей, елең қағып, бастарын көтеріп алысты.

	– Жылқы! Жылқы!.. Құдай берді!

	– Ал, түсіңдер!..

	Бас жіп, қайыс белбеу, төсек буғыш кендірлерімізді алып, жүгіріп жылқыға жөнелдік. Қараңғыда сидаңдап, самбырлап, тобымен дүрсе қоя берген неткен адамдар дегендей, жылқы бізді таңырқап, топтанысып, құлағын тігіп, осқырып, үрке бастады.

	– Ай-ай, құр-құр, так, жануар!.. – деп дыбысымызды шығарып, бытырап, аяңдап арасына кірген соң, қазақ екенін танығандай, жылқы үріккенін қойды. Əйтседе, «жүрісің бейсауат, сенбеймін» дегендей, жүйткіп, сырдаңдай берді.

	Бес-алты басжіпті буғыштап жалғап арқан істеп алғамыз. Көрген арқанға қарай жылқыны қайырмалап, шетке шыққанын омыраудан орап, тоспауылдай ұстап жатырмыз. Бір-екеуін ұстап, еріндіктеп мініп алған соң, жылқы қайыру оңай болды. Түйдек-түйдегімен арқанға қамап, шытырлатып ұстай бердік. Тойып кеткен кей жануар тосаңсып қалады білем, мініп алғанда бір-екі лықсып, өршіп түседі; тулағанын керек қылатын біз бе, жылқының сыры өзімізге мəлім, аяқты қолтыққа тығып жіберіп, айдап кетеміз. Күзетші қажып жүріп ұйықтап қалды ма, əйтпесе, ауыл қыдырып тамақ аңдып кетті ме, əйтеуір, иесіз жатқан көп жылқы емін-еркін қолымызға тиді. Бəріміз, бір-бір атты болғанша, биенің екі сауымы өткен шығар.

	Жылқыны қуа-қуа қара жолдан алыстап кеткен екенбіз; атқа мініп алған соң көңіліміз тасып судай көпіріп, желдей есіп, қиқуды салып, жолға қарай жарысты жібердік. Тойып тұрған жануар артынан атқытып келеді. Қараңғыда сатырлатып шапқан жиырма шақты аттың дүбірі естіледі. Өз дүбірімізге өзіміз қыздық; əр қайсысымыз қыз алып қашып келе жатқандай, жау түсіріп қайтқандай желігіп, қараңғыда орды, жарды таңдамай, қос өкпеге тепкілеп, андағайлатып айдап келеміз. Айт пен тойдағыдай кейбірі жерден күміс алып барады; біреуді біреу жұлып кетіп, аударысып, құйрықтан алып, ат-матымен домалатып барады. Ой, сайранды салдық-ау! «Жолға тарт! Жолға тарт! – деп шулаймыз; Құлтуманың қасынан зуылдап өте шықпақпыз. Қыбырлаған өгізге мынауым қалай демекпіз».

	Астымдағы мінгенім тарпақ үркек мал екен, бай малы-ау деп ойлаймын; жарқ беріп, лоқып қалып келеді. Жаманбайдың мінгені тесік өкпе, шобыр екен. Жануар арқасының жалағы да бар екен, анда-санда бір шегініп бөктеріншекке отыра алмай келеді. Қызуға кіріп айдап келе жатқанда, қолым босап кетті білем, еріндігім шығып кетіп, атым сыңар езулеп ала-ақ жөнелді. Қақпалаймын, болмайды, шығанға шығып барады. Бір уақытта ат үстінен еріндіктейін деп мойнын құшақтап едім мөңкіп-мөңкіп, қойды да кетті. Мойным астына келе жер құштым. Есім ауып қалыпты...

	Есімді жисам – түн, иен дала. Аттан жығылғанымды білдім. Жолдастар жым-жылас. Мойным сіресіп, жамбасым ауырып қалыпты. Қай жаққа жүрерімді білмеймін. Үшкелге жаңа түскем, бұ жақтың жері жай. Не қалада, не арбада, не баратын егінде жоқ, не маңайда білер елім жоқ, жапан түзде мөңіреп қалдым-ау деген ой келді. Бұл ойды ойлаған сайын үрейленемін. Мертігіп қалдым ба деп бір қорқамын. Жолдас шіркін қарайласпайды екен-ау, бəрі бірдей тастап кеткені бе? Құдайдың əмірі, қайдан желіктім! Арбада тыныш ұйықтап жататын кісі едім. Бірақ, елдің бəрі атқа мініп жатқанда кеудесінде жаны бар, тулаған жастық қаны бар кісі шыдап тұрар ма? Қайткенмен хал мүшкіл болды... Сүт пісірімдей отырып, орнымнан тұрдым. Жүрдім... жым-жылас. Таң білінбейді...

	Орағытып жол таба алмай, өкпем өшіп келе жатқанда аттың тықыры, тықыл жолда сүйреткен сойылдың даңғыры естілді. Сөйткенше болмады қараңдай бір атты адам көрініп қалды. Салдым айқайды. Тұра қалды. Тағы шақырдым. Бұрылды. Келді. Жөн сұрастық. Жалтыр түнгі шыңға жосылған жылқының ізімен қырағы жылқышы салған екен. Ат мінген қазына үшкеліндегі қазақ балалары екенін білген соң, көңілі жайланды. Мені артына мінгестіріп алып, жолмен жорытып келеді. Мен аттан жығылғанымды айтып келемін.

	– Қайта құдай сақтаған, о бір шалкес мал еді, – дейді.

	Иттің дауысы шыққанға мойнымды бұрып қарасам – ауыл екен.

	Түн қараңғысында алқа қотан ақ күмбездері, ақ қайыңды ауыр қотан қойлары ағараңдаған, үйдің маңын қара малы барқындатқан, қыз-келіншегі даланы жаңғыртып, шырқап əн салған, маң төбеттері саңқылдаған ауыл бұл емес. Ақ балшықпен сылаған текшедей кірпіш үйлері қаздай тізіліп, бау-бақшасы желбіреп, бозбаласы көшеде сырнай тартып, əн салған мұжық қаласы бұл емес. Тойдан тоз-тоз болып қайтатын қазекем өрісі тарылып, малы кеміген соң, тырағайлап, тоз-тоз болып, бет-бетімен жалп етіп отыра кеткен екен. Ауыл емес, қала емес, бес-алты тамның арасында некен-саяқ киіз үйлері бар, сондай ауылға кез келдік. Ауылда иттен басқа «ау» деген жан жоқ, түн жамылып, бырқырап ұйықтап жатыр.

	Жылқышы даладан тұрып сөйлес қылды. «Кісі-місі келген жоқ па?» деп сұрады. Ауыл: «Жоқ» – деді.

	Əлден уақытта жолмен ілбіп бара жатқан көк арбалы Құлтумаға жеттік. Ояттық.

	– Жігіттер қайда?

	– Алдыңғы ауылға барамыз деп, мана кеткен.

	Мен арбада қала бердім. Жылқышы: «қап!» деп таңдайын бір қағып, тағы жөнелді.

	Құлтума тағы қалғыды. Үркер төбеге келіп қалыпты. Жол баяғысындай созылып жатыр. Көпке шейін жайдақ атқа мініп келе жатқан тəрізденем. Мойнымды сипалап жатып, менің де көзім ілініп кетіпті...

	* * *

	Жаң-жұң дауыспен ояна келсем – жігіттер екен. Бəрі ат үстінде, ортасында жылқышы.

	– Жап-жақсы жігітсіңдер, ұят емес пе?

	– Отағасы, ұрыспаңыз...

	– Қазақтың малын жау малындай осынша қан сорпа қыла ма екен?

	– Бұл мал болса, біз қазақтың баласымыз ғой. Қазақ бір тайын сұрасақ та береді...

	– Мына қызыл май болған үш жылда да оңбайды.

	Жігіттер айыбын мойнына алғандай ұялайын деді, аттарына қарасты. Қара терге шомылып, бəрі де сүмектей болып сеңделіп қапты.

	– Отағасының айтатын жөні бар. Рас енді, обал болды; кəне, жігіттер, аттарын жіберейік, – деп Жексен түсе қалды. Өзгелері де пəлен демей түсіп, еріндіктерін алысты. Есеңгіреген мал босанысымен сілкініп, аунап, ыңқылдап, күрсініп, демін алып, жерге бас қойды. Жылқышы аттарын қайырып, айдап бара жатып:

	– Түу-у! Қарашы, міне біреудің өлгелі қалғанын... Мына түрлерімен қырарсыздар... – деп күңкілдеп жүр...

	Жылқышы малының бүлінгеніне кейіп жүрсе, біздің жігіттер шалбар, дамбалы сауыс тер болып, құйрығы ойылып қалғанын уайымдап: «Иттің малы!» деп мінген аттарын боқтап мықшиып, талтақтап жүр.

	– Əй, аузыңды... Қайырбек-ай! Арбада тыныш ұйықтап жататын кісі едік, – деп біреу жүр.

	– Қайырбек қайда? – деп сұрадым.

	– Ол ит кетті.

	– Қайда кетті?

	– Опыраблайыштың көшірі болып кетті.

	– Өз көшірі қайда?

	– Қазақ ауылында майды жеп-жеп күпті болып қапты.

	– Мана ұрам деп отырып, енді оның божысын ұстап... Əй, кісінің намысын келтіреді... – деп Жексен жамандай бастады.

	– Опыраблайшы жүр деген шығар.

	– Ойбай өзі, жарамсақтанып жүрген.

	– Жоқ, мен білсем, ол Сарышкені айналдырайын деп кетті, – деп Ыбырай Қайырбекке ара түсті.

	– Сарышке?! – Маңдайына дари алар ма екен. Оныкі опыраблайшке жақын кісі боп, бізге қожаңдамақ. Өгіздің арбасына мінгенді ол ар көреді. Біздің жігіттер емес пе бір жатқан. Бізбен бірге барғаннан орыстың көшірі болғанды артық көргені. Одан басқа түк емес. Жайда аузымен орақ орып жүріп, осындай жерде жолынан тайып кеткеннен жек көрерім жоқ... – деп Жексен Қайырбекті бірталай жерге апарып тастады.

	Жексеннің сөзін естігенде? «Күншілдікпен айтып отыр ма? Кезі келсе, өзің де сүйтер едің» деп ойлаймын. Жексен тағы шала бүлінді:

	– Əлгі Сарбастың қара төбеті ұлық жігітімсіп, лаумен келем деп, бір қызы бар үйде қалды. Бұл иттер оңад дейсің бе?

	– Тағы біреулерің ғой...

	– Əлгі Ынтан ет аңдып қалды... Бір-екеуі атынан жығылып қалды ма? Жоқ...

	– Сендер де жолдасқа қайырымды екенсіңдер...

	– Саған не болды?

	Мен атым алып қашып, далада жығылып қалғанымды айтып, ренжідім.

	– Мен алдымен кеткем, көргем жоқ, – деп Жексен өзін ақтай бастады.

	«Менің атым бой бермеді», «мен байқадым». «Мен өзің келер деп едім»... – деп əр қайсысы ақталу сөздерін айтты: «Өзің де шірік екенсің» деп, кейбіреуі өзімді кемітуге айналды.

	Жексен жантая беріп:

	– Не қылғанмен мұнымыз үлкен жындылық болды. Бəрі Қайырбектің кесірі. Олардың соңына еріп керек емес еді. Бізді сол алып жүрген жоқ қой. Біздің де басымыз бар ғой. Құр көкірегін керген сұрқиялықтан (демагогтік) басқа оларда түк жоқ. Солар болмаса, манағы ауылда шай ішіп алатын кісі едік... Таңдайымыз кеуіп қапты. Сендер де шөлдеген шығарсыңдар? – деп жолдастарына қарады.

	– Аузымыз кепердей боп келеді, – деп біреуі түкірінді.

	– Шіркін-ай, алдымыздан бір тегене қымыз қашар ма еді? – деп Жексен тағы сөйледі.

	– Əй, несін айтасың! Алдымен сен ұмтылар едің.

	– Сендер де ақыларыңды жібермессің... Тоқта, əуелі кімге жол берер едіңдер? – деді Жексен.

	– Жол-молыңды тыңдағалы отыр ма жұрт?

	– Сонда да. Қазақпыз ғой. Үлкендете ішу деген болмай ма?

	– Үлкендетсе, сен ішерсің...

	– Е, мұның ішкені бізге тамақ бола ма?

	– Əркімнің өз тамағы жақын да...

	– Уай, бос сөзді доғарыңдаршы. Кішкене көздің шырымын алайық, – деп Домбауыл аяғын көсілді.

	– Ой, аяғыңды əрі сал, біз де жантаямыз...

	– Жантайсаң жер жетеді ғой.

	– Құйрығым... саным... иығым!.. Тарт қолыңды... аулақ ойбай Жындымысың өзің... – деп жігіттер біріне бірі ұрсып, арт жағына нəрсе жолатпай безектеп, ойбайласып жатыр.

	– Алла-ау! Мына қалпымызбен жұмысты қалай істейміз?

	– Жұмысы құрсын! Құйрықты айтсайшы!..

	Құлтуманың да мазасы кетті білем, басын əнтек қырындатып, бір көзін сығырайтып:

	– Ой, шулай бермей жатсаңдаршы!.. – деп дауысы дүңк етті.

	– Əлі ұйқың қанбады ма?

	– Саған не керек?

	– Ашуланып жатсың ғой...

	Құлтума жаратпаған кісіше бетін тыржитып, қоздайтын қойша ыңыранды.

	– Ашуыңыздың жөнін айтуға болмай ма? – деп біреуі тағы өкшеледі. Құлтума теріс қарап, жауырынын құрыстырып:

	– Малды сонша қинай ма екен, – деп күбір етті.

	– Кісі жас болған соң, ондай болмай тұра ма? – деп Жексен шайып-жуған болды...

	– Жас болсаң қимылыңды ертең егін басында, жұмыс қылғанда көрерміз, – деді де, Құлтума сөзін тоқтатты.

	«Егін», «жұмыс» дегенде, жігіттер де күшенейін деді:

	– Не де болса, жетсек екен, – деді біреуі.

	«Жетсек екен» деп мен де ойладым.

	Торғай дауысы шыр еткенде, басымды шапанымнан шығарсам, таң ауандап келеді екен. Іңір көгіндегі шығыстың көп жұлдыздары ығысып, шығар күннің дүмпуінен қашқан екен. Төңірек алас-елес көрініп қапты. Жолдың маңдайы түндегідей емес, жарық.

	Жігіттердің озып кеткені де, қалып қойғаны да болды. Оны елең қылған Құлтума да, өгіздер де болған жоқ. Əуелгісіндей ұзын жолмен тартып келеді.



	Ұзын жолдың шегіне

	Кімнің көзі жетеді?

	Өгіздердің тұяғы

	Қыбыр-қыбыр етеді.





ƏНШІ





I




	«Жетішатыр» жақсы қала.

	Қаптап жатқан қазақ. Жазы-қысы – қымыз, ойын-сауық «қатайтса». Айт, той, құдалық, ат жарыс, күрес. Маскүнем. Төбелес. Үй қыдырған көлең-көлең ақ жаулық... Жаз шықса, пароход, паром, жолқайық, жасыл арал, қалың орман... Көкке шыққан, гулəйт соққан, масайраған шат көңіл... Сырнай-керней... Қызық думан... Қайткенмен сергек қала.

	Степендиядан жырмалаған азды-көпті тиынның қызығын көрген адам сияқтанып отыз тиынға бержабай жалдап, жексенбі күні аржаққа тарттық.

	Келген жылымыз. Қаланың жай-жапсарына қанық емеспіз.

	– Ағай, жақсы қымыз кімде бар?

	Бержабай əйелдердің атын шұбырта бастады.

	– Жұмаш кімнің қатыны?

	– Қатын емес, қыз...

	Бақсақ, «Əбуқанипа», «Имам Ағзамшылап», қымызшылар қатындардың атымен айтады екен.

	Он минутта арғы қабаққа шықтық.

	Аржақ қазақ қаласы. Өзен өрлей салынған екі мешітті, бір шіркеулі ығы-жығы, тайпақ қала. Ағашы, кірпіші, төбесі, тоқалы жапырайылған тəукеншік үйшіктері «бізді қазақтан басқа кім мекендесін?» дегендей, бет-аузы қисайып, көздері сығырайып, кемсеңдеп тұрған іспетті. Байлардың көк шатырлы салауатты сарайлары жаман-жұман баспаналарды басып кететіндей қоразданып, басын көкке созады. Көк шұға тысты, жанат құндызды көк құмыра бөрік киген маубас, бордақы байлар ат-тұрманы жарқырап, көкмойын жегіп, сылқылдақ қашабада шалқайып жатып, қатайтса соғады. Ескі-құсқы киім, етік-метігін қолтықтап, дорбасын, боқшасын арқалаған қаланың кедейлері жаяу-жалпы сүмеңдеп, сақалына сүңгі тұрып, базарға кетіп барады. Кешкілік тамақ тауып қайта ма? Əйтпесе сандалып, құрамай қауып қайта ма? Кім білсін!.. Жоқшылық қысып, еңсесі түсіп, мең-зең болған сорлылар неден мұндай болғанын қайдан білсін...

	– Балалар, қайда апарайын?

	– Қай жақынына апар?

	– Жақыны Аққатын... Шəкет те алыс емес...

	– Қай қызы барына апар, – дейміз.

	Бержабайшы қос терезелі тоқал үйдің алдына ойысып тұра қалады.

	Тымақтарын шекесіне салған төрт-бес желбегей сəл даурығып, итермелесіп, тəлтіректеп үйден шығып келе жатады. Бізге оқшия қарайды да, «зиянсыз балалар» екенімізді білген соң, тұмсығын көтеріп, жүріп кетеді.

	Көптен күткен жеңешемдей, ауыз үйдегі алтын сырғалы, ақ құба, бидай өңді кербез жеңгей: «Балалар, жоғары шығыңдар!» – деп, майысып, төргі үйге қарай сілтейді.

	Төсек-орны, дөңгелек үстелі, тегенесі, кесесі біріне бірі сай, шап-шақ қана бөлмеде екі-үш жігіт қымыз ішіп, томашадай аппақ қана Шəкет сырлы қасықтай сар ожаумен қымыз сапырып отырады. Мұрты тоқпақтай, түксиген сар жігіт сырғып орын беріп, отырысымен кесесін ұсынады. Бұл қаланың бір жақсы жері – қазақтың оқыған балаларын сыйлайды. Балалары үлкендерін сыйлайтын болғаны ғой.

	«Қымыз əкелейін бе?» дегендей ІІІəкет көзі күлмеңдеп бізге қарайды.

	– Бір шерек қымыз... – деп аузыңнан шығуы-ақ мұң, Шəкет жылп етіп, бір үлкен бөтелкені алып келеді. Даярлап қояды-ау деймін. Кемешті сар тегешті алдыңа тақалап қойып, төңкере лықытып, бұрап-бұрап, шорылдатып қымызын ілезде құя қояды. Қою сары қымыз көбігі бұрқырай, быжылдап иісі кеудеңді жарады.

	Əупілдекше кекіріп, қымыз кеңірдекке келіп, көзі қызарған қонақтар шүлеңгер жігітсіп:

	– Мə, қарындасым, өзің іш! – деп кезек-кезек Шəкетті сыйлайды. Шəкет ернінің ұшын тигізіп бір жұтады да аяқ иесіне қылмыңдап бір қарап, қайта құйып береді.

	Шəкет он бес-он алтыдағы жас бала. Пəлен сұлу да емес. Бірақ бет пішіні, көз қарасы неше алуан құбылады. Кейде қасын керіп, сызыла қалады: кейде назданғандай көзін қысыңқырап, қылымсиды, кейде сені сүйем дегендей құлықтанып, терең қарайды: кейде көзін жалт еткізіп, жайдарылана қалады.

	Əйтеуір тоқсан құлпырып отырған бір кез. Қонақтарын не бір-екі ауыз əзілмен, не сиқырлы көзімен сыйлай біледі. Аңғал адам ішінен «мені тəуір көріп отыр» деп ойлап қалатын. Шəкет кімді жақсы көргенін «бір Алла» білмесе, кім білсін... Көзімен алдап, ақшасын қаққалы отырғанын ақымақтар қайдан білсін...

	Əркім барын базарға салып, мал таппақ, күнелтпек қой. Шəкет те көзін сатып күлгірленіп отырғаны – күнелтудің қарасы. Тұрмыс жоқшылық не қылғызбайды. Шəкетті бұзған да сол мұқтаждық. Шəкет бір үйлі жанды көзімен асырап отыр. ІІІəкет ақшаға қызықса, əлде кім біледі... Аяйсың Шəкетті. Қарғайсың мынау отырған есіріктерді. Мынау жүгенсіздер, анау қасын керген жеңгесі Шəкетті бұзбай қояр ма?..

	Қала жігіттері қалжыңға топас келеді ғой.

	Əзілі жараса алмай, қымыз ұсынуға зорлап отырғанда, арсалаңдаған бір жігіт кіріп келді. Өз үйінен жаңа келе бір кесені алып: «құйшы» – деп, Шəкетке сүйкене отыра кетті.

	Қонақтар: «Бəрекелді! Жақсы келдің!» – деп аяқтарын ұсынды.

	– Шəкет, қарағым, гармонды əперші!

	– Ойбай уақытым жоқ: бержабай күтіп тұр...

	– Барарсың, азырақ əн салып кет...

	Жігіттер жабылып болмаған соң, əнші сандыққа отырды. Шəкет сырнайын əперді. Əнші Шəкетке қарап мырс етіп: «Болмас, болмас», – деп, гармонды қолына алды.

	Əнші еркін, ерке екен. Шəкетке қарап:

	– Бетімнен бір сүй, əн салайын, – деді.

	– Ойбай-ау. Сөйтпей... – деп Шəкет назданды.

	– Онысы дұрыс. Əйтпесе, нашына келмейді, – деп отырғандар кеу-кеуледі.

	Шəкет сүйе қоймады. Əнші ұялып қалатынын сезді білем, еңкейген кісі болып, байқаусызда Шəкеттің бетінен сүйіп алды.

	Əнші көңілі дауалағандай, ырғалаңдап, мойнын бұрып салып, гармонды барылдатып күйледі.

	Ұшатын құстай, қымтанып, қомданып алды. Отырғандар аузын ашып аңырды. Əнші жіберді. Бір-бір ауыздан үш əн салды. Аз да болса, бірегей болды.

	Сүмірейте, қылмита соқты, желдете құтырта соқты. Лебізі құлаққа жағып кетті, жүректі тербетті, тамырды желпіндірді, бойды шымырлатты.

	– Ойт шіркін!... Пас-сабазым-ай!...

	– Ой, пəле-ай!

	Мұндай жазық құла түзде ішің пысып келе жатқанда көзіңе сұлу орман, сəулетті тау көрінсе: көріктен, оттан айырылған, қабағынан қар жауған қариялардың ортасында кенеттен атқан таңдай сұлу сəулем қыз көрінсе, қараңғы түнде ел таба алмай сандалып келе жатқанда, аяғыңның астынан қиуадан от жылт етіп көрінсе, қандай қуанып, кенеліп қаласың. Жапа-тармағай жым болып томсарып, тоң-тұрыс отырған жандарға əншінің əні де сондай əсер берді. Көңіл бір жадырап, шайдай ашылды. Əттең ауыздың дəмін ала алмай, құмарымыз қана алмай қалдық.

	– Бұл қай əнші?

	– Əнші Əмірқан осы, – деді.

	– Əмірқанды жұрт мақтайтын. Бір естуге мен де ынтық едім..

	– Əмірқанның үйі осында бола ма?

	– Осында.

	– Үйінен қашан табылар екен?

	– Оны қайтесіңдер?

	– Əншейін... Əнін бір естуге...

	– Оны үйден ұстай алмайсыңдар. Ол – бір сағым.

	– Өзі не кəсіп істейді?

	– Əмірқанда кəсіп бола ма? Əн салғаннан басқа...

	– Ақша тапса, жарайды ғой...

	– Көп үстіндегі жігіт емес пе? Оған кедейлік бар ма?

	– Өлеңді ақша сұрап айта ма? Жоқ...

	– Аштан өлуге бейіл, өлең айтып ақша сұрағанын көргеміз жоқ.

	– Онысы қызық екен!..

	– Өзі де қызық жігіт. Онсыз топтың ажары кірмейді. Əйтеуір жандырып жүреді.

	Расында жандырып жіберді.

	Əмірқанның жайынан аз əңгімелесіп, қымызға қанған соң, пəтерімізге қайттық.





II




	«Наурызда» қазақ шəкірттері сауық жасауға даярландық. Жастардың талабы, өнері, жігері, қызметке жарамдылығы сыналатын жер де – сауық, шалағайлығы, салақтығы, қорқақтығы, мақтаншақтығы, өзімшілдігі байқалатын жер де – сауық.

	Спектакль қоюға лайықты кітабымыз да, əйелдеріміз де болмады. Бірлі-жарым оқыған əйелдер ұялды, бұлданды, көнбеді. Бір-екі рет шақырсақ та «басы ауырып» келмей қалды.

	Сонымен бір перделік күлкі, қалғанын декламация, хор, əн, домбыра, оркестрмен өткізбек болдық. Сауығымыз сары ала болсын деп, Əмірқанды да шақырып, əн салғызбақ болдық.

	Өз рольдерімізді бір ыңғайлап, даярлап алған соң Əмірқанға кісі жібердік.

	Əмірқан қол ұстасып, сыпайы амандасып отырды. Əнеугі Шəкеттікінде көрген Əмірқан емес, бұйығы, момақан жігіт.

	«Бəленше қандай кісі?» – деп сұрасаң, Бек деген қу түрін бұзып аудармай сала қоятын Нармамбет шешен бір құрбысын: «Май ауыз, май құлақ, тасбақа, талтақай» деп сүгіреттеген екен. Егер мен Бек тəрізді қу болсам, мойнымды қыжырайтып, көзімді бажырайтып, «Əмірқан осындай жігіт» дер едім. Егер мен Нармамбеттей шешен болсам, Əмірқанды: «Ербең құлақ, едірек, талтиған тəпек асық» дер едім. Олардай менің өнерім жоқ; сондықтан мен Əмірқанды «Шеулі қаршығадай шап етер, киіктің асығындай тап етер» жігіт деп қана сүгіреттей аламын.

	Əмірқанның бес-алты əнін таңдап алып, сауық күні келуге уəдесін алып, апарып салдық.

	Сауыққа өз əлімізше жақсы даярланғанбыз. Клубтың театрын алғамыз. Белет екі күн бұрын қыдыртып сатылған. Жетішатырдың қазақтары қандай тыраш: қатын-қалаш, бала-шағасымен келді, залға сыймай кетті. Мұндайда саналы жеңгейлердің де пайдасы үлкен тиеді ғой. Разия жеңгей неше түрлі тəтті нандар пісіріп, жеміс алып, баласының тойы болатындай қызмет істеген. Оспанбек ағайдың үйіндегі жеңгей де қоңыр қаздай байпаңдап, екі бөшке қымызды сатып, ақшаны көпіртіп алып жатыр. Қарындастарымыз да программа сатып, сымпылдап жүгіріп жүр. Мұқтаж шəкірттер кенелмеген не қалды? Жастардың тұңғыш журналы аяқтанбасқа не қалды?

	Халық мұнша жиылады деген есте жоқ. Мына топты анау қызметті көрген соң, көңіліміз көкке серпіп, аяғымыз сайға тимей жүр. Жұрт у да-шу, мəз-мəйрам.

	Сауықты «Наурыз» мейрамына арнаған соң, қазақтың ескі ырымын да істегеміз. Сарқасқа құрт көжені тай қазанға жүздіріп, бұқтырып қойғанбыз. Ішіне жылқының басын салып, екі-үш табақ ет асып, үлкендердің алдына тартпақ болғамыз.

	Ойын басталмай-ақ, жұрт қымызға бас қойып жатыр. Жəлен сықылды мұғалімдер Наурызды түсіндіріп, жастардың талабын құттықтап мінбеге шығып сөз сөйлеп жатыр. Біреулер: «Ата-бабамыздың жоралығын істейік» деп төс соғысып, көрісіп жатыр. Ойын басқарушы Əбілжанда ес жоқ: кішкене жұтып келсе керек.

	Əбіжан болмаса, сауық осындай болар ма еді? Белетті дендеп өткізген, əйелдерге тамақты əзірлеткен, кілем, ыдыс, сайман, бар жабдықтың бəрін тапқан сол. Əбіжан мақтаншақ жігіт. Жарнамаға, программаға «Басқарушы» деген аты жазылғаны Əбіжанға зор атақ. Əбіжанның таныс емес адамы жоқ, құрдасы емесі тағы жоқ. Ол жұрттың бəріне еркін. Берсе қолынан, бермесе жолынан тартқандай ғып алады. Оның ойыны қайсы, шыны қайсы екенін адам да білмейді. Ойынды Əбіжандай кісі басқарсын...

	Қоңырау екі соғылды. Біз сахна жақта домбырамызды күйлеп, тамағымызды кенеп, кісілерімізді жинап, жағамызды түзеп, шашымызды тарап, нəрселерімізді құрып, шала бүлініп, жанталасып жатырмыз. Осынша топтың алдында шалдырып, масқара болып қаламыз ба, болмаса шапалақ соғылып, қошамет аламыз ба деп, жүрегіміз дүрс-дүрс етеді.

	Қоңырау үш қағылды.

	Шымылдық ашылды. Зал у-шу, айқайласып, кимелесіп, орынға таласып, «дауыстама!», «отырыңдар!» десіп күңкілдесіп жатыр. Əлден уақытта саябырлайын деді.

	Өзімізше жақсы шығардық деп ойладық. Шымылдық жабылды, шапалақ соғылды.

	Хорымыз жамырап жақсы шықпады...

	Рақымбек декламациясын жақсы айтты. Скрипкаға əн қосқан он екі жасар Мəржім тамаша соқты. Қайта-қайта шақырып, залды дүрсілдетті. Өзі тіленіп шыққан студент бикешіміз «Жалғыз шалды» бастағаннан міңгірлеп, «қаттырақ, қаттырақ» дегізіп еді, орта кезіне барғанда, төбеге ұрғандай тұрып қалды. Қағазына қарап, кəне таба алсыншы! «Қайт, қайт!» – дейміз. Тыңдамайды. Өзі де қылаң кісі емес еді, əлден уақытта бітіріп, өрт сөндіргендей, қап-қара болып, сахнаның артына жоқ болды.

	Бірақ «абиырды ақша отау жауып», кейінгілер сүрінбей шықты.

	Əсіресе жұртты сүйіндірген Əмірқан болды.

	Қазақ ішіндегі жиын, тойда айтқаны болмаса, Əмірқан театрда əн салып көрген жоқ екен.

	– Жұртқа тəжім етесің, домбыраңды көп күйлеп жалықтырмайсың, сыпайы жүріп тұрасың деп тапсырғамыз. Əмірқан оның бірін де істеген жоқ. Жайдағысындай іркілместен тайтаңдай басып барды да намазда тізе басқан кісіше, белуарына шейін еңкейді. Сөйтті де шалқайып отыра кетті.

	Əмірқан шығысымен, шапалақ шартылдады. Өзге шығушылардан Əмірқанның киімі де, түрі де, жүріс-тұрысы да жат еді: қазақтың еркіндігін еске түсіруші еді.

	Домбырасын күйлеп, екпіндетіп бір-екі сарындатып алды да, айқайға басты.

	Зал тым-тырыс болды.

	Топ көргенде Əмірқан аруақтанып, көтеріліп кетеді екен. Бұрынғы дауысы астар болмай қалды. Зал жаңғырып, күңгірлеп кетті.



	Сұңқылдаған көмейі,

	Сыбызғының үніндей

	Ескектеген толқыны

	«Бозайғырдың» күйіндей,

	Аспандап соққан айқайы,

	Алтайдың асқар тауындай,

	Желпілдеткен түндікті

	Күздігүнгі дауылдай,

	Төмендетсе сорғалап,

	Тас бұлақтың суындай.

	Əсем, əсем нақысы

	Айдынның сұлу қуындай

	Қалықтатып созғаны

	Сарыарқаның беліндей,

	Жаяулатса баяулап,

	Арқаның қоңыр желіндей,

	Тамылжытып, сынықсып,

	Жаңа түскен келіндей,

	Қалың қазақ даласын

	Əнімен залға сыйғызды.

	Дауысын көпке сүйгізді –

	Шапалақ та шапалақ...

	Пəле піркін! Бис-бис!

	Тағы да шық, тағы да!..

	Тағы шықты Əмірқан.



	Бұл жолы Əмірқан басқа əнге салды.

	Бір-бірін қиып кете алмай, мұратына жете алмай, қош айтысқан жорға ұсап: жалғызынан айырылып, қанатынан қайырылып, зарлаған бейне жанға ұсап, болмаса жылап егілген, көзден жасы төгілген, бейне бір қайғы-зарға ұсап, өкінішті, өксікті, қасіретті, мұңды əнді сарнады. Жұрт төмен қарап, əркім жүрегімен сырласқандай, əншінің бітіргенін де сезбей қалды. Кенет тым-тырс бола қалды да, шапалақ қайта соғылды. Қалғып кетіп оянған, қызықты, тəтті түс көрген, қайтарам деп талпынған кісідей, жанға жаққан тəтті үннің кеткеніне өкініп, өршелене соғылды.

	Əмірқан тымағын қыңырайта киіп тағы барды. Тағы соқты. Тағы да ескектете, желпіндіре, желіктіре, ышқындыра, құлшындыра соғып, тыңдаушының айызын əбден қандырды. Əмірқан бəйгеден келді! Зал сарт-сұрт, айғай-ұйғай, гуілдеп, толқындап барып басылды. Əмірқанды құшақтап алып, арқаға қағып, бетінен сүйіп жатырмыз.

	Əмірқандай əнді ешкім салаалмайды. Жай жүргенде Əмірқанды ешкім де елемейді. Əмірқан əн салса, сонда кім екенін білесің. Əн салса, ол өзін өзі ұмытады, əннің əуеніне төңкеріледі, оның дауысы көмейінен шықпайды, жүрегінен шығады. Ол əннің əр нақысын ұғады, əнді ғана сүйеді. Ол тəтті үнге, топқа бола жаралған адам. Əн салса, рақаттанып, гүл-гүл жайнайды. Көзі де, аузы да, денесі де, қолы да бірге салады. Əмірқан кісі емес, əнге айналады. Оның əн салғандағы түріне қарап отырсаң, тоясың.

	Бірақ Əмірқан үнемі олай айта бермейді. Əмірқан қымызы, тобы, ойын-сауығы, қыз-келіншегі бар жерде өзін-өзі ұмытып айтады.

	Əнін ұғушы, тыңдаушы болса шабыттанып айтады. Тыңдамай, жыбырлап сөйлесе бастаса, Əмірқан тұрып кетеді, айтпайды.





ІІІ




	Əмірқан – кісіге тез үйір болатын, жолдасқа жанын қиятын жігіт. «Наурыздан» кейін бізбен дос болып кетті. Бержаққа шықса, бізге соқпай кетпейді.

	– Менің құжырамды да бір көріңдер, – деп қайта-қайта шақырып, үйіне қонаққа апарды.

	Құжырасы бір іншік екен. Қарт шешесі, қоңыр ғана келіншегі бар екен. Үйінде мəз төсеніші де жоқ. Бар асыл бұйымы – үкілі сар домбыра. Оқығандардан көргенін істеп:

	– Біздің жампоз мынау! – деп қатынын жетелеп əкеп, қолын ұстатты. Қымыз, ет алып, тыраштанып, шабылып қалыпты.

	Əмірқандікі қаланың дəл шетінде. Үйінің ар жағы жасыл дала, қымызды ішіп алған соң көгалға шығып, сейіл құрдық. Əн туралы əңгіме қылдық.

	– Менің жүрмеген жерім, көрмеген елім бар ма? – деп бастады Əмірқан. Жас күнімнен əкеме еріп, ел араладым. Əкем ересен əнші еді. Əкем қайтыс болған соң, жақсыларға еріп кеп жүрдім. Жəрмеңкелерге бардым. Маған əн үйреткен əуелі əкем болды. Содан соңғы, үлгі берген кісі Жұмабек əнші еді. Уай шіркін, Жұмабек жігіт еді! Ондай əншіні өмірі көргем жоқ. Қанша айтса, бір жалықпайсың. Бір əнін бір ат беріп үйренсең обалы жоқ... Өлеңші, əнші деген жігіттердің бəрін естідік. Қайда? Жоламайды. Əннің бір жерін келтірсе де, бір жерін былықтырып алады. Басы-аяғы бірден мүлтіксіз шықпаған соң, əнді салып не керек?..

	– Естайды естігендерің бар ма?

	– Жоқ.

	– «Қорланды» сол шығарды дейді ғой... Оның əн салғаны бір порым екен. Күжілдеп, ызбарланып, ышқынып, тістеніп, шытынап кетеді екен. Əн салғаны төбелеске бергісіз. Əншілердің көбі түр шығарам деп əуре болады. Жақсы əнді бұзып жібереді. Қақылдай ма, шиқылдай ма, аупылдей ме мазарат... Есіл əнді бей-берекет қылады. Бет-аузын тыржитып, зорланып, күшеніп отырып салған соң əн бола ма? Əнді еркіне жіберіп, қысылмай салған ғой қызығы.

	Əншілердің көбі не мақтан үшін, не мал табу үшін айтады. Шабыты келмесе де зорланып айтады. Зорланып айтқан əн дұрыс шыға ма? Əн салу көңілден ғой... Мен өзім көңілденбесем, жақсы айта алмаймын: айтқым келмейді...

	Əннің бір кілтең жерлері болады... Жұрттың көбі соны келтіре алмайды, «Ау» дегеннің бəрі əн болад деп ойлайды. Ол əн бола ма? Кейбіреу орысқа еліктей ме, ноғайша жырлай ма? Қазақ əнін бұзып жібереді. Қазақтың нағыз өз əнін салшы, қандай тыңдар екен!? Бұл шіркіннің қоңына түскен соң, құнттамаса болмайды ғой. Жұмабек марқұм əнді салып жіберіп: «Қай жері ұнамайды?» – деп білетін кісілерден сұрап отырушы еді. Əр кімнің əнін тыңдап, жақсы жерін алып, жаманын тастап талғамаса, дұрыс шықпайтын көрінеді. Осы «Екі жиренді» елдің аузынан бала күнімде естіп едім. Енді байқасам, əжептəуір əн екен. Қандай жаңа əніңнен кем емес. Оңдап түзеген соң, жұрт қағып əкетті...

	Мұндай сөз Əмірқанның ғана аузынан шығады. Жалпылама əнші əннің қайткенде жақсы болатынын ескермейді де. Əмірқанның əнге берілгендігі сонша, басқа шаруаға олақ-ақ. Қолынан түк келмейді. Аштан өлем-ау, көштен қалам-ау, ертең не күн көрем-ау деген уайым ойына да келмейді. Кейде «Кемпірдің наны... отыны бітіп қалыпты» – деп сасқалақтап жүгіріп жүргені. Біреуден ат, біреуден арба, біреуден қарызданып ақша алып жүргені. Ол «барды баламайды, жоқты санамайды», өзінің бірдемесін сұрасаң бере салады, кісінің нəрсесін, киімін өзі де киіп жүре береді. Ұят екен-ау демейді. Ол кісі алдауды, арын сатуды білмейді. Кім көрінгенге сенеді. Өзін əркім талай алдап кетсе де, сенуін қоймайды. Ондай саппасты таппассың.

	«Менікі, сенікі» деген сезім Əмірқанда жоққа тандық еді. Есімде бар, бір шілдеханада менің қасыма бір келіншекті отырғызды. Құлағыма сыбырлады: «Қапы қалма, айналдыра бер», – дейді. Анадай жерден əн соғып отырып, келіншекті нұсқап, көзін қысып қояды. Сөйтсем, Əмірқанның өз келіншегі екен.

	Бір жолыққанда:

	– Соққан-ау! Əнеугі өз қатының екен ғой, – десем.

	– Е, менікі болса қайтушы еді... – деп былықтырып отыр.

	– Бұрынғы қатының қайда? – дегенде:

	– Оны шығарып жібергем, – деп ойыншық тəрізді айта салды. Сұрай келсем, мұнысы бесінші екен. Əмірқан əнді шабыты келгенде қалай салса, қатынды да шабыты келгенде ала салады екен. Көңілі суыған күні не қатын тастап кетеді екен, не өзі шығарып жібереді екен. Қатыны тастап кетсе өзі де намыстанбайды екен, өзі шығарса қатыны да обал болды-ау деп қынжылмайды екен.

	Үй іші не болып жатқанымен ісі жоқ, қашан көрсең де жайраңдап, мас болып, арсалаңдап жүргені. Жұрт оны «алақұс» дейді, «бəдік» дейді. «Осы Əмірқан бір мезет есі кіріп, ойлана ма екен? Мұңая ма екен?» – деп ойлаушы ем. Мұңаймақ түгілі, Əмірқанның жылағанын да көрдім.

	Көкек айы. Мал балалап, жер көгеріп, құс ұялаған кез. Əмірқан, Дəулетжан үшеуміз Керуенкөлге құс атуға бардық. Керуенкөл қалаға қырық шақырым. Екі мылтығымыз бар, қос алып барғамыз. Екі күн жатып, қайықпен жүріп, қамыстың арасынан қаздың жұмыртқасын теріп, құс атып кенелгенбіз. Дəулетжан көл жағалап кеткен. Кешке таман Əмірқан екеуміз қостың алдында қаз жүндеп, жұмыртқа асып отырып əңгіме құрдық. Əмірқанға:

	«Басыңнан кешкен бір қызық əңгімеңді айтшы – дегенде, мынаны айтты:

	– Ел қыдырып, əн салып, жын қуып жүрген кезім. Қайда ойын болса іздеп кетеміз. Ормамбетте Ақтамақ деген бір тамаша қыз болды. Үріп ауызға салғандай, жұтынып тұрған сұлу еді. Міне биыл отыз екіге шығып тұрмын, ондай сұлуды көргем жоқ. Өзі паң. Жөпшенді бозбалаға көзінің қырын да салмайды. Пысықсыған талай жігіт жанына дари алмай қойған.

	Бір ойында Ақтамақ маған орамал тастады. Өңім екенін, түсім екенін білмедім. Буыным қалтырап кетті. Буы əкетіп барады. Бетіне таман таянғанда, қолымды ұстады да: «Шын сүйсең, сүй!» – деді. Ақтамақты сүйген кісінің арманы бар ма? «Шыным» дедім. Қасынан орын берді. Дəмелі жігіттер ішін жарып жібергендей болды. Төбем көкке жетті. Бір қаға берісте: «Біздің ауылға келіп жүрсейші», – деді.

	Содан кейін Ақтамақтың ауылынан шықпайтын болдым. Жеңгесінің отауына барсам, əн салғызады. Əзілдеседі. «Əніңді тыңдағым келеді де тұрады» дейді. Бір күні: «Түсімде көрдім», – деді. Не керек, сүйте-сүйте қалай жақындасқанымызды білмеймін: бірімізді біріміз көрмесек шыдай алмайтын болдық. Ол

	«Өл!» десе өлгендеймін. Түрім мынау, жалғыз атты кедеймін. Неме қызыққанын білмеймін, ынта-көңілі маған ауды да кетті. Бір күні:

	– Мені шын сүйсең, алып қаш! – деді.

	– Қайда барамын?

	– Қалаға кетейік.

	Өлерімді білмейтін мен де жындымын ғой. Таңасып тұрған байдың екі атына екеуміз мініп, қала қайдасың деп, тартқанымыз ғой. Сен қыз алып қашып көрген жоқсың ғой?

	– Жоқ.

	– Қызық қой!.. Түні бойы соқтырып отырып, таң ата Орданың тауына келіп бекіндік. Маңайда ел жоқ. Күндіз тауда жатып, кешке түн қатпақпыз. Атты бір қуысқа тығып, өзіміз тамақтанып, ұйықтап алдық. Жанторсықта қымызымыз. Бір қоржынбасы етіміз бар-ды. Бəрін өзі даярлап алған.

	Қас қарая аттандық. Атымыз шалып, тыңайып қалған екен. Қылаң ұрады. Жортып келеміз. Алдымызда екі кезең қалды. Аржағы беті ашық дала. Итжатпастың асуына шыға бергенде, қарсы алдымыздан үш атты кісі солаң етті. Ұры екен. «Ойбай!» – дедік. Ақтамақ қолымнан шап беріп ұстай алды. Келе: «Түс, түс!» – деді. Түсе қоймадым. Біреуі сойылмен салып жіберді – қалпақтай түстім. Есім ауып қалыпты. Есімді жиған кезде, екі қолымды артыма байлап, көзімді таңып, біреуі артына мінгестірді. Ақтамақтан айрылдым. Таудан тауға соғып, əлден уақытта бір ылдиға түстік. Мені аттан түсірді. Аяғыма шылбыр тағып, бір ағашқа байлап тастады. Домалап жаттым. «Өлемін ғой» деп жатырмын. Ақтамақ байғұс сорлы болды ғой. Əлде не ғып жатыр? Ой мұндай қысылмаспын. Əлден уақытта аттың дүбірі естілді. Екі атты кісі келді де ағаштан шешіп алып, атқа мінгестіріп алып жүрді.

	Көзімді шешіп жіберді – алдымда бір ақ қос тұр. Үймелесіп жігіттер тұр. «Кір» деді. Қоста Ақтамақ бар екен, мені көргенде жылап жіберді. Қостағы маңғаз жігіт менің жөнімді сұрады. Шынымды айттым. Қымыз бергізді. Ірге жағынан бір шешен домбыраны алып, қолыма берді де: «Қане əн сал!» – деді. Айтпасқа ылаж бар ма?

	– Ұрылардың əнін білесің бе?

	– Білем, – дедім. Исақ-Ермектің, Иманжүсіптің, Балуан Шолақтың, Мəдидің əндерін салдым.

	Əнге сүйсінді.

	– Жігіт екенсің,– деді.

	– Əнің болмаса, жаныңа қош айтысатын едің. Жалғыз өзің қыз алып қашып жүрген сен де бір ер екенсің. Жарайды. Жолың болсын! – деп көзімізді байлатып, жанымызға екі жігіт қосып, таудан шығарып салдырды.

	Сөйткен Ақтамақпен бір-ақ жұмадай дəурен сүрдім. Ой дүние-ай! – деп, Əмірқан ауыр күрсінді де, дыбыссыз қалды. Бетіне қарасам, көзінің жасы парлап тұр екен.

	Жұбатайын деп:

	– Ой, саған не болды? – дедім.

	– Əншейін... көңілім бұзылып...

	– Бала болдың ба? Өткен іске өкіне ме екен...

	– Ақтамақтың қылығы бетер еді... – деп солқылдап тұрып жылады. Кəне уата алсамшы.

	– Армансыз жан бола ма? Қалай айрылдың? – деп қоймаған соң:

	– Дүниеде күліп-ойнап жүрген жолдастың мырт-мерезі жаман екен... Көпте мейірім болмайды екен... Ұры құрлы болмады... Не болса, ердің қолынан келеді ғой, – деді.

	Аржағынан қазбалап сұрағам жоқ. Екі қаз, үш қасқалдақ арқалап, Дəулетжан да келіп қалды.





АЛЫП ҰЙҚЫ





Өлген кісі тірілген




	Жақын арада Қызылорда маңында бір əйел өлген ед. Сол күні апарып көміпті. Ертеңіне ері мола басына құран оқуға барса, көрден «мені қазып ал, тірілдім» деген дауыс шыққан...

	Елі жиылып келіп, қазып алыпты. Мұндай оқиға бұрын болған ба? Бұған ғылым не дейді?!

	Нұрғожа ұлы.





Қыстауға жаңа қонған кез




	Көк түнерген. Қараның адырын қараңғылық басқан. Жел ызғырық. Ай қараңғы. Ұры қатты.

	Аш бүрге талаған ауыл арбаға түскен қыршаңқыдай алас ұрып, өз денесін өзі жұлмалап, Серік ұйқыға батты.

	Таң күреңді шідерлеп беткейге отқа қойдым да лакке күпімнің қой жабағысына тұмсығымды тығып, бұйығып жаттым. Қара адырдың ығы жылы. Күпім одан да жылы. Құрсақтағы баладай қол-аяғымды баурыма жиырып, құрысқан соң денем сая тапты. Ол тек денем ғана емес, денемнің сырты еді. Денемнің іші жау тиген ауылдай аласапыран: жүрегім дүрсіл қағып; тамырларым нажағай отындай тұтанып, жаным түршігіп, үрейленіп, елегізіп жатыр едім.

	Қара түннің қауіп-қатеріне кім ара тұрады? Аруын ұры жалғыз керікті ақ сойылдың астына алып, қуа жөнелмесіне кім кепіл?

	(................) ұйқы жау иектесе қандай көз аш бөрі жалғызды жайратып кетпесіне кім кепіл? Қараңғыда белектеген жын-сайтан өзімді жазым етпесіне кім кепіл (Ол менің жын-сайтанға нанатын кезім ғой). Осының бəрін ойлаған сайын басыма сабалақ албастыдай қара ойлар келеді; кеудемді атты дүсірлеткендей болады. Күре тамырларым зырқ-зырқ етеді. Бойым қорғасындай салмақтанады. Қараңғыда екі көзім жылтырайды. Түннің түнерген түрінен қорқамын. Төңірегіме қадала, қармай, үрейлене қараймын.

	Ақыл ыңыранады. Пыр-пыр етеді. Ақыр – бір өлік. Тек тез жүрегіңнің шеге тұяғы таудың қия тастарын шатырлатып, маужыраған түннің мазасын алады. Күрең тыртық жазылшаны бырс-тырс жұлады; анда-санда бір пысқырып қояды. Пысқырған сайын менің зəрем кетеді. «Бұл ақымақ айуан өлерін білмейді-ау! Пысқырмай-ақ жайыла берсе қайтеді екен? Ұрыға, қасқырға дыбыс беруін қарашы!» деп ішімнен зығырланамын.

	Түн бір меңіреу, таң бір түпсіз шыңырау, сағат жылдай, уақытпен, түнмен арпалысып, таңды аңсаймын. Уақыттың өткенін көшкен бұлттардан байқаймын. Күн қап тауының астында тұншығып жатқан тəрізді.

	Алқынған жүрек алас ұрып, сілесі қатып, шегіне жетіп, қалыпқа қайтты. Қабымнан шығып қайда барамын? Қараңдаған, қалбаңдаған сəулелі əуеде қалқып жымпылдаған, елпелең елестер сиреңкіреп, қараңғыға, қатерге бойым үйренейін деді. Тағдырға мойын ұсынып, қара түннің нəрлі үңгіріне бала болдым. Еркек екенім есіме келді. Ұры көрінсе, . . . . . . . . . . . . (?) . . . . . салармын; қасқыр келсе, қақырамын, жын-шайтанды дуамен қашырармын – деп қайраттандым.

	Бұл сенім беки берді. Шиыршық атып, тырсылдаған тамырларым солғын тарта бастады. Жүрегім жайдағыдай жалаулап, бүлкіл қақты. Жүйелерім босады. Жаным жай тапты.

	Манауранып, көзге ұйқы тығыла бастады. Бой бермеймін; қалғып бара жатсам, көзімді ашып аламын. Бірақ ұйқы қабаған итімше өршеленеді; серіпкен сайын апалайды... ұзақ арпалыстым. Ұзақ мезгілдер өтті, (. ) жаным-ау! «Есекқырған» қайда?

	Жоғалып кетті?

	. . . . . . . . . . . Көзім ілініп кетіпті. Қата қаппын шошып ояна келдім. Көтерейін десем басым зілдей; жер кеше (. . . . . . . . . .) Көзім – тас, қол-аяғымда жан жоқ. Үстімде бура шөгіп жатқан тəрізді. Тырп етуге мұршам жоқ. Əжемнің бастығырлануы болушы еді, əлде сол болар ма?! Бірақ «албасты» еркекті баспаса керек қой? Дуа оқимын, ернім қыбырлайды. Əлде түсім болар ма? Онда аттың тықыры, пысқырғаны неге естіліп тұр? Əне, үлкен үй жақтан сар қаншық шабаланып еді, аузы балпылдап көк төбет те барқылдады.

	Не ғажап?! Құдай, пайғамбар, əулиелердің бірі де жəрдем ете алмады. Əлде дауысым шықпағанға естімей жатыр ма? Бірақ «құдай іштегіні біледі» дейтіні қайда? Жүрегім таза, ықыласым шын, тілегім ақ емес пе? Əлде күнə-сұмдығым жеңіп кетті ме?

	Менің сонша не қылығым бар еді? Кісінің ала жібін аттадым, ба? Кісіге сұғанақтық, несібе құмарлық қылдым ба? Кісі өлтірдім бе? Ел тонадым ба? Азырақ жастықты кім қылмайды?.. «Иманды» білдім, оразамды тұттым. Намазымды оқыдым. Астапыралда! Қаза қылған күндерім де болған екен. Бірақ оған мен жазықтымын ба? Онда да жан əкемді асырағаны жанбаласын, етігі түскірге алданып өткізіп алып жүрдім ғой-ау! Зекет пен қажы байдың парызы. Құдай-ау, енді маған не қыл дейсің, күнəмді қылға тіздім. Ойыммен ойды-қырды кездім. Құдай мен пайғамбардан мың қабат медет тіледім. Ойым, түсім бола ма деп, күдіктендім. Қимылдайын деп неше рет ұмтылдым, ұмсындым, бұлқындым, бірі де ем болмады...

	Ауыл тұрды. Қатындар бор-бор керіп сиыр сауды. Шалдар шу-шулеп мал өргізді. Енесіне құшынасып, бұзаулар ағылады. Малай асқа суға баруға мөшкесін домалатты. Жалғыз-ақ қара қасқа өгізде дыбыс жоқ. Бəрі сайрап жүр. Бəрін естіп, біліп жатырмын. Тек қимылдауға шама жоқ. Бойым сіресіп, ойыммен, құдаймен, сайтанмен арпалысып, тамның азабып тартып жатырмын.

	Өлген екенмін деп бір ауық ойлаймын. Бірақ, өлсем, бəрін естір ме едім. Өлсем, ойлар ма едім? Дуа оқыр ма едім. Əлде талып жатқан болармын? Онда есімді білмесем керек еді ғой. Албасты болса, ел тұрған соң да, кетпегені ме? Не керемет?!. Ойымды тұман басты. Бірақ есімнен танғам жоқ. Кеше мен бүгін шымдай жазық бұлттай өшіп, оқтай зымырлап, тізбектеліп өтіп жатыр.

	Міне, ауыл тегіс тірілді. Үзеңгілерін сылдыратып, мал суғаруға ат ерттесіп жатыр, қауға іздеп жүр. Балалар айқайлап, жүгіріп жүр.

	«Қағынды келгірлеп», Алтынай баласын қарғалап тұр. Əкемнің күбірлеген дауысы да естілді. «Бұл ит əлі күнге ұйықтап жатқаны ма?» деді.

	Міне, əкем жөтелді; тықырлады: келе жатыр. Тықыры таянып келеді. Менде де кібір жоқ. Ойымды кəрлі сұрау кернеді. Əкем түртіп қалғанда оянар ма екем? Өліп жата берер ме екем? Əкем жақындаған сайын, үрейлі сұрау күшейді, жепілдеді, тырсылдады: миым жарылып кете жаздады; жаралы торғайдай жанталасу. Жаным көзіме көрініп жалғыз қылға ілініп тұрғандай болды. Міне, əкем жаныма келді, тоқтады.

	– Өй, неғып жатырсың? Тұр!.. деді. Сорлы басым! – тырп ете алмадым.

	Əкем олай жұлқыды, бұлай жұлқыды – оянбадым. Ояумын, қозғала алмадым. Əкем састы! Əкем шошыды! Ентікті, күрсінді, абдырады, аузы-басы желбіреп алласына сыйынды; буындары, қолы, денесі, қалпетімен дірілдеді. Қалтыраған қолын жалмажан өкпеме салды. Екі өкпемді кезек тыңдады. Дереу омырауымды жұлмалап, ашып жіберіп, құлағын жүрегіме басты. Басын жұлып алды. Басымды қозғады, сылқ етті. Қол-аяғымды сипады – жан жоқ. Əкем мойнымнан үдере құшақтай алды. Еңіреді, егілді, өксіп-өксіп жылады. Жып-жылы жасы бетіме бұлаудай парлады. Өз көзіне өзі нанбай, біресе құшып, біресе құлағын салып, біресе сақалын жұлып, күрсілдеп, солқылдап, ышқынып еді кеп-кеп...

	Қарашығым!.. Құлыным!.. Қарт əкеңнің сорын қайнаттың ба?.. Ей жасаған-ай!.. Алдында алсаң, арманым бар ма еді?.. Көр болғыр көзім? Нені көріп отырсың?.. Қуарған басым, кімге сүйенемін? – деп назаланып, күйініп, күңіреніп еді кеп-кеп... Есімнен тана жаздадым. Өз өлгенімнен де əкемнің күйігі батты жаныма.

	– Əке жаным-ай, тірілсем, көк тоқтың болайын! Өл деген жеріңде өлейін! – деп жатырмын. Ішімнен əкемнің зары ащы еді: құдайдан есімді ал деп тіледім. Есі құрғыр, қағынан жеріген қатыгез тұсақша бедірейіп, бадалып тұрып алды. Жалғанда жан өлмеген-ақ жаман екен!

	Сорлы шал! Көр жыла! Жер жыла! Балаңның денесі өлді, сүлдері қалды, қайтсын? Тағдырыңнан көр.

	Əкем еңкілдеп, еңкілдеп үйге жөнелді. Ауыл ішін тартты.

	– А, қойшы...

	– Тағдыр... Ажал...

	– Құдіреттің ісі... – дескен келте ауыр, суық күбір еміс құлағыма тиеді. Ауылдан сарлаған, зарлаған дауыс шықты. Бұл – əжем ғой. Оған тете скрипканың болат шегіндей қылдырық дауыс үзіліп, безілдеп, шырылдады. Бұл жас қарындасым – Гүлшат қой! Өкірген шырдай көп дауыс əн қосып, шуласты, уласты! Қараның адырын күңірентті. Дауыстар баяу тартайын десе, кенеттен тың айқай қосылып, дəуірлете жөнеледі. Жел ышқына уілдейді. Ауыл да ышқына күңіренеді.

	Мінекей, жетелесіп, сіңбірісіп, тықырлап кісілер де келді. Мені көтеріп, киізге салды. Ауылға əкеле жатыр. Аяқ жағымда солқылдап əкем жылап келеді. Таянған сайын, əжем мен Гүлшаттың даусы үдей-үдей соғады. Əжем алас ұрып, талықсып кетті. Қатындар су бүркіп жатты. Мұрнын қос-қостап тартып інім жүр...

	Шымылдық құрып, мені оң жаққа салды. Келген-кеткен кісі көріседі, жылайды, көңіл айтады. Уанған болады. Ас жегізеді. Шам жағып, кəрі қатындар күзетеді. Қара қожа күңгірлеп құран шығарды. Əкем мен əжемде ұйқы жоқ. Анда-санда күңіренгеннен кейін жалынын бір шығарып, ауыр күрсініп қояды... Жұртқа мен өлімін, өзіме – тірімін, бəрін сезіп, біліп жатырмын. Əлде нелерді ойлаймын. Інім жас еді. Сорлылардың күйі не болады? – деп біресе кемпір-шалды ойлаймын. Біресе өзімді ойлаймын. Жастай өліп-ақ кеткенім бе? Бұ дүниеден не көрдім? Не үшін тудым? Қалыңдығыма бір-ақ рет жолықтым. Биыл алмақ едім. Ол қалды. Тырнақтап жиған ақшама бір-екі уақ мал қосып, əкем бір бие алсақ деп жүруші еді; өзімізден оразамызды ашамыз ба деуші едік. Ол адыра қалды. Тірі болсам, қалаға барып, оқырмын, адам болармын, кісіге ақымды жегізбеспін деуші едім; ауыл аймағыма пайда тигізем бе деуші едім, ол армандар да құрыды. Ой шіркін-ай! Талай арманым бар еді-ау! Соның бəрі көмілгені-ау!.. Жасаған-ау! Өркенімді өсірмесің бар несіне адам қып жараттың? Кісіден алғыс алмасам, қарғыс алып көрген жоқ едім, талай кедейдің етігін текке тігіп беруші ем. Малы болса, қауға тарта салушы ем: арбасын сала алмай, шөбін үйе алмай жатқан талай сорлы шалдардың батасын алушы ем. Солардың бірінің тəңір жалғасыны тимей, қыршынымнан қиылғаным ба? Е, тəңірі! Əділетің қайда, мен . . . . . . . . . . . едің ғой!.. деген ойлар қара тұмандай қаптады Екі күнгі өмір екі жүз жылдай көрінді.

	Менің азабымды кім білсін? Малқұмар құрғырлар бар. Жабдықты əзірлеп, жылпылдап мені арулап шын деп, жаназа оқысты, Шалдың сорлы болғанын не қылсын? Аз ғана малын жырымдап, үлесіп алысты. Садақаға өкпелесті, таласты, адам айуаннан бетер екенін сонда бір көрдім. Мені молаға алып жүрді.

	– Япырмау! Осы жүрттың мені көмгені-ау! Бұлар мені өлді деп жүр-ау! Мен тірі сияқтымын ғой! Бəрін естіп жатырмын ғой. Бұл ғұмырдың нысаны ғой. Осының өзі – өмір ғой. Азап қой! Азап та болса, өмір ғой. Бəрін біліп жатқанның өзі неге тұрады? Тым болмаса, осы өмірден айрылсам жарар еді. Мына жауыз молдалар мені көмсе, тар көрде тұншығып өлемін-ау!.. Жаным шығып тұр ғой. Осы жас шырақ жер астында сөнгені ме? Қой, сөнбес, сөнер, көрге көмбес... Көмер. О кім?. Өмір ме? Үміт пе? Күдік пе?

	Молаға, көрдің ернеуіне жеткенше, осы ауыр ойлар таразының екі басына түсіп, кезекпен кезек біресе аспанға атып, біресе түпсіз зынданға батып, қан көбелек ойнады: көрге таянған сайын, безбен зырылдауықша зырқылдап берді.

	Өлім... өмір... өлім... өмір... өлім... өмір... өлім... өмір... өлім... өмір... өлім... өмір... өлім... Өлім, өмір, өлім.

	Міне, əкелді. Молдалар көрімді көрді. Керегенің таңғышымен екі жерден салып, мені көрге салбыратты... Жан өрмекшінің өргеніндей жіңішке нəрсеге ілініп, əне үзілді, міне үзілді деп барады көрдің орта кезіне жеттім бе, жоқ па? Дір еттім. Шошып кеттім. Ақыра тұре келдім! Бетімді ашып жіберіп, кебінімді сүйрете көрден шыға келсем, жұрт қыран-топан, зəресі ұшқан, таңданған жұртты тындырайын деп:

	– Ұйықтап кеткен екемін, шошымаңдар! Мен ояндым! – дедім.

	Алдымен əкем құшақтай алды. Күрс еткен бабамның ескі моласы екен. Бір қабырғасы қашаннан қиқайып, құлағалы тұрушы еді. Сол құлап кетіпті. Мола құлағанда, мені көтерген ескі қорда үзіліп кетіпті.

	Қашқан, бұққан, тығылған кісілер аз-аздап қасыма жинала бастады.

	– Е, қайырлы болсын!

	– Өлгенің тірілсін, өшкенің жанды ма?

	– Ей, жасаған-ай! Тəуба! Əмсе жақсылығыңды бере гөр!..

	– Моланың астында қала жаздағаным...

	– Өзі неғып құлап кетті?

	– Моласы бар болсын, өлген арыстаннан тірі тышқан...

	– Қыршын жасты айтсайшы, – деп шуласып жатыр.

	– Иə, жасты айтсаңызшы!..

	– Тіршілікті айтсаңызшы, киімді əкел! – деппін!





ҚИЛЫ-ҚИЛЫ ЗАМАН БОЛДЫ, ҚАРАҒАЙ БАСЫН ШОРТАН ШАЛДЫ




	Үйезден келген сенімді жолдасқа бір болыс елдің адам қаралысы:

	– Бүгінше тоқтап, ертең сайлауымызды дұрыстап кетіңіз! Елдің бірлігі болып отыр. Бірліктің ішінде болыңыз!. – деп қоймады.

	Қоймаған соң, жолдас көнді:

	– Олай болса, «Қалмаққырған» болысының кеңесіне бір кісі жіберіңіз. Мен хабар жіберіп қойып едім. Бүгін бармасам, тарап кетеді, – деді.

	– Құп болады! Оныңа үлкен рақмет!.. – деп жуандар қалбалаңдап үйден шықты.

	Кім жібереді кісіні? Екі жақтың жуандары «сен жібер, сен жібермен» бірталай керісті. Аяғында Құрман жіберуге байлады.

	Кəне, Құрман ат таба алсыншы! Өз атын бергісі келмейді. Табысы жоқ, дəулеті болса шағын. Жалғыз атын берсе, атқа . . . қалғаны. Бұрын тілін қайырмайтын ел, керек жігіттер қырын қарайды. Бірі жоқ, бəрін сөзбен алдаған, бəрі безер болған, зыр-зыр етеді. Құрман жылауға таянды. Өткен дəурен есіне түсті; талдың түбінде мықшиды да қалды.

	«Қилы-қилы заман болды...»

	Сайлаушыны топ жиналған жерге келтіріңдер деп шапқыншы жіберсе, елден шыққан алаяқтар: «Ол топ жуандардың тобы, олар өз шоқпарын сайлатам деп жиналып жатыр», – деп жамандап, сайлаушыны шеттегі бір ауылға түсіріпті. Жуандар берекелесіп Бадырақты болыс қоймақ болып еді. Бадырақ үйезден келген жолдасты үйіне түсіріп, қойын сойып, шабылып жатыр. Сайлаушыға бір жіберді, келмеді; Бадырақ далақтап өзі де барды – келмеді.

	Жуандардың мойнына су кетті. Алаяқтар сайлау кемесіне кіріп кетіпті; берекеден түк шықпады. Жуандар шоңқайды, жіңішкелер құтырды.

	Қарағай басын шортан шалды...»

	* * *

	Əнеугі менің биемді əлі берген жоқ... Қайтейін бермесе? Менің қолымда дəлелім жоқ, мен сот емеспін...

	– Сот болмасаңыз, əуелінде басын неге ұстадыңыз?

	– Ұстайын деп ұстадым ба? Жұрт жəй жатқызды ма? Амалсыз кіресің сөзге.

	– Өз малыңызды алғанда, сөзіңіз өтеді. Бізге келгенде қырсығып қалады ғой.

	– Жазығым сенің дауыңды даулағаным ба? Мен кім үшін күйіп отырмын? Сен үшін... Осы малымды өзіңнен аламын...

	– Бұ не деген қорлық еді?!.

	«Қилы-қилы заман болды...»

	* * *

	– Мен жер үйімнің терезелері жоқ. Қойма ақтаратын, дауда болса сенің аулың...

	Төменде отырған жұқа қабақ сұрша баланың көзі шатынап шоқшып қоя берді.

	– Қоймаңды қашан ақтарды? Қашан суырып алдың? Бізді ұры қыла алмайсыз. Байқап сөйлеңіз...

	– Сен шірік, неге көпіресің, өлгеніңді білмей қалып жүрме!

	– Ұрлық сендерден өтіп бізге келген жоқ. Кімді өлтіресің?

	Кімді қиратасың?..

	– Мына ит не деп отыр?.. – деп ескі болыс мырс етті. Өйткені, жат-жаладан кісі бар еді. Ескі болыстың інісі жақында ұрлық қылып, мал төлеген еді. Амал жоқ. Аузына құм құйылды. Дəурені бар ма? Қайтсін?

	«Қарағай басын шортан шалды...»

	Көшербай баяғыда өлген ағасының малын ішіп-жеп кетіп еді.

	Ағасынан қалған жетім бала қаңғырып қалаға кетіп еді.

	Жақын арада сол бала оқу оқып, кісі болып, елге келіпті. Көшербайдың үстінен арыз беріп, мұра даулап, 15 қара кестіріп алды.

	Көшербай онда шапты, мұнда шапты. Түк болмады. Камунес баланың ішіне қан қатқан екен, жібімеді.

	15 қараны айдатып, сақалынан сорасы ағып, Көшербай қала берді.

	«Қилы-қилы заман болды...»

	* * *

	Бір заманда «көкшолақ қасқырға» ат шабар болып жүретін, битті көз «жетімек» бұл күнде камунеске езіліп, кедейлерді жинап, елде партия басы болды. Сайлаушымен ауыз жаласып, жуандардың салған списігін өткізбей қойған соң, жуандар «ұлы кеуделігін» қылып «сайлау бермейміз» деп төбелес шығарды.

	Екі күннен кейін қаладан 5 милитсе келіп, 19 жуанды жаяу айдап, абақтыға апарып тықты. Абақтыда жуандардың көзі жылтырады.

	«Жетімек» көшеде кердең-кердең басып жүр.

	«Қарағай басын шортан шалды...»

	* * *

	Қисық көзді сұрша бала сот болып елге келді.

	Төрт «шонжарды» алдына тізесінен отырғызып, тергеп отыр.

	– Неге жиналдыңдар?

	– Ел арасының бірлік жұмысын сөйлегелі жинап едік.

	– Дау бітірдіңіздер ме?

	– Жоқ, құдай сақтасын...

	– Ұры бермейміз дедіңдер ме?

	– Құдай көрсетпесін...

	– Мойындарыңа алмайсыңдар ма?

	– Шыны сол, нені алайық?

	– Айтпасаңдар, апар, қамап қой!.. Екі ақсақалдың көзіне жас келді.

	– Шырағым, қазақтың баласы едік қой, бізге рақым қыл... ұрылармен бірге үш күн жатып өліп қала жаздадық... Кісі бас . . . өлетін.

	– Жоқ, болмайды. Сендер дау көтеретін жігітсіңдер ғой, ұры сақтап қалатын, топ жасайтын жігітсіңдер ғой...

	– Соттың маңайын көрмеске, үйді-үйімізде жатуға қолымыздан қағаз берейік... Тым болмаса, бізді кепілге беріңіз...

	– Дұрыс ендеше. Сөзге кіріспейсіңдер ғой?

	– Не деп ант іш дейсің?..

	– Төртеуге сегіз кедей кепіл керек.

	– Құп болады...

	Төрт жуан далаға шығып, кедей тауып əкеліп, кепілге босанды.

	Кепіл болған өздерінің атшылары.

	Бұдан да өлген артық.

	«Қилы-қилы заман болды... Қарағай басын шортан шалды».





РАДИО ХАБАРЛАРЫ




	– Сенің көңілің шын таза болса, К.-мен неге сырласасың? К. нағыз шенқұмар қу аяқ емес пе? Онда түк бедел жоқ, орысқа да, қазаққа да сыйымсыз...

	– Оны тек қару қылғалы жүрмін. Əйтпесе, оның жайын сенен де артық білемін. Анаған-мынаған қайрап салып көріп едім, түк шықпады. Сонымен жолдас болам деп, өз абыройым кетіп барады. Араз болатын бір сылтау табылса болар еді.

	– Олай болғанда «С»-ның арбасына мінуің ағат. Ол қай бір елдің, кедейдің қамын жеп жүрген кісі? Онікі бір партпел. Əдістен дым білмейді. Бітейін деп тұрған істі көтінен кейін жібереді. Нағыз ақымақ емес пе?

	– Құралды мақсат ақтайды деген емес пе? Бұл партия дегеніңіздің өзі қып-қызыл əдіс болу керек. Көңілге бірдеңе алдың ба? Ол жолда мақсұтыңды орындау үшін ит болсын, жерінбе, пайдалана бер, сөйтпесең болмайды. Аттан жығылсын, жау өлсін.

	– Ой, сен есітпеп бе едің? Əнеугі жолы əлгі «Р»-іңіз біздің «М»-ға жасырын жолығып кетіпті ғой! Сен айтпап па ең, айтпасаң да білдің...

	– Қой, бекер шығар...

	– Білмегенің...

	– (Ішінен) Осы итті өкпелетіп алам ба? Сыр айтам деп сендіріп жүруші ем; жоқ, танайын. (Естіртіп) Құдай ақында білгем жоқ.

	– (Теріс қарап) Ішіңде осы да бар деп еді, түк көрмегенсіп отырғанын. (Естіртіп) Білмесең, білмеген шығарсың?..

	– Есітіп отырғаным осы (кəпірдің көзі жаман, сенбей отырғанын қарашы).

	– Есітпесең, оның жайын білмейсің бе? Сендердің тілеулес адамдарыңның үстінен шағым жүргізеді де, енді келіп, ел қосылатын болған соң, сендерге жампаңдаған болып жүр. Оныкі əдіс.

	– Кімнің үстінен?

	– Ордабай ұлы ше (аулы ше)?

	– Ол ауылмен біздің түк қатынасымыз жоқ... Шағымын бере берсін... Ол ауыл үшін ара түсер жөніміз жоқ... Əйгілі, кесірлі ауыл емес пе?

	– (Ішінен) Кесірлі болса да, қыз алысып, қыз берісіп отырғандары есінде жоқ. (Естіртіп) Ол ауылдан қол үзсеңдер жарайды ғой...

	– Шырағым-ау! Шынға келгенде, əркімнің өзіне жан керек қой. Осы күнде қазақтың баяғыдай құда-тамыры бар ма? Қызды қалмаққа да береді.

	– (Теріс қарап) Күнде асы терін құрғатпайтыны есінде жоқ. Өп-өтірік кісімсіп отырғанын... Мейлі, айта берсін... (Естіртіп) «Ж»-дар осы жерді біліп, қалаға жүреді деген. Оған «Қ»-лар жолығатын шығар?

	– Кім білсін?

	– Өзің бармайсың ба?

	– Қайдам? Оңай жолығуға реті келсе... (Бір жел беріп қояйын).

	Мұндайға ебің бар еді, тіпті өзің жолық...

	– (Теріс қарап) Көпшік қойып отырғанын, көрінген өзі-ақ көріне берсін. Заман қандай болады? Екі жаққа да бой көрсету жарамас. (Естіртіп) Менің артық жақындығым жоқ. Ел сырын өзіңнен артық білетін кісі жоқ, өзің жолыққаның жарайды.

	– Оның да дұрыс екен (Бұ кəпір де тақыс қой, не бола қойсын).

	– Сіздермен қосылып, көзімізді ашпасақ, анау иттермен күнде қырысып, кəдіріміз де қалатын емес, елді де билететін емес, қызмет те істететін емес.

	– Біз де оңып отырғанымыз жоқ. Өткен жиылыста қамшы ала жүгіріп, төбелес те шыға жаздады, естіген шығарсыздар...

	– Естіп жатырмыз. Біз де төбелеске жоқпыз. Құдай сақтап, беттесе алмағаннан сау жүрміз. Бұлар енді оңдырады дейсіңіз бе?

	– Біздің қазақ оңбайды ғой, не жетпейді десеңізші (осылай соғайын бір рет).

	– Салаумалейкум!

	– Əлік салам, аман жақсысыз ба?

	– Е, сапар оң болсын!

	– Айтсын! Өзіңіз қалай бет алдыңыз?

	– Мен де қала жаққа барамын... тағы жолығармыз, сізді көрген соң, сəлем бергелі...

	– Е, жолығармыз...

	– Осы байғұстікі күлкі. Бақырып шақырмаса да, мұның сыбағасын қызғанатын кісі жоқ қой. Шала бүлініп жүргені. Сізге жолықпақ болып келе жатқаны ғой... Кəте қып кетесіз ғой (бұған да сенім жоқ-ау!)

	– Ана жылы біз мұның екі аяғын бір етікке тығып едік. Оны ұмытып кетті ғой!

	– Хи-хи-хи! Əй, қашаңғыдан бұрын соларыңа бір сүйттің-ау!

	Не қыласын!..

	... (Ішінен) ой, жаның шықсын. Əнеу күні емес пе еді сенің бізді жамандап, арыз бергізетінің: енді дым білмегенсіп отыр. (Жария) Осы жолы қаладағы азаматтармен не ұғысып, бір жайлы болармыз, əйтпесе, бір жола ер-тоқымды арқалап қайтармыз.

	...Менің де ойым сол. (Ішінен) Амал жоқ қосылғанды жек көремін. Қосылып алған соң, бұрынғы дəурен бола ма, жоқ па? (Жария) осы жолы бетті ашу керек. Сіздің артыңыздан мен де барамын. Ауылнай реті, анау-мынау ұсақ сөзді бара сөйлесерміз. Мен енді сіздерге тамақ қамдайын.

	– Дұрыс, барыңыз... (кетеді). Сенің ойың да белгілі. Күні бұрын төсегіңді салып қоя ғой. Əйтпесе, елге тигізіп отырған пайдаң шамалы еді. Сен де ит, анау да ит. Амал жоқ. Бір жағын ұстамаса болмайды. Əйтуір бір ит болады. Одан да, бір жағын пайдаланып, қалмайтын қамыңды ойлау керек.





ӨЗГЕРМЕСЕ БҰ НЕ?




	Көрдей іншік. Бықсыған түтін. Түтін ішінен қара қожалақ беттен екі көз жылтырайды. Тобарсыған, дорбиған ауыз өршеленіп, қызыл өңеш болғанша үрледі, дымқыл отын жана қоймайды.

	– Құрып қалғыр! Не ғып жанбай жатыр?

	– Апа деймін, көже! – деп бір жағынап Дүйсембайы құрғыр мазаны алады.

	– Жағың қарысып қалсын, қағынды! Кеуіп қалғаныңның көжесін берейін бе? – Екі-ақ қылым ұн қалды!

	– Апа, көже бер деймін...

	– Ой, жағыңа жылан жұмыртқаласын!.. Айғазы отын тағы үрледі:

	– Адыра калғыр, өлгенше қасарғаны несі! – деп басын көтерді.

	Оты жаңа тұтанды.

	Жаман есік шықыр етті. Қарын əйнек саудыр етті. Шықырлап, үйге бір арба суықты ала, сақал-мұртына сүңгі тұрған, шəркесі шалжиған мосқал адам кірді.

	– Суыр ыстап жатырмысың мұнша, – деп еркек есікті ашып тастады.

	– Жап, азнатпай! Жаздыгүні ме? Біржола мола қылайын демесең! – деп Айғазы есікті жауып қойды.

	Соқпақбай қатынға бірдеңе айтайын деп оңтайланды да, іншігінің суықтығы есіне түсіп, үндемеді. Жаман тоны жауырынына жетпей, арқасы мұздап қалатынын неғып ұмытсын?

	Ақ таяғымен қақиған шана бас аяқ лауын біраз дүреледі де, сірі белбеуін ағытып, қазандық артындағы тайтеріге уһілеп-күрсілдеп сұлай кетті.

	Айғазы ана жақта жаман тоны қаудырлап, шелек-ожауларын салдыратып, күйбеңдеп, күшеніп жүр, шидемнің арасында мұрнынан боғы ағып, құнысып Дүйсембай жатыр. Əкесі келген соң жағы семейін деді.

	– «Көже-көже» деп, қақсатпай, бірдеме тауып əкелсең болмай ма? Неғып жатыр өзі сілейіп?..

	– Не ғып жатыр сілейіп дейді. Мен бір кенеліп келгендей-ақ.

	– Е, не қыпты?

	– Əкең өліпті...

	– Əкем алдақашан өлген... – деп Айғазы күңк етті.

	Соқпақбай үндемей, күрсініп біраз жатқан соң, қайғысына қатынын да ортақ қылғысы келді ме, əйтпесе табалайын деді ме келтесінен:

	– Тор шолақ жоқ! – деді.

	– О қайда кетіпті? – деді Айғазы жұлып алғандай.

	– Ұшты-күйлі жоқ. Жер жұтып қойғанын, көк жұтып қойғанын...

	Қатыны қайдан іздегенін сұрады. Соқпақбай тасымалдап барған жерін түгел айтты. Дымы құрып, болдырып жатқанын сездірді.

	– Ұры алып кетті ме? Қасқыр жеп қойды ма? Кім білсін? Жан көрген жоқ. Таң алдында ғана шідерлеп отқа қойған ат.

	Айғазы безектеді:

	– Сорлы десейші! Көзді ағартты десейші. Жалғыз Керіктен айырылған соң енді неңді мінер екенсің! Жағың қарысқыр, күн сайын азан салып, жалғыз атты жалмап жатыр екенсің ғой,

	– деп Дүйсембайды төмпештеді. «Балтам таптың аяғы Бөрлібайда қалды».

	Ыстық көжесін бор-бор ұрттап, бойы жылынған соң, Соқпақбай отыра алмай, күшеніп жалтаңдай басып тағы жөнелді. Соқаң сергелдең бола тұрсын. Біз тор шолақтың ізін кесейік.





I




	Айшадан аю қатын өткен бе? Бір ауылдың айғыры сол. Жіп иіріп бере қоймаса да, қабуына келе қоймаса да, көршілерінің шаңырағына қобыз тартады. Байы Күзек бір ауылнай елдің қожасы. Дəулет пен перзенттен кенде емес. Байын билейді – Айша құтырмай кім құтырсын?

	Өз бетімен құтыра берсе, Айшада біздің не хақымыз бар? Бірақ сойқаны өзгеге тиеді ғой.

	Айша – аталы жердің қызы. Күзек қатыны өлген соң отыз жетінің малын беріп, айттырып алған. Бұрынғы қатынынан екі қыз, бір ұл қалған еді. Қыздары ұзатылды. Ұлы Жаңабай келіншегін былтыр алған.

	Айшаның өзінен екі ұл, бір қыз туды. Өгей ұлға несіне жалынсын?

	Жаңабайдың келіншегі қалай түсті, солай Айшамен тұз еңбегі жараспай-ақ қойды. Келіні ұры да, қары да, өсекші де атанды. Келін де «Е, десе ме» – деп аздан соң тілін тартпауға айналды. Байына шағыстырып, келінін талай ұрғызды. Шаштасып төбелесті де, аяғы қайтсе де тастатуға бет түзеді.

	Келін шошала үйде бауырсақ пісіріп жатыр еді. Сембай келіп, келіннен бауырсақ сұрады. Бере қоймап еді, малай табақтан бауырсақты ала қашты. Келін бауырсаққа жармасқанда, Сембай омырауын қысып қалды.

	– Ой, көргенсіз ит-ай! – дей беруі-ақ мұң екен. Айша кіріп келді. Сембайдың келінмен алысқанын қырағы көзі шалып қалғанда, арам ой сап ете түсті. Ол онымен кете барсын. Айша ішіне түйді де қойды.

	Бір күні Жаңабай жоқта, жұрттың алды тұрар-тұрмаста Сембай отаудан шығып келе жатқанын Айшаның көзі тағы шалды. Бұрынғыға жамау бола кетті. Дəлел қолда. Енді тайсалатын не бар? Бұрын жұрт өгейлікпен айтады деуші еді. Енді қайтер екен? Айша əңгімені бастан аяқ мөндіретіп тұрып байына дəттеді: Күзек Сембай малайын оңаша шақыртып алып, əзірейілден жаман қысып тергеді. Жүз жерден жанын берсе де нанған жоқ, шыңғыртып тұрып жонынан таспа алды да, тысқа шығып кетті.

	Атарман-шабарманы болып жүретін Жолды деген жігітті Күзек шақырып алды да сыбырлады.

	Соның артынан Соқпақбайдың тор шолағы Күзектің қорасына байланып қалғанын бірақ білдік. Соқпақбайдың жазығы не? Оның жазығы мол. Баласы Сембай Күзектің үйінде малайлықта жүретін. Жаман малай Күзек сияқты «жақсының» келінімен ойнап-күлді деген не сұмдық! Тор шолақ айыпқа алынды. Сембай үйіне келген соң, құдайдың ұрғанын Соқаң сонда білді.

	Соқаң жылап Күзекке барды. Қайдағы! Соқаң жылап ел адамдарына барды. «Шамасы келмейді, ел партия» – деді, Соқаң сүмелеңдеп болысқа барды. Бір ауылнай елді билеп тұрған Күзекті болыс жеңіп беруші ме еді? Соқаң жылап крестьянский начальникке барды.

	Начальниктің кеңсесін іздеп көшеде сандалып жүріп, тымағының миығын казак-орыс бозбалаларына жұлдырып, таяғынан айрылып бір есі шықты. Кеңсеге рұқсатсыз кірем деп бір орыстан тоқмаш жеп тағы састы. Перуатшікке арызын айтқан болып еді, ол құрғыр да аузына түкіріп қойғандай, болысыңа бар деп қайта берді. Начальникке жолықтырмады. Сенделіп үйіне қайтты.





II




	Содан бері арада 12 жыл өтті. Баяғы Соқаң ба? Жоқ өзгерді ме?

	Күзектен шыққан соң, Сембай пайда табуға шойын жолға кеткен. Онда бірер жыл жүріп, орысша балдыр-батпақ тіл үйреніп, салдат етігін, орыс бешпетін киіп келіп жүретін. Одан кейін 16-жылы Сембай қара малай болып, соғыс жеріне барып, ел танып, жер танып қайтты.

	Қызылдар келген жылы Сембай мелетсе болып шапқылап, байлардан көлік, азық жинады. Күзектің алты түйесін бірдей тізіп алып, еттігін қопара тінтіп, мылтық іздеп, кегін бір қайырды. Разбезскіде Күзектің тыққан малын көрсетіп, сойылға жығып есесін екі қайырды. Күзектің малы да кеміді. Малымен бірге бағы да кеміді. Сембайлар көбейді, Күзектер шөмейді. Күзектің ауылнайлығы Сембайға ауды. Бұрынғы медальдарды тот басты.

	Сембай атқа мінді де, інілерін де сүйреді. Дүйсенбайды Совпартқа орналастырды...

	Енді Соқпақбай басқа тор шолаққа мініп, артына құрт, майын бөктеріп, қалаға баратынды шығарды. Енді Соқаң начальниктің кеңсесінен қорықпайды; омыраулап кіріп барады, тымағын да алмайды. Енді оған тілмаштың да керегі жоқ. Жаман да болса өз аузымен арызын жеткізеді, енді оның милығынан тартатын шайпау казак-орыс та жоқ. Енді Соқаң шалқиып отырып, «Копкин» шай ішеді. Айғазы да өлі жүнін тастап, шүберек киюге айналды, отыны да маздап жанады. Енді Соқаң шын өз үйінде отырған тəрізді, үй артындағы қызыл отаудың панасы да молайған тəрізді.

	Өзгермесе бұ не?





ЖАПЫРАҚТАР




	Жазғы демалысқа ауылға, ауыл емес-ау, ауыл-сымақ қалаға шыққанмын.

	Қобдидай құнтиған аппақ қана үйлердің арасы алшақ-алшақ. Көшелер кең, ауыл маңы, көше бойы төселген бейне жасыл барқыт, ай жарық. Жұлдызды аспанды уыз қымыздың майда, ақшыл көбігіндей буалдыр, шарбы бұлттар перделеп тұр.

	Терезе алдындағы тал шарбақтың ішінде екеуі егіз, бірі дара – ағаш тұр. Терек пе, тораңғы ма, үйеңкі ме кім білсін? Қатар өскен үш ағаш бастары түйісіп, жапырақтары құшақтасқан.

	Болар-болмас өкпек желдің лебі бар. Жапырақтар ай сəулесіне танадай жалтырап, көбелектің қанатындай желбіреп, жыбыр-жыбыр, жырт-жырт етіп ақырын ғана сыбдырлайды. Сыбдырламайды-ау, сыбырлайды, ол сыбырда өзінше сыр барға ұсайды.

	Ағаштың өре басындағы, желдің өтіндегі жапырақтар ұрандасып үн қосқандай, кейде зуылдап, судырлайды. Кейде жалпылдап, қалбалақтап, ішін тартқандай болады. Одан төменгі бұтақтар да жапырақтарын жалбаңдатып тұр: бірақ бұлардікі аналардың қимылынан солғындау. Бұлардікі жалпы ағымға еріп еліктеп, теңселген тəрізді. Жоғарғылардың дүрмегіне, дүбіріне қызғаны болмаса, бұларда күшті екпін көрінбейді. Ең төменгі бұтақтарға көз салсаң, жапырақтары арба астындағы шыбын қаққан бұзаудың құлағы тəрізденіп əрең-əрең, анда-санда бір селбеңдеп, қыбырлаған болады. Бұлардың сыбдыры да, сыры да жабайы қозғалыс, бұларда күш те, күжіл де жоқ.

	Байқамаған адам жапырақтар суылдағанға, бəрі бірдей қозғалып тұр екен деп ойлап қалатын. Сығалап қарай бастасаң, ол ойың бекер болып шығады. Ағаштың ық жағындағы жапырақтар желге тұяғын да серіппейді, құлақтарын салпитып, салбыратып, қалғып тұрған іспетті. Жел жақтағы жапырақтардың кейбір шоғы да желге қасқайып, кеудесін төсеп тұрғанын көресіз. Мұнда не сыр бар десеңіз, қайыспайтын қажырлы бұтаққа жуантық сабағымен жабысады екен, бұлар желге қырын келмей, жонын беріп, біріне-бірі иін тіресіп, селбесіп берік қабысады екен. Сондықтан олар жеңіл-желпі майыспайды екен. Кейде ышқына соққан екпінді жел бұларды да теңселтеді бірақ өзге жапырақтарына, əткеншек теуіп кетпейді. Бастарын келте-келте қозғап, жел тынар-тынбаста əуелгі қалпына қайтып, буынын қатайтып ала қояды.

	Жапырақта жан жоқ деп ойлайсыз ба? Оларда да жан бар. Адам, айуан сықылды жəндіктер демді өкпесімен алса, ағаш жапырағымен алады. Жапырақ – ағаштың өкпесі. Өкпесі кетсе, адам да өлгені; жапырағы бітсе, ағаш та солғаны. Төңіректегі Əлемнен хабар естілсе, адамның құлағы селт етеді, ағаштың жапырағы селтеңдейді: жапырақ – ағаштың құлағы. Жапырақсыз ағаш жасармайды, гүлденбейді, өспейді. Жапырақсыз ағаш – қу түбір.

	Мен жапырақтарға қараймын. Жапырақтар адамша сыбдырлап, үн қосып, ұрандасып, шуласады. Маған жапырақтар жылы көрінеді, жапырақтың жалбаңы тымақтың құлағын еске түсіреді. Мен жапырақтарды сүйемін. Жапырақсыз жаз бола ма? Жаз болмай, ел мəз бола ма? Бар үмітің – жапырақта. Өйткені жас балдырған, ағаштың көркі, олар – жасыл гүлдің, жазғы бұлбұлдың ұясы.

	Желпілде, жалпылда, суылда, дуылда, жасыл жапырақтар.





КЕП ҚОЛАҒАШТА...




	Қайдан білесің?!

	Жұрт ақылы көзінде ғой. Бопыраздатып, сым шалбармен сидаңдап жүргенге «тұтқаның бірі осының қолында емес» деп ойламайтын сияқты.

	Жатты нағылайын. Осыны ойлайтын жақындарым болса керек. Əйткенімен желбуаз сөзге қомпиятын мен емес, мен де есімді білем. Кеңес қызметкерлері бола тұрып, жатының болсын, жақынының болсын... қойған көпшігін айырмай нағыпты.

	Яғни, мəселен былайша айтқанда: сайлауда ауылнайлықты əпер деп, мал жасырып салығымызды азайт десе, егескен дұшпанды жазықсыз табанымызға сап бер десе, сотты болсақ қорға десе... Құдай көрсетпесін, біріне жуыр ма екем?!.

	Бірақ, оқушым, мынауың періште боп кеткен бе деп жүрме!

	Мен де пенде ғой, жоғарғыдан басқа қылмыс заңында көрсетілмеген бір қылмысқа тап болып қала жаздадым.

	* * *

	Демалысқа елге барғам... Жақынның аты жақын ғой. Обалы нешік, буынсызға пышақ қойған біреу де болмады. Өмір бойы жан жолдас боп кеп, биыл ғана «Қ»-ға ауылнайлықты бермедің деп көргісіз боп отырған Арысбай лəм демеді. Жалғыз-ақ ағайындар Кəбірді де, Сабырды да, Қабылды да, Табылды да оқуға жібереміз, ішкөлге түсіп, басшылық ет деп құлақты шуылдатты.

	– Кедейдің балаларын оқуға түсірем дегенге кінəлі қылатын қандай əулие, шамам келсе, бұларды ішкөлге түсіруден аянбайын деген оймен – «жіберіңдер, жіберіңдер» деп жүріп бердім.

	* * *

	Бір күні Кəбір-Сабырлар сап ете түсті. Жүрегім су етті.

	Мектептерге піриом басталып қойды. Бұл бір.

	Екінші, уезден келетін бала одан камандировкесіз келіп алынбасын деген қаулы болыпты, шығынданып текке келмеңдер деп газетте мақала жазды... қайткенде жылдағыдан піриом беті қатаң...

	Əйткенмен, еңсемді түсірмей, балаларды пəтерге орналастырып, оқу жауабын менен аласыңдар деп жатқыздым.

	Астыртын əр жерге барып байқаймын.

	Өзіміздің жақтың баласына əткез бермеуші еді ғой деп, қарқылдаған еңгезердей қара зəбедейшіге бардым.

	– Орын жоқ.

	Азбыншы жолдастығы бар еді. Айтқанымды нағып жерге тастар екен деп тымпың-тымпың тыпырлап жүретін тəпелтек ушителге бардым.

	– Орын жоқ.

	Піриомы біткен жоқ, дегенмен, арық бота тірсек сары ушителге бардым.

	– Орын жоқ.

	– Апырай, енді қайттім. Балалардан ұят болды-ау. Балалар күнде келеді.

	– Біз қайтеміз! – дейді.

	– Ертең кел! – дейім. Бірнеше күн өтті.

	Бір күні бопыразымды ауызға сап, насаттанып жатыр едім. Балалар тағы келді.

	– Біз қайтеміз...

	– Білмеймін. Үшкелге түсу қиын көрінеді. – Сасқандық қой деймін.

	– Осынша кеш келерсіңдер ме? – деп өздеріне тап бердім.

	– Бұдан ертеге шамамыз келді ме? Көлік жоқ, қаражат жоқ, біздің неміз сай? – деп балалар күбірледі.

	– Иə, тым кеш келдіңдер. Баланың көбі түсе алмай қайтып жатыр. Азаматтар беделімен бала түсіруді қойсын дегенмен кемесердің тапсырған баласын ал деп айтуға «Қ»-де аузы бармай отыр. Анау да түсіре алмады... Мынау да түсіре алмады... – деп көптің бірі болғым кеп қияметті жаудырмайым ба?

	Кедейлер тықылдақ келетін əдеті ғой: Нұржанның баласы отырып:

	– Неге түспесін, бізбен бірге келген өз елінің үш баласын «Қ». тіүсіріп-ақ жіберді. Бізден бір күн бұрын келген ағасының екі баласын Н. үшкөлге түсіріп енді қазынадан ақша əперем деп басына кенеп қап кигізіп қойыпты. Солардың ояздан əкелген қағазы да жоқ, бізден басқалар орналасып-ақ жатыр деп шақшия қоя берді.

	Үнім өшті. Төмен қарадым. Аздан соң балалар тұра жөнелді... Бəлен демедім. Қолағаш мықты болса, киіз қазық жерге кіредіні білмейді-ау! Гəу қолағашта ғой... деп əлсіздікті мойынға алдым.





ЖАРАСЫМДЫ СҮГІРЕТТЕР




	Мандатыңды мықтап алып, намаздыгер, ақшам кезінде (. .)1 қара жолмен сарлатып келе жатасың. Ə дегенше болмайды, байдікіне келіп түсе қаласың. Үйдегілер үрпиіп ата шығады. Қасыңдағы кемеңгер: «Дереу пəуеске мен пар ат», – дейді. Мырза: «Жолдас, арба қорап тұр еді», пəлен-түген деп қалбалақтайды. «Оттама, біз атбешайыт!» – деп жолдасың бір ақырып қалады. Бай жерге кіріп кете жаздайды: «Жоқ əшейін... иапыр-ай, енді...» – деп абдырап, үйдің есігіне қарай жүгіреді.

	Жанды менсінбей, сіресіп келіп отырасың. Көңілің көкке серпеді. Қандай рақат!

	Кебеже қарын бəйбіше дастарқан жайып, сары тегенені алдына алып, күмісті ожаумен құлаштап қымыз сапырады. Не деген салқын, қою, сары қымыз! Жұтқан сайын мейірің қанады. Бопразды қолға алып, мамық жастықты жантайып жатып, бұрқыратасың. Қызыл масатының үстінде қызыл кəрдəн кеседе қымыз тұрар еді. Анда-санда бір жұтып қоясың. Бағлан еті шырлап қайнап жатады. Тысқа шығып, бойды жазып, бір серпіліп қайта келесің. Дəсер табақ ет алдыңа қойылады. Уыздай етті шайнап, ащы тұздықпен ми палауды шеңгелдеп тұрып асайсың. Тамаққа əбден тойған соң аузыңды кере-кере жүдемете екі рет керіп жібересің. Бұдан артық рақат бола ма?

	Ұйқың қанып, өзіңе-өзің келген соң: «Əй, ат даяр ма?» – дейсін.

	«Даяр», – дейді. Ұмамайы шайқалған екі құр атты қара пəуескеге жегіп, екі азамат шау жастап күтіп тұрады. Əкең соқтырған арбадай-ақ шімірікпестен қойқаңдап барып арбаға отырасың. Ауыздықпен алысқан екі жануар арбаны құйындай ұшырып ала-ақ жөнеледі. Арба дүр ете түседі – ауылдың қатын-қалаш, қыз-кырқыны артыңнан қарап тұрады. Сонда сені кім деп ойлайды?! Бұ да жалғанның қызығы емес пе!

	Адым жерге бармай-ақ шеткі атты жеккен көлденең бақан шарт етіп үзіліп кетеді. Қос тепеңге салып, көшірің кекшие тартса да, тоқтата алмайды. Босанып алған шəлкес ат арындап арбаны ұршықтай айналдырады. Шұғыл бұрылған пəуеске қан көбелек ойнап, домалап қалады. Екі аяғы көктен келіп, серең етіп көшірің құлайды. Бұнша қатты жығылмайсың, бажылдап көшіріңді боқтап, басы-көзің шаң болып, шортташыңды сипалап, мықшиып тұрып жатасың. Өз əлінше бұ да жарасымды емес пе?

	Ішін кілем, көрпемен безеген ақбоз үй сайлаушыға тігулі тұрады. Толғағы жеткен келіндей желбауға асылып, қақ ортада емізіктеп қара саба тұрады. Жер ошақ басында қызарған, жайраған ет – еттің маңы ырылдасқан ит. Үйіткен құйқа, қоңырсыған майдың исі мұрныңды жарады. «Япырмай, нелерің бар? Тіккен үйден былай кетсеңдерші» деп, үй маңын қорып бір қарасақал жүреді. Қу жақ шұбар жігіт тізесін бүгіп, бір қағазды ұсынады. «Бұ не?»

	– «Жуандардың спесегі». Қабағыңды түкситіп, қағазды оқыған боласың. Қолыңды қалтаңа салып тысқа шыққанда, босағадан сығалаған қорқақтар дүркірей жөнеледі. Жың етіп, айдыныңа сүйсініп бір қаласың. Қандай тамаша!

	Сайлау басталады. Əлекедей жаланған мелитсең қылыш ойнатып, жуандарды борсаңдатып, дөң асыра айдап жүреді. Қызылды-жасылды болып тамылжып, мына жақтан əйелдер келе жатады. Оларды жақынырақ алып, елді алқа қотан отырғызып өкіметтің ішкі-тысқы жайынан баяндама жасайсың. Ара-арасында орысшалап та қоясың. Бір мезет əйелдердің пырауасын қозғап, оларға қорған бола, жағына сөйлеп кетесің. Бір мезет жуандарды түйреп, одан барып оқу мəселесін де, зайым помошті де басып өтесің. Ақындардың ауыз суын құртқан хор сыпатты арулардың мөлдіреген отты қара көздері саған қадалып махаббат лебі еседі. Аңсарың əлденеге ауады. Тілің күрмеле бастайды: «Жасасын, жасасынға» зорлап сөзіңді доғарасың. Шапалақ сарт-сұрт соғылады. Шіркін-ай! Жан шіркін сонда неғып шыдайды екен!

	Сайлауды бітіріп, трөйкелетіп қалаға тартасың. Былай шыға көсілейін десең, көзіленің астынан бір жұмсақ нəрсе аяғыңа былқ ете түседі. Қарап жіберсең, бір қап болады. Ішің бірдеңені сезе қояды. Білмегенсіп: «Соққан-ау! Мынауың не?» дейсің. «Онда жұмысыңыз болмасын, жеңгеңнің тапсырған бір аманаты еді», – дейді. Шұқылап сұрай берген соң, құлағыңа таман таянып: «Бір ішік пен кілем еді», – дейді. «Сен ит маған ұят келтіріп жүрме!» – деп ұрысқан боласың. Сөйткенмен көмейің бос. Үйге барған күні жаңа қалыңдық ойнағандай болатының еске түседі. Қатын деген соң аузыңа құм құйылады. Бұ да бір ғанибет емес пе!

	Сам жамырай қалаға кіресің. Қапты ақтарып, қатының қалың ұрады. Сені естіп, жолдастарың да келеді. Көрген-білгеніңді сұрайды. Еділ мен Жайықты аралап келгендей, аузың көпіріп, соғасың. Жағаң жайлау, төбең қыстау. Сол қызудың үстінде жолдастармен сыраға барып кіресің. Жылпос бикештер қаз мойындарды алдыңа саусылдатып қойып, тарсылдатып тығынын ашқанда исініп сала бересің. Дүниенің бұты бір тиындай көрінбейді. Кеңірдегің жібіген сайын Жиреншедей тақылдайсың. Көз алдыңда отырғандарды жан екен демейсің. Аузыңа ақ ит кіріп, қара ит шығады. Не жазығың барын да білмейсің, əлдебіреу əкеңіздің аузынан сырға тағып, келдектей, жұдырықпен көк желкеңнен қойып қалғанын бір-ақ білесің. Онымен де тұрмайды, тағдыр бір қалыпта тұрмасқа бекінсе керек, құйымшақтан нық тиген тегеурінді тізенің дүмпуімен биік басқыштан басың төмен қарап, зымырап бара жатқанда көктегі жұлдыздай жымың қағып, күліп тұрады.

	Біле-білген кісіге бұ да жарасымды сүгірет емес пе?





ЖАҢА ӨМІРГЕ АЯҚ БАСТЫ





I




	Күн шағыл. Өкпек жел балбыраған жасыл тоғайды жайқалтып, шығысқа қарай жапырған. Шөп құрғақ. «Шалғы, тиші» деп тұр. Күн жақсы болған соң бүгін айдаңқырап тастайын деп. Додай шалғысын шыңдап алып, қайрағын көшкіше сүйретіп тағы түсті. Сусындап алған соң тыңайып қалған екен, жүз қадамға шалғыны бір-ақ жанып, екі сағаттай шауып, бірталай еңсеріп тастады.

	Маңдай терін қолымен бір сыпырып тастап, шалғысын тіреп қойып, жан-жағына қарап тұрғанда, астында семіз биесі бар еңгезердей болып, сапсиып, шөп иесі Құныке бай келді.

	Додай анадайдан сəлем берді. Бай сəлемін алар-алмастан:

	– Шөпке түскен малды көрмейсіңдер-ау! Ысмағұлдың сиыры бəйектің қақ ортасымен жүріп, қалпетімен жапырып кетеді. Бірің айдауды білмейсің...

	Манадан бері дем алмай шауып, шөпті өндіргеніне мақтау естимін бе деп тұрған Додайдың көңілі басылып қалды. Мадақ деген адамға үлкен қуат қой. Додай байға қарамай, шалғысын жанып жатып:

	– Біз шөп шабамыз ба, жер қоримыз ба? – деп күңк етті.

	– Ой, оңбаған иттің айтып тұрған сөзін. Мал қиратып жатқанда неғып дəтің шыдап тұрады? Сендердің мал көрмейтінің осы ғой. Бар шабатын шөпті малға жегізген соң, атаңның басын шабасың ба?

	– Жалдансақ, шабуға жалдандық. Қоруда біздің жұмыс жоқ, – деді Додай.

	Бай қамшымен тартып жіберейін деп бір оқталды да, ақысы шамалы болған соң кетіп қала ма деп қаупілеп өзін-өзі тоқтатты. Ұрсып-ұрсып, басқа шалғыншыларға қарай кетті.

	Бай кеткен соң Додай келістіріп тұрып атасының аузын бір боқтады да, алақанына түкіріп, сермей берді. Əйтсе де ойы бөлініп жұмысқа көңілі жар бермеді: шалғы жануы көбейе берді.

	Додай өмірі кедей болып келе жатқанын, борышқа бермек тайыншасын, Ұмсындықтың тері шалбар киіп, екі баласының жалаңаш жүргенін, екі сиырдың бірі жоғалып кетіп, үй іші қоң торғайланып қалғанын, қыс қалай күн көретіндігін... тағы талайды ойлады... Бір-екі жол апарған соң діңкесі құрып, шалғысын тастап, жантая кетті.





II




	Ел жатқан соң Көкмұрын сары шақшасын қолына алып, басын көтеріп отырып иіскеді. Астынан су жіберген парабоздай, мұрны шуылдап Көкең аз отырды да, шидем күпісін жамылып тысқа шықты.

	Көкеңнің ұйықтай алмайтын мəні бар: алпысқа келгенде қатыны өліп, екі жылдан бері бойдақ еді. Кəртайғанда қатыны өлгеннен қырсық не бар? Пəлен жерде жесір қатын бар десе, Көкмұрын өңкеңдеп, құлағын түріп болмайтын. Көкең де – бір қара қасқа кедей. Ерте кезде шабарман болып, ат үстінде жүріп, содан қалған желік кəртайғанша басылмай, өзін бір сүбе кісіге санайтын. Үйінде не төсеніш, не жөнді мал жоқ болса да қабырғасы жабық сөз аузынан түспейтін. Жастар мінезін келемеждеп күлсе, «оу, мына жаман жапалақтың құтыруын!» деп арсылдап Көкең де күлетін. Көкеңнің «жақсылармен» жанасқандағы тапқан олжасы: сары шақшаны мақтап-мақтап, жиылған жұрт бір қағып шығатын.

	Көкең тысқа шықты. Дəурен еске түсті. Тырс еткен жан білінбейді. Əр үйдің қасында бірді-екілі сиыры ыңқылдап, күйсеп жатыр. Ай қараңғы. Күн жылы. Аспандағы жұлдыздар да Көкеңе «ойың мақұл» дегендей жылтылдап, жымың қағады.

	Ауылдағы əйел біткен – Көкеңнің келіні. Келін екенін тыңдайын деп жүрген Көкең жоқ. Бірақ қолына түспейді. Нұрқанның қатыны мұндай шайпау болар ма, қараңғыда шелекті салдырлатып келе жатқан Көкеңді қатқан торсықпен қақ тұмсықтан беріп қалып, өзі қоңқиып қызара кеберіп тұратын тұмсық кезек алып, қолағаштай болып баржиып кетті. Сондықтан бүгін Көкең ол үй жаққа беттей алмады.

	«Додай үйде жоқ. Ұмсындық біртоға, үндемейтін адам еді. Əнеугүні үйіне барып отырып, санын қысқанда, онша ашуланған жоқ еді, қолымды итеріп тастап, бетін шымшып қоя салып еді. Соны бір байқасам қайтеді» деген ой еді Көкеңді тұрғызған. Бір-беткей кісі алды-артына қараған ба: аяғын нығыздап, солталаңдай басып, мұрны шуылдап, үй-үйдің артымен солай таман аяңдады.





III




	Кешке шейін шөп шауып, титығы құрып, шөп Балағанның қасында Додай жантайып, тынығып жатыр еді. Бүйір жақтан бір атты кісі сап ете түсті. Балағанға келіп: «Додай бар ма?» деп дауыстады. Додайдың жүрегі су ете түсті: «Бар!» – деді. Атты кісі Шұлғаудың Соқыры екен:

	– Бері кел! – деп айғай салды. Додай дауысты таныды. Орнынан сиыршылап əрең дегенде тұрып, ілгері басқан аяғы кейін кетіп, Соқырға барды. Амандықтан кейін Додай бір пəлені сезгендей:

	– Немене, жаным? – деп сұрады.

	– Сен өзің кісі емес екенсің ғой. Атымды қинап, əуре қылғаның не?

	– Бермеді ме?

	– Аяғына да отырғызған жоқ. Обыр ысқаяқ құдайдың атқаны емес пе? Мені əуре қылғаның жетеді енді. Жүр, тайыншамды тауып бер! Мен де борышымнан қысылып тұрмын...

	– Япырай, қайдан табайын. Өзім, міне, шөп шауып жатырмын...

	Біраз күнге шыдай тұрсайшы.

	– Қой, қарағым! Шатпа! Тəлкегің жетеді. Бір сағат та қарамаймын. Неше рет келтірдің...

	– Енді қалай қыл дейсің? Жерден қаз дейсің бе? Жалғыз сиырдан басқа малым болса, көріп тұрсың ғой!

	– Малың жоқ болса, құрбан жасағанда не ақың бар еді! Менің ол тоқтымды кім болса сол алатын еді. Ағайыншылығыңды айтқан соң бергемін.

	– Құрбан шалғаны құрысын! – деді міңгірлеп Додай. Ішінен жылпос қожаның аузына сырғанатты. Сол ит болмаса, өзі кедей Додай құрбан шалып борышқа ұрынар ма еді? Оған не керек: терісін алса болғаны.

	Додай олай айтты, бұлай айтты, Соқырды көндіре алмады. Еһелесіп, боқтасып та алды. Бұл əңгі төбелесуден де таймайтын.

	Бұ бір құдайдың пəлесі. Аяғында Додайды алып жүрді. Додай былтыр өлген сиырының етін Су Əбділдəға бір тайыншаға сатқан. Су Əбділдə Соқырға бермей жіберген. Енді тағы өзі жүріп, тайыншасын Соқырға алып беруге бармақ болды. Таң атқанша барып келетін болып, байдан бір байтал сұрап мініп, Додай қынжылып жөнелді.





IV




	Түн ішінде Əбділдəны барып оятып, сөйлес қылды. Əбділдə тайынша бергені сол, қарсы дау салды.

	– Сиырдың терісіне қақ жарлы болғамыз. Теріні өзің екі пұт тарыға сатып отырсың, мен тайынша бермеймін. Берсем, қой беремін, əйтпесе, жеңген жеріңде аласың – дегенді айтты.

	Енді не қылу керек? Амал құриды. Соқыр иықтап қалмады.

	Додайдың ұнжырғасы түсті:

	– Ағатай-ау, шөпті бітіргенше аялдасайшы!.. – деп жалынғаннан басқа айтары болмады.. Бірақ Соқыр аялдамады. Додайды күрс-күрс боқтап, өкіртіп келеді:

	– Менің алуым оп-оңай! Сен түгілі мен пəленшені солай қылғанмын, – деп күштілік етіп қояды.

	Додайдың жан тері шықты, қиналды:

	– Бүгін құрып қалсам да сенен құтылайын. Құнекеден алатын қойымды екі күнде жеткізіп беремін. Қалғанын тағы тауып беремін. Сен ренжімеші, – деді.

	Соқыр көнбей, əрі-бері шалықтаса да, түк өнбесін білген соң, сол сөзге байлап, аулына қарай кетті. Додай да қайтты. Додайдың өз ауылы да жолдан онша бұрыс емес еді. «Таң атқанша жетермін. Ауылға соғып, балалардың амандығын біле кетейін» деп, үйіне бұрылды.

	Бұл ой қайдан сап ете түскенін өзі де байқаған жоқ. Ағайыннан, елден торыққанда, табан тірейтін еш нəрсе қалмағанда, қатын-баласын алданыш қылып, көңілін жұбатқысы келді ме? Болмаса, басқа ой болды ма – əйтеуір Додай келе жатыр. Ойы қараңғы тұман, көзі бажырайып тұрса да еш нəрсені көрмейді. Аяғы тепеңдеп, қос-қостан қамшылап, омырауы аңқиып, көзінен сорасы ағып, жұттан шыққан кісідей келе жатыр.

	Ауыр ойда келе жатып дөңсеге қалай шыққанын да байқаған жоқ. Қараса аяғының астында томпиып, қараңдаған 4-5 жаман үйлер тұр. Жатақтың құрым лашығы. Маңайында мал жоқ. Қонекенің ауылындай қотанда қойы жоқ, тізулі желіде жатқан бұзаулар да жоқ. Күзетші де жоқ, өліп жатқан, сəні кеткен меңіреу ауыл. Ауылға таяна бергенде тұмсығын қолтығына тығып жатқан ала маймақ басын көтерместен бүлік-бүлік үрген болды. Сүмірейген жаман ақ күшік даусы қырылдап шəуілдеп еді, кəрі төбет жаратпады ма, «сен-ақ үрші!» деді ме – даусын бəсеңдетіп, ыңылдап қоя салды.





V




	Иттің даусы шыққан кезде ноқталы ысқаяқ қара кебеженің алдында əлде неге сасып, тұмсығы азан-қазан болып, əн салып отырған Көкең қозғала бастады. «Жұмыстың түрі осылай болды ма?» деген кісіше:

	– А-а-а! – деп бір аңыранды да: – Сен де бізді менсінбедің бе? Біздің енді əбден бітіскеніміз-дағы... – деді. Жауаптың орнына Ұмсындық тері төсеті салдырап, тықыр-тықыр қасынды. Көкең отырып қамықты:

	– Біз бір сорлы да. «Қосы ауғанның есі ауады» дейді ғой бұрынғылар. Ой, əттеген-ай,.. болмас, болмас!.. – деп шұбатылып орнынан тұруға айналды.

	Со кезде аттың дүбірі естіліп, үйдің қасына дүрс етіп түскен кісі де сезілді. Көкеңнің мұрнының шуылдағы таянып келе жатқан тықырды манадан бері естірмей отыр екен. «Құдай қара бастырғанын» білді де қиқайған ергенекті шықыр еткізіп, арбаңдай басып тысқа шықты. Қолақпандай Көкмұрынды Додайдың көзі шалмай тұрсын ба:

	– Өй, бұл қайсың? – деді.

	Көкең дес беруге жарамады. Үйшігіне кірген аюдай, бөксесі солбалаңдап өз үйіне барып, жоқ болды.

	Өзі жарылып келген Додайдың жүрегі дүрсіл қағып, аузына тығылды. Тұла бойы қалтырап, тісі шықырлап, есікті жұлып тастап, үйге кіріп келді:

	– Иттің баласы!.. Неғып жатсың?!

	– Неғыппын?

	– Көкмұрын неге келді?

	– Тентіреп жүр. Мен шақырды дейсің бе?

	– Шақырмасаң неге келеді?

	– Бұйырмасын. Оңбайын... Құдай ұр...

	– Өй!.. Құдайдан садаға кет! – деп Додай қатынын сүйреп алып, төмпештеді. Балалары оянып, үрпиісіп, шулап жатыр. Додай ұрып-ұрып мауқы басылған соң, атына мінді де жүріп кетті.





VІ




	Тегіннен таяқ жеген Ұмсындыққа қатты батты: Өксіп-өксіп жылады. Көп жылады. Шешесі жылап кеңкілдеп бүгжиіп отырған соң бес жасар қызы – Шиттей де кемсеңдеді. Апасының қасына таман келіп қолын мойнына қарай апарайын деп еді, апасы итеріп тастады. Шиттей шырылдап, бақырып қоя берді. 7 жасар Тəніке еркектігін білдіріп, тонына оранып көзі былжырап жатқан. О да не болып қалды? – дегендей таңданып ұйқысы шайдай ашылды.

	Ұмсындық қатты күйінді. Күйінбей қайтсін? Жазықсыздан-жазықсыз, əйт-өйге қарамастан ұрғаны. Ұмсындық жаман да болса Додайдың көзіне шөп салған емес еді. Келіншек кезінде жалғыз-жарым желбастық істесе де, балалар туған соң солардың тілеуін тілеп, адал жүруші еді. Бірді-екілі сиырдың сүмесін ас қылып, аз да болса тырнақтап балалармен жағаласып, құрт-май алып, қыс көжесіне қатық қылушы еді. Борыштап қысылса, Ұмсындықтың майын мінтеп, соны сатып талшық етуші еді. Байы жалшылықта жүрсе, Ұмсындық «біз үшін жүр ғой деп келгенде шайға май салып беріп, өзінше күтетін. Оның жегенін өзі жегендей көретін. Сөйткен Ұмсындықтың кəдірін білмей, қаңғырған бір төбеттің кесірінен өлгенше ұрғаны жанына батып кетті. Жалғыз сиырға қарап, өзі жарымай отырған Ұмсындыққа жаман ой түсірді.

	Бұның мен несіне қызығамын? Не киімге, не тамаққа жарып отырғам жоқ. Менің кəдірімді білмейді екен ғой. Маған сенбейді екен ғой. Тоқтай тұр: мен сені үйретейін. Бұ қорлыққа шыдап отырғанша, мен де өлмес күнімді қылайын. Мендей қатын далада қалып жатқан жоқ. Кім болса сол алар мені. Баймақанның қатыны да кетіп қалды. Күлтай да қайтып келді. Оларға не қылды? Олар барған жерінде қағанағы қарқ болып-ақ отыр... Бірақ балаларды қалай қиып кетер? Олар жетімсіреп қалмай ма? Олар кім көрінгенге көзге түрткі болмай ма? Олардың көзінің жасы кімге?.. Кім жазықты?.. Менің жазығым не? Өз обалы өзіне.

	Ұмсындық ұйықтамады... Көп ойлады. Екі бала біріне-бірі тығылып, құнысып, қор-қор етті.

	* * *

	– Келін-ау, түндігіңді ашпай неғып жатырсың? – деп Сырға дейтін кемпір Ұмсындықтікіне келсе, үңірейіп орны жатыр. Екі бала балапандарша үрпиіп, шоқиып-шоқиып көздері жаутаңдап отыр.





VII




	Ел қыстауына қонды. Күн салқын тартты. Шиттей Сырғаның қасында жүн түтіп отыр. Тəніке жаман қиды алып, сирағы қарғаның сирағындай қап-қара болып сидиып бүрсең қағып, тезек теріп жүр. Ұмсындық кетті. Келмеді. Балалары анда-санда:

	– Апам қашан келеді? – деп сұрайды. Додай жауап бермейді: жөтеліп, көзі жыпылықтап, естімеген болып, не тысқа шығып кетеді, не шұқиып етігін жамайды. Балалар жүдеубасқа айналды. Үй суық, от жағылмайды. Сығырайған қарын терезе жыртылып қалып, ызғырық соғады да тұрады. Додай үйден шығып кетсе, жалғыз бұзау жамырап, еміп қояды. Балалар қарны ашып, əкесінің мазасын алды.

	Додай екі барды, үш барды. Ұмсындық келмеді. Өзінде төркін жоқ. Жамағайыны Əлібек молданың қолына барып еді.

	Əлібек – «ел адамы». Додайдың қарын суалғанын неғысын, есі-дерті Ұмсындықты сатып, тайынша, торпақ пайда қылуда болды. Молдаға жалынып айтты, жылап айтты. Додайды керек қылған жоқ: «Қатының бармайды. Неғыл дейсіңмен» шығарып сала берді.

	Додай қатыннан күдер үзді. Күйінді. Қажыды. «Неге ұрдым?» деп өкінді. Не пайда шерге шер жалғағаннан басқа түк болмады. Басын тауға соқсын ба, тасқа соқсын ба? Не қыларын білмеді.

	Сөйтіп жүргенде «Ұмсындықты бір құнан өгіз, бір тайыншаға Тоғанбайдың Əбдірахманы апты» деген хабарды есітті. Бұрын аз-маз дəмеленіп жүретін Додай мүлде қаусады. Əлгі хабарды естігенде Додай жас балаша кеңкілдеп жылап жіберді.

	Додай жылап болып отырғанда, жылпос қожа сəлем беріп кіріп келді. Додай бұрын қожаға қол беруші еді, бұ жолы қол бермек түгіл сəлемін де алған жоқ. Қожа келуін келсе де, сасып қалды.

	– Е, жəй ренжіп отырсың ба? Мал-басың аман ба? – деді сасқанынан.

	– Аман кісі осындай бола ма? – деп Додай тоңқ етті.

	– Қайырын берсін! Қатының кеткенін естіп едім... Құдай жеткізер... – деді қожа.

	– Қожа, шариғатыңды басқаға айт! Өзің менен аулақ жүр! – деп Додай дүрсе қоя берді.

	Қожаның көзі шарасынан шықты. Қалбалақтап: «Бейшара-ау, менен көремісің? Дұғамды бергеннен басқа...» деп келе жатыр еді.

	– Дұғаң құрысын! Мені жарылқамай-ақ қой! Сенің кесірің! – деді Додай.

	Қожа көп отыра алмады, өкше көтеруге тура келді.





VIII




	Бір күні Додай арбашы ауылына барды. Бадығұл үйінде үш-төрт ат тұр екен. «Кім?» деп еді, «Жолдасбайдың баласы» деді. Додай еститін. Жолдасбайдың баласы үлкен ұлы Əнуар еді. Өзі коммунист дейтін. Додай ерте кезде сол ауылдың қазан-аяғын ұстаған. Жолдасбай дөңгелек күн көргіші бар момын адам болатын. Баласы да адал жігіт деп ел мақтайтын. «Жолдасбайдың баласы» дегенде, көңілдегі қамтамамды айтып қалсам қайтеді деген Додайға ой түсті. Үлкен жерден ұлық боп келген кісі бізді менсініп сөйлесер ме екен? Ұрсып тастай ма? – деп бір күдіктенді. Күдіктенсе де: «Айт, осыған айтып қал! Басыңды кесіп алмас.

	«Қазақтың баласы ғой» деп ішінен біреу түрткілегендей болды.

	Додай өзін өзі қайрап алып, кісілер отырған үйге сəлем беріп кіріп келді. Ауыл адамдары иек көтеріп: «Аманбысың?» дей салды. Додайдың көзі ішіп-жеп бара жатқанын көріп, бір арызы бар екенін сезіп, төрде отырған «төре» де түсін жылытып:

	– Амансыз ба? – деді.

	Додай құр атқа мінгізгендей дардиып, басын шұлғып:

	– Шүкір, құдайға! Шырағым, аман-есен келдің бе? – деп, қопарылып қимылдап қойды. Додай өзінің танымал екенін, тілеулес екенін сөзімен, кейпімен сездірді.

	Додайдың қыбыржып, айтуға бата алмай отырғанын байқап, Жолдасбайұлы:

	– Ағай, айтатын шаруаңыз бар ма еді? – деді.

	«Ағай» дегені қатынын алып бергеннен кем болмады. Додай жігерленіп, еңбектеп ілгері таман барып, жүгініп отырып, бастан аяқ мұңын шақты. Оның ішінде су Əбділдə да кетті, Көкмұрын да ілінді, Əлібек молда да, Соқыр да, Құныке де, жылпос қожа да кетті. Сөзді тым арғыдан қозғап, жуырда бітіре алмады. Əйтсе де тыңдаған жолдас арызын ұқты. Су Əбділдə келе қалар ма, шақырып алып:

	– Мынаның тайыншасын беріңіз. Бермесеңіз, мен арыз жазып беріп, сотқа жіберемін, – деп қысты.

	Əбділдə ауыл арасында мықты екен, батырдың көзі алақтайын деді. Дереу сол ауылдан қарызданып, тайыншасын тауып берді.

	Қатынын сатып, пайда қылып отырған молданың үстінен сотқа арыз жаздырып алды.

	– Молда күшті адам ғой, арты өзіме жаман болмасын? – деп қипақтап еді: «Түк болмайды, кедейдің күні туғанын білмейсің бе?» деп, көп сөз айтып, қуат беріп, бұдан кейін «бұрабасын» (право – даяр.) жоқтайтын жолын көрсетті.

	Алғысты бере-бере Додай тайыншасын айдап, үйіне қайтты.





IX




	Үйіне келер-келгенше Додай Жолдасбайдың баласын айналып-толғанды. Əлденеше алғыс айтты. Батасын берді. Өмір-жасы ұзақ болуын тіледі.

	Додайдың бар торыққаны: Мұндай адам біздің қолымызға түсе бермейді ғой. Ертең ол кеткен соң, молдалар сорымызды қайнатады ғой деген ой еді.

	«Қашан кетеді екен? Сұрамадым-ау!» деп арман қылды. Япыр-ай, осындай кедейге болысатын жігіттер елге неге келіп тұрмайды екен? Бұлар түзулігін айтып отырса, кісіде ақымыз кете ме? Бүйтіп қор боламыз ба? Осындай жігіттер жоғарғы жерде көп пе екен? Көп болса елге де жетер еді... Тегі, тым көп емес қой. Не қылғанмен жаман емес. Тым болмаса, анда-санда бір келіп, аралап кетіп тұрса да бір жасап қалмаймыз ба? Бұл келмесе, Əбділдə тайынша беруші ме еді? Маңына дарытар ма екен?..»

	Міне, Додайдың ойлап келе жатқаны осы еді. Додай тайыншасын əкеліп, қораға байлады.

	– Аға, бұ кімнің тайыншасы? – деп сұрады баласы.

	– Қарағым, біздің тайынша. Кісідегі алмағым еді.

	– Е, алақай! Біздің тайынша! – деп баласы тайыншаның мойнынан құшақтады.

	Сырға кемпір бүгін балаларының үсті-басын жамап берген екен. Балалары жаңа киім кигендей, əкесіне көрсетіп, мақтанды.

	Сиырдың кешке сүтін пісіріп ішкен соң, Додай шоқпыт көрпесін салып, балаларын жатқызды. Тысқа шығып, тайыншаны бір көріп, есікті жауып, өзі де келіп жатты. Бүгінгі көргенін ойлап, бір жағынан буынып қала ма деп, тайынша көңілін бөліп, көпке шейін ұйқысы келмеді. Азырақ көзі ілініп кеткен екен, қайта оянып, тысқа шығып келді. Түн ортасы болды.

	Додай сығырайған терезесіне қарап жатыр. Бір мезетте тыстан тықыр шыққандай болды. Құлағын түре қалды: адамның тықыры. Есікке қарай бір өтті де, қайтадан терезеге келді.

	Додай ұры бола ма, əлде тайыншасын алып кеткелі келген Əбділдə болды ма деп қыпылдады. Терезеге келіп, бір əйел адам:

	– Əй, есік аш! – деді.

	– Қарағым-ау, Ұмсындықпысың?! – деп ата жөнелді.

	Додай есікті ашып жібергенде, Ұмсындық мойнынан құшақтай алып, жылап жіберді. Көрісіп жатып:

	– Менен бір білместік болды. Кеш! Екі қарағымды сағындым. Сені қимадым... Малы құрысын. Қуарған шалды қайтейін, – деп жылады.

	– Сен де кеш! Менен де білместік болды, – деп Додай да жылады.

	Сөнген өмір қайта тірілді. Жаңа өмірге аяқ басты.





ДАЛАДА НАУРЫЗ




	Жер қар. Жел темірқазықта. Күн шытқыл. Төбе үстінде ақ таяққа сүйеніп, мосқалдау бір адам тұр. Үстіндегі қырысқан, ысқаяқ ескі тоны, көң шалбары, басындағы тысы түте-түте қызыл сеңсең тымағы, беліндегі қырық жылғы қынды кісесі, далаға шыныққан, қошқыл тартқан қалың бет-аузы бұл адамның қойшы екенін айтпай танытады. Өңі ескіргенмен қойшының селдір шоқша сақалы, бытыранды түкті мұрты əлі күнгі қап-қара.

	Төбенің күнгей бетінде жайылып жатқан жүз қаралы қой. Қойшы қойына анда-санда көз жіберіп, таяғын таянып тұрып аспанға қарайды. Қарағанда мынадай ой түседі. «Аспанның түрі мынау: сұп-сұр болып, мұнартып тұрғаны. Күннің қабағы бір жадырамайды. Ажары бір кірмейді. Артында тағы зілі бар ма, əлде немене... Қалған арық-тұрақты тағы типыл қылып кетпесе неғылсын...». Қойға бір қарап қойып, тағы ойлайды: «Баяғыда бұл мезгілде күн жылынып, қар еріп, алатегенек болып жатушы еді. Енді шегелеп қойғандай қары құрғыр бір міз бақпайды, көк аязданып, сіреудей болып жатқаны. Бұ не деген əлемет болды!.. Баяғыда бүгінгі күні қазан-қазан құрт көже істеп, үй басы жылқының басын асып, наурызды мейрам қылып, қағанағы қарқ болып қалушы еді. Атқа мініп ауыл қыдырғанда көңіл көтерілуші еді. Желпініп ойнап-күліп, тамаққа тойған соң, қыстайғы сарсық бойдан бір шығушы еді. Қойды ауылға таман сыра тастап, біз де барушы едік. Өйдейт дерсің! Үлкен үйлердің тай қазандары күп-күрең, сары қасқа құртқа толып тұрушы еді. Қарнымыз сыздағанша ішіп-ішіп, тершіп, шымырлап отырушы едік! О да бір дəурен екен!..

	Ондағыдай жұртта енді береке бел бар ма? Дəулет бар ма? (Қойға көзінің қырын салып): Шалқып жатқан ақтылы қой жер қайысып сонау өлкеге сыймай кетуші еді. Байдан туған жанның бір өзінен алты қотан қой өруші еді. Құлалы жылқы қып-қызыл, ортасы шұп-шұңқыр болып жатушы еді. Сиыр дегенің, түйе дегенің қара құрттай қаптап жыртылып айырылушы еді... Олар қайда?! Көрген түстей болды. Енді немене? Ауыл басы ая толым қой, көтен басындай жылқы, үй басы екі-үш мешке қарап отырып қарның ашады. Қойға қарайды да таяғымен жерді бір соғып, айқайлайды: «Ə-əйт! Шай-былай!».

	Қағылшаңға қарай жайылмай, малтығып омбы қарда не жұмысы бар екен? Жабағысын көтере алмай ілініп жүрген неме қарға жығылып қалар ма екен?.. Таяғын беліне қыстырып бір тұрады да қайта таянады. Өте алмайтынын білді білем: өзі де қайтты. Қар енді бірер жеті жатса, ілініп тұрған шіркіннің несі қалар дейсің? Пішен жоқ. Жерден аузына түсер дəнеңе жоқ. Жаман қу көде ас бола ма? (Күрсініп) Ой, жасаған-ай! Бұ не деген заман болды! (Ойланып біраз тұрыңқырап) Əлгі жалғыз сиырға жаман қатын қара құмақ аршып берсе жарар еді. Далаға шығарам деп, жығып алмаса неғылсын... (Алысқа көз жіберіп) Самамбет жақтан екі-үш кісі келеді. Наурызды сылтауратып, омыртқа аңдып жүрген біреулер ме? Əйтеуір біздің ауылға бет алған біреу ғой... Түйеші байғұс та жантаңдап, маған таман келе жатыр. Бүгін наурыз болғанға менімен көрісуге келеді ғой байғұс. (Қойнына қолын салып) Қойнымда малтам бар ма екен? Ие, бар екен.

	Үстіне шидем күпі, басына жаман тымақ, аяғына тері қаптаған шəркелі киіз байпақ киген, белбеулі, бір көзі соқыр, солтақ шал – түйеші келеді. Түйеші жақындай бергенде, қойшы сəлем береді:

	– Салаумағалейкім! Түйеші: – Əлейкісəлəм. Малың аман ба?! Иə, наурыз құтты болсын!

	Қане енді қойшы: – Ө, бірге болсын! (Екеуі де таяғын тастай беріп, құшақтасып көріседі).

	Т ү й е ш і: – Келесі наурызды жасаған кейітпей көрсетсін!

	Қ о й ш ы: – Айтқаның келе берсін. Құдай малды аман қылып, қырсығынан сақтасын.

	Т ү й е ш і (таяғын алып): – Рас айтасың, рас айтасың. Құдай тек малды аман қылсын... Ой, дүние-ай десеңші! (Қойшы таяғын алып екеуі сөйлесе бастайды) Бұрын наурыз осындай болушы ма еді, Тасеке?!

	Қ о й ш ы: – Несін айтасың. Мен де соны ойлап тұрмын-ау! О бір дəурен екен ғой!

	Т ү й е ш і: – Рас, солай екен. Ішуге тамақ, киюге лыпа жоқ. Енді қатықсыз қаракөже, жасық ет жүректі кесіп, көзің бозарып жүргенің. Сұмдық қой бұл.

	Қ о й ш ы: – Күннің ажары бір кірмейді. Мен əлі қыстың аяғынан қорқамын.

	Т ү й е ш і: – Кіші үйдің боз інгені бүгін тағы өлді. Мойнақтан ол үй енді таза болды.

	Қ о й ш ы: – Оның өлетінін мен əлдеқашаннан білетін едім. Əнеугі қазынаның егін тасығанда бітіріп əкелді ғой. Мұқым бұрлығып қалған көрінген... неше бозінгеннің жемтігі жолда қалмады дейсің. Қырық бес деп пе еді, немене еді өлген түйенің саны. Ауылнайлар айтып отыр еді.

	Т ү й е ш і: – Биыл бағуға жарайтын түйе қалмайын деп тұр ғой. Түйеші салмай-ақ кезектесіп бағар.

	Қ о й ш ы (қойнынан малтасын алып): – Қане, енді отырып малта жейік. Наурызды малтаменен мейрам қылмасақ, баяғыдай күн бар ма?

	Т ү й е ш і (отырып малта жеп): – Малта болса да қолға түсе берсе жарар еді-ау. Қайта сен тауып алған екенсің.

	Қ о й ш ы:– Наурызға көптен сақтап жүр едім. Сенімен далада бір көрісерміз деп ойлап...

	Т ү й е ш і: – Өй, байғұс, қанша айтқанмен ескі көз-ау! Тұстастың аты тұстас-дағы. Мен де саған берейін деп бір қақпышты Сырғадан сұрап алып едім. Жасықтың ішінде кішкене жілігі татиды білем. Жирен аттікі-ау деймін, сірə. (Қойнынан қақпышты алып, бөлісіп жеді).

	Қ о й ш ы (қақпышты жеп отырып): – Шөлдетеді ғой бұл.

	Т ү й е ш і: – Шөлдесек қар бар ғой. Қойшы, анау келе жатқан үш аттың кім екенін білдің бе? Сəбеті ме, кəмитеті ме, каңғып жүрген солардың бірдеңесі-дағы... Шұлғаудың маңқа баласы ұлық болған соң, құдайға не амалың бар? Үйіне екі кісінің басы батпайтын сіңірі шыққан мен ұқсаған бір жылтыр бұлар! Ел билеген соң, қайдан оңсың?

	Қ о й ш ы: – Өй тəйір-ай! Оның ұлық болып жүргені бай балаларының арқасы да. Солардың үргізіп қойған иті емес пе? Оның қолында не бар дейсің?

	Т ү й е ш і: – Жоғыңды білмеймін. Əйтеуір мал тауып жүр.

	Жұмыстан қалдырам деп талайды жəукемдеген жоқ па?

	Қ о й ш ы: – Иə, оның бəрін сол алады деймісің. Бай балаларымен «бай» да серік қой. Ол өз бетімен сай өрлесе бір күн қоя ма?

	Т ү й е ш і: – Ие, байлардың бұрынғы күні бар ма? Малдан айырылды. Мал кеткен соң немене? Иттен өзгенің бəрі басынып кетеді. Көрмеймісің Ордабайдың қызын беріп отырған жерінен бұзып Балтабектің Құтбан баласы алып қойған жоқ па? Байдың бұрынғыдай реті болса, о қыздың маңынан жүре алар ма еді. Сөз бірдеме шығып ұрғашыға бүйі тигендей қылған жоқ па?

	Қ о й ш ы: – Ұрғашы демекші, Терлікбайдың да келіні бұзылып жүр деп, біздің кемпір бірдеңені қоңырсытып отыр еді. Сірə, бұ қылығын қоймаса, жұрт қатыннан жылмағай боп, тұлыпқа мөңіреп қалмаса неғылсын...

	Т ү й е ш і: – Ие-ие, қатынның құтырғаны не жақсы ырым дейсің. Заманақыр боларда «сиыр пұл болады, қатын би болады» деп бұрынғылар айтады екен. Бұ да бірдеңенің нышаны ғой.

	Қ о й ш ы: – Оның рас. Күннің əлпеті де жаман. Сақиып тұра береді. Бұ да жақсы ырым емес.

	Т ү й е ш і: – Бүйте берсе ел не болар, соны айтсаңшы?

	Қ о й ш ы: – Біздікі енді иман-дағы... Балалардың бағын ашсын десейші...

	Т ү й е ш і (қойға қарап): – Əне, жығылып қалды!

	Қ о й ш ы: Қарашы бұл бəлекетті. Көз жоқтан жаман. Кесе қарға барып ұрынуын. Əне біреуі тағы жығылды. Жүр, түйеші!

	Т ү й е ш і: – Жүгір, енді жүгір! Мына құдайдың қырсығы (Екеуі де кетеді).





ОРАЛДАН ПОЙЫЗ ӨТКЕНДЕ




	Пойызда газет оқып жатыр едім.

	– Туү-у!.. Мынаның тамашасын-ай!.. – деді біреу. Терезеге қарасам – Орал екен! Оралдың ақар-шақар таулары бірінің иығына бірі басын сүйеп, жасыл жамшы жамылып, тамылжып алдымыздан шықты. Көкектің жасыл жапырақты орманы бейне бір жасыл барқыт, құлпырып көзіңді еріксіз тартады.

	Басқан сайын тау қойнауына кіріп барамыз. Кірген сайын асқарлар басын аспанға созады. Анадай көрінген алыптар заматта зорлап алдыңа келеді. Аузын ашып, бауырына басып жұтып қоятындай көрінеді. Жұта алмайды. Жіптіктей жолмен жыланша бұраңдап, əр жерден бір шаң беріп, сағатына 40 шақырымды артына лақтырып өжет пойыз сыпылдап өте шығады. Тауды тауға қосып, құлындай құлдырайды.

	Арасынан ине өтпестей иін тірескен жыныс орманның тұтасқан жасыл бастары бұлар болмаса өкпек желмен жыбыр-жыбыр қозғалғандай, жынданғандай болады. Кейде кең алқапқа кіресің. Шытырман ағаш сирегендей болады. Судай тегіс, дастарқандай жазық жасыл беткейде астынан жүрген түйелі кісі танадай көрінетін өрім-өрім ақ қайың, қолдың саласындай саңдақтанып тұрғаны. Мүлтіксіз, оқтай мүсіндер көк күмбезді шатырының самалды аясына қолын бұлғап шақырғандай көрінеді. Түсе сала тыраңдап, аунап, аспанға қарап, əн салып жатқың келеді. Ə дегендей болмайды, олар да артта қалады.

	Мінекей, заңғарды жүлгелеп пойыз тар аңғарға сүңгіп барады. Міне, Сақмардың алып қашқан бойлауық салқын өзені Сақмардың кемеріне мінбелеп, суға төніп, пойыз зымырап келеді. Сол жағың басына көз жеткісіз көкпең-көк қия тас, оң жағың арыстандай тулаған Сақмардың асау суы. Құдай қысқандай тар жермен қысылып, «сират көпірінен» өткендей елбелектеп пойыз келеді. Үстіңнен тау құлайтын тəрізді, астыңда Сақмар суы жұтатын тəрізді əлденедей қорқыныш сезгендей боласың. Жынды пойыз бірін де елең қылмайды: тауды жарып, тасты бұзып, құры мен суды көктей өтіп, жолсыздан жол салып, үкідей ұшады. Су жүзінде, астаудай қайықта басы ағарып адам көрінеді. Дəл қабақта, ағаштың астында тұбанадай, қобдидай тікше үйлер көрінеді. Шарбақ ішінде төрт сирақты, қызарған жəшіктер тұр. Ол не десең башқұрттың тəтті балы шығатын араның ұясы. Өзен жағасында аяғын алшақ басқан көк масы аттар аңтарылып пойызға қарайды. Құйрығы шолтаңдап, томпаң қағып, ағаштың саясын қуалап бір-екі тайынша кетіп барады. Пойызды керек қылмай, жылаңдаған екі мəтүшке бұрқыратып үгірет қазып жатыр. Əне, башқұрт аулының көгілдір түтіні орман арасынан жылымшылап шығып, жапырақты сүйіп, айналақтап кете алмай жүр. Міне бір домалақ таудың төбесінен етегіне шейін ұстарамен бір сыпырып қалғандай ағашын отап тастапты. Жолақтың бетінен домалаған отаудай дөңбектердің алды Сақмарға Құлап, сал байланып жатыр.

	Мұрнынан түтін атып, аузынан жалын шашып, өзіндей он азбанды ойдан қырға сүйретіп, алып қара келеді. Іші – түрлі кісі, қойны-қоншы мүкəмбал. Алып қара ойды, қырды, тауды, тасты кезгенде, сенің қиялың қазақ даласын кезеді. Қоңыр шолақ өгізінің мұрны пысылдап, анда-санда сауыс құйрығымен екі етегін қамшылай, қойын қаптатып келе жатқан қойшыны көресің. Арбасының ойбайы, жырық қараның айқайы сары даланы азандатып, шықыр-шықыр етіп, кіре тартып келе жатқан керуендей көресің. Айшылықты алты басқан алып қараға олар да бір кезде мінер ме екен? – деп ойлайсың. Алып қара мен қоңыр өгіздің арасы тым алыс тəрізді көрінеді. Сонда да үміт үзгің келмейді. Жалшы мінген арбаға малшы да мінер деп сенесің. Өйткені құлағыңа жылы сөздер келеді:

	– Біз енді оқимыз. Біз де адамбыз. Біз де өз тұрмысымызды өзіміз түзетеміз, – дейді қазақтың жалшысы.

	– Айтқаның келсін! – деймін де, жалшымен əңгімеге кірісемін.

	Орал былай қалады.





КӨК ӨГІЗ




	Ертеде үш ағайынды жігіт болыпты. Мал дегенде үшеу ара жалғыз өгізі болыпты. Күндерде бір күн үшеуі енші алыспақ болыпты. Үлкені көк өгіздің басын алады, ортаншысы – ортасын, кішісі – артын алады. Үлкен өгіздің басын, ортаншысы ортасын, кішісі артын бағып жүреді.

	Бір-екі жыл еткенде көк өгіз өседі, үлкейеді: үш ағайынды жігіт бірін-бірі көре алмайтын болады.

	Жылдардан жыл өткенде, екі ағасының амандығын біліп қайтуға, інісі жол жүреді. Арада екі қонып, ортаншы ағасына келеді. Онда бір күн қонақ болады. Ертеңінде ортаншы ағасын ертіп алып, араға екі қонып үлкен ағасына келеді. Бірін-бірі сағынып қалған екен: көрісіп, амандасып, қуанысады, онда бір күн жатады.

	Келер күні күн қатты жаңбыр болады. Бұлар жаңбырдан бұйығып, ұйықтап жатқанда, аспаннан бір қара бүркіт келіп, көк өгізді көтеріп алып кетеді. Бұлар көк егізді кім алғанын білмей аң-таң болады.

	Əлгі бүркіт көк өгізді алып бара жатса, далада жайылып жатқан көп қойға кез болады; ішінде бір-ақ серкесі бар екен, бүркіт сол серкенің бір мүйізіне қонып отырып, өгізді жейді. Қой бағып жүрген қара шаруа жауыннан ықтап, серкенің омырауына тығылып отырады. Бір уақытта күн ашылды ма екен деп əлгі адам жоғары қарағанда, манағы бүркіт жеп жатқан өгіздің жауырыны көзіне түсіп кетеді. Қара шаруа көзіме шөп түсіп кетті ме деп, уқалайды да, елең қылмай жүре береді.

	Қара шаруа кешке қойын айдап үйіне келеді. Үйіне келіп:

	«Қатын, көзіме шөп түсіп кетті білем, қарашы!» дейді. Қатыны қарап, байының көзінен көк өгіздің жауырынын суырып алады.

	Ауыл көшіп, бір көлдің жағасына келіп қонады. Сол кезде манағы шаруаның қатыны екіқабат екен. Қатынының əдеті: күнде барып, көлдің ар жағынан кырық қап тезек теріп əкеледі екен.

	Қатын бір күні тезектен келіп қараса – ішіндегі баласы жоқ. Байым ұрсады ғой деп, тезек терген жерінен іздегелі жүгіріп келе жатса, баласы манағы судан өткен жерде түсіп қалған екен; баласын етегіне орап, үйіне алып келеді.

	Қара шаруа қойының отын қандырып, кешке ауылына айдап келеді. Келсе – қатыны ұл тауыпты! Шаруа қатты қуанып, жоғарғы елге жорға бие, төменгі елге төбел бие сойып, шақырып той қылады.

	Қара шаруа со жылы қыстауына барып, қыстайды. Малы қыстан күйлі шығады.

	Жаз шыққан соң, қара шаруа баяғы жайлауына көшеді. Баласы енді екі жасқа шығады.

	Былтыр қара шаруа көшіп кеткеннен кейін, оның ескі жұртына бір жау келіп түнеген екен. Жаудың көптігі үш жүздей кісі екен. Жер сыз болған соң, əлгі жау қару-жарағымен, ертоқымымен баяғы қара шаруаның көзінен алып тасталған жауырынның үстіне жатқан екен.

	Ұйықтап жатса, түнде бір түлкі келіп, жауырынның бір басын кеміреді. Жауырынның кемігіне қызыққан соң, түлкі əлгі жауырынды үстіндегі үш жүздей жаумен қабат сүйрей жөнеледі.

	Бұ немене деп үш жүздей жау шошып оянып, қараса – өздерін сүйреп бара жатқан бір түлкі екен. Кісілер басын көтеріп алғанда, түлкі қорқып қаша жөнеледі.

	Сонда көп жаудың ішіндегі бір жігіт: «Бір елді барып шапқанда, осындай-ақ олжа табармыз» деп, түлкіні атқа мініп қуа жөнеледі. Қуып жетіп, түлкіні соғып алады. Түлкінің бір жақ терісін сойып алады, енді бір жағын союға түлкіні ауната алмайды.

	Баяғы қара шаруа қой жайып жүріп, манағы түлкіге кез болады. Түлкіні таяғымен аударып қараса, бір жақ терісі союсыз жатыр екен. Түлкінің жарты терісін сойып, үйіне əкеледі.

	Қатыны əлгі теріні илеп, екі жасар баласына тымақ пішеді. Пішсе – тымақтың екі құлағы мен маңдайына жетіп, артқы құлағына əлгі тері жетпей қалады. Енді мұны оқушылар, ойларыңа жүгірт: көк өгізді көтеріп ұшқан бүркіт күшті ме? Бүркіт пен көк өгізді көтерген серке күшті ме? Немесе көк өгіздің жауырыны көзіне түскенде, шөп құрлы көрмеген қара шаруа күшті ме? Жоқ, үш жүз кісіні ер тоқымымен, қару-жарағымен сүйреп жүрген түлкі мықты ма? Əйтпесе сол түлкінің жарты терісі тымақ шықпаған бала мықты ма? Болмаса қырық қап тезекті жаяу арқалап, көлден өтіп келе жатқанда баласының түсіп қалғанын сезбеген қатын мықты ма? Ең мықтысы қайсы?

	Осының бəрінен де көк өгіз бен бүркітті бірдей көтерген серке мықты. Екінші, көзіне түскен көк өгіздің жауырынын шөп құрлы көрмеген қара шаруа мықты. Түлкі, қатын, бала – үшеуінің мықтылығы бірдей.





КҮМƏЖНЕК (ƏМИƏН)


	(Чеховке еліктеп)



	Қойбағар, Түнқатар, Майпалау дейтін үш жігіт жолаушылап келе жатып «құдайдың десбересі» – бір күмəжнек тауып алады. Ашып жіберсе – іші ақшаға сықыр-сықыр етеді. Мəз-мейрам болады да қалады. Майпалау ақшаны қолға алып ес-түсін білмей, санауға кірісті.

	– Я, əке-ай! Бір кісіге қанша сомнан келер екен! Ой, құрмалдығың болайын-ай! Адам басына бес мың төрт жүз қырық бес сомнан келеді екен! Неткен кесек олжа! Естен айырылмайтын не бар? Қарақтарым-ау, жарылып кетпей неғып тұрсыңдар?

	Мына жақтан Қойбағар да көзі сығырайып, кимелеп қоя берді.

	– Өз басымызды былай қойшы, енді қатын-бала қарық болады да. Оларға енді аштық бар ма? Жалаңаштық бар ма? Мен енді қайтесің деші? Жəрмеңкеге барамын да, бір құрақты сатып аламын. Қалғанын тайыншаға беремін. Ендігі жылы əлі Қойбағардың жас тоқал алғанын көрерсіңдер...

	– Жігіттер-ау, біз тамақ ішпегелі үш күн болып бара жатыр. Осы қуаныштың үстінде алдымен тамақты тойғызып алайық та, – деді Түнқатар.

	– Түнқатар, сенің мұның тапқан ақыл екен. Ақша, құдайға шүкір, молайды. Қашанғы қатып отырамыз. «Інісі бардың тынысы бар» дейді. Қолды-аяқты баласың ғой, сен бар да, сонау тұрған ауылдан тамақ алып келе ғой, – деді Қойбағар.

	– Ол мақұл екен. Нан ал, жеміс ал. Айдалада сопылықты қоя тұралық, реті келсе, бір бөтелке арақ ал. Той болған соң, болған сияқты болсын, – деді Майпалау.

	– Сіздер айтқан соң бармасқа бола ма? Барайын, – деп бір сомды қонышқа салып, қутың қағып, Түнқатар жөнелді.

	Түнқатар келе жатып ой ойлады: «Қара тиын – күрешіміз жоқ еді. Қиуадан байлықтың сап ете түсуі қалай! Неткен ырыс десейші! Бұл ырыс, бұл маңдай кімдікі? Қойбағар да, Майпалау да маңдайын сынаған кісілер. Бай болса бұрын қайда жүріпті? Бұл менің қанжығам болу керек. Осы ақша түгелінен өзіме қараса, адам таң қалғандай, тарихта атым мəңгі болғандай іс етуіме болар еді. Бірақ мынау екі ит өлмей, сыбағасын жіберер ме? Сөздің шынына келсек, екіеуі де нағыз құдай ұрған емес пе? Осы ақшаны алғанмен, бұлар оңбайды. Ішіп-тышып, жоқтан өзгемен құртады. Мен алсам, əрі Отаныма пайда тигізер едім, əрі атағымды бір шығарар едім... Қой, бүйтпейін, былай қылайын: арақтың ішіне у салайын да, екеуіне бере қояйын. Екеуі тыраяды да қалады. Мейлі маған десе, арам қатсын. Олар өлгенмен, тұқым азая ма? Оның есесіне мен жұрттың түсіне кірмеген іс жасаймын. «Есек көтін жу да, мал тап!» – дейді. Оны айтқан менен ақымақ кісі емес шығар».

	Түнқатар соны ойлап бара жатқанда, қалған екі жолдасы мынадай əңгіме құрып отыр еді:

	– Түнқатар – елгезектеу жігіт. Мен өзін жақсы да көремін. Бірақ сен байқайсың ба, мынау ақша қолына тисе, не қартаға ұтқызып жібереді, не шашып құртады. Əйтпесе, адам істемеген бір бұзықтыққа кіреді. Ой тоқтатпаған жас бала ғой, осынша ақшаның кəдірін біледі деймісің...

	– Оның да рас-ау. Бұ балаға ақшаның керегі де жоқ. Сені мен біз, əрине, орнын тауып жұмсар едік. Біздің қатын-баламыз бар. Жасымыз болса, келіп қалды. Бір соманың өзін үнемдеп, əлде неге жеткізбейміз бе?.. Майпалау, саған ұнар ма екен, менің жаман ойыма мынадай нəрсе келіп отыр...

	– Айта бер, айта бер.

	– Оны аяған болып, əуре болғандай қояйық. Өлтірейік те жіберейік. Жапан түзде кім көріп тұр бізді? Сегіз мыңнан бөліп алсақ, ішімізді жарып бара ма? Елге барған соң, аттан жығылып өлді дерміз. Қайғырған болармыз, аза салармыз. Сонымен жұмыс бітер.

	– Құп болады... Шынға келгенде, бұ баланың сазайы сол. Өзі сыған, өзі бірді бірге атыстыратын өсекші, сұм емес пе? Мұның қылмайтыны жоқ. Ұрлығы, зорлығы құдай пендеге бермесін. Оған тым жабыр болмасын десек, қалаға барған соң, біреуді тауып алып, мақтап газетке жазғызайық.

	– Жə. Бəсе! – десті.

	Түнқатар тамақ алып келген соң, екеуі бас салып, тұншықтырып өлтірді де салды... Олжаны бөліп алып, қаннен-қаперсіз жайланып отырып, екеуі тамақ жеуге кірісті. Түнқатардың араққа қосқан уы өте күшті екен, бір-бірден ішіп, екіншіні бітірместен екеуі де сілейіп сеспей қатты.





ТІНІКЕЙДІ НЕ ОЙЛАНДЫРДЫ


	(жаңа емлемен)



	Айдары сексиген 9 жасар Тінікей өрімделген көйлегін қос қолдап қысып, бүйірі жалт етіп, жаман тоңқаймадан атып шықты да, Жамалдікіне қарай зырқағып жөнелді.

	Жамал басын жұлып алып, (.) бауырсақ бейнелес тұмсығын бір қысып, қолын сілкіп тастап, алдындағы будыраған тері шалбарды қой жыққандай бір алып ұрды.

	Тінікей бір қолмен жер тіреп, сатпақ аяғын артына жіберіп жамбастап отыра кетті.

	– Жеңеше, қайшыңызды сұрап келіп едім.

	– Апаң не істеп жатыр?

	– Жылқышының тымағын істеп жатыр.

	– Оған да берген екен ғой.

	– Алдыңдағыңыз кім шалбары?

	– Бұ да сол үйдікі. Тоқып жатқан шекпенімді тастап, аласұрып жатқаным емес пе? Жаздайғы саумалын сілет қып, ішімізді қуырып жатқанын көрмейсің бе?

	Жамал күңкілдеп жаман текеметтің астынан тұтқасына шүберек ораған түбте қайшысын алып, сылдыр еткізіп тастай берді.

	Тінікей үйіне келсе апасы кейіп отыр.

	Ала жаздай алашасын тоқытты, сырмағын істетті, арқан-жібіне шейін естірді. Тым болмаса киімдерінің ескісін де қимады...

	Əлгінің күпісін жамауға да қолды тигізбеді... Ана қу тоқалдар өзі істесе, қолына жұға ма екен? Шалқайып... қасқайып отырғанша... несі кетіп барады? Малын біреу бағады, сиырын біреу сауады, тайтаңдайтыны кедейдің арқасы шығар.

	Тінікей мұндай сөзді бір емес, əлденеше есіткен. «Неге істейсің?» деп талай айтқан. Бұ жолы тағы сөйледі.

	– Апа-ау, кедейлер малын бақпай қойса, қайтер еді?

	– Қайтсін? Өзі баға алмас еді, малдан айырылар еді.

	– Ендеше неге сөйтпейді?

	– Ойбой, қарағым-ау! Туысы бір болған соң, қимайды да.

	– Қимағандағы пайдасы мынау ма?

	– Қайтсін? Қорқады. Ондай кəдірі жоқ, күші жоқ, кедей сорлының өзі біріккен бе? Кім айтса, соған кетеді.

	– Апа-ау, осы байлар ағатайымдардан ақылды ма?

	– Пəле, егеуді, зорлық қылуды білгені болмаса, неменесі ақылды босын? Құдайдың жаратқан жанының бəрі бір де.

	Тінікей сұрауын тоқтатты. Байдың зорлық қылатыны қалай?

	Кедейдің аузы бірікпейтіні қалай?

	Осы сұрауларға жауап таба алмады. Жерде жатқан сеңсеңнің қиқымын тісімен жұлқып, терең ойға кетті.





НАҒИМА




	Танабай ауылының желкесінде шоғырлаған топ адам көрінді. Ауылдың артында оқшауырақ жерде, жолаушылардың арбасына ұқсаған екі хадок арба тұр. Жанында сол арбаға жеккен аттар екенін білдіріп 3-4 ат жем жеп тұр.

	Танабай ауылына бұрын көп кісі жиылып, тобымен қонақасы ішіп көрмегенге, тұнықтан қараған кісіге бұл қонақтардың бұл ауылда жатуы ерсі сықылды көрінді.

	Танабай ауылы Қайыңдыкөл жағасында. Ауылдың түрі тұсынан өткен кісіге мінсіз: айналасында тұсаған ат, жайылған бұзаудан басқа көп қара көрінбейтін. Қайыңдыкөл үш жолдың ұштасқан жері болғандықтан, егін-пішеннен қайтқан жұмысшылардың нақ жолы еді. Көліктерін шалдырып, өздері де тынығып, дамылдап кететін еді.

	Жайлаудағы елдің қыстауына қатынағандарының да жолы осы Қайыңдыкөл еді. Бұл ауылдың өз адамдары шамалы болса да, əрі өткен, бері өткеннің көп түсуі арқасында ауыл кісіден құр болмайтын еді. Бірақ келушілердің көбі таныс ауылдың адамдары болып, шеттен қос ат жегіп, саясат түзеп келетін қонақ бұл ауылға жат еді.

	Ауылдың өз адамдары арнайы жұмысқа арнап жаратылғандай қысы-жазы қыстауының маңында болып, жұмыстан босамайтын. Қатын, баласына шейін жұмыс қылып, жаздай Қайыңдыкөлдің құрағын орып, кемпірлері де көшкен ауылдың жұртынан тезек теріп, қыстық отындарын жинайтын еді.

	Бұл ауыл басқаларға қарағанда көңілсіз еді. Ауылда қымыз жоқ. Адамдары жұмыстан босамайды. Маңында шулаған мал, ойнаған бала сирек. Қысқасы, жаздың қызығы бұл ауылда сезілмейтін.

	Жалғыз-ақ бұл ауылға көрік беріп, келген кісілердің ықыласын аударатын Нағима еді.

	Нағима 17-де. Бекбосын қарттың қызы. Жасынан əкесі өліп, екі ағасымен шешесінің қолында өскен. Бір үйдегі жас бала болғандықтан еркелетіп, бетін қайтармайтын. Ағалары малайлыққа жалданса да, өздері кимей-ішпей, осы қарындасын киіндіріп, қатарынан кем қылмайтын. Бұрын бұл ауылда бес қыз, екі келіншек болып, көрші ауылдың бозбалалары қылжақтап осы ауылдан шықпайтын еді. Қатындар бұл ауылды «кіші атам ауылы», «кіші ауыл» дейтін. Бұрын кіші ауылды атағанда, қыз-келіншек, қызойнақ, бозбала жиналып қарта ойнау еске түсетін. Бұл кезде ол қыздардың бəрі кетіп, ауыл бірқатар көңілсіздікке қалған. Ол кездегі жаулығын нəлдеп жуатын жас келіншектер бұл уақытта бəсеңдеп, шаруашылыққа айналған.

	Нағима сол бес қыздың кішісі еді. Ажары басқаларынан артық болып, өзінің жақсы мінездерінің арқасында соңғы кезде жұрт аузына іліне бастаған еді. Көппен араласып, ойын-сауыққа жасынан қатынасқаннан өзі де ашық-жайдары еді.

	Нағиманы ағалары күйеуге берді. Күйеуі бай, саудагер. Қалада 2 қатарлы тас үйі бар. Белгілі атақты орын. Оған араласқалы бері бұл үйдің де күн көрісі тəуірленген. Барса, əкелмейтін нəрсесі жоқ. Бас-бас қант, тобымен тауар, кейде мал да жетектетіп жіберетін. Бірақ Нағиманың көңілі толмай, қатын үстіне баруды ар көретін.

	Егін-пішеннің науқаны. Жұрт шиеге шапқандай жанталасып кəсіппен араласып жатқан уақыт. Жазғы астық. Желдің екпіні қайтып, куілдеген қоңыр жел соғатын болған. Жер жүзін ұжымаққа теңеген жасыл шөп, түрлі жапырақтар да солғындап, қуаруға бет алған. Жазғытұрғы көшіп кеткен иесіз қыстауларға жан кіріп, ішінде адамдар көрінетін болған. Жел есіп, дауыл соғып, құлатып кеткен қоралардың жапсарын жаңадан түзетіп жатқан адамдар қыстаулардың ішінде жиі көрініп, қыбырлаған жан молайған.

	Біздің Тана-екең ауылы қыстауына қонбағанмен, 2-3 шақырым жерде Қайыңдыкөлдің басында отыр.

	Ауыл күндегіден көңілді. Тұс-тұстан аттылы, жаяулы шұбырған кісілермен ауыл лық толған. Бекбосын қарттың үйіндегі алыстың қонағы оңаша үйде сыпайы кісілермен ғана отыр.

	Қала киімінше киініп, тықырайған шегір көз, шоқша сақалды сары кісі басқа қонақтардың төменгі жағында, оңашалау салған көрпенің үстінде шарт жүгініп отыр.

	Бүгінгі қызық, бүгінгі мереке соның үшін болып жатқанын қутыңдап, мұртынан күліп, қатындармен күлмеңдеп сыбырласқан қалпынан əркім аңғарарлық еді. Бұл – атақты Ысқақ байдың інісі Есжан еді. Қырық жетіні қырық матап беріп, тоқалдыққа Нағиманы алғалы келіп отырған жолы.

	Нағиманың көңілі басқада екенін ауыл-аймағы сезсе де, Есжанның онан хабары жоқ. Малдың күшімен ағаларының көңілін тауып, əйтеуір алатынына көзі жеткен.

	Нағиманың барғысы келмей сөз шығарып, ағаларының құлағына салса да өнетін пайда болмайтынын біліп, амалсыздан əзірге көнген. Баратын жері – белгілі байдың бірі. Азуы алты қарыс күшті адам. Егер сөз шығарып бармаймын десе, күлін көкке ұшырып тартып алатынына Нағиманың көзі жетеді.

	Ішінен қайғыланып, жылағаннан басқа лəм-мим деп ешнəрсе айтқан жоқ. Бір тойғанға мəз болатындар жұмыстарын тастап, Нағиманың тойына жиналған. Береген күйеу, жомарт құдалардың кəдесіне қарық болып, қатындар да жүр. Тойға жиналған жұрттың даң-дұңымен Танабай ауылына жаңадан рух кіріп, жаңа нұрланып, жанданып тұр.

	Түнерген қалың қара ағаштың іші... Əуемен таласқан биік ағаштар басын төмен салып, қайғылы қалып көрсетіп, тұнжырап тұр. Сартылдап жауған күзгі жаңбырдың екпінімен бас сілкіп, жер солқылдатқандай салмақпен сілкініп қояды. Кейде сұс көрсетіп, қаһарын тіккен қалыпты, ашулы түрмен қараған сықылды, көңілге қорқыныш салып тұр. Дамылсыз, жауған жаңбыр жан-жəндікті мазалап мазасын алған. Күн кешке айналып, ымырт жабылып, қас қараюға жақындап барады.

	Қалың ағаштың ішіндегі қара жолмен екі ат жеккен бір жігіт, бір жас əйел жүріп келеді. Аттары босаңсып, айдағанға жүріңкіремей, азап көрген қалпы бар.

	Жолдың екі жағындағы қонып тұрған биік ағаштардың суылдаған дауысы жас əйелдің көңіліне бір түрлі қауіп кіргізіп, əлденедей ой түсірді.

	Алдағы күннің не боларына көзі жетпейді, басын қаңғыртқан тұманды қиял оның жүрегін түйіткілдеді. «Құдай-ай! Бағымыз ашылып, ел-жұртқа қосылатын күн болар ма екен», – деді ішінен жас əйел.

	Көзіне мөлдіреп, жас келіп, жанындағы жігітке қарады. Жанындағы жарының көңілі жабығып ренжіді ме деп ойлағандай басқа сөзбен көңіл жұбатпақшы болды.

	Қарауытқан қалың нудың ішінен жылтылдап жанған шамның оты көрініп, үрген иттің даусы естілді. Жанды қара көрінбей алаңдап келе жатқан жолаушылар отты көріп, көңілденгендей болды. От көрінген жаққа бұрылып, бүгінгі түнді сонда өткізуге ойлады.

	Аласалау ағаш үйдің жанына келіп тоқтап, үйдегі адамдармен сөйлесіп, түнеп шығуға ұлықсат алды.

	Бұл жалғыз үй орыстың күтін бағып отырған Мыңбай дегендікі еді. Жасынан қазақ көрмей орыс арасында өсіп, күту бағып, күнелткен. Ер жеткен екі баласы бар. Əуелгі кезде елден шұбырып келсе де, балаларының еті тірілігі арқасында бай орыстармен араласып, күн көруі жақсы болған.

	Мезгілсіз келген қонақтар Мыңбайдікіне түскенде, көптен қазақ көрмей, ел адамын сағынғандықтан жылы жүзбен қарсы алысты.

	Мыңбай қонақтарының жайын сұрай отырды.

	– Шырақтарым! Алыс жолдың адамына ұқсайсыңдар, баратын жол ұшы алыс па? – деді.

	Жігіт əңгіменің шетінен қозғап, жай-мəністерін баяндауға кірісті.

	– Отағасы, мен 3 ағайынды жігіт едім, – деді, – пəлендей ауқатымыз болмағанмен, күн көрісіміз тəуір болатын. Жақын жердегі қалада тұратын бай қазақ саудагер болатын еді. Сол байдың жұмысын істеп, сіңісіп кеткен бір үйлі жақын ағайынымыз барды. Мен қалаға барған сайын сол ағайындікіне түсіп жүретін едім. Биыл күз сол ағайындікіне барып түсіп жүргенде байдың жаңа түскен кіші əйелімен көңіл жақындасып, ол барам, мен алам деген арамызда сөз болды. Мынау отырған жас əйел – сол байдың кішілікке алған адамы. Біздің көңіліміз жақындасқанын бай сезіп, əлгі тамағын асырап отырған ағайынымызды жанынан қуып жіберді. Жүріс-тұрысымызға бөгеу болып, күн-түні аңдумен бұ кісіге де еркін уақыт болмады. Ақырында байдың мəңгілік жолдас болмайтынын біліп, бұ кісі маған бір ноғай əйелі арқылы хабарласып, бір түнде жоқ болуға бел байлағанын айтты. Байдың бір жаққа кеткенін аңдып жүріп, қалада пəтерде жатып, кешкі абыр-сабыр кезінде қаладан шығып, жөн тарттық. Өз жерімде паналайтын жер болмады. Өйткені, қалаға жақын маңайдың орысы, қазағы болсын, байдың алыс-беріс қылып, аузына қаратып тастаған адамдары еді. Бірдеме сезсе, байға хабар бермей тұра алмайды. Бəрі де қорқады. Хатте екі ағам да менің бұл ісіме риза болмады. Байдың қаһарынан қорықты. «Қараңды көрсетпе, жаным» деп олар қорқып қалған. Сонымен ішкі орыс арасына қарай жылжып, қашан қарқыны басылып, ашуы тарқағанша 4-5 жыл елден безіп тұрсам да күн кешірмекпін, – деді.

	Мыңбай жігіттің қай жөнмен келгенін түсінді.

	– Жаным, «талапты ерге нұр жауар» деген, аузы ашық аштан өлмес. Ептеп күн көрерсің. Осында біздің қатынасып жүрген орыстарымыз бар, соларға сені орындайын. Оған дейін осында жата тұрарсың, – деді.

	Бұл – Қасымбек деген жігіт еді. Есжанның тоқалдыққа алған Нағимасымен көңілі қосылып, алып қашып келіп отырған.

	Мыңбай бұларды паналатуды мойнына алып, уəде берді.

	– Шырағым, құдай айдап келген шығарсың. Енді ешкім тие қоймас. Елің алыс қой, кім хабар айтар дейсің, – деді.

	Қасымбек пен Нағиманың көңілі орнығып, Мыңбайдікінде жата берді.

	Арада бірнеше күн өтті.

	Мыңбайлардың күту бағып отырған қаладан шабуылдаған адамдар көрініп, бірнеше шанаға тиелген кісілер келіп түсті.

	Зəйімкеде баста қорықса да, жолығып тілдескеннен кейін шүйіркелесіп сөйлесе бастады.

	Бұлар қарулы əскер болғанда, қорлықта, байлардың зорлығында жүргендерді теңейтін, жұмыскерлердің күшімен пайдаланып шалқасынан жатып, кедейлерді құл орнына жұмсайтын байлардың дұшпаны, жалшылар қамқоры «қызыл əскерлер» болып шықты.

	Қасымбек оларды үйге кіргізіп, тамақтандырды. Өзінің де жəй-күйін сөйлеп, байлардың зорлығынан қашып келгендігін білдірді.

	Қасымбекпен сөйлесе кетті. Бұлардың да баратын беті Қасымбектің қаласы болды.

	Нағиманы Мыңбайдікіне тастап, Мыңбайдың кіші баласы Сүлеймен екеуі əскерге жол бастап жөнелді.

	Саулаған сайманды əскер тобымен келіп, Есжандар тұрған қалаға жақын жерден араға кісі салып, қаланың қарсыласпай берілуін сұрады. Қаланың өңкей байлар бастаған хүкіметі қызылдардың дегеніне көнбей, тамшы қаны қалғанша қарсы тұратындығын білдірді.

	Қаһарлы қызыл əскер қаланы қамап алды. Ақтардың əскері қарсы шығып, екі жақ қан майданға кірісті. Бірнеше күн ұдайымен соғысып, екпінді қызыл əскер бұзып қалаға кірді. Ақтардың əскері қаладан қашып шықты. Олармен қатар əрі байлар да шықты.

	Қасымбек бірсыпыра жолдастарымен қаланы аралап отырып Ысқақ – Есжан байдың үйіне тура келіп түсті.

	Салтанатпен келген сүнті əскердің зардабына шыдамай бұлар да қашқан. Аңырайған үйі, қызметшілері ғана қалған.

	Қасымбек қаладан іздеп жүріп, Ысқақта қызмет қылатын ағайынын тауып алды. Ысқақ қуып жіберген соң, сол қалада мал соятын қасапшыларға жалданып жүр екен.

	Үйінің жайын сұрады.

	– Шырағым, не сұрайсың? Сендер кеткен соң Нағиманы əкеткен сен екеніңді біліп, сенің ағаларыңды айдатып алып, жаптырып тастады. Үйіңдегі бар малыңды сыпырып алып, үйлеріңді шулатып кетті.

	Қасымбек жанындағы басшысына бастан-аяқ түсіндірді. Түрмеге адам шаптырып, екі ағасын алдырды.

	Қалаға қызылдар орнап, сауеттер сайлап, шуласып жатты. Қасымбек ағаларымен көрісіп, мəз-мейрам бола берді.

	Сүлейменді кейін қайтарып, Нағиманы алдырды.

	Қасымбектің шешесі, жеңгелері қалаға келіп, шуласып жылап көрісті.

	– Қарағым, бақытың артып, маңдайыңнан жарылқасын! – деп кемпірлер Нағиманы құшақтап жыласып тұрды. Қуанышпен қаланы жаңғырықтырды.

	Үйін тастап қашып кеткен бір байдың үйін «саует» бұларға тегін берді. Көңіл орнығып, теңдік алып, ойдағы-қырдағы аман қосылған Қасымбек ағайындарын шақырып алып, ұлы той жасады.

	Жасырынып күн көрген, тар қыспақтан шығуына мықты себеп болған еңбекшілер төңкерісінің бас көтерген 27 октəбір (жаңаша 7 нойəбір) күнін Қасымбек пен Нағима ұлы күн санады.

	Жыл сайын сол күнде той қылып тұруға өзін міндетті қылды. Бұл күнді еске түсіру үшін өздерінше ат қойды.

	Қасымбектің жеңгелері «Нағима келін түсетін» дейтін болады. Нағима келін түсетін күн жақындады. Оған дайындалып той жабдығын қылу керек, дейтін болды.

	Ол күні Қасымбектікі үйлерін тазартып жаңа киімдерін киіп, көршілерін шақыратын болды.

	Бүгінгі күн де Қасымбектікі той қылып жатқан шығар.





ҚОЙШЫ ТАСТАМАҚ




	Тастамақ қой баққалы 40 жылдан асқан шығар. Кəзір жасы 70-ке таянды. Ол 12 мың қой біткен Қуан ауылының қойын бақты. Қуан тұқымы осы күні 5-інші атаға келіп тұр. Тастамақ əлі қой бағып жүр.

	Байдың ауылының қойын бағып жүргенде, Тастамаққа 2-3 жүз қой бітті. Жұрт байдың құты жұқты деп жүрді. Анығында құты жұққан жоқ еді. Тастамақ мыңдаған қойдың жүні, сүті, сүмесімен, бұралқы қойды сіңіріп кетумен, расхотын байдың мойнына артумен тауып еді. Тастамақ 200 қойым бар деп үйде отырған жоқ, сонда да қой баға берді.

	Бір жылы əпрел ішінде белуардан қар жауып, 10 шақты күн жатып алып, мал жаман жұтаған. Сол жұтта Тастамақтың қойы тып-типал болды. Жалғыз Тастамақ емес; елдің бəрі де шығындалды. Алдында 200-ден артық қой қалған жоқ. Тастамақтан екі ұл, үш қыз туып еді. Байдың ұлының желбас балаларымен өсіп, олар да нақұрыс, жалқау, жаман болды. Тастамақты асырамақ түгілі өздері жанын сақтай алмай қаңғып кетті.

	Тастамақтың екі баласы мен қатыны былтыр қаңғып, жаяу шұбырып Ертіс бойына барып еді. Өйткені елдегі байлар Тастамақтың сиырын партиясына керек қылып, бір шегірге төлеуге тартқызып еді. Сиырдан айырылған соң жан сақтауы қиын болды. Тастамақ балаларына:

	– Иттер, кет енді! Тоғайға барып, кəсіп қыл! Мен бармаймын енді қартайғанда, тұрағым Қызылтаудан бұйырсын, аштан өлсем де Қызылтаудың топырағында өлемін, – деді.

	Екі баласы мен кемпірі Тоғай түсіп, өзі тамақ үшін Дəндебай ауылының қойын бағып жүр еді. Қала маңында да жұмыс табылмай, кіші баласы қалашылармен еріп, жаз елге келді. Бір жұмадан кейін Тастамақ кемпірі өлгенін есітті. Налыды, зарланды. Қойда жүріп көзіне жас алды. Тастамаққа көңіл айтып, дəм жегізген де кісі болмады. Əсіресе Тастамақ осыған күйініп еді.

	Дəндебай ауылында үй басы 15-тен, 20-дан қой бар. Көлікті кезек мінеді. Кезекті қайбір дұрыс беріп отырады? Кей күні таңертең ат бола қоймайды да, Тастамақ салпақтап, тері тоны саудырап, етін қажап, жаяу бақырып жүреді.

	Соқпақбай үйі бүгін кезегіне ат бермей, Тастамақ түске шейін қойды жаяу жайып, əбден титығы құрып келді. Тастамақ қотанда отырып ойбайды салып, қирата боқтап, кейіп, күңіреніп жылады, зарлады. Балаларын қарғады. Бір адам уатқан жоқ. Соқпақбайдың үлкен баласы атын əкеліп ерттеп, Тастамаққа апарып еді, боқтап мінбеді:

	– Қойыңды бақпаймын. Маған десе, бүгін қырылып қалсын! – деп қайсарып отырып алды. Бірақ Тастамақ малды иесіз жіберуге шыдамайды. Малмен бірге туып, бірге өскен малшы болмаса, ауылда бір күн жүре алмайды. Атқа мінбей, Тастамақ қойдың соңынан жаяу аяңдайды.

	Тасаң ашуы басылмай, айтқанға көнбейтінін ауыл біледі. Сондықтан жазықты кісі жалынады, жалпаяды. Тасаң қойға жаяу кеткенде, атын жетектеп, Сəрсенбай артынан барды. Төбенің басына барып, отырып-отырып, бір кезде Тасаң атқа мінді. Тастамақтың күндегісі осы.

	Қойын қаптатып, Соқат жақта жүріп, Алтынбай жазығынан келе жатқан бір аттыны көрді. Атты тура Тасаңа қарай келе жатыр. Бақса, Жұман ұста екен.

	– Қайдан келесің?

	– Сотқа барып едім...

	– Сотқа арыз беріп пе едің?

	– Есім жылқы жылы бір биемді өлтіріп, бермей кетіп еді. Соған арыз беріп келем.

	– Есімде менің де ақым бар еді. Бес жыл қойын баққанда, жаман тон мен тел қойдан басқа дым бермеп еді. Мұны қалай сұрауға болады?

	– Несі бар? Арыз бер. Бұрынғы соттар сияқты емес, кедейдің арызын тыңдайтын көрінеді.

	Тастамақ қуанып кетті. Ауылға келген соң, Жақып мұғалімға арыз жазғызып алып, Жақыптың соқыр түйесіне мініп, сотқа кетті.

	Соттың есігінің алдында мылтықты бір жігіт тұр екен. «Жұмыс болып жатыр» деп, Тастамақты кіргізбеді. Тастамақтың киімі, қарақошқыл түрі қойшымын деп айтып тұр еді. Орысша киінген сұрша бала тысқа шығып, Тастамаққа көзі түсті.

	– Сіздің жұмысыңыз бар ма еді?

	– Бар еді, шырағым, – деп Тастамақ қонышындағы қағазын ұсынды. Сұрша бала оқып көрді де:

	– Жарайды, отағасы! Ақыңды əпереміз. Бүгін қайта беріңіз. Өзіміз хабар береміз. Бірақ, қазақшалап бітіп қалмаңыз. Біз – сіздей қойшының сөзіміз. Ешкімнен қорықпаңыз, – деді.

	Тастамақ: – Өркенің өссін, шырағым! – деп қуанып кетті.

	Үш күннен кейін Тастамақ бір тайынша, 5 қой айдап, ыңырсып Өлеңдетіп келе жатты.





САУАТСЫЗДЫҚТЫ ҚАЛАЙ ЖОЮ




	Қарсақпай мұғалім Досəлінің қонақ үйінде отыз шақты кісіні апарып алып оқытып жатыр. Еркек, ұрғашы аралас. Шəкірттер өңкей ересектер: көбінде сақал бар. Еркектер жерде, скəмияларда əйелдер отыр. Əйелдердің қақ ортасында мұғалім өзі. Екі жағында екі бойжеткен қыз. Оларға таяу жап-жақсы жас келіншектер.

	«Молда» оқуын бітірсе керек. Шəкірттеріне əн үйретіп жатыр. Бəрінің көзі молдада. Молданың бір қолы ұшатын құстың қанатындай əуеде қалықтап, əннің ырғағына қарай жоғары, төмен ұшып жүр. Енді бір қолы қасындағы бойжеткеннің белінен икемдеп құшақтаңқырап отыр. Үйдегілер қолдың қайда жүргенін байқамайды. Үйткені, молда қарсы қарап отыр. Арқасы есік жақта.

	Салып жатқан əндері Абайдың «Көзімнің қарасы...» екен.

	Өлеңімен айтылады.

	Баймұрат отағасы тыста есікті азырақ ашып, арасынан сығалап тұр. Отағасы жуан кісі. Киімі қалың, белінде кісе. Қолында екі бүктеп ұстаған келдектей қамшы. Үйдегілердің даусын анық естуге тымақтың бір жақ құлағын түріп киген. Отағасының тұрысы жаман, қойға шапқалы тұрған қасқыр сықылды. Пішіні, көз қарасы таңданған іспетті, ашуланған, қорыққан іспетті құбылып, жауырыны қимыл-қимыл етеді. Кейде есікке кіруге де оңтайланып, қамшысын білеп, оқтанып-оқтанып қояды.

	«Қыр мұрын, қыпша бел» дегенде молдаекең қыздың белінен қысыңқырап қалды.

	Баймұрат отағасы көзі шалып кетті білем. Есікті ашайын деп шұқшиып қалды. Со кезде артынан бір тықыр естіп, жалт қарады. Ол өзінің таныс бастас Қоймұрат екен. «Дымыңды шығарма!» деп ым қақты.

	Манағы молданың белден қысып отырғаны Баймұрат отағасының қызы еді.

	Қоймұраттың езуі сол жағында енді. Əншілер:

	«...Иə бір кез, иə құлаш» деп бергенде, Баймұрат отағасы жұлып алғандай:

	– «Не дейді!?. Не дейді? Бір кез, бір құлаш... Атаңның аузын... нің. Бір кез, бір құлашы не?!» деп боқтап жіберді.

	Қоймұрат тұрып:

	– Оқуы ма? Өлеңі ме? – деп қарады.

	Баймұрат отағасыға «Бір кез, бір құлаш» тым сезікті көрінді, шыдай алмады. Күйіп кетті.

	– Осы, оқытқанының атасының... сенің. Қамилаңды да, мына Жəмилаңды да... қойды: атаңның басына тұрмысың? – жүр!

	Екі отағасы түтіліп, омыраулап кіріп келді де, қыздарын қолынан сүйреп алды да шықты.

	Аузы аңқиып Қарсақпай мұғалім не айтарын білмей отырып қалды.

	Жылысып өзге əйелдер де жөнелді. Сол кеткеннен шəкірттер мол кетті. Қайтып жиналмады.





СОП-СОП!




	Соп-соп, соп! Өй, иттің малы! Қарашы! Бораздамен бір дұрыс жүрмейді! «Мал иесіне тартады» деген ып-рас қой, көрмейсің бе қасақысын? Бəрін бүлдіріп келе жатқан тарғыл! Əй, бəлем-ай! Жоныңды сояр ма еді! Əттең қолым соқадан босамайды ғой!..

	Соба о – соба! Енді былай қарай қиғаштады. Тым болмаса, өгіздің басын жетектейтін бала да бермейді. Балаға артық ақы кетеді деп жаны шығып барады. Табаныңнан таусылып, жасыңа жетпей қартайып салпаңдап жүргенің. Сонда да тəңір жарылғасын айтпайды. Тəңір жарылғасын деймін-ау! Кемқорлы көреді. Сатып алған құлыңнан жаман ақырады. Бұл бай антұрғанда биттей мейірім болсайшы...

	Он десе жер айырғанда алатыным – бір деселігін. Маңдайыңа қарай шыға ма, шықпай ма? Шықпай қалса, осы еңбегің далаға кеткені. Дүниеде өз тілеуіңді тілемей, өзің үшін еңбек қылмай, елді, жұртты жеген жауыз үшін еңбек еткеннен жаман не бар? Құдай-ау! Өмірі осымен өткеніміз бе? Таң ататын күн бар ма?

	Құлтума күнде осыны айтады. Күнде налиды. Атқан таңмен, батқан күнмен бірге зарлайды. Неше рет өгіздерін де, өгіз емесін де қарғайды, сілейді, күндейді, боқтайды...

	Құлтума алакөбеден тұрып, өгіздерін жегеді. Шалап көжесін ішіп, жұмысқа кетеді. Түс ауғанша жыртып, өгіздерін бір доғарады. Отқа жіберіп, қосқа келіп, ауқаттанады. Бірер сағаттай тыныққан соң, егінге тағы түседі. Содан қас қарайғанда діңкесі құрып бір-ақ қайтады.

	Қашаннан бері Құлтуманың көрген күні осы еді.

	* * *

	Соп-соп!

	– Таста соп-соп-ты!

	– Немене?

	– Кімнің егіні?

	– Байдікі.

	– Естіген жоқсың ба?

	– Жоқ.

	Ана келе жатқан топты көрдің бе?

	– Олар кім?

	– Олар – төңкерісшілдер.

	– Оның кім, жаным-ау?

	– Ол – өзіміздің кедейлер, батырақтар. Қаладан жолдастар келді. Кедейлерді жинап топ құрып жатыр. Орыстың да, қазақтың да байларын өкіртіп жерін, малын кедейге əперіп жатыр. Төңкеріс деген осы. Мені кедейлерді жинауға жіберді. Доғар өгізіңді, жүр жиылысқа.

	– Ə, қойшы! Болмайтын нəрсе ғой.

	– Құдай біледі, рас. Ойнап тұр дейсің бе?

	– Е, байлар оңайлықпен малын, жерін беріп отыра ма?

	– Оңайлықпен беруші ме?! Күшпен тартып əперіп жатыр.

	– Олардың малы баянды бола ма? Ертеңгі күні қайта алып қоймай ма?

	– Атасының басы! Өздері жанымен қайғы болып жатыр. Жаманқала поселкесінен 10 байды атқызды. Қалғанын көшірді. Одан артық не керек? Бұрынғы қазақтың жерін тартып алатын жігіттер енді сүмеңдеді....

	– Мынауың шын ба?

	– Сен өзің ақымақ екенсің ғой?

	– Бірдемесіне ілініп кетеміз бе?..

	– Өй, жүр, қорқақ сорлы. Жүр, барған соң көрерсің.

	* * *

	– Соп-соп! Өй, мың болғыр! Жарықтығым осы көк өгіз ғой көсегемді көгертетін. Жантақ қызбам, сен де жарайсың! Е, болма-болма, қисая тарт. Əбден қанды суға, шеміршектеп тойды. Тек қолқасы аман болсын. Бүгін аман болса, талай жердің қыртысын қопарам ғой!

	Мінекей, ала сəуле кіріп келеді. Күн де менің бағыма қарай қоңырғақ, аспанда бір де бұлт жоқ. Күн шығыстан ескен мынау жылы самал. Бозторғай шырылдап, жер құлпырып, тамылжып тұрғанын көрмейсің бе?

	Соп, жарықтығым, соп!

	«Айла-лай, лалайла-лалайла, лайлалай-лай!..»

	– Өй, Құлтума!

	– Ау!

	– Айда өгізіңді! Бүгін бір науқан болсын!

	– Өзің де айда! Күн қалай жақсы!

	– Сенің өгіздерің де бапты білем, айдау сұрайтын емес қой.

	– Бапты болмай... Баяғыдай байдың малы емес. Өгізімді күтпегенде не бітірем?..

	– Сен маған тұқымыңнан қарайлас. Мен де саған болысармын.

	– Оның дұрыс қой! Сен аңызыңнан қарайлас! Менің жерім қатаң көрінеді.

	– Сенікі-менікі дейтін не бар? Жер жететін ғой, сала бер.

	– Сəбеттің арқасында жер де, пейіл де кеңейді ғой. Оныңа рақмет. Ұйымдаспаған еңбекте береке болмайтын көрінеді ғой.

	Күн де қызарып шығып келеді. Қарашы! Қып-қызыл алтын емес пе?!

	Соп-соп!





ҚЫРСЫҚТЫ СҮЛЕЙ




	– Пышақ! Пышақ!

	Төсекте жатқан Сүлейдің жүрегі су ете түсті. Иығына күпісін іле, саптамасын сұға сала тысқа атып шықты.

	Қасқыр талаған құла қасқа тай қансырап, ауылға келе пышаққа ілінген екен.

	Сүлей сілейіп қалды.

	– Қырсық шалғанда өстеді ғой!

	Екі биенің ортасындағы қасқа тай еді: сілеймей қайтсін...

	Мал тайғалы бес жылға айналып барады. Жұт сөкті. Жылқыны қотыр жайлады. Қойға індет тиді. Бір кездегі қалың топ жылқыдан 6-7-ақ тұяқ қалды. Қара мал əуелден шағын.

	«Шөп біткен жеріне бітеді» деп, жұрт Сүлейдің көңілін аулап жүрді. Мал өсер, дəулет сабасына түсер деп, өзі де дəмеленіп жүрді. Кедейлікке көнгісі келмеді. Сүлей аттан түспеді. Ел бақты, сөз бақты. Ептестірді, қағыстырды. Кейде бірлі-жарым пұт май, кейде тоқты, кейде торпақ түсіріп жүрді. Бəрі де ем болмады, құрамады: «шөп біткеп жеріне бітпеді».

	Сүлей «атқамінер адам» еді. Сүйегі мырза еді. Жұрт Сүлейді «пысық, епті, кісі алдай біледі» деп аңыз қылушы еді. Бірақ Сүлейде «қойым бар, тайыншам бар...» деушілер көп болушы еді.

	«Сүлейде ақым бар еді...» деп келе жатса, «суға кеткен мал ғой» дегендей, момын шаруа қолды бір-ақ сілтеуші еді.

	Сүлей мал табам деп арпалысты. Қалай таппақ? Еңбек қылуды, егін салуды Сүлей білмейді. Арба соғуға, етік тігуге ебі келмейді. Сүлей ондай кəсіпті ар көреді: «Жұлық жамағаннаң өлген артық».

	Бірақ егін салғандарды Сүлей көріп жүрді: егіншілер бірде болмаса бірде еңбегінің жемісін орып жүрді. Сүлей көңіл жетер тең құрбыларына «кəсіп қылайық, егін салайық» дейді. Бірақ оны құнт қылып, соңына түсуге ыңғайы жоқ. Тек қалай еткенде Сүлей «өлмей» соқаның көтін ұстасын ба? Оның егін салайық дегендегі ойы: бір-екі қедейді жалдап, солардың бейнетін жеп, мал табу еді.

	Сүлейді білмейтін бұл өңірде кедей бар ма? Соры бар біреу болмаса, оның қолына қайдан түсе қойсын?

	Сөйтіп жүргенде Сүлейдің қатыны өлді. Қатыны атақты ауылдың қызы еді. Бір ұл, бір қыз жетім қалады. Сүлейдің берекесі кетеді. Үй сəні болмайды. Малшы қатын шығып кетеді. Екі жетім енші-төлі бөлек інісінің қолына қарайды. Сүлей бөлтірігін алдырған қасқырдай үйден безіп, ел кезіп кетеді.

	«Кімде жақсы қыз, арзан қыз бар екен?». Міне, Сүлейдің аңдыған, баққаны енді со болды.

	Ол «болған» ауылдың баласы: анау-мынауды, қайтып келген қызды, жесір қатынды менсінбейді. «Қасқырдың өзі өлсе де, тұмсығы өлмейді», Сүлейдің дəулеті өлсе де, сүйегі өлмейді.

	Сүлейдің есі-дерті – «төсек жаңалау», шөпшенді емес, баяғыдай шай шымылдық, мəре шапан, торғын кемзал, жібек сəлі, балдырғандай майысқан, үлбіреген жас сəуліммен жаңартуды арман қылады. Ондай бала арзанға түспейді ғой, оған малым жетпейді ғой деген Сүлейде ой жоқ: ағайын көптеп көмектесеміз, болысамыз дейді. «Тек аяғыңды шырма!» дейді.

	Сүлей қырық екіге биыл шықты. Аққұба, атжақты, тоны сұлу сұңғақ жігіт. Өзі «түкті қошқардың» тұқымы болғандықтан əкесінің ұялы жүн сақалы Сүлейдің бет-аузында ұяң қаудай қаптаған. Қатыны өлгеннен кейін Сүлей «бісмілдə!» деп алдымен жұмысты сақалдан бастады. Екі шықшытты сымпитып, иекке таман алқымдатып қойып, бір жүрді. Мұртты ширатты. О да көп көрінді білем, қалған шоқша сақалға қолды тағы салып, мінтей-мінтей құртуға таяды.

	Бір үйге келсе, Сүлей жан-жаққа алақтай бастайды. Ондағы іздегені айна болады. Сүлей ернін шортитып, бұғағын кекшитіп, жағын сипап, айнаға қарайды. Қараса «осы түріммен мені қандай қыз менсінбес екен. Мен баяғы байдың аулының баласы емеспін бе? Мені білмейтін бұл өңірде ел бар ма? Маған тиген қыздың арманы не?..» деп өзіне өзі ден қояды.

	Бояубай дегенде бір «жақсы бала бар» деп естіледі, Сүлей қиялымен қызды сүгіреттеп, дəмелі кетеді: жатса да, тұрса да ойлайды. «Көріп кел» деп Мұсабек деген пысық жігітті жібереді.

	Мұсабек көріп келеді. «Тура бота көз екен!» деп ұнатып келеді. Сүлей «қарғыбауға» бір сиыр беріп құда болып кел деп, Досанды жібереді. Досан 15 қараға келісіп, «құйрық-бауыр» жеп қайтады.

	Сүлей жата алмайды. Қайынға жасырын бармақ болады. Құр баруға болмайды. Жолмен, ырым-жырыммен бару керек. Жеңгелеріне кəде апару керек. Бірақ кездеме қайда? Жалғыз əйел баласы Күлше де өрім-өрім...

	Сүлей ойлайды. Ойлай берсе, не табылмайды? «Сатуға жарайтын мал кімде бар екен? Рас-ақ Қойшыбайда екі ту сиыр бар. Тайыншаға сатам деп жүр-тін. Қойшыбай қай малын жоқтап алатын неме? Ол бір шірік. Қатын жоқ, бала жоқ, туғандарына сыймай қаңғып келген бір жаман. Соның сиырын ұрлап сатқызып жіберсем, кім біледі? Ауыл үйдің малын Сүлей ұрлады деп кім ойлайды?» Бұл ой ұнап кетті. Ақылына со жерде бір сүйсінді.

	Ертеңінде ала ту сиыр жоқ боп шығады. Ұрылар Қойшыбайға жоқшы болады. Есіркейді. Қойшыбайды «Анау күні сатып жібермеген екенсің?» деп өкінеді, «өзіңде де бар» деп табалайды. Сиыр табылмайды.

	Ақынжан жоқ іздеп жүріп Бояубайдікіне соғады. Қызын көреді, «Шотпақ маңдай, барт бет, мықырлау бала екен. Ышқырының битін қарап отыр екен» деп келеді. Сүлейді құрбы-құрдасы қаңқу қыла бастайды. Сүлей қайтерін білмейді. Көңіл суи береді...

	Кəрібай қайнынан келер ме? Кəрібайдың қасына еріп барған Қали: «Бір жақсы құдаша бар екен. Соны айттырмаған екенсің» деп келеді. Құдашаның түрін, мінезін, шаруашылдығын, малсақтығын мақтаушылар көбейеді. Сүлейдің көңілі соған ауады. Қызды өзі көрмек болып, атқа мінеді...

	Сүлей барады. Қонады. Қыз əкесі қызғаншақ адам екен. Сезіктеніп сақалы қаудиып отырып алады. Қызды көру Сүлейге несіп болмайды. Жолдастары көреді. Сүлейді есіктен сығалап, қыз көріп ұнатады. Қызға сөйлестірсе «Əкеммен келісе берсін» дейді. Сүлей құдалық сөйлеседі. Екі жігіт ере келіп, қалыңмалдың екі қарасын алып қайтады.

	Күндерден күн өтіп, Сүлей қалыңдық ойнауға ниет қып, жүргенде қызды «айнып қалыпты» деген суық хабар естілді.

	Бұрын сөйлесіп жүрген Мақан деген жігіт бар екен. Маржанбикемен арасында хат жүріп жатады екен. Сүлейден 2 қараны артық беріп, қызды сол айналдырып қойыпты.

	Мақанды Сүлей білетін. Ол Сүлей сықылды аталы ауылдың жігіті емес. Соңғы кезде сабоздан пұл алып, сауда қылып, жаңада байыған бір пысықша жігіт болатын. Сүлейге үлкен қорлық болды. Ғары атасыз, жетесіз, қары қатыны бар жаман Мақанның аз ғана мал бітті деп Сүлейдің өзі бойдақ, өзі «сүйекті», «туысты» Сүлейдің, жесірін аударып əкеткені не деген намыс? Бұл қорлыққа қалай шыдауға болады? Сүлей шыдай алмады: қызға кісі жіберді. (Қолында қыздың бір дана күс хаты бар) Оңбады: «Əкемді ренжіте алмадым» деп жауап қайтарыпты.

	Бояубайдың қызын айттырам деп елге бір күлкі болып еді.

	«Жетесіз» Мақан «жетелі» Сүлейдің қалыңдығын тартып əкеткен соң, Сүлей одан жаман күлкі болды.

	Сүлейден дамыл кетуге айналды. Атқа мініп, сол өңірдегі заң біледі деген көзі қарақтыларға барып, ақыл сұрады. Ақылшылар сотқа арыз беруін ұнатты. Мелитсе мен сотқа айдатып бір алдырып, қыздың абұйырын бір алса, қыз əкесі мен Мақанды қалың алды деп көрсетіп, шығындатып, жазаға ілдірсе – міне, Сүлейдің көкейін тескен арманы сол. Сонда Сүлейдің жігіт болғаны, кім екенін танытқаны.

	Сотқа арызды оңдап тұрып жазғызды. Бір «беделді» азаматтан сотқа əдейілеп тапсыртып, хат алды. Арызды берді. Қиратам деп қөңілі бір демделді. Ол шаруаны жайлап қойып, енді Сүлей тағы да қалыңдық іздеді.

	«Күншілік жерде бір жақсы қыз тұр» деген лақаппен Сүлей ат өктеп, салып барды. Көзі алабұртып жүрген кісі қызды көрген жерден-ақ жамбасынан түсті. Мұндай күйрек болар ма? Шарт та шұрт 12 қараға сауданы пісіріп, келер сəрсенбіге мал бермек болып, қаз ілген қаршығадай тойқаңдап атқа қонды.

	Сəрсенбі болды, құда жоқ. Бейсенбі, жұма өтті, құда зым-зия жоғалды. «Сенің құдалығың байлықсыз болатынын олар да естіген болар. Əлде басқа біреу малды артық төлеп, алып кеткен болар» деп ойшылар осылай топшылады. Сонысы дəл шықты: қызды басқа біреуге беріп жіберіпті.

	«Осы Ахметтің қызын алсаң қайтеді?» дегі жаныашыр ағайын түу баста айтып еді. Өйткені нашар адам. Қайын болуға олқы жер. Қызы бір бұғана, бет-аузы қойтас, көйлегі жоқтан ба? Шолжаң ба?

	Жыртық шалбар киіп «еркекшора» болып жүреді деп естіген. Ондай қызға Сүлей неғып пысқырсын?

	Қыз біткеннен жұрдай болып, Сүлей сандалып, торыққан кезде əркімдер Ахметтің қызын ауызға ала бастады. Бұрын іске алғысыз қып тастаған Ахметтің қызы бұ жолы көркем де, есті де, істі де, шаруақор да болып шықты. «Ол жақсы бала! Тамаша бала! Нағыз сенің қолың. Пысықтығы қандай! Малға да шіренбейді» деп жұрттың ауыз суы құриды.

	Сүлейдің үйі аңырап тұр. Балалар жүдеу бас. Азын-аулақ малдың сүмесі қайда кетіп жатқанын білмейді. Өнді-бесті қойдың жүнін кім алып кеткені белгісіз. Жең жыртылды. Етіктің қонышы шалжиды. Осының бəрі əттең «шүйкебастың жоқтығы-ау!». Сүлей ойланды: «Осы нем кетіп барады? Ахметтің қызын да елге сездірмей барып көрсем қайтер екен? Ұнамаса қалар. Кім біледі? Əлде тəуір қыз шығар?..».

	Сақалдың орын тағы да қаптатты. Жиегін ұштатты. Өмірбайдың қисық табанын киіп, шөп іздейтін жігіт боп, түзеліп атқа мінді.

	Түс кезінде Ахметтікіне түсе қалса, шешесі сиыр сауып жатыр екен. Кіріп келді. Қыз жалғыз тымақ істеп отыр. Еркекшора бала қысылып қалды. Қасында жатқан шапанды тартып, тізесінің жамауын қымтады.

	Сыпайы амандықтан кейін Сүлей көздің қырын жібере бастады: кəдімгі əйел бала. Қойтас емес, əттең секпілдеу. Бұрымдары сексигендеу, бақа тамақтау, əттең дембелшеңдеу болмаса, тым «кет əрі» емес. Көзі де жайнаған. Қол да жыпылдаған. Домалақша ғана тыпылдаған қараторы келіншек болғандай түрі бар. Жұғымды ғана, биялайға жуық кісі тəрізді. Несі бар? Бұрынғы қатыны да пəлен алма мойын, аршын төс кісі емес-ті. Əзер болса одан сынық сүйем қысқалығы болар. Қатыны өлген кісіге сынық сүйем кемдік қыла ма? Отырғанда құлаш көрініп отырған шығар. Тұрғандағы қаралдысын көрер ме еді? Сүлей қошқарды аңдыған қасқырша тұрар ма екен?» деп осынша дəмеленсе де бала шалбарынан қорынды білем, мізбақпады.

	Əкесінің қайда кеткенін, ауылдары шөпке түскен-түспегенін, неғып отырғаны, кімнің тымағы екенін сұрап Сүлей тіл қатысып та байқады. Теріс емес. Тілінің ақауы жоқ. Қызараңдап қысқаша ғана жауап қайырды. Қызараңдағаны – беті ашылмағандығы ғой деп жорыды. Сүлейдің іздегені «беті ашылмаған» ғой, «есік көргенді алма, бесік көргенді ал» деген мақал Сүлейдің кеудесіне мықтап орнаған. Япырмай, ізденге сұрағандай мұндай дөп келер ме?!.

	Екі күн аралады ма, жоқ па, Сүлей əлгі қызбен «аяғын шырмады».

	Бірақ қалыңдықтың қызығын көрісу Сүлейге жуырда несіп болмады: мынадай қырсыққа ұшырады.

	Былтырдан бері ауылнай сəбеттің жинайтын майынан бір жарым пұтты Сүлей сіңіріп кетіп, сəбет мүшесі Төкен деген жігітпен ұстасып, құйрығын ұстатпай жүруші еді. Төкен төмен атаның тұқымы. Сүлейлерге өздері «неге» қойса да, соңынан «адам» болып кейде бұлардың уысынан шыға беретін.

	Айт күні Қойшыбайдың қалған ту сиырын 8 үй бірігіп сатып алып, құрбанға шалады. Оның бірі – Төкен. Қойшыбай тілі ащы, безер кедей. Сиырды пышақтап сойып жатып: «Мал сиырымды алған кісі осындай пышақталсын!» деп адамның жаны түршігетін қарғысты айтып, зар еңірейді. Оның қарғысын есіткен жан шыдай алмайды. Бейшараны аяйды. Төкен ала сиырды кім ұрлағанын сұрау салып, айтуға бата алмай жүруші еді. Мына Қарғысты естіген соң қорқайын деді ме, аяды ма, болмас сүйіншіге қызықты ма

	– Қойшыбайдан бір тайынша жүрекжарды алып, жоқты шығарды. Сүлейдің ағайындары «жабулы қазан жабуымен» сиырын қос деп бітім айтса да, Төкенге егескен Сүлей көнбеді: ел жинап ысхат жасап, Төкенді мұқатпақ болды. Қойшыбай сиырын сұрап, бажылдап соңынан қалмады.

	Бір күні Қойшыбайдың тілі өтіп кеткен соң, ызаланып жүрген Сүлей басына мініп отырып сойып салды. Содан кейін Қойшыбай жойылып еді.

	Қасқа тай пышаққа байланып жатқанда үйден атып шыққан Сүлейіңіздің жайы осы еді. Тайды жайратып, өзі қамығып отырған Сүлейге шабарман соттың қағазын əкеліп ұсына береді:

	– Бай-еке...

	Бас жағын оқып жіберіп, Мақан мен Маржанбикені ұрдым ба дегенде, қуанып қалса да, аяқ жағына таман барғанда Сүлейдің қолы төмен түсіп, қағазды қонышына тыға салды.

	Қойшыбайдың арызы туралы сот есебіне шақырған екен.

	Қатын да, бала да, тамы да, байлық та кеміді. Тілек те адыра қалды. Сүлей төсек тартып, жанымен қайғы болды...





ҚЫЗЫЛ ОТАУ, ҚЫЗЫЛБИКЕ




	– ...Өзі кəдімгі кісідей ме?

	– Кəдімгідей... шырағым-ау! Бір кісінің бар ғой, беті бар ғой, дəл апам үйінің сары табағындай.

	– Өй, жасаған-ай!

	– Тəйірі, сол кісі деймісің? Əншейін қағаздан қылған бірдеңе дағы...

	– Бə-ə-ле, таптың, шіркін, таптың. Қағаз болса қозғала ма? Ас іше ме? Шылым тарта ма? О түгілі атқа мінген солдаттар бар... түйе де, мысық та бар... – деп іңір қараңғысында кебістері тыпылдап, жарыса сөйлеп, етбеттей аяңдап біреулер келе жатты.

	Бұлар таянған сайын қараңғыда самбырлаған, шуласқан, күліскен дауыс та анығырақ естіле берді.

	– Уай, уай! Ананы қара, ананы...

	– Өй, кісіні басып кетер мекен...

	– Па, шіркіннің шабысы-ай!

	– Ал, жетті! Ал...

	– Əне, əне... мұнан шықты...

	– Ой, мынасы несі? – деген дауыстар қараңғы даланы жаңғырықтырады. Əлгі келе жатқан адамдар:

	– Ойбай, көтек! Жырп-жырп етеді ғой. Шайтан ба өзі?

	– Тек сайтаны несі!.. Қараңғыда жоқты айтады екенсің...

	– Əй, апатай, мен қорқып барамын: əне біреусі елбектеп тұр ғой.

	– Ой, шіріктер-ау! Содан қорыққандарың ба? Жей ме? Не қылады дейсің? Мен күнде барып жүрмін ғой, – деген еркек баланың сөзі қамшы болып, əйелдер кібіртіктей басып жақындады.

	Со кезде біреудің:

	– Уай, астапыралда... Құдайдың құдырет-ау, ə! – деген дауыс дəл алдынан барқ етті.

	Сонда біреу тұрып:

	– Е, құдай құдыреті емей... Адам мұндайды не жасай алсын,

	– деп жүптеп қойды.

	Бұл сөздерді айтып тұрған: қалың топтың арт жағындағы бір-екі мосқал, аңқау адам еді.

	Топтың қақ алдындағы ақ шымылдықтың бетінде ауыздарын ашып-жапқан, қолдарын сермеген, аяңдаған, жүгірген... құшақтаған, шылым тартқан, атпен шапқан, мылтық кезеген... тағы талайды істеген, аласұрған адамдар біресе онысы, біресе мұнысы жылт етіп, бір көрініп, бір жоғалып жатыр еді. Бұл көрсетіліп жатқан елге шыққан қызыл отаудың ауыл жанына құрған жанды сүгіреті еді.

	Бүгінгі кеш жанды сүгірет төртінші рет көрсетілді. Алғашқы кезде жұрт жанды сүгіреттен үркіп, тосаңсыды. Жас, бала-шаға, малшы-құлшы ғана келіп, үлкендер əйелдерін жібермеп еді. Сүгіретті көріп келгендер ауыздарын үңірейте, көздерін бажырайта, ентіге, қызықтыра, таңырқата, қорқыта сөйлеген соң, əркімнің, өте-мөте қыз-келіншектердің делебесі қозып:

	– Ойпырмай, қандай екен? Көрейікші, жеңеше!

	– Барсақ қайтеді?

	– Жібере ме?

	– Жасырынып кетейік...

	– Сүтіңді түсірген соң, сен келе ғой... – десіп, қайтсе де байлап қойса да үйде отырмайтын күйге жетті...

	Қыз-қатындары кеткен соң, оларды іздеп, ұрыспақ, алып келмек болып, иелері де барды. Бірақ ұрысудың орнына, сүгіретті көріп, аңқиып тұрып қалатын болды. Үйдегі жас балаларынан мазасы кеткен сопысымақ шалдар да, обалсынған молдасымақтар да əйелдерінің артынан сүгірет жақты жағалауға айналды. Сол айналғаннан айнала берді.

	Манағы сөз басындағы сөйлесіп келе жатқан анау алыстағы ауылдардың сүгірет көруге сытылып шыққан 3-4 қатын-қыздары еді.

	Сүгірет кейде күнде, кейде күнара көрсетіліп тұрды. Жұрт көп келетін болды.

	Алғашқы кезде не екеніне түсіне алмай жүрді. Кісілердің қозғалғаны, аттың шапқаны, аптамабилдің ағызғаны болмаса, мəнісін ұқпады. Əсіресе жұртқа сүгіреттердің жырпылдап, тез ауысып кеткені ұғымсыз болды. Билесе – билегені, қуса – жеткені, қашса – құтылғаны, алысса – жыққаны, сүйсе – алғаны... үздіксіз аяқталмайды. Арасында əлденелер килігіп, шапыр-шұпыр араласып, сапырылысып, қараушыларды құмардан шығармады, көсілдірмеді. Түсіп келе жатқан ізі шым-шытырық көп сонарға соққандай, желісінен көз жазып, айырылып, аңтарылып, арсалаңдап қала берді. Осынша ебелектеген жылдамдық шайтан арбаның жүрісіндей бұлтыңдап, тиянақсыз, жат боп көрінді. Сүгіреттің сөздері де орысша еді. Ол жазулар да көзді жыбырлатып, мазасын алды. Аса бір көңілі тетік немесе қаланы көп көрген, көзі ашықтау адам болмаса, туғалы үйінен адым жер шықпаған тоғышарлар құртаңданып, тамсанып, тамаша қылды.

	– Яапырмау. Жаны бар ма?.. Қалай қозғалып тұр? – деп тамсанысқан, күрсініскен, ішін тартқан бір топ елдің ортасында көзі жайнаңдап, етті ернін анда-санда бір жымырып, ақсарылау жаңа өспірім қыз ауыз жаппай сөйлеп, тұрды:

	– ...Мына қыз олардың ойын біліп қойды... Əне тысқа шықты. Ағасынікіне жүгіріп келеді... Көрдіңдер ме?.. Міне, еркекше киініп шықты. Атқа қалай ырғып мінеді... – дегенде бір қатын:

	– Өзі де еркектен бетер сайтан сияқты қыз екен, – деді.

	– Япырмай. Құйғытуын қара. Жығылып қалар ма екен?..

	– Е, байғұс, е, байғұс... – десіп əйелдер сүгіреттегі атқа шапқан қыздың тілеуін тіледі.

	– Е, ол жығылмайды... Міне оқыған əйел осындай болады. Көрдіңдер ме?.. Сендер осы тамашаға келмей, қандай қорықтыңдар. Осы күні əйел қорқатын заман ба?.. Байғұстар-ау, теңдікке жеткендеріңді білмейсің ғой... – деп əлгі жаңа өспірім қыз ара арасында əйелдерді үгіттеп қояды. Ол үгітке құлақ қоятын қаталы, қапырықты, зерделі əйелдер де болады. Мұндай сөзді естігенде, олардың жүрегі аң көрген тазының құлағындай селт ете түседі. «Ананы қара, мынаны қара!» деп сүгіретке маңдап, сөзді тыңдамай, бетімен жыбырлап тұратын əйелдер де болады. Оны елең қылмайды. Жаңа өспірім қыз біресе сүгіретті түсіндіреді, біресе үгіт сөйлеп қояды. Оған сүгірет пен үгітті жалғастыру – мойнындағы парыз секілді.

	– Бұл қайда шауып барады? – деп біреуді сұрағанда, жаңа өспірім қыз жеңсізінің қалтасынан ақ орамалын алып, серкеш асығындай ешкімек мұрнын бір сүртіп:

	– Ол манағы сүйген жігітіне хабар бергелі барады... мынау – ақтар, көрдіңдер ме? Соларды іздеп, өлтірмек боп жүргенін... – деп тағы түсіндірді.

	Бұл суырылып сөйлеп тұрған жаңа өспірім қыз: гүбернелік əйелдер бөлімінен қызыл отаумен елге шыққан Қызылбике еді.

	Күнде жанды сүгірет көрсеткенде, Қызылбике əйелдер арасында болып, сүгіреттің мəнісін түсіндіріп, бір жағынан əйел теңдігін құлақтарына сіңіріп, артта апа-жеңгелерінің көр көкірегіне шам жағып, көр көзіне нұр құймақшы еді.

	Қызылбике елге алғаш келген бетінде жұрт əбіржіп, бүрігіп, қызыл отауды дажалдай көріп, қыздарын іннен-інге тығып, қашырып, жытырып, маңайына жолауға қорықты. Өйткені ел ішінде: «Қызыл отау деген шығыпты. Қыздарды сыпырып əкетеді. Оқытады... шоқындырады...» деген алып-қашты дақпырт жайылды. Оны шығарып жүрген: қыздарын тірідей соймай сорып, азық қылмақ болған қарау байлар, діншілдер, немесе бірдеңе берсең, қызыңды спесктен өшіртейін деп мыңқылдаған жалғыз-жарым құлқын құлы – қызметшілер еді. Аш қасқырдай жалаңдаған атқамінерлер де солармен оңаша шүйіркелесіп, жемтік табудың тəсілін елеусіз, еппен үйреткен еді. Анығында, қызыл отаудың елді үрпитерлік айбыны да бар еді. Қызыл отау: 8 түйе, 5 арба, 3 ат, 4 шатыр, екі арба астық, он шақты адаммен қызыл жалаулатып салтанатпен шығып еді. Он шақты адам: қызыл отаудың бастығы (əйелімен), судья (хатшысымен), дəрігер (əйелімен), инструктор, Қызылбике (əйелдер ұйымдастырушы), жұмысшы – бəрінің де өзіне тиісті қызметі, міндеті бар.

	Мұндай қара орманы, қос-қолаңымен бай саудагер ғана ел аралаушы еді. Төңкеріс кезінде, одан бері де əскерлер шұбап өтуші еді. Ел баяғы саудагерді де, əскерді де ұмытып, өз күшінен өзге күшке тосаңсып қалған еді. Сондықтан да қызыл отау сияқты жат түсті керуен алғашқыда елді сескендірейін деді.

	Бірақ қызыл отау сонша сескенгендей құбыжық болмай шықты. Өйткені түскен ауылында мылтық атқан жоқ. «Лау дайында! Қой сой!» деп дікілдеген жоқ. Көліктері өзінде. Қойды шытырлаған ақша беріп, қолдан сатып алады. «Үй тік, ат байла!» деп жарлық шашқан жоқ. Ауыл сыртында, анадай жерге ақ шатырларын тігіп алып, от жағып, шайларын қайнатып жатады. Əсіресе қызыл отаудың осы жағы елге жайлы келді.

	Ауыл сыртындағы ақ шатырларға əуелі əуес көрген балалар барды. Олар барып, аңтарылып тұрысты. Одан бие қайырған, қауға тартқан малайлар соғып жүрді.

	Ақ шатырдың алдында ауыл лаққа қарап, қалтасына қолын салып тұрған қазақша киінген қызды көріп:

	– Ойбай-ау! Қазақ қызы ма? Бұл байғұс неғып қолға түсіп қалды екен? –деп, тезекке бара жатқан кедейдің аяусыз қатындары жағалады. Барып, анадай жерде қабын салбыратып ұстап, аңтарылып тұрып:

	– Есенсің бе, шырағым? – деді.

	– Шүкір, жеңгей. Өзіңіз тəуірсіз бе? – деп Қызылбике жампаңдасып кетті.

	«Ұстауда келе жатқан сорлы мені көргенде қамығар. Бұ да біздей қатынның қызы-ау» деп ішінен есіркеп тұрған қатын Қызылбикенің гүл-гүл жайнап тұрған жүзін, жаудырап тұрған көзін көрген соң, одан жаман таңырқап, өз көзіне өзі сенбеді:

	– Шырағым-ау, қазақ қызымысың? – деді.

	– Е, қазақ емей, о не дегеніңіз, жеңеше! – деп Қызылбике жымия сөйлеп, жақындаңқырады. Сөйлеген сайын Қызылбике қатынның іш-бауырына кіре берді.

	Қатын Қызылбикенің қай ел екенін, əке-шешесі, туысқаны бар-жоғын, күйеуге берген-бермегенін сұрап қанған соң:

	– Е-е-е... солай десек, шырағым... Қайдан білейік... Жұрт нетіп жүргенге... – деп, тамсана берді.

	Қызылбике де қатынның жай-күйін сұрастырды. Шайға сүт сұрады. Қаладан алып шыққан нандарының қалғаны кебіңкіреп кетіп еді. Аспазшы жігітке айтып, əйелге нан бергізді. Жарты бөлкені қолтығына қысып алған соң Қызылбикеге əйелдің сенімі бекігендей болды. Қызылбике не сұраса да бүкпей, айтып бергендей түрі бар. Бұл ауылда, бұл өңірде қорлықта-зорлықта жүрген əйелдерді сұрап білсем қайтер екен деп, Қызылбике бір оқтанды. Оқтанса да, шүу дегеннен шошынтып алармын: əйел жұмысы шетін болушы еді. «Сақтықпен бауырға тарту керек» деген басшы əйелдердің сөзі есіне түсе қалды да, ойлағанын сұраған жоқ,

	– Біз кеткенше келіп тұрыңыз. Өзге əйелдерді де ала келіңіз...

	Таныс болайық... Мен де ауылдарыңызға барамын, – деді.

	– Е, келеміз. Кел, қарағым... жатсынамыз ба? Өзіміздің баласың ғой, – деп қатын нан бергенге алғыс айтып, жөніне кетті.

	Қызылбике əйелдермен араласты солай бастады.

	Қалың елге басқан сайын Қызылбикенің əйелдермен араласы да көбейе берді. Жолда кейбір ауылда қызы бар үйлерге түсіп, қыздармен əңгімелесіп, айқасып, бірге жататын боп жүрді...

	Қарабұлақ басында қызыл отау орнағалы бір жеті болған. Болкомын, исполкомын, батырақ, қосшы, комсомол өкілдерін шақыртып, елді жиғызып қызыл отау топ құрған, баяндама қылған. Келген жұмыстарын аңғартып, іске кіріскен. Бұл жерде 20 шақты күн аялдайтын болған соң, исполком қызыл отауға екі-үш үй тіктіріп берген.

	Қызыл отау қызып жатыр.

	Бір үйде сот, үстел, қағаз жазу, жауап, үкім, əйелге бостандық, қалың мал қазынаға, жауапты жазаға, үй маңы жыбыр, сыбыр, біреудің жүзі жарқын, біреудікі қара барқын.

	Қызыл отау қызып жатыр.

	Бір үйде ақ киімді дəрігер, сыбанулы білек, тыңдағыш түтік. Кеуде тық-тық... «аш аузыңды!», «А» де!», «Деміңді қатты ал»... Бір стақан қайнаған сумен күніне үш рет. Борашок, борашок, дəрі сауыт, саусылдаған сауыт, сауыт.

	Қызыл отау қызып жатыр.

	Бір шатырдың алды – бастары ағарған қатын, қатын, қатын. Шелек-шелек сүт. Ортасында əлде не «ыз-з-ызу, ыз-з-ызу» деп əн салады. Бас-аяғы жоқ. Зуылдаған, уілдеген, таусылмайтын күй-күй əн. Бұл – сеператр. Сеператр серпіп жатыр, шырлап жатыр, ағып жатыр. Майың міне, сүтің əне... бір қылшық жоқ, бір былшық жоқ. Өңі шыны, өзі шыны жылт-жылт еткен сары май. Көп жасағыр, қызыл отау... Қолымыз бос... Сүтіміздің бəрі май. Жетісіне алатыны: бір-ақ күнгі қаймағы.

	Қызыл отау қызып жатыр.

	Жерошақ басы: қожалақ бала, қоңырсық құйқа, қандықыл қатын, ішек-қарын, тезек, сылп-сылп ит, тікесінен шаншылған майда қоңыр түтін. Қазан толы қызыл ала, ақ ала, дəнді, дəмді, уыз ет. Тола білек, қоңқақ тұмсық аспазшы сыңар көзді қысып қояды, көсеп қояды. Қарсы алдында қызыл стан, ішек-қарынды шүйкебас.

	Қызыл отау қызып жатыр.

	Бір үйде мектеп, қыз, келіншек, аласа үстел. Үш үстел. Үстел үсті: қалам, дəптер. Бөлек-салақ əліпби. Керегеде қара тақтай. Қызылбике қолында бор. Бір қолында əліпби. «Құлтай, мынау қай əріп? – «Ғ». Не сияқты? – Бақан ауыз. Мынаны кім оқиды?

	– Мен: «аға», «таға», «маған»... Бастары құдиды. Үсік қолдары екі бүктеліп майысты. Қағаз сырылдады...

	Күлдіреуіштен түскен өткір күн отжағарда отырған керттеш келіншектің көзіне шағылды. Оқушылар етегін сілкіп, желпініп, тысқа шықты.

	– Жəмилə!

	– Зейнеп!

	– Құлтай!

	– Рахима! – десіп, дыбыстасып, үндесіп, үйірлесіп, үйір-үйірімен ауылдарына қайтты.

	Борды ескі газетке орап, Қызылбике қалтасына салды. Дерт жұқтыратын, микроп таситын: қақырық, түкірік, дем алыс, ыдыс-сайман, төсек-орын, орамал, бит, бүрге, маса-шыбын екені ойында сайрап тұратын. Сонда да ел жұмысына белшесінен бата, белсене кірісіп, қызығына түскен соң, анау-мынау сақтық есінен де шығып кеткен еді. Еті өлмей қайтсін: сүгіретке барғанда, жиылыс болғанда, талай адам бетіне де сіңбірді, үстіне де түкірді. Мұрнын бырқ еткізіп, қолының қырымен көлденең бір үйкеп, со қолымен талай жеңешелері ас құйып берді. Қалай ішпесін?

	Саулық, тазалық жайынан дəрігер Шарапетден ағай екі-үш рет ел жинатып, лекция да оқыды. Денсаулық жайынан жазылған уақ кітапшаларды, газет-журналдағы мақалаларды Қызылбике қалт еткенде əйелдерге оқып та жүрді. Өйткені қызыл отаудың бір мақсұты: елге тазалық жайларын түсіндіріп, елден дерт-дерменді серпілту ғой. Əйтсе де елдің сүйегіне сіңіп қалған ескі əдет жуырда арыла қоймайтын секілді. Сонда да Қызылбикеде шаршау, жалығу жоқ. Айта береді, құлақтарына сіңіре береді. Өйткені ол жас, ол жігерлі. Оның талабы, үміті күшті. Ол бəрін болдырмақ. Ескі жаман əдеттің ел əйелдерінің ортасында «көп істеу» керек. Ай, көп-ау, көп. Көзден шоласыз. Қызылбике қажып қалса, ол кемшіліктерді кім жоймақ? Міне, Қызылбикені қажытпайтын кеудесіне имандай орнаған осы пікір, осы сана.

	Қызылбике сыртқы босағада қаңылтыр шəйнекпен қолын жуып отырғанда, тізесі имиіп жерошақ басынан келе жатып, Ұлбосын соқты. Ол – қызыл отау басқарушы жолдастың қатыны. Аяғына қазық өкше қара башмақ, бойына тылтиған көк көйлек киіп, жасыл жібек орамалмен желкесінен бір түйгені болмаса, Ұлбосын оқымаған қуыс қурай секілді əйел. Күйеуі де пəлен жетілген жігіт емес, тек кеудемен, бетпен, айғаймен, дабырамен жүретін жасаң жігіт. Əйтеуір беті түзу.

	Ұлбосын сөз қатқалы:

	– Сабағың бітті ме? – дегенде, Қызылбике:

	– Күн ысып кетті-ау, өзі, – деп, ортасынан қақ жара, жымита тараған қошқыл шашын сумен сипай берді. Ұлбосын:

	– Суға бір шомылып алар ма еді? – дегенде, Қызылбике:

	– Ə, ерігіп тұр екенсің, – деп жымиды.

	– Еріккені несі! Салқындауға айтам, – деп Ұлбосын омырауын желпіді.

	Сонымен сөз доғарылып қалды. Үндемеуді қолайсыз көріп, Қызылбике:

	– Не естіп, не білдің? – деді.

	– Есіттім... əлгі сенен оқып жүрген Жомарттың қызы бар ғой... – деп Ұлбосын тізелесе жүресінен отырып сөз қозғады.

	Қызылбике:

	– Е, е... қойшы, бекер шығар... – деп тыңдаған болды.

	Өйткені Ұлбосын қайда-жайдағы өсекті білетін. Əсіресе еркектер жайын, кімнің кіммен жақын жүргенін көп сөйлейтін. Сөзінің аяғында Керімбайға бір соқпай кетпейтін. Керімбайды айтса, Қызылбикенің «ит жыны» ұстайтын. Бұ жолы да:

	– Керімбай бəле көрінеді... – деп келе жатқанда, Қызылбике:

	– Бəле болса, бəле шығар – деп үйіне жүріп кетті. Кеп былай:

	Қызыл отау елге шыққаннан бері орталарындағы жалғыз қыз Қызылбике болып, нұсқаушы да, суретші де, судья да, хатшы да бұдан дəмеленіп жұғысқан, айналдырған. Хат жазысқан, Қызылбике бірде-біріне жөнді жауап қайтармай, тек ойынға шаптырып, арсалаң қып жүрген. Бəрін өзіне құмар қып қою қызық қой. Ондай мақтаннан сау еркек те, əйел де алшынып, суысуға, шиеленуге айналған. Оған себеп мынау оқиға еді:

	Қызыл отау қонаға бір ауылға келсе, еркектері қалаға кетіп, өңшең əйелдер қалған екен. Екі қызы бар бір үйге Қызылбике қонсын. Қызылбике қонған үйге қыз-келіншектер жиналсын. Қызыл отаудың бозбалалары да бұл үйге келіп, шылым тартып, шалжиып жатып, «көз суарып», елді жатқызып қайтсын. Қасына үш қызды алып, Қызылбике сонда қонып қалсын. Нұсқаушы, сүгіретші жолдастар Қызылбикені өзімсініп, кетерінде орысшалап құлаққағыс қылсын. Қызылбике басын шайқасын... Содан бозбалалар түнде келіп, ашайын десе, есікті ішінен жауып байлап тастасын. Жіпті тартса, шелек пе, шылапшын ба, шөмшеуір ме керек, əлденелер даңғырласын. Керегенің көзінен білектерін былай-былай бойлатып, аша алмаған соң, жігіттер жабықтап үйге түссін. Қыздар ереуілдеп түрегелсін. Қызылбике:

	– Бұларың көргенсіздік, бассыздық. Қызыл отаудың беделін

	түсіргендік. Елге үлгі көрсетеміз деп жүріп өзіміз бүйткенде, – деп ауыр-ауыр сөз айтып, жігіттерін ұялтып, қайырсын.

	Міне, содан бері жігіттер: «Бүкіл елдің қызына тор жайдың; қорыдың, аядың» – деп Қызылбикемен ұстасып, кекеп, мұқап, өздерінше «байкот» жасап, көпке дейін сөйлеспей қойған.

	Қызылбике бұл оқиғаны дəрігердің қатыны Мəриямға айтқан, Дəрігер де, басқарушы да жігіттердің қылығын сөгіп, ұялтып сөйлеген.

	Əлгі Ұлбосынның айта беретін Керімбайы сондағы Қызылбикемен өте-мөте өшігіп, өзгелеріне басшы болған жігіт еді. Қызметі нұсқаушылық болса да, көбінесе қолы бос жүретін. Үсті-басын аппақ қып, шашымен арпалысып, сыртына көбірек көңіл қойып, көз салғаны: тəуір əйел болатын. Бір жерде отырып сарылып істейтін қызметке жоқ, жүрген-тұрған, сөйлеген, анамен де, мынамен де араласқан, жұмысқа икем тұратын, дəрігерге де, сотқа да, сүгіретке де, сеператор ісіне де, жиылысқа да – бəріне де бір өзі жететін. Елмен араласы да өзгеден молырақ болған соң, неше түрлі қулық, сұмдық та оның қолынан келетін. Қалай, не қылығымен жаққаны мəлімсіз, əйтеуір Ұлбосын жеңгей соның жыртысын жырта беретін. Керімбайды берекелі жұмыс бітірмейтін, ұрыншақ, ұшқалақ жігіт деп біліп, сондықтан да Қызылбике оны жек көретін. Ұлбосын жеңгей Керімбайды ауызға алған кезде, Қызылбикенің үйіне кіріп кеткен мəні сол еді.

	Керімбайды жаратпайды екен деп, Қызылбикені еркек атаулыдан безген, сонша бір суық, сонша бір «сопы», сонша бір бойына берік қыз деп ойламаңыздар. Жастық əуестік онда да бар. О да жақсы көре, жек көре біледі. Оның жас жүрегі де кейде бүлк-бүлк соғады. Оның да тəуір көріп жүрген жігіті жоқ емес. Кім біледі, əлде «өзгемізден соны артық көрдің» деп, ана жігіттер Қызылбикеге өкпелі шығар. Ол жігіті де осы қызыл отаудың бір қызметкері.

	Əнеугі түндегі оқиғада жігіт дүрмектен қалмай, келуін келсе де, жабықтан түсерде жасқанып, сыртта қалып, əңгіменің аңысын байқаған соң, жымиып барып, шатырына жата қалған. Қызылбике оны келген жоқ деп ойлап, бұрын тəуір көргеннің үстіне тағы да оған бойұрып қалған. Содан бері араларында хат жүру жиіленген. Көзқарастары да бірін бірі ұнатқандығына айғақ боп тұратын. Кейде ерігіп отырады, құмалақ тартысып, қарттан бал ашып, ойындышынды о жігітті олжалы қып, үйлендіріп қоятын. Ол алатын əйелі осы төңіректе, ұрымтал жерде боп шығатын.

	Мұның бəрі қызыл отаудың от басы ішінара ермектері ойыншығы сияқты еді. Сыртқы əлеумет жұмысында қызыл отау қызметкерлері араларында ешнəрсе болмағандай. Жұмыла, жымдаса, үйлесе қимылдаушы еді. Қызыл отаудың жұмысы қызған кезінде ондай уақ-түйекке алдануға мұршалары да жоқ еді.

	Ұлбосынның артынан Қызылбике Мəрияммен бірге дөң асып, түзге барып келді. Сөйлесті, күлісті, көңіл көтерісті. Мəриям – татар əйелі (дəрігер де татар ғой). Мəриямнің əжептəуір есі бар, бойына берік əйел. Бар айыбы: қазақтың былғаныш, нас тұрмысын жаратпайды, жиренеді, мұрнын тыжырады. Қаланың қоймалжың сорпасын, бұшпарасын, бəлішін, самсасын... анау-мынау түрлі тəтті тамағын аңсай береді. Даланың ермексіз, бірыңғай қоңыр өміріне іші пысады. Есі-дерті: қалаға тезірек қайту. Гимназия тəрбиесін алып өскен əйелге дала тұрмысына көндіге қою оңай ма?

	Мəриямнің «гимназияны» аузынан тастамайтынын, өз жұмысын ғана ойлайтын, өз қызығын ғана қызық көретін, өзімшілдік, тар мінезін Қызылбике ұнатпайды. Кейде жаратпағанда, сыртынан «нағыз мещанка ғой» деп қояды. Əйтсе де далаға барғанда, онда-мұнда Мəрияммен көбірек болады, сонымен көбірек сөйлеседі. Өйткені Ұлбосыннан көрі көп нəрсені ұғысуға Мəриям артық. Не дегенмен оқыған ғой. Алайда екеуінің сөзі де уақ-түйек, көр-жер, ошақ бұты боп келеді. Солай болса да, əлде тəжірибесіз жастығы ма, əлде жалғыздығы ма, əйтеуір кейде Қызылбике Мəриямнің кейбір ақылын да тыңдап жүрді. Мəриям: барлық бақыт, барлық келешек жақсы күйеуде; күйеуді əбден таңдап, сынап, қапысыз қылып тию керек – деген пікірді көп айтатын. Бұл пікірге Қызылбике қосыларын да, қосылмасын да білмей, «əлде мұныкі дұрыс та шығар-ау» деп, бұл мəселе жөнінен дəудəмəлде жүретін.

	Анығында Қызылбикенің күйеуге асыға қоятын дəнеңесі жоқ. Жасы жиырмаға əлі жете қойған жоқ. Қазақтың салтын ойламаса, өзге жұрттың қызы 30-40-тың арасында күйеуге тиеді. Қазақтың кай салты кенеліп тұр? Сол жаман салттармен алысып жүрген Қызылбикеге «күйеу» деген сонша дəрі ме? Оған ми қатыратын не бар? Өйткені оның ойы əлде болса оқуда: оқымақ, білімін толықтырмақ. Бір кезде, 10 жасында коммуна мектебіне əрең кірген жетім бала еді. Одан кейін үлгі мектебінде үш жыл оқып, жұмысшы факультетіне түскен еді. Факультеттің екінші курсынан кетіп, шала қалғанына, Қызылбике аяққа құюлы ас суып бара жатқандай, ішінен өкінгендей болушы еді. Бірақ күндегі əлеумет жұмысы, күндегі əйелдер жұмысы ол өкінішін де ұмыттырғандай боп бара жатыр еді. Ел əйелдерінің əлі саңылаусыз, қараңғылығын өзінің əлдеқайда көзіқарақты екенін салыстырғанда, бұл біліміне де қанағат шүкір еткендей болушы еді.

	Қызылбике Мəрияммен бірге түзден қайтып келе жатқанда, «сот шақырады» деп бір жігіт келді. Қызылбике үйіне бұрылмастан сот үйіне кетті.

	Қайырбек сот қылтанақ мұрнын шұқылап, кереуетінде дем алып жатыр екен. Үстел басында қағаз тықырлатып, мұрнын бір тартып қойып, хатшы отыр екен. Қайырбек шашы үрпиіп, ұшып түрегеліп:

	– Кел, жақсы келдің... Бүгін көрісіп пе едік? – деп қолын ұсынды.

	– Бізге не амандық керек? – деген боп жымиып, Қызылбике қолын берді.

	Қайырбектікі амандық емес, Қызылбикенің бап-балғын, жұмсақ қолынан бір ұстап, өзімен тізелестіре кереуетіне отырғызбақ еді.

	– Ал, қандай жұмыстар? – деп қасына отырғанда, Қызылбикенің айқастырған аяғы Қайырбектің алдында көлденеңдеді. Селдір сары шелкесінен етшең жұмыр балтыры ағараңқырап көрініп тұрды. Алқымынан түймелеген біз тұмсықтау сары башмағы, домбыра тартқан кісіше, қимыл-қимыл етіп отырды. Мұндай сұлу аяқ қазақ əйелдерінде сирек ұшырайды. Қазақ əйелінің аяқтары көбінесе қу сүйек, не тілерсегі майырық, не тізесі итіншек, не өкшесі шегіншек боп келеді. Кім біледі, əлде бөлеуден, əлде көп отырғаннан, жүрмегеннен, əлде аяқ киімнен болатын шығар.

	Қызылбикенің толық мүсін, əдемі аяғы көлбектегенде, Қайырбек «құшақтай алып, сүйер ме еді...» деп ойлап қалды. Əйтсе де ол ойын естіп қойғаннан жаман, жалма-жан хатшыға бір қарап, Қызылбикеге бұрылып:

	– Əбеттен кейін кешегі əйелдің жұмысы қаралады. Танысам десең, қазір қарап шық, – деді.

	Қызылбике:

	– Ертерек айтпай... Ойбай-ау, қарап бола алам ба? – десе де, Қайырбектің:

	– Онша көп емес, керекті жерлерін өзім көрсетейін, – деуімен үстел басына отырып, жұмысты ақтара бастады.

	Қарабұлақ басына қызыл отау орнағалы талай əйел басына бостандық алған, талайлар мұра даулап өндірген. Талай əйел сатқан, əйел дауынан олжа тапқан саудагер, атқамінерлерге жаза кесілген. Қазынаға түскен қалың малдар да болған. Кейбір елге үлгі болғандай қызық, шатақ жұмыс қаралғанда, Қызылбике əйелдің жоғын жоқтап, сөзін сөйлеп, қоғам айыптаушысы боп шығатын. Бұ жолы да сондай бір жұмыс қарамақшы еді.

	Қызылбике қағазға үңіліп жатқанда, Қайырбек оң жағына келіп, еңкейіп:

	– Бұл емес, мынаның жауабын оқы... – деп қағазды аударып, керекті жерін үсік қолымен нұсқап тұрды. Қызылбике қадалып оқып жатқанда, Қайырбек біресе олай, біресе былай аяңдап, шылымын тартып жүріп, Қызылбикенің қынамалы қылтиған болат беліне, құлағының арт жағындағы үлбіреген үкідей шашыранды шашына көз жіберіп қояды.

	Қарсы алдынан қарасаң, Қызылбикенің беті дөп-дөңгелеқ танадай, маңдайы аласалау, басы домалақ, мұрны тұштиған келте. Аузы да онша оймақтай емес, сөйлегенде дымыға беретін болғандықтан, ернін жымырыңқырап, бір сорып қояды. Сонда да оның бəрін жанарлы көлемді көзі жалт етіп көзіне түскенде, Қайырбек одан сұлуды дүниеде таппайды.

	Таң атқалы жауаптан жауап, қағаздан қағаз қабаттап, қажыған Қайырбекке Қызылбикенің қаралдасын көріп аяңдап, мұрнынан жымиып, болашақтың адамы суреттерін қиял қып жүру тыныстағанмен бірдей. Желпініп, желденіп, тамырларын қан кенеп, бойына қайрат бітіп сергігендей болып келеді. Қайырбек – сөзі аз, жұмысқа құнтақты, табанды, өзіне берік, біртоға сыпайы, қыз мінезді жігіт. Қызылбикеге хат жазып, қағаз жүзінде «жас жүрегінің» тілегін, «ыстық махаббатын» сездіргені болмаса, ондай нəзік, ұят сөздерді бетпе-бет, ауызба-ауыз айтуға беті шыдамай, бойкүйездене беретін. Осы күнге дейін Қызылбикеден үзілді-кесілді бір жауап ала алмай, тілегіне жете алмай, тек сыртынан малданып, мəз боп жүруі де ұялшақтығы ғой. Қызыл отау төңірегіндегі Қызылбикенің ұнататын жігіті осы Қайырбек екені енді білінсе керек. Əзір мына жұмыс қабаттап, қолдары тимей жүргені болмаса, біріне-бірі ашып уəде бермегенмен, іштерінен бірін-бірі иемденіп қойып еді.

	...Қызылбике бір сағаттай отырып, жұмыспен танысып болған кезде ежірейген бір қара жігіт келіп, сотқа арыз ұсынды. Қайырбек түрегеп тұрып, арызын сыдыртып өтті де, жігіттің басынан аяғына дейін бір қарап алып:

	– Байқан кім? – деп сұрады. Жігіт кеудесін түртіп:

	– Мен, – деді. Жай-күйін сұраса, бұл кедей жігіті екен. Ташмаған деген кісінің есігінде жүріп, қарындасы Жамалмен көңіл қосады екен. Ташмаған белді, беделді, ауқатты адам, Жамалдың қайыны да күшті: «тием» десе де қызды алуға əдді жоқ. Жігері құм боп жүреді екен. «Қызыл отау əйелдерге теңдік əперіп жатыр» деген лақаппен Байқан үш көш жерден ат өктеп, қыздың арызын əкеп тұр екен. Қайырбек жігіттің жайын сұрап жатқанда, Қызылбике арызды Қайырбектен алып, оқып шықты да:

	– Қыз сөзінде тұра ма? Сенесің бе? – деп сұрады.

	– Құдай біледі-ау, тұрады. Өзіме қандай сенсем, оған да сондай сенем... Тек амалсыз, ұстауда отыр, – деп Байқан жанын сала, жепілдене жауап қайырды.

	Сиқына, сөзіне, көзіне қарағанда, өте пысық жігіт екені көрініп тұр. Тайынатын түрі жоқ. Жігітке: – Бара тұр, – деп тысқа шығарып, Қайырбек Қызылбикеге қарап:

	– Мұны қалай қыламыз? – деді. Қызылбике артық ойланбастан:

	– Барып алып келу керек, – деді.

	– Қызды оңайлықпен берер ме екен? Күш-көмек болмаса... Кім біледі, қыз сөзінде тұрса жақсы... Ұят боп жүрмесе... Күшті жердің қызы жеме-жемге келгенде туған-туысқанын қиып, суырылып шыға алмайтыны болушы еді... – деп Қайырбек жырындылығын білдіртіп, жұмыстың қайғысын сөйледі.

	Қызылбике үсік қолымен жағын таянып қалды. Сөйтті де басын жұлып алып, көзі от боп жайнап:

	– Бұған мен өзім барайын, қасыма екі-үш мелитсиенер, тағы бір-екі жігіт қосып бер, – деді.

	– Барам десең, жарайды. Тек бос қайтып күлкі боп жүрмесек... – деп Қайырбек жымиды.

	– Барам-барам, – деп өршеленіп, Қызылбике ұшып тұра келді.

	...Ертеңінде ұлы сəске кезінде Қызылбике жалаңдай жалт етіп, есіктен шыға келді. Басында желкесінен шорт байлаған қызыл шəлі. Үстінде ақ кенеп сулық шекпен, белінде бұраунек – алты атарлы сары белбеу, аяғында жеңіл сары башмақ. Соғысқа баратындай құнтиып, тымпиып, жұтынып алыпты.

	Мəриям, Ұлбосын, ауылдың сепаратырға, сабаққа келген қыз, қатындар соңынан еріп келеді.

	– Мына қыз ба? Бұ қыз құтырды ғой!..

	– Өзі неғып еркек боп тумады екен!

	– Неткен жүрек жұтқан десейші!

	– Мылтығын қара, мылтығын!

	– Өзі мылтық атуды да біле ме екен?.

	– Ой, алла-ай, десейші, – деп əйелдер таңданып, күліп, сүйсініп, қызық көріп, жүріс-тұрысын, арбаға қалай мінгенін, қалай отырғанын тамашалап қарап тұр.

	Қызыл отау қызметкерлері, ауыл адамдары да жапырласып, қастарына келді.

	Қызыл отаудан шыққан Қызылбике мен мелитсиенер, елден екі мелитсиенер, бір жігіт (көшір), қыз алатын күйеу жігіт

	– айналасы алты адам бір арбалы, төрт салт атты болып жөнеп берді. Ауыздықпен алысқан арынды, ожар ойнақтар қаңылтақ тырамташты үкідей ұшырып, дөңгелегін анда-санда жерден бір тигізіп, ойыстырып, бұрақтатып апарып жолға түсірді, артынан мылтықтары шошайған мелитсиенерлер андағайлап, далақтап барады. Жолға түсті, шаң бұрқ-бұрқ етті. Қызылбикенің шаңға бір кіріп, бір шыққан қызыл шалысы ұзаған сайын қызғалдақтай қылтиып ылдиға түсіп кетті...

	«Осынау жалпақ елдің ортасында маңдайым жарқырап, қызды алып шықсам» деп ентіге шауып, екіленіп, күйеу жігіт келеді. «Осы жолда барған жұмысымды тындырып, əбиір алып қайтсам!» деп, жағалтайдай жайтаңдап, нар кескендей қылшылдап Қызылбике келеді. Мелитсе біткен ат қосшыға шейін жүздері жарқын, қимылдары қутың, аттары сылпың, тақымдары қымтың, бəрі де бір ойда, бір ниетте тəрізді. Кезенген, егескен, екпінденген, жауға жасанған, мұқатпай қайтар сиқы жоқ. Мынау жұмылған, ұмтылған, түйілген пішін, мынау екпін қаусағалы тұрған ескі жол-жораны, тот басқан, тұтыққан беделді, шіріген, ыңыраған боз сəлдені мына болған, алжыған «Алланы» күл-талқан қылмай, күлін көкке ұшырмай, шаңырағын ортасына түсірмей, не қойсын? Бұл желік жай желік емес, іргелі, ұлтанды, арқалы, айбынды желік қой. Бұл шабыс жай шабыс емес, жасақты, жарақты, жау қоймас шабыс қой? Бұл бетке кім шыдар? Бұл телегей селді, долы толқынды кім тоқтатар? Тоқтата алмассың. Бұл тегеуірінге шыдай алмассың. Тұқымынан аяз өткен даумыттай, талайың мүйізді шайқарсың. Ій кеудеңді! Ұсын басыңды! Оқы «лақаулаңды!» Өзгерт «ғəлүйелғазіміңді!». Өйткені ол сыйынған, табынған «биік айбынды» Аллаң бұл күнде алжып қалды.

	Даңғыл жолмен аңыратып кім келеді?

	Қызыл отаудың Қызылбикесі, қырғи бикесі, қыран бикесі келеді, басып кетер... Жаншып кетер... былай тұр жолдан... Былай... Міне келді... Келіп қалды... Ауыл бұқты. Жауырын жүні үрпиді.

	Құйрығын тақымына қыстырды, мықшиды. «Іске» деді. Жөтелді. Тамағын кенеді.

	– Ех-е... Ама... Ама... Амансыздар ма?.. Үйге... үйге... үйге кіріңіздер...

	– Не бар үйіңде?

	– Үй, шаңырағыңды...

	– Е, жо... ж... жолдас дəмге... қазақ баласымыз ғой...

	– Қыз қайда?

	– А, қыз... қыз... не қыз? Қай қыз? Əуелі кішкене... нетсеңіздер... қырасыздар ма? Қыз керек болса, бар қызды аямаспыз...

	Қызылбике үйге кірді.

	– Ей, апа, апа, қымыз... қымыз...

	Шөлдеген екен, қымызға бас қойысты. Бір мелитсиенер далада. Ат үстінде, ауылды орағытып жүр:

	– Ауылдан тірі жан бір қадам былай баспасын.

	Екі мелитсиенер қымызды қағып тастап, Қызылбикемен ере үйден шықты, мылтық қолда кезенулі.

	– Қыз қайда?

	– Жоқ... Көргеніміз жоқ. Ауыл адамдары қу шүберек... Азулары шықыр-шықыр.

	– Байлап алсақ қайтеді?..

	– Сойып салсақ қайтеді?...

	– Қой, қой, мерт боламыз... Қызылбикелер екі үйге кірді:

	– Қыз қайда?

	– Жоқ... Білмейміз...

	Ел мелитсиенерін біреу етегінен тартты:

	– Мойныңды бұршы...

	– Немене?

	– Сен таныс адам ең... нетсейші... бір жақсылық қылсайшы... Өзіміз білеміз ғой... үйлесеміз ғой... Бұлардан не тамады дейсің...

	– Е, үйлесетін болсаң... бірақ беті қатты. Қызылбикелер төрт үйге кірді:

	– Қыз қайда?

	– Қыз көргеніміз жоқ.

	Қарауылдағы мелитсиенердің қасында қыз ағасы, сақалы ешкінің құйрығындай шошайып, қимылдап тұр. Қызылбикелер бес үйге кірді. Қыз жоқ...

	– Табариштар, бері келіңдер!

	Мелитсиенерлер келді, Қызылбике оларды оңашаға алды:

	– Қызды тығып қойыпты... Еркектерін арыстабайт!

	– Жолдас, байқаңыз... бұ жерде абақты бар ма?.. Мынау жігіттердің түсі бұзық... Жазым боп жүрмейік... Біздің тілімізді алсаңыз қайту керек, – деп ел мелитсиенерлері қоңырсытты.

	Қызылбике тікірейді. Төл жолдасына қарады. Ол:

	– Қой құр қайтады деген не сөз? – деді.

	– Күйеу, сен не айтасың? Қыз қайда деп ойлайсың?

	– Қыз осы ауылда, əлгі үйлерді оңдап тінтімедік қой...

	– Қызды дауыстап шақырсақ қайтеді?

	– Бұ да дұрыс екен! – деп Қызылбике салды айқайды.

	– Жамал-а-л! Уа-ай, Жамал!.. Бармысың? Шық бері! Шығар дауысыңды!.. Сені құтқаруға келдік. Көнбе бұлардың тіліне! Мен қызыл отаудан келдім. Мен де өзіңдей қазақ қызымын... Мен жарық сəуледе, теңдікте жүрмін. Қорғалама. Қорықпа! Шық бері жарыққа! Қосыл қатарға!.. Бұл ауыл саған ауыл болмайды! Бұлардың құлқыны – мал. Бұларда адамшылық, ар-ұят жоқ. Құрттай ғана намысың болса, шығар дауысыңды! Сүйген жігітің міне қасымызда, қосыласың, қосамыз... Тұмсықтыға шоқытпаймыз, азулыға тістетпейміз... Сендей əйелдің талайын құтқардық, көзін аштық!.. – деп ауылды кезіп жүріп айқайлады.

	...Бір мезгілде көп шуылдың ішінен күбілжіген, күрмелген қылдырықтай бір созалаң дыбыс естілгендей болды. Қызылбике құлағын түре қойды: ыңырсыған, өлімсіреген, зарланған дауыс... Осы тұстан, оң жақтан шыққан тəрізді. Қызылбике солай қарай жүгіріп берді... Бір тыңдайды. Бір жүгіреді... Дыбыс анығырақ... Ыңыл емес, сөз:

	– Мен мұнда-а-а... Мен мұнда-а-а... Жаушы жалам, үй-іші астаң-кестең. Жүктің бір шетінде, астына кіріп, қожалақ, ысқабақ, абажадай қара кебеже тұр екен. Дауыс содан шықты. Қызылбике кебежеге тап берді. Ескі қақпағын суырып алды.

	Қарап жіберсе, аузы майлықпен таңулы, қолдары артына қайырулы шалқасынан екі бүктеліп қыз жатыр. Екі қарынан ұстай алып, кептетіліп қалған.

	Сорлыны көрген соң сасық кебежеден табандай тартып шығарып алды, майлықты жұлып, жұлқып шешіп тастады. Артына қайырып, қыл шылбырмен айқастыра байлаған қолдарын босатты. Қып-қызыл, қиып кетіпті. Ұстаудан босанған Жамал:

	– Бауырым-ай... Өліп ем ғой, – деп Қызылбикенің екі иығына шуылдасқан, дуылдасқан дауыстар кенет баяулап, аңтарылды.

	– Жылама, Жамал, жылама, – деп Қызылбике арқаға қағып, жуатып, басын көтерген кезде:

	– Осы ит аяқты іңірде қарамай кетіп, – деп қара кебежені құшырлана теуіп қалды.

	Қаңсыған, қажыған, қаусаған қара кебеженің айғыз тақтайы опырылып, күлдір етті. Аяғының тегеуірініне сүйсінгендей, күңдік ұясын бір теуіп күйреткендей, Қызылбикенің көңілі даулап, ернін бір жымырып:

	– Жүр енді! – деп Жамалды жетелеп алып шықты...

	Жамалды үйіне əкеліп, абдырадан киім-кешегін алдырып жатқанда, мына жақтан Жамалдың шешесі тұрып:

	– Қарағым-ау Шының ба? Бұ не қылғаның?.. Бəрімізді жер қылып... Бұдан да бізді біржола көміп кет. Бізді бүйтіп қаран суалтқанда, не бір қадір табам деп ойлайсың?.. Қой, қарағым, ақылыңа түс... Менен туған балам болсаң, тоқта Есіктегі малаймен кетті деген не сұмдық? – деп кеңкілдеп, кемсеңдеп, білгенін айтып жатты.

	Ол сөйлеп жатқанда, Қызылбике де кимелеп:

	– Қой, шешей. Əуре болма... Көмілмейсің де, суалмайсың...

	Балаңды аясаң, тал түсте кебежеге тығып, қол-аяғын байлап, аузын буып, тұншықтырар ма едің? Қызыңның қолын қарашы өзің...

	Малайдың күні туғанын біліп қой деп жарыса сөйлеп, ауызға қақпалады.

	Қызылбикенің сөз таластырғанына емексіп, «сөзге келсе, əкетем ғой» деп дəмеленіп, шешесі дауысын күшейтіп, өршелене бастады:

	– Қал, енді, Жамал. Құтырма Мен енді емшегімді көкке сауармын... Қарғармын!.. Оңбассың! – деген кезде Жамалдың көзіне мөлдіреп жас келіп қалды. Жамалдың жасын Қызылбикенің көзі шалып қалды да:

	– Мына кісіні əкетіңдерші? – деп мелитсиенерге бұйырды.

	– Жүріңіз, жеңгей, жүріңіз! – деп мелитсиенер қолынан тартқанда, қатын сасып қалды. Жан-жағына алақ-жұлақ етті. Сонда есік жақта тұрған еркек баласы «болмас» дегендей, ернін тістеп ым қақты. Сол-ақ екен қатын қайратына еніп:

	– Е, мені қайтейін деп ең? Бармаймын? Өлтіресің бе? Қане, өлтірші, көрейін? – деп, қолын жұлып, жұлынып, шапылдай кетті. Шешесін сүйрегенге қызының көңілі қобалжып, бүйрегі бұратынын сезді де, Қызылбике қолына түскен киім-кешегін алдырып:

	– Жүріңдер енді! – деп қызды жетелей жөнелді... «Албасты» басқан əйелге ақырған, шошынған жаққа ұрған бақсыша Қызылбике жетегіндегі Жамалға:

	– Жасыма! Қайыспа! Қорықпа! Бекіт буыныңды! – деп қолынан сілкіп, сілкіндіріп, қайрат беріп келеді.

	Арбаға əкеліп мінгізгенде, ауыл жігіттері қамап, қоршап тұр еді.

	– Жібермейік..

	– Кетіңдер!..

	– Неге тұрсыңдар?

	– Сен баста!.. – деп бірін-бірі түртіп, ентелеп, таянып келеді.

	Тап беруге бата алмады, өйткені Қызыл отау кісілері мылтықтарын кезеніп:

	– Тырп етсең, атыласың! – деп, жалаң-жалаң етеді.

	Алдымен жан күйер қыз ағасы ұмтылмаған соң, біреудің отына күйеміз бе? Біздікі не деген оймен өзгелері де бой тежей берді. Белдесерлік бəлен жігіттер де шамалы. Бесеу-алтауы болмаса, көбі бала-шаға, шалсымақ, қатын-қалаш, жасақ қапыда сап етіп, ел жиюға мұршасы келмей, тек қыздың ғана түсін тасалауға шамалары келіп еді. Байбайлаған, шулаған дауыстан басқа, қызды алып қалуға түк қайрат қыла алмады, тырамташ дүр етіп жөніне тартып кетті.

	Байқан күйеудің кеудесі көкке серпіді. Арты ерге қоныс таппай, қоқыраң-қоқыраң етеді.

	Талтайған тал түсте самсаған сары қолдың ортасынан сүйреп алып шықты деген осы емес пе?

	Қызылбике гүл-гүл жайнап келеді. Біресе қызға, біресе жігітке қарап қояды: Əйелді көрге тықса да қоймай, құтқарған, теңеген, жеткізген деген рас емес пе? Жігіттер де даланы жаңғырттыра сөйлеп, қарқылдап күліп келеді: «Шаш ал десе, бас алатын», барған ісін орындамай келмейтін өңшең өжет сарбаздарың емес пе? Өте-мөте елдің екі мелитсиенері дауығып болмайды: манағы жерде азырақ кеңірдектері қышып кеткенін білдірмеймін, бүркеймін, шайып жуам деп келеді. Олар да талайды көрген, тап басқан қуларың емес пе? Бірақ мұрттың əттең қисайғаны Қызылбикенің көзіне түспей не тұрсын, іш пікірі ішінде оларға да жылы ұшырай жауап қайырып, сөздерін тыңдаған боп келеді. Он-он бес шақырымдай шыққан сол жолда көрінген ауылға ат шалдырмақ болды. Жарымы түсуді, жарымы түспеуді дұрыстап, екі бөлінді. Түсуге зорлаған ел жігіттері, олардың дəлелі: енді бір көш жерсіз ауыл жоқ, оған аттар жарамайды, қарлығып қалады, елсіз шөлде ат шалдырғанша қазір шалдырып алса, көздеген жерге торықпай жетеді. Қызылбике сөйледі? Əйтсе де аттар қара терге шомылып, божыны қақтыра береді. Соны байқаған соң, Қызылбикенің өз мелитсиенері де түсуді мақұлдады. Ат жайын еркектер артық білетін шығар деп, Қызылбике де түсуге артық қарсы болған жоқ.

	Түскен соң аялдамай тұра ма, жолдастары қымыз ішкенше, самаурын қойдырып, самаурынға қол қойған кезде, бір қозыны да сойғызып, қазанға салдырып қойыпты. Қызылбике жүруге асықса да, бітулі дəмді тастап кете алмады. Əйтсе де жарықтық жазғы күн шыдамды шылбыр қайыс қой: батқанша талай бар секілді.

	Былай шыққан соң, ат та, адам да тынығып, дамылдап қалғанын көріп, Қызылбике ішінен түскеніміз тəуір болған екен деп ойлады.

	Ауыл жігіттері айтқандай, жолдағы ауыл сонша шалқар көш емес, 7-8 шақырымдай жерде екен, «əу» дегенше зырылдатып келіп қалды.

	– Е, мынау кеше түскен ауыл ғой?

	– Иə!

	– Олай болса, соғайық, ала кетейік, – деп Қызылбике көшірдің ауыл жақ жеңінен тартты.

	– Ат үстінен соғалық, түспелік, – десіп, ауылға келді. Қызылбикенің «ала кетейік» дегені: бір қатын кеше түскенде

	Қызылбикеге мұңын шаққан. Кедейдің қатыны екен. Қызылбике қайтарда ала кетуге уəде берген.

	Жамалды арбада, күйеуі мен көшірді атқа тастап, Қызылбике үш мелитсиенермен саусылдап үйге кіріп келді. Ауыл кісілері үрпиісіп, жиналып, қатынды ортаға алып екі баласын айтып, обал-сауапты салыстырып, олқылы-толқылы, кеу-кеулеген əңгімемен жолаушыларды бір қатар кідіртіп, қашаннан орнығып қалған əйелдің жып етіп шыға қоюы оңай ма?

	Үйде жаңылдасып жатқанда, үй артынан: Ойбай, ойбай! Өлдім! деген дауыс баж ете түсті.

	Жолаушылар тысқа ата шықты. Арбаны бір топ адам қамап алыпты. Байқан күйеуді қамшының астына алып, бұрсылдатып ұрып жүр. Жамалды сүйрелеп көтеріп, атқа өңгерткелі жатыр. Қызылбике ұшқан бойымен келіп, Жамалға жабыса түсті. Жамал да құшақтай алды. Екеуі айқасты да қалды. Қуғыншылар олай тартты, бұлай тартты, екеуін жуырда айыра алсыншы.

	– Өлтірмесең бермеймін. Ер екенсің. Мені өлтіріп көр. Қалай əкетесің? – деп Қызылбике тепсініп, безілдеп жатыр. Сол екі арада тарс-тұрс мылтық та атылды. Ер кісілері серпіле берді. Қызылбике Жамалды сүйрей-мүйрей арбаға:

	– Айда тарт! – дегенде, қосшы басқан аттар жұла жөнелді.

	– Өлесің! Кет! Қайт! – десіп, мелитсиенерлер де аттана ұра жөнелді. Қуғыншылар іркіліп қала берді.

	Əйтсе де бұлардың бойы ұзаған кезде, арттарынан еріп, жүріп отырды. Жолаушылар мылтық оқтанып қоқан-лоққы көрсетсе де, қуғыншылар қалмады, қайтпады. Не ойы барын кім білсін, атуға оқтары да жоқ. Тап берсе, тартып əкете ме деп қаупілеп оқсыз мылтықтарын кезене берді...

	Не керек, сол арбасумен отырып, жолдан атты бір астырып жегіп, Қызылбикелер шалдырмай, ел орынға отыра қызыл отауға жетті.

	Жолда манағы шапыр-шұпырдың кесірінен бір қатын қалып қойды, Қызылбике оған артық қынжылған жоқ. Өйткені екі бірдей қызыл қарын, жалаң бұт балаларын жылатып, айырып əкетуді арғы деті қалаған жоқ еді.

	Қызыл отау сотында кім кетті? Көбінесе, кедейдің қатыны кетті.

	Кеңес өкіметі əйелді де, кедейді де жарылқады. Бірін алқап, бірін қарғаған жоқ. Қатыны кеткен кедей қарғысқа ұшырағанмен бір бас қой. Оны Қызылбике жақсы біледі. Сонда да «Кедейдің қатыны кетпесін» – деуге тілі келмейді. Өйткені кедейдің көрген күнінен əйелдің күні екі есе ауыр деп білді. Əйелдің безбені басып кетеді. Əйел оған тонның ішкі бауындай көрінеді...

	Қызылбикенің қырып-жойып, қызды алып келгеніне Қарабұлақ басында сүйінбеген адам қалмады. Бұл бір – дос сүйініп, дұшпан күйінгендей іс болды. Қызылбикенің «мəртебесі» көтерілді. Əбүйірі толды. Қайырбек сот жымыңдап келіп, қолын ұстады. Дəрігер де, басқарушы да, сүгіретші де, хатшы да Қызылбике қалыңдығын əкелгендей, қуаныса амандасты. Қарабұлақ басындағы əйел атаулының көңілі қарыс көтерілді. Қызылбикенің бағы мұнша тасқанына тек бір адамның ғана ісіне күндестік дерті байланды. Ол кім десеңіз – Керімбай.

	Қызылбикені қанша айналдырса да, уысына түсіре алмағаны, түнеугі қыздарды қорығаны, оның артынан жолдастарынан сөгіс естірткені, соңғы кездегі мұны қит етсе, жамандайтыны – бəрі ұласып, ушығып Керімбайдың оны атарға оғы болмай, қалай тосудың ретін таба алмай, тісін қайрап жүретін. Мұнда мына жұмыс Қызылбикені жүдə шарыққа шығарды. Қызыл отау ортасында енді қадірлі, одан алапапты адам болмақ емес. Енді ел қалаға барғанда, мені жамандап, қызметтен шығартады, масқара қылады, деп ойлады.

	Қызылбикені қалай мұқатады? Өзіне қалай бас игізеді? Керімбайдың көптен ойлаған ойы осы еді. Бұл ойы енді тіпті күшейді. Қандай қылмыс, қандай былық жұмыс болса да кірісіп, Қызылбикені табанына бір салу керек.

	Керімбайдың қарманғанда қолына түсіргені: Ұлбосын болды. Одан басқа бұған «жаракмолда» дейтін жан жоқ. Жатарда Ұлбосынды шығарып алып, көп сыбырласты...

	...Ертеңінде ол тұрып, жайланған кезде Ұлбосын Қызылбикеге келіп:

	– Масқара-ау! – деді.

	– Немене? – дегенде:

	– Біреудің тып-тыныш отырған қызын зорлап əкеліп... бұларың ұят емес пе? – дегені.

	– Қой əрі. Не айтып тұрсың? – деп Қызылбике шоршып түсті.

	– Нанбасаң, өзінен сұра... Байғұс-ау, мен не қылайын... өтірік айтып?.. – деген соң нанарын да нанбасын да білмей, Жамалға барып, далаға ертіп əкетті.

	– ...Əлгі қатынның айтып жүргені не? Сен танып қалдың ба? – дегенде, Жамал қобалжып:

	– Қызу үстінде кетсем де, артынан ойға түсіп отырмын, – деді.

	– Не болды? Не қылған ой? Неден қорықтың? – деп Қызылбике жан алқымға алғанда:

	– О жігітпен жай сөздес болғаным болмаса... Тием деген ойымда жоқ еді. «Сотқа барам» дегенде, «барсаң бар» дей салғаным болмаса, – деп былжыратып отыр.

	Қызылбике түсіндірем деп осынша қызыл өңеш болса да, қыз түсінбеді:

	– Құдайдан бір жазғаны бар шығар, – деп жауапты қысқартып, қасарып тұрып алды.

	Қызды құдай ұрыпты, өткен түні Ұлбосындікіне жатқызған. Өйткені сотсыз күйеуіне қосуға жол көтермейді. Ауыл адамдарына сенбейді. Басқарушыдан қолайлы кісі жоқ.

	Қызылбике өзі шаршап келген кісі, жаңа келген газет-журналды оқып, кеш жатқан. Өткен түні бір сұмдықтың болғанын Қызылбике іші сезе қойды. Қыздың қалай айнып қалғанына таң-тамаша. Жамалды Ұлбосындікіне жіберіп, Қызылбике өз үйіне кірді. Неғыларын білмей дағдарып, жігері құм болып, Қайырбекке айтуға тағы қолайсыз көріп, ауыр ойда күйіп отырғанда, шалқаңдай басып, бір езуіне шылымын қыстырып Керімбай келді. Керегеге бір шынтақтап, іріленіп тұрып:

	– Е, неғып мұңайып отырсың? – деді.

	– Жай... – деп қабағын шытты.

	– Əйелге үлгі болатын жігітсің ғой, шалдырдың ба? – деді. Қызылбике тұнжырап, түтігіп кетті. Керімбайды түтіп жібергісі келді. Бірақ тығылып қалды: түк айта алмады. Төменгі ернін қапсыра тістеп, сілейіп отыра берді.

	– Адасып жүрсің... менімен бекер ұстасасың. Мен дегенімді істеймін... қорықпаймын... ақылдасар адамыңды білмейсің... жұлындың, ұрындың, не таптың?.. Міне сот алдында, ел-жұрт алдында əбиірің айрандай төгілгелі тұр... Қызыл отаудың беделін жойғалы отырсың... Ертең газетке жазыласың, масқара боласың, – деген кезде, Қызылбике шыдай алмады:

	– Керімбай. Не қыл деп тұрсың?.. Шық өзің үйден! – деп тепсініп ұшып тұра келді.

	Керімбай тапжылған жоқ:

	– Не қыл дегенімді айтайын: менің тілімді алсаң, бірауыз сөзіммен көндіріп берем, – деді.

	Қызылбикенің тырсылдап, шиыршық атқан бұлшық еттері біртіндеп босап, қолдары ақырындап төмен түсті. Керімбайдың көзінен көзін айырмай, долдана, таңдана, түйіліп тұрды. Со кезде Керімбай оқтай атылып екі қолынан шап беріп ұстай алып, белмеңдеп, езеуреп:

	– Қызылбике... Қызылбике... Мен саған... мен саған құмар екенімді білесің бе? Сен неге... неге мені жек көресің?.. Мен... мен не жаздым саған?.. – деп қала бозбаласының бояма пішініне түсіп құбылмасын ба? Ондай əртістікті театрдан, сүгіретте көріп жаттаған ғой, жастық, құмарлық, құрбылық кекесін мырсылмен:

	– Сен шіркінді қойсайшы... қойшы, Керімбай! Не керек сондай сөз?.. Сүйген деген не өзі? Мен нанбаймын ондайыңа... – деп тыржиып тұрды.

	– Нанбасаң, нанба. Бірақ осы жұмысты... осы жұмысты... мен неткендік... сүйгендіктен істеп тұрмын... Менің немді... көңілімді бір тындыр... Мен үшін емес – мені өзің де жек көретін кісісің ғой – өз əбиірің... Қызыл отаудың əбиірі үшін... Менің мұнымды қастық, дұшпандық деп ойлама.... Мұным достық, сені неткен... сүйгендік. Əйтпесе əкпел, қолыңды. Ертең сот алдында ит боласың! – деп қолын қысып, сілкіп-сілкіп жіберді. Қызылбикенің кеудесін ыза, намыс, күдік, дағдарыс кернеп, тамырлары отша тұтанып, денесі шымырлап кетті. Көп сөз айтуға басын ой буып, тек:

	– Кет енді! – деп қолын жұлқына босатып алып, кереуетіне сүрелеңдеп барып отыра кетуге мұршасы келді.

	Керімбай оң қабағын бір-екі тыржыңдатып тұрды да:

	– Бір айналып соғам, жауабын дайындап қой, – деп тысқа шықты. Қызылбике жалғыз отырып, көп ойланды. Əйтеуір күн жұма, сабақ жоқ, оңаша еді. Отырды. Жантайды. Тұрды. Жүрді. Шақшадай басы шарадай болды. Көзі əлденелерге қадалады. Маңдайын тесіп жіберетіндей бармағымен тіренеді. Ой түйіні шешілмейді...

	Бір мезгілде көзі қара тақтайдағы жазуды шалды. Жазу екі-ақ сөз: «Өмір – өзгеріс» деген. Кім жазғанын кім білсін... Əлде Керімбай соққан... Қалайда бұл екі ауыз сөз Қызылбикенің тығырыққа қамалған, тұншыққан, шыр айналған ойына жөн сілтегендей болды...

	«Өмір – өзгеріс». Ə, өзгеріс?.. Расында өзгермейтін нəрсе жоқ-ау өзі... Кешегі тасыған көңілі, жарқыраған жұлдызы бүгін басылып, сөнгелі тұр... Кеше... Бүгін... Кеше... Бүгін... Ə, бұ қалай? Кеше мен бүгінді ойлай-ойлай өткен күндері есіне түсті. Байқап отырса, бəрі өзгеріс... Қайырбекті тəуір-ақ көреді... Кеше... Бүгін... Бұрын ше? Бұрын Қайырбекті əуелі білмеуші ме еді? Қайырбекке тием деген ойы да бар еді. Кеше, бүгін ше?.. Өмір өзгеріс... Апырмай, өзгеріс-ау, ə?! Кəзіргі жағдайға қарай да өзгеру керек пе, жоқ па?.. Өзгермесе сот алдында масқара бола ма, əбиірі төгіле ме? Төгіледі. Жұрт... дұшпан дұшпан табалайды... Əлде бұл жұмыстың кесірі əйел біткеннің бостандығына тиіп жүрмесін кім біледі... Қызыл отаудың үстінен ел арызды жаудырмаса неғысын... ел аяғыңның тайғанын аңдып отырады ғой... Олай болса, үлкен жұмыстың, ұлы намыстың жолына кішкене намысты, қара бастың намысын құрбан қылса, қайтер еді?. Бұл құрбандықты өзінен басқа кім біліп жатыр?..

	Осы ойлармен Қызылбике бір ойысып келсе де, Керімбайдың əлгі келіп, маңызданып, табалап тұрған тұрысы, оның сұмдана ыржиған езуі оның міндет қылғаны, оның неше түрлі жаманшылығы – бəрі, бəрі заматта жылт етіп, бірінен соң бірі тізбектеліп көзіне елестеп кетті... Қызылбике сонда барып, əуелгі ойысқан бетінен тайқыды. Өзінің құлдилап, төмендеп, кішірейіп кетіп бара жатқанын сонда сезді...

	Қызылбике, алмас қылыштай жарқылдаған, өжет, өткір, қажырлы Қызылбике. Елді таң қалдырып, өзін танытып тұрған Қызылбике шынымен осы Керімбай жексұрынға берілгені ме? Шынымен соның табанына түскені ме?.. Осындай сүйегіне таңба болғандай, масқаралыққа шынымен көнгені ме?.. Осы ойлар үстін-үстіне өршігенде жабығып, төменшектеп, отырған Қызылбике:

	– Қой, болмас! – деп, шошып оянғандай, басын жұлып алып, оқ жыландай шаншыла қалды. Қайрат, жігер, ақыл, айла бұл отырысынан сезілгендей еді.

	Қызылбике біраз осы қалыпта отырған соң мойнын оң жағына бейімдетіп, бір мезгілде өзінен-өзі мырс етті. Бұл мырсыл бір айланы тапқанның белгісі еді...

	Аздан кейін:

	– Немене? Қабырғаңа кеңестің бе? – деп Керімбай сипақтап қайта кіргенде, Қызылбике өңін бұзып, назданған əйел пішінге түсіп: – Сен де еркекпін, жігітпін, əлеумет қызметкерімін жүрсің-ау, а!? – деп ернін жымырып, басын бір шұлғыды.

	– Ех! Немене? – дегенде:

	– Кісі-ақ екенсің! – деп тағы бір кекеп қойды.

	– Айтсайшы, не демексің? – деп Керімбай қасына таянды. Қызылбике бұл жолы да жаратпады, таңдайын бір қағып, басын шайқай берді. Қызылбике жұмбақ болған сайын, Керімбайдың оны шешуге құмары күшейді.

	– Ал енді, не дейсің? Неғыл дейсің? – деп Керімбай кереуетіне асыла мінбеледі. Сонда Қызылбике күлімсіреп отырып:

	– Сен əлгінде «жақсы көрем» дедің бе осы? – деп, мазақтағандай көзінің қиығымен қарады.

	– Иə, дедім.

	– Рас па?

	– Расым деп айттым, енді... нанбасаң өзің білесің?

	– Сенің əлгі сөзіңді жақсы көрген кісі айтар ма еді? Қалай ойлайсың?

	– Айтатын шығар...

	– Айтпайды... Мың жылда да айтпайды... Керімбай, сен бері қара... Сенімен ғой, осы қызыл отау тұсында қызметтес, таныс болдық... Бұрын жай амандық болмаса, бір-бірімізді жақсы білмеуші едік қой...

	– Иə, солай едік...

	– Сен өзің табарышсың... өзің жаңа пікірлі болам... Əйелдің теңдігіне ат салысам деп жүрген жігіттің бірісің... Осы істеп отырған жұмысың өзіңе лайық па? Ойлашы.

	– Ойладым... Бірақ осы жұмысты бір сен үшін істеп отырмын дедім ғой, əйтпесе...

	– Жоқ, тұра тұр... Сен менен көңілің болған күнде де осындай жерде аңдығаның өзіңе, жігіт басыңа, табаріштығыңа дұрыс па?

	– Мұндай сөзді бұрын айтсаң, қайда едің?

	– Бұрын айтпап па едім? Керімбай, бұ жұмыстарың жарамайды деп, айтушы ем ғой... Біз ұғыспай жүрміз... Əуелі ұғысайықшы... Сенің осы қыжырттауың қалмай келеді. Мен оны ойын көріп, қарап келдім. Өйткені мен саған көптің бірі болғым келмейді... Шын жақсы көретін болсаң, мені бұ жерде аңдуың ағат. Мен саған қорыққаннан қорғалап көнсем сен еркінсіз. Онда не сүйіспеншілік, не қызық болар еді? Өзің ойлашы... Бүгін, ертең айырылғалы тұрғамыз жоқ. Алдымызда талай күндер жатыр ғой... деген сияқты емексіте, дəмелендіре едəуір сөйледі. Бұл сөздерді айтқанда, Керімбай үндемей төмен қарап, ойланып отыр еді. Қызылбикенің өзімен адам сияқтанып сөйлесіп, елегеніне көңілі əлдеқандай өсіп, сөздері көкейіне қонып кетті. Бұрын Қызылбикені тек жұмыс, іс жайынан ғана сөйлесетін, еркекке сүйкімі жоқ, салқын əйел деп ойлаушы еді. Бұ жолғы назды, нəзік, жатық, жастық базына сөздері ол ойын жойды: Қызылбикеге разы боп кетіп:

	– Не де болса, сенің айтқаныңа көндім, сен жеңдің, – деп қолын ұстады.

	– Міне енді жарадың, – деп, Қызылбике де жылы шыраймен қолын қысты.

	Қызды қайта сөзге түсірмек болып, Керімбай кетті.

	Қызылбикенің мұнысы: өзінше тапқан бір айласы еді. «Қызды көндіретіні рас болса, көндірсін. Көндірмесе тағы бір жолы табылар», – деген ой түсіп еді. Өйткені Қызылбике бұл оқиғаны сотқа, жолдастарына əйгілеп: олардан көмек, ақыл сұрағандай болып отыруды бойына ар көргендей еді. Өйткені ол «əйелдің шашы ұзын, ақылы қысқа» деген көзқарастан аулақ болам деп жүрген əйел ғой. Əсіресе бұл ойға ойысқан бір себебі: ертең сот алдында Жамалдың сөзінен танып қалып тұруы, оны ұялту, онымен мойындасып, айтысып-тартысып жатуы – бүкіл əйелдердің намысына тиетін жұмыс сияқты көрінді. Қызды азғырып тұрған пəленің басы, шыққан жері Керімбай болса, алдымен сол жауыздықтың тамырын қию керек деген ойда болды. Сондықтан, Керімбай сияқты сұғылған жігіттерді еппен алдай тұрудың амалына кіріскен еді.

	Кешке Керімбай Жамал жатқан үйге тағы барды.

	Өткен түні Ұлбосын екеуі Жамалды азғырып, таң атқанша қойнында жатып, сөзді, жұмысты пісіріп тастаған. Бұл алмақ, Жамал тимек болған, тек сот алдында анау малай жігітке тимейтін болып, бір шықпақ, үйіне қайтпақ. Керімбай адам сияқтанып күйеу болып, қызды туысқандарының қолынан ырғап-жырғап алмақ. Қыздың қуғыншыларымен де сөзді солай байлаған. Жамалға «байладық» деген, қалай байлап жүргенін құдай білсін. Бұ жолы Керімбай қызды екінші түрде азғырды:

	– Үйіңе бір барған соң, саған өкпелеп, өшігіп қалған туысқандарың бұрынғы жеріңе беріп жібере ме деп қаупілеп тұрғаным. Қалай ойлайсың? –дегенде, қыз жатып:

	– Мұныңыз да рас екен, – деді.

	– Үйіңе жібермей-ақ сені осы жерде ала қойсам да болар еді, бірақ Қызыл отаудың қызметшілері елдің қызын азғырып, өздері алып жатыр деген жаманатынан кісі кішкене қаймыңқырайды... Біздің, қанша айтқанмен, оқыған атымыз бар, беделіміз, кəдіріміз бар ғой... – дегенде, қыз шошыңқырап:

	– Енді қайтпексіз? – деді.

	– Өзің қалай ойлайсың? – дегенде, қыз бүгежектеп:

	– Мен қайдан білейін?.. Əйтеуір көзі ашық жігіт қой; етегінен ұстасам, қор болмаймын ғой, – деп басымды сізге беріп қалдым, – деп ұзынбилете жауап қайырды.

	Сонда Керімбай жақсы көрген кісімсіп, қызды құшақтап, бауырына басып, сүйіп, аймалап, қыздың көңілін бір дауалатып алды...

	– Мен бір ой ойлап жатырмын, – деді.

	– Иə.

	– Саған бір уəде беріп қалған соң енді алмауды, алдауды адамшылығыма лайық көрмей тұрмын... Бірақ елдің өсегінен аман қалып, сені алуға уақытша мынадай бір амал таба тұрсай деймін...

	– Қандай амал?

	– Ертең сот алдында сен сол Байқаныңа тиетін, соны сүйетін болып-ақ жауап бер...

	– Неге, ойбай?

	– Тұра тұр... ол өзі қолы бос, кедей жігіт көрінеді ғой. Оны біз Қызыл отаудың қызметіне алып қалайық... Білдің бе? Соған тиген кісі болып, сен мұнда, бізде қаласың. Ертең қалаға қарай таянған соң, сен баяғы маған аунай кетесің; Байқанды сауырға бір салып, қоя береміз, – деді. Бір беріліп қалған соң, Байқанның қойнына қайта жатуды Жамал сөкет көріп, қорланса да, күдіктенсе де, о жағына жоламауға тырысса да:

	– Оның оқасы жоқ... Өзі алдап, ұғып, бұғып, ана жағына жібермей жүре тұруыңа да болады, – деген соң қыз ойысып, сөзге түсіп қалды. Керімбайды бір өнерлі жігіт көрді. Қайтсе де қас-қабағына қарап, айырылмауды көздеді...

	Ертеңінде сот алдында Жамалдың сүйетіні, тиетіні рас боп шықты, қол күші көрсеткен қуғыншылардың отағасылары ұсталып, жаза кесілді. Мұртынан күліп, Қызылбике шықты.

	Байқан қызды арбаға мінгізіп əкетіп бара жатқанда Керімбай зым-зия болды. Жамал алақ-алақ етті: Көзіне Керімбайды түсіре алмады. Өткен түн көрген түстей арсалаң қылды да өтті... Қара.... бұлақ басындағы ауылдардан 25 əйелге хат танытып, болком жанынан əйелдер ұйымын ашып, əйелдер жиылысын шақырып, əйел теңдігі, əйел тұрмысы жайынан баяндама жасап, сепаратырын əйелдер ұйымына беріп, Қызылбике 20 күн дегенде Қарабұлаққа қош айтты.

	Қарабұлақ əйелдері Қызылбикені ұзатқан қыздай қастерлеп, бір жарым шақырымға дейін топтанып, шығарып салды, жылап айырылысты.

	Соңынан Қызылбикеге Керімбай жағалап байқап еді, Қызылбике мазақтаған пішінде мырс етіп:

	– Əйелдің бəрі Жамал деп жүрсің ғой, – деп аузын аштырмады...

	Ноябрьдің 17-і күні Қайырбек сот мынадай хат алды:



	«Қайырбек жолдас!

	Хатыңызды ертерек алсам да, жауап қайыра алмадым. Өйткені Мəскеуге өкіл əйелдер жиылысына кетіп, жұмыспен қолым тимеді. Қазір Қызылордаға бара жатырмын, өлкелік əйелдер бөлімі мені жұмысқа алып қалатын көрінеді. Менен үміттеніп жауап күткен екенсіз, үмітіңізді үзіп, өзге біреумен қамыңызды істей беріңіз: біз қызмет адамы ғой. Сау болыңыз.

	Қызылбике. 12 XI – 28».





ҚҰСБЕГІ




	– Тоғай бойынан құсбегі шықпайды, құс салуға қолы тимейді, деп кешегі бір қырдың нас басқаны өлгенше мақтанады. Мен саған үш қарға, екі сауысқанды баулып, сұқсыр алдырған құсбегіні тауып берсем, жүзің қап-қара болмай ма?

	– Япырай! Мынауың бір тамаша екен! Қарға мен сауысқанға құс алдырған бұ бір қу ғой.

	– Ол, шырағым, біздің тоғайдан шығады, сенің қырыңның түсіне де кірмес, биыл жаз тоғайда індет қабағат болды. Қарға мен сауысқаның жемтікке қаптап кетті. Сонда біздің бір мырзамыз үш қарға, екі сауысқанды тал дұзақпен ұстап алып, жаратқаны бар ғой! Шырағым, шырғасы келіссе, жапалағың қаз алатын көрінеді...

	– Ой, антұрған! Қараңғыда кебектескен ит-ай! Білдім, білдім!

	Айтпай-ақ қой.

	– Нені білдің, білсең, айтшы!

	– Жаздыгүні партия дауының болысы Арап-байдың кара шұнақ қызын үйіне тығып қойып, етке тойып, есі шыққан 5 жігітке шырға тартып, бір ауылнайдың іс-хатын алып кетті деп еді, со ғой.

	– А, солай ма? Білерсің. Ретін тапса, қарғаға қаз ілдіреді деген осы болатын.





ШАЖАМАЙ




	Бір кісі қоянға құрық салып, айырылып қалыпты. Жанындағы жолдастары: «қоянға құрық жіберер ме кісі, соған шамаң келмеді ме?» дегенде, ана кісі тұрып: «салуын салсам дағы кебісімнің шажамайынан қорықтым» депті.





КЕНЖЕМ АТТЫ




	Бір келіншектің қайнысының аты Рахметолла екен. Сондықтан келіншек намаз оқығанда «ассалаумалейкум, кенжем атты, ассалаумалейкум, кенжем атты!» деп сəлем береді дейді. Тегінде, не біздің тыңшымыз саққұлақ та, не ана келіншек қаттырақ айтып жіберген ғой, болмаса бүйтіп жайылмаса керек еді.





БЕТІМ-АУ, ҚҰДАҒИ ҒОЙ!





І




	Күзді күні ел соғымын сайлаған уақ. Кемелбай, – жəрмеңкеде Дəметкенді қатыны өлген Жұман айттырып, жөнді мал бере алмай жүретін Кемелбай – қыңыр адам: мал бермесе, қызымды бермеймін деп жүретін; Жəне қызғаншақ кісі бір-екі қабат Жұманды жолатпай да жіберген. Үйткенмен бермей кете алмайтынына көзі жетеді, қалыңнан алған көк ат пен тарғыл ту сиырын сатып, қызға керек-жарақ алуға жəрмеңкеге кеткен.

	Сол елде Қоңқаш деген бір қуаяқ жігіт болатын. Қоңқаш Кемелбайға бөле ме, құдай-ау, бөленің қайын сіңлісінен туған ба – əйтеуір Кемелбайдың шешесін «нағашы апалап», өткен-кеткенде Кемекең үйіне бір түспей кетпейтін.

	Қоңқаш Кемекең үйіне қонып отыр. Есті жиып болған Қоңқаш қолында домбыра. Бір келіншек, бір қыз екі жақтан:

	– Қоңқаш, болшы енді.

	– Айтатын болсаң, айтшы енді, – деп төніп отыр.

	Қоңқаш өп-өтірік қысылғансып, білмегенсіп, орамалмен маңдайын сүрткен болып:

	– Ей! Құдайға жазған басым, мен қашан ақын жігіт едім? Келіншек:

	– Қой енді! Біздік бірдеңе білетін шығарсың... бол, айтып жібер, бағанадан əдейі домбыра алдырып, тосып отырмыз.

	– Тіпті былай, білмейім деу де ұят. Тосып отырғаның да рас: менде қауқар болса, қыймылдататын рет келіп-ақ отыр. Шіркін неғып аузыма түспей кетті? Бірдеме ойлап қарайыншы, – деп жоғары қарап, домбыраның құлағын бұрай түсіп, əр жеріне түкіріп, бунағын жылжыта береді.

	Келіншек:

	– Байғұс, қауқарың болмай əлден, неден құдай атты?

	– Айтпайын десе болмадың, сені көрген соң тура есім шығып отыр.

	– Қой енді, тіл мен жағыңа сүйенбей! – Дəметкен теріс қарап жымияды. Ауыз үйде қазан жақта жүріп, Ұрсия айғайлайды:

	– Қоңқаш!

	– А-ау!

	– Қарабасқыр, жағың қарысып отыр ма? Бұраңдамай-ақ!

	– Е, немене, етке сірестірген кісіше?

	– Сол екен ғой айтпай отырғаның. Барды жедің... Тоймасаң, өрем қап! Бір тоқтыны сойып-ақ тастайтын едік, сойғызбаған өзің емес пе?

	– Ойбай, ойнап айтам. (Қасындағыларға): Бəлеге қалдым ғой, жазған.

	Келіншек пен қыз:

	– Бол енді, қайтамыз.

	– Бол енді.

	– Япырай! Кішкене кеткенше сабыр етсеңші!

	– Жаратқан, сенің сабыр етің таусылмады ғой. Ал ендеше мен қайтам, айтпасаң, езіп іш, – деп келіншек түрегелді.

	– Міне, ал жіберейін...

	Қоңқаш былғаңдатып бір-екі ауыз күлдіргілеу өлең айтады.

	Екеуі күлісіп қалады.

	– Ал айт десеңдер, мен тағы айта берем, онсоң бұл өлеңнің аяғы таң атқанша созылады. Үйіңе қайтпайсың.

	– Сондағы айтатының əлгіндей ме?

	– Жоқ, əртүрлі...

	– Əлгіндей болса, керегі жоқ, тəуіріңді айт.

	– Мен аузыма түскенін айтам. Қызған кезде кісі тəуір, жаманына қарай ма?

	– Айта бер, айта бер!

	– Ал, ендеше Ақан серіні айтамын. Алыстан ақ қағаз деп естуші едім, Қағазың шимайлаған күйе болса.

	Жез бұйдалы тайлақ деуші ем, Тайлағың қойшы мінген түйе болса. Келіншек (жымиып):

	– А, мынауың жарайды! (қызға қарап) Көз-жақсым, жарамай ма?

	Қыз (жымиып):

	– Неге жарамасын, жарайды.

	Əйнектен біреу айғай салады:

	– Ау, Ұрсия!

	– Немене?

	– Жатайық деп жатырмыз, жүр үйге!

	– Қой, ойбай, қайтпасаң, кемпір бақыра берер, (түрегеліп)

	Көзжақсым, есігіңді жауып ал!

	Ұрсия: «жүр, мен шығарып жіберейін».

	Қоңқаш: (Дəметкенге қарап) Қарағым, айта берейін бе?

	– Өзің біл!

	– Қарындасым, типті өзің білші!

	– Маған салсаң, айта бер!

	– Таң атқанша ма?

	– Мейлің.

	– Қалқам-ау! Нем шақ келеді? Дəметкен (түрегеліп, теріс қарап келіп):

	– Айтпасаң, қойшы енді. Төсек саламыз.

	Ұрсия (даладан келіп): «Қані, маған айтшы өлеңіңді!» деп біраз қалжыңдасып отырады. Əрбірден соң есік тарсылдайды.

	Қоңқаш:

	– Тр-р! Есік тарсылдайды! Дəметкен:

	– Апа, бекітіп пе ең?

	– Бекіткем.

	– Аш, есікті! – деп əйнекті келіп тарсылдатады. Ұрсия:

	– Ойбай-ау! Айым ғой! Дəметкен:

	– Апа-ай! Бір сұмдық болмасын?!.

	Кемпір: – (бұрышта отырып) Бұл келген дəу де болса, Жұман.

	Дəметкенді тартып аламыз деген сөзі бар деген.

	Қоңқаш: – «А, қойшы?!»

	Əйнек, есікті тарсылдатқан кісінің дауысы, тықыры көп екені білінеді. Ұрсия сасқалақтап:

	Ойбай, енді қайттім? Дəметкен (жыламсырап):

	– Апа-ай! Мен қайтем?

	Қоңқаш: – Саспаңдар, тоқта! Мен есебін таптым! Дəметкен, Ұрсия – Немене, ал!

	Қоңқаш: – Бері кел, Ұрсия! Бері кел, Дəметкен! – деп бұрыш жаққа апарып, күбірлесіп, сөйлесіп, абыр-сабыр болады. Анда-санда сасқалақтап «əже... кемпір, бол жылдам» деген дауыстары шығады. Қоңқаш:

	– Ұрсия, сен безектей бер! Кемпір, етпетіңнен түсіп жылай бер! Мен барып есік ашайын, – деп жөнеледі.

	4-5 жігіт сау етіп кіріп келеді. 1-нші жігіт: Қыз қайда?

	2-нші жігіт: Міне, жатыр. 3-нші жігіт: Айда, көтер!

	Ұрсия: Ойбай-ай! Бұл не қылғандарың, қолымыздан бермейтін бе едік?!

	4-нші жігіт: Жұмыс бітті. Сөзді қой! Байла!

	Жұман (кіріп келіп, алақтап): Қыз қайда? Қыз қайда?

	2-нші жігіт: Есі шыққан, құдай атқан, əні! Ұмтыл, құшақтап жат, өлсең де!

	Жігіттер: «байла, тарт, сүйре! Сыпыр!» деп үйдің ішіндегі нəрселерді алып, кемпірді домалатып, абдырамен бастырып, Қоңқашты байлап тастап, жөнеледі. Бір жігіт шыға беріп (Қоңқашқа): «жат, бəлем ауызың аппақ болып!».

	Қоңқаш: Сендердің өзің де жетісер... жер соқтырдым ба иттерді?

	Ұрсия: Үндеме, ойбай, ұзасын!





II




	Жұмандікі əбігер. Ақ шымылдық оң жақта құрылған. Жұмекең тымақты алшысынан салып, қасқиып, келген кісілерге:

	«Жоғары шығыңыз! Былай! Апа, кісіге жол бер», – деп қоразданып отыр. Ол адамдары келіп, қуанышты құттықтасып:

	«Əзи, жолың құтты болсын, шырағым! Қадамың қайырлы болсын!» деп келінге батасын берісіп жатыр.

	Жұман өткен-кеткенге «əй, шайдарың болды ма? Неғып тұрсың? Шайыңды болдыр!» деп қояды.

	Шымылдықтың ішіне бала-шаға жапырлап кірісіп жатыр.

	Бір уақытта қолдарында аяғы бар үш-төрт кексе қатын кіріп келді.

	– Ал басыңды тоса бер! – Не де болса, «қайырлы болсын, құтты болсынды» қағып, Жұманды құртпен жаудырып жатыр.

	«Əумин! Айтқандарың келсін. Былай шығыңыз!» деп қолына түскен бауырсақ, құртты шайнап отыр.

	Еркектер гуілдесіп:

	– Е, бəсе! Осылай болса керек еді!

	– Малды көп сұрайтын неме ғой.

	– Оған аз, менсінбегенсіп қандай болды?

	– Не де болса, барған соң алып келгендері абұйыр болды!

	– Əдейі барып, алмай қайтады дедіңдер ме!

	– Алдымызда жау тұрса, тайынатын емеспіз!

	«Енді мықты жігіт болып отырғанын, айт дегенде тұра қашатын сен емес пе едің?» дескен сияқты бос əңгімені бөсіп отыр. Жұманның шешесін қатындар ортаға алысып, шуылдасып жатыр:

	– Ие, шеше! Келінің қайырлы болсын!

	– Келінім-келінім дей беруші едің! Көңілің дауалады ма?

	– Шешем қайта қуанбайды екен?

	– Шашуымызды əкел... жыртысымызды көп қып бересің... 20 тиыннан кем берсең, алмаймыз күмісіңді!

	– Ойбай, қарақтарым-ай! Дəметкеннен аяйтын нем бар. Өздерің келіндеріңді көрдіңдер ме? .

	– Көреміз... алдымен айтайын, беташар өзіміздікі, шеше...

	– Тəйт ары: сен-ақ сүйреңдеп, өзіңнен артылмайды-ақ.

	– Артылмаса, қайт дейсің? Өз қуанышым! Өз қызығым!

	– Жетесіз шіркін-ай! Өзіңдікін өзіңе алайын деп пе едің? Жол менікі.

	– Соған несіне таласасыңдар?

	– Ие, таласпай. Елгезек жақыны міндейтін шығар. Əйтпесе беташардың жөні менікі емес пе?

	– Сендердің дəйім озбырлықтарың қалмайды-ау!

	– Əлгі Кенжетайдың қолұстарын да сен алғансың, бəрін бірдей бауырыңа...

	– Ие, «төсексаларын» сенің абысының алған.

	– Ендеше «қойынға жатарын» андағы Жəмилə алған.

	– Астапыралла! Қашан қойынға жатар еді, «шымылдық тартар» еді, бір шаршы қытайкесін айтып отырсың ба?

	– Бəріміздің де алғанымыз – бір-бір суыртпақ, оған кім қарық болушы еді. Əшейін абысын-ажынның сыйы дағы.

	Бір жуан сары қатын айғайлап:

	– «Тоқта, түге, шулама!» дегенде, бəрі тоқтай қалды.

	– Қалампыр, сенің де жолың біткен! Жəмилə, сенің де жолың біткен; Елгезек, сенікінің де, Ұрқия, сенікінің де жөні жоқ.

	Сиырдың бүйрегіндей жиылған шіркіндер, шулап кеттің ғой түге, бəйбіше беташарды кімге берсе де, өзі-ақ айтсын!

	Сары қатын бəйбішеге:

	– Ал, бəйбіше! Беташарды жасы үлкенге берсең де, кімге берсең де, өзің біл!

	Бəйбіше:

	– Ендеше, өзгең өкпелеме! Жолдарың табыла берер... Əзимə тəуір еді, жолы да үлкен еді: беташарды Ажар алсын.

	(Ажар – əлгі сары қатын). Сары қатын:

	– Е, дұрыс!

	– Түйенің танығаны – жапырақ дегендей.

	– Соның-ақ мүйізі шықсын, – деп күңкілдес-кендері де болды.

	Сары қатын:

	– Ал, жүріңдер! Келінді көрейік!

	– Жүріңдер!

	– Япырай, қатындардың дауы бітпейді-ау.

	– Ие, шіркіндерде береке бар ма?

	– Олар да қайтсін: «өз қызығың – өз ісің», – десіп еркектер отыр.

	Жас жігіттер шымылдықтан сығалап: «жеңге-мізді енді анықтап көрейікші!».

	Қатындар: «көрсетпейміз, көрімдігімізді бер! Кемелбайдың үйінде көрмеп пе едің?». Жігіттер: «қой, былай тарт қолыңды!».

	Сары қатын:

	– Шырағым! Ата-енеңнің жоралғысы: келіннің бетін кім ашса, сол ыстық деп, келін қарағым! Бетіңді тұйықтай бермей... тек қадамың қайырлы болсын! Иə, бісімілда, – деп бет ашып қалды.

	– Масқара!

	– О не, о не?

	– Бетім-ау! Құдағи ғой! Қатындар: «Көтек!»

	– Мынауың кемпір ғой!

	– Қап! Ұрған екен ғой!





АЖДАҺА




	Тоқан ауылы – он шақты үй басқа ауылдан оқшау отыратын. Ауылдың жайлап отырған жері – Ақсу деген томардың бойы. Күнбатыс жағы – қырлау адыр. Қырдың етегі – уақ-уақ томаршық, сай.

	Ауыл Ақсудың оңтүстік жағында.

	Майдың аяқ шені. Жұрт тегісінен ораза. Ауылда Шабар дейтін құранды жаттап шыққан молда бар.

	Күн батуға жақындап, ұясына қонып барады. Күндізгі өткір, ыстық күннің көзі маужырап, нұры солғын тартқан. Самал жел есіп тұр.

	Күндікке оразадан таңдай кеуіп, еріні кезерген жұрт күннің батқанын сабырсыздықпен күтеді.

	Қыбырлаған жанның бəрі далада.

	Ауылдың беткейінде өрістен келіп, жайылып жатқан қой бар. Ауылға əкелуге ерте болған соң қаптата салып қойшы ауылға келген.

	Жайылып жатқан қойлар жау тигендей үркіп, астан-кестең болды. Жұрт үрпиісіп қарай қалды.

	– Сұмдық... – десті жұрт. Қойдың бөлектенген жерінде үлкен қара жыланның қойды қуып жүргені көрінді.

	Жыланның үлкендігі біздің күнде көретін таныс жыланымыздай емес. Таң қалғандай зор.

	– Бұл екі басты аждаһа екен, – деген дауыс естілді. Жұртта үрей қалмады. Бала-шаға қорқып, біріне-бірі тығылысты. Молда азан айтты.

	– Апырым-ай, жұтпағай еді. Арап болмағай едік, – деп молда балдырлап жүр.

	Молданың «сүұқан алдауымен» жұрттың жылау-сықтауы қосылып, жер-дүние тітіркеніп, үлкен қауіп болды. У-шу, азан-қазан...

	Су ішіп, жайылымға шыққан жылқылар да тасыр-тұсыр болып үркіп кетті.

	Сиырлар өкіріп қойға араласты. Малдың дауысы мен ауылдың иттері де желігіп жайлауды басына көтерді.

	Қой ауылға жақындай берді. Бірсыпыра адамдар ығысып, шеттеңкіреп, қашуға ыңғайланды.

	Тым-тырақай үріккен қой ауылдың отанына кірді. Жылан да қайқаңдап қойдың артынан ере келді. Қарауға жүз шыдамайды. Молда азанды күшейте түсті. Сол кезде жұрт жаннан түңіліп, өлімді ғана күтті.

	– Сұмдық-ай, аждаһа емес, бақан ғой, – дейді біреу.

	– Бақаны несі?!.

	– Шешіп таста бақанын! Арам қатқыр жұрттың зəресін алды ғой...

	Күндіз лақтап, ауылда қалған ала мойын ешкінің арқанын қазықтан шешіп жіберген де, ойнап жүрген балалар бақанға байлай салған ғой. Бақанын сүйретіп өрістен келген қойға қосылса, жүрексіз қойы түскір бір тас-талқан болып жүргені.

	«Алөкпе тигірлеп» қатындар да қарғысты боратып жатыр.

	Жұрт əзер есін жыйып, кешкі ауызашарға отырды.





КӨШПЕЛІ КӨЖЕБАЙ


	(оқшау сөз)





1.




	Көжебай кемесериетке алқа мүшесі болып, жаңа тройке, бір шабадан, бір партпел алды. Көйлек-дамбалы алты парға жетті. Тұсына құрып қоятын жалаңаш əйелдің суреті бар кішкене кілемшені де сəнімен қолға түсіріп қалды. Ешкімнен кеммін деп жүрген жоқ. Үстелдің үсті – толған Маркс əдебиеті, мінгені – арғымақ. Омырау қалтасында кішкене айнасы да бар. Мəжіліс болса, əр мəселеден хабары бар. «Мынау қаражаяу емес екен» десін деп, қарсы шығып, келсе-келмесе де, бір сөйлеп қалады. Порошок алып, күнде тісін де тазалап, жуып жүреді. Алтыннан бір-екі тіс те салдырып алды. Газет оқиды. Сиез болса, «тезис» те жазады. Кəдімгі қазақ азаматтың бірі.

	Сүйтіп, адам сияқты енді үйлену мəселесі көтеріліп жүргенде, неліктен екені белгісіз, бір қаулы шығып қалыпты: «Көжебай Семей гүбернесіне жұмысқа камандрауит етіледі» деген Совнаркомге барды, КирЦИК-ке барды, қалуға болмас па екен деп, сұранып көрді. Бармаймын деп безерлікке де салған болды, қаулы бұзылмады. Көжебай партпелін қолтығына қысып, шабаданын алып, жүруге тура келді.





2.




	Келе жатып ойлайды: əнеугі сиезде Б-ге қарсы сөйлегенімнен болды ма? Əлде мені Ж-ларға жақын жүр деп ойлады ма? Менің жазығым жоқ сияқты еді ғой. «Шортты знайыт!» – кісі біліп болмайды. Шаруа қатарына қосылып келе жатқанда, қиын қылды. Амал жоқ. Қаулыға көнбесек, тағы болмайды.

	Жолда он шақты күн жүріп, шабаданнан айырылып, Семейге келді. Əуелі губисполкомге барды. Қағазын көрсетті. Губкомда сөйлесерміз деді. Жуырда мəжіліс бола қоймаған ба, ұмытып кеткен бе? Көпке шейін қызмет таба алмай сандалды. Ол екі арада нөмірде тұрып ақшасын бітірді.

	Қайта-қайта барып, губисполкомнің да мазасын кетірді. Аяғында губком шешіпті: рабкриге жіберіпті. Көжебайдың күткен орыны ондай емес еді. Ең болмаса, бір бөлімді басқарамын ғой деп ойлап еді. Сондықтан: «Какжі, табарыш! Мен онда қандай қызметке барамын?» деген.

	– Бізде ондай орын таңдау болмайды. Қазаққа қызмет етемін десеңіз, партияның қосқан орынында істейсіз, барған соң көрерсіз, – деген. Айтысқанмен түк шықпады. Кіндік жіберіп отыр деп еді, бұрынғы мандаттарын көрсетіп еді, керек қылмады. Кіндік десе, ерегесіп кететін шет жерлердің жыны бар екен.





3.




	Рабкриде бір қазақ жоқ, ылғый орыс екен. Бастығы Көжебайға қуанып қалды: «қазақтардың арызы көп, соны басқаруға кісі жоқ, біз қазақ тілін білмейміз. Сол жұмысты сіз мойыныңызға аласыз» деген. Көжебай алды.

	– «Бұйражал» деген сіз боласыз ба? – деп қазақтар күнде келеді. Көжебай олардың арызын алады бастығымен сөйлесіп, сотқа жіберетінін сотқа, өздері қарайтынын өзі алып қалады. Арыз көбейді. Көжебайдың басы қатты. Орыстарға айтса, олар елей қоймайды. Ребизиясы, атшоты, ісметасы, баяндамасы – онысы-мұнысынан қолы босамайды.

	Көжебай түк істемей отырғанына қынжылды. Өзінше əр мекемеге қағаз жазып, «тығыз шарасын» істемек болады. Бірақ тығыз істей қоятын мекеме болмайды, жағдай қала береді.

	Бұл жерде отырып, қазаққа түк пайда келтіретін емеспін, мені басқа бір орынға қойсаңыз екен деп, губисполком бастығына екі-үш рет айтты. «Қарастырамызбен» жұбатып жүрді. Көжебайдың айлығы да мəз болмады. Кейде бар, кейде жоқ. Киімі де жүдеуге айналды. Күнде мəжіліспен табанынан да таусылды.





4.




	Қарқаралыда в-ком2 мен в-исполком3 арасынан жанжал шығып, Самодуров деген орыс орынынан алынып, Бұқтырмаға жіберілетін болыпты. Оның орынына партиядағы қазақ жолдас керек болып, Көжебайды соған сайлап қойды.

	Мынаны естіген соң Көжебай қуанып кетті. Қарқаралы – қазақ ортасы. Елі бай. Ұлықты құрметтейді. Семейде көптің бірі боп жүргенше, үйездік қалада бірінші болып жүрген көп артық. Тұрмыс жағынан мұқтаждық көрмейсің. О жерде іс қылып, өзіңді көрсетуге болады. Жəне қазақ тұрмысымен де танысасың. Бұл қызықты орын көрінді.

	Бір жұмадан кейін Көжебай Қарқаралыда исполком бастығы болып, қайқайып үстел басына отырды.

	Кеткен Самодуров жолдас жұмысты шатастырып кетіпті. Қазақтардың арызы қаралмайды. Өз бетімен талай заңсыз жұмыс істеген; налог ретінен ретсіз елді көп шығындатқан. Қазақтың партиясын есепке алмай, талайларды түсірген, талайды қайта сайлаған. Оның бəрін істеткен Қарқаралының өз қаратаяқтары екен. Самодуровты айналдырып алып, параға үйреткен де солар екен. Көжебайдың таза қызмет етпек, партиягершілікті жоймақ, Қарқаралыны тыныштандырмақ ойы болды. Қонаққа да байқап барып жүрді. Қазақтардан бойын аулақ ұстап жүрді. Бірақ нешетүрлі шағым, арызбен басы қатты. Оның үстіне өкімет тағы келісе алмады. «Гепеумен» тағы айқасты. Қарқаралыда екі-үш ай тұрған соң үстінен арыз жауа бастады.





5.




	Бір күні «жұмысыңызды В-ком хатшысына тапсырып, тез Семейге жетіңіз» деген тіліграм сап ете түсті.

	Мұнысы қиын болды. Жұмыспен жаңа танысып, елдің жігін, елдің жайын біліп келе жатыр еді. Бірталай елдегі партияны тиып еді. Қазақтардың орынсыз алынған малын да қайта таратып, жерін де ыңғайластырып, кəператсиа ашқызып, оқу ісіне де болысып, сотты да жөнге салып, таза адамдардан қойып келе жатыр еді. Істеген ісіне жаңа көңілі дауалап, қызметтің жемісін көрем бе деп жүргенде, еткен еңбегінің бəрі далаға кеткендей көрінді. Қызметтен көңілі суыды. Мейлінше қапаланды.

	Əсіресе Қарқаралыда бір қызбен танысып болып, арасында хат жүре бастап еді. Əуелде қыз разы болмаса да, артынан оқытамын деген соң тимекші де болып қойып еді.

	Оңаша жерде жолығып сөйлескеніне бір-ақ жеті болып еді. Кешке таман іңір қараңғысыңда тауға шығып, орман ішінде сөйлескені, айдың жарығында ауыздан сүйіскені, көзі жаудырап «несіне асығасыз, қайда кетеді дейсіз...» деп назданғаны, мойынына асылғаны – бəрі-бəрі есінен кететін емес,

	Келешектегі үміттің, планның бəрі адыра қалды.





6.




	Семейге келсе, тағы да сапырылыс болып қалыпты. Губисполком бастығы Оралға кетіпті. Үйездегі болыстарының бірі Ақмолаға, бірі Ақтөбеге, бірі Бөкейге, бірі Адайға жіберілетін болыпты. Көжебайды Екібас жұмысшыларының ортасында қызмет істеуге қосып қойды. Жаңа келген «бастық» қатаң кісі екен: аялға қаратқан жоқ, «үш күннің ішінде жүресің» деп.

	Жазған құлда шаршау бар ма? Камандыраушини қағазын алып, екі-үш күннен кейін Екібасқа тартты.

	Екібастағы жұмысшылардың халі жаман: ақысын ала алмайды екен. Кеңсе біткендегі – орыс, мектепте оқу жоқ екен. Қазақтың арызын орыс билеушілер керек қылмайды. Орыс мейрамы болса, орыс жолдастар каператиптен нəрсе алады. Қазақтың айтында қазаққа түк жоқ.

	Осы сықылды кемшіліктерді көріп, Көжебай қарап жүре алмады: анамен де, мынамен де айтысты, орысты гүбірнеге, үйезге телграм соқты, баяндама жазды. Сүйтіп жүріп, бір-екі мектеп ашты. Кəператсиеге бір-екі хат білетін қазақ кіргізді. Шаткомге кіргізді. Енді жұмыстың беті бірыңғайланар деп жүргенде, тағы да тіліграм сап ете түсті. «Тез шық. Торғайдың В-коміне хатшы боласың» дегені. Көжебай тағы боқшасын арқалап, пойызға мініп, Торғай кетті.

	Торғайға барып бір-екі ай тұрды ма, тұрмады ма, Бөкейге жіберілді. Бөкейден Ақмоланың оқу бөліміне барып істеді. Онда аз күн тұрған соң Оралдың губсотына «командирауат» етілді. Онда да байыздап тұрған жоқ. Астырқаңндағы балықшылар арасына қызметке дайындалды.

	Не себеп екені мəлімсіз, одан да алынып, Ақтөбеге айдалды.

	Сүйтіп, осы күнде Көжебайдың қай жерде жүргені, қай қызметпен елге пайда келтіріп жүргені мəлім емес.

	Көжебай не басына, не еңбекші елге пайда қылып жүр деуге болмайды. Үйткені – ылғый айдаудан айдау. Не үшін, кім үшін айдалып жүргенін де білмейді. Қызметтен де, өмірден де жалықты. Əуелде нағыз кедейдің баласы еді. Кеңес өкіметі келісімен партияға жазылып еді. Содан бері қызметте еді. Бұл уақыттар денсаулығын да жойды: соқырішегін кестірді. Қанын азайтты, жөтелі өсті, жаны кейігенде, қызметтен де шығып, еліме барып жатсам, қайтер еді деп те ойлайды. Бірақ заман түзелер, сапырылыс тыйылар, кеңес жұртшылығы жөндеп орнап, еңбекшілдер қамын ойлайтын күн туар, шын қызметкер керек болар деген үмітпен өзіне-өзі қайрат береді.





ДЕЛЕБЕСІ ҚОЗҒАН ЖІГІТ




	Даланы басқан боз шаңыт. Жер де, көк те аппақ, арасында жік жоқ. Жел безілдейді, қар борайды, дала боран, ақ түтек.

	Ақ түтектің арасынан жермен жексен бірдеңе қарауытады. Қарауытпайды-ау, қардың астынан бірдеңе қылтиғандай болады. Сексеуіл ме, тезек пе, обашық па, əлде ауыл ма, жан иесі бар ма, жоқ па? Кім білсін?

	Ақ түтекті қара түтінмен ұшықтап, желді ұйтқытып, жолды шықырлатып, ентігіп, сымпылдап пойыз сүңгіп барады. Дала боран. Ауыл боранға оранып, бұғып жатыр.

	Ақ түтек соғып тұр. Пойыз алға, ауыл артқа зымырайды. Тағы дала... Боранды, мұнарлы дала дөң үстінде, жол шетінде ақ қала. Анда-санда томар-томар бір бұта. Тағы да ауыл. Тағы дала, боз дала...

	Ауыл-ауылдың соқпағын кесе-кесе қар басқан, анда-санда болар-болмас сорап қана білінеді. Ауылдан шығып, сорапқа түсіп, бір арбалы, бір салт түйелі адамдар келе жатты. Олардың беті де – пойыздың беті. Ə дегенше болмады, алыстан көрінген шоғырмақ пойыздың қасына келді. Арбада бір қатын, бір шал, басына мінген жас бала, салт түйелі бір жігіт. Пойыз таяна бергенде, салтаң жігіт түйесін борбайлап, пойызбен жарыса жөнелді.

	Екі қолы ербеңдеп, екі аяғы тереңдеп, етектері жалпылдап, үсті-үстіне төпелеп, тайрақтатып келеді. Тайрақтаған түйесі көбік қарды боратып, боз қырауға шомылып, ұрған сайын ойбайлап, дедек қағып келеді.

	Қардан төсек жамылған ауыл артында. Жүрісіне бит өнбей, қалың қарға малтығып арбалылар келеді. Оларды жігіт тастады. Жарыс деген желік қой! Думанға қырбай кім тұрған? Өлі сүйек болмаса. Делебесі қозған соң, астындағы мінгені жалпақ табан, жүріске шабан түйе екенін ұмытты, жүрген жолы кедір-бүдір, күрттік-күртік қар екенін ұмытты. Жүндей сабап, тепек қағып келеді.

	Үнсіз, жансыз, амалсыз маужыраған ауылдың өмірінен жалығып, көңілін қапырық басты ма, əйтпесе бойын жаза алмай, өмірден қызық көре алмай, ерігіп іші пысты ма, болмаса даланың суық аязы қол-аяғын мұздатып, өртті, отты көкірегін болат-сауыт қысты ма, əйтпесе жүйрікпен жарысып, күштіменен алысып, түйесін сынап алғандай ойына қиял түсті ме, əйтеуір жігіт желікті, қарамады артына.

	«Желбас», «жынды» жігітке арттағылар қол былғайды. «Пойыз сенің не теңің? Неге сонша желіктің? Түйеңді бекер қинамай, тоқта!» дегенге ұқсайды.

	Жігіт оларға қайырылмады. Жанталас жарыс. Пойыз – құйын, Қарайласа, қалғаны.

	Пойыз ішіндегі рестораңда отырған əлде жебірей, əлде орыс қазаққа қарап күледі.

	«Қазақты қара, қазақты! Япырмай, неткен ақымақ?! Ілесем деп ойлай ма?!»

	Ауыл қалды далада. Арбалылар көрінбейді. Жігіті кетті қара үзіп.

	Түйесін əбдəн болдырып, қарқыны басылған соң, ілесе алмасын білген соң, түйенің басын тежеді. Пойыз кетті қара үзіп.

	Жігіт арттағылардың келгенін күтер ме екен? Арбалыдардың алдынан өзі барар ма екен? Əйтпесе, арбалыдарға қарамай, сол кеткеннен кете берер ме екен? Ол арасын білмейміз.





ЕЛЕУСІЗ ЕРЛЕР





І




	Мектеп үйінің алдында жиналған қалың топқа екі зиялы көп сөйледі. Қазақтың тарихынан қозғай, қауып-қатерді үйіп-төгіп, аласапыран, жауынгершілік заманда ел қорғайтын азамат болмаса, жоғалып, құрып кетесіңдер; деп елдің қамын жеп сөйледі. Жиылған қауым тырс етіп жауап қайырмады. Тамағын кенеп, жөтеліп, тымағын көзіне түсіріп, жер шұқып отыра берді. Жұрт өрт қамаған қойша ұйлығып, шығуға жол таба алмай, иығы түсіп кетті; белсеніп шығып, қасқиып жауап берерлік жан табылмады. Əншейінде елге басалқа айтатын ақсақалдар таба алмай сандалды, аузына құм құйылды. Үйткені, мəселе тосын еді, шешуі қиын еді.

	Топтың кеуде кезінде отырған көнетоз қоңыр пенжақты, кепе қалпақты, кертімтеш мұрын, секпіл қара жігіт мойын созып, төңірекке қарай берді. Көзінен найзағайдың отындай жылт-жылт етіп ұшқын шашқан тəрізді болды. Осынша жұрттың қамалып, жауап бере алмай дағдарып отырғанына күйіп-пісіп кеткендей, əлдебір аяулы нəрсесін жоғалтып күйінгендей, əлде кек алатын кезек келіп, қолына түкіріп кіжінгендей пішіні бар еді.

	Ол мындай ойда отыр еді:

	«Жалғыз атымды алып қойды. Ауылымды шапты. Əйелімді өлімші қып ұрып кетті. Жеңгелерімді, қарындастарымды басты. Қайролда сықылды жан жолдасымды өлтірді... Менен күйінді, менен қорлықты көп көрген кім бар? Осыған жазылып кетсем, қайтер еді? Бірақ елдің бəрі үндемеуі қалай? Бұл ұнайтын іс болса, өзгелер неге жазылмайды? Елден алабөтен жазылып, маған серік табылмаса, онда мен неге тентіремекшімін? Менің оным ақымақтық, үшқалақтық болмасын ба?.. Жұрт маған күледі ғой!.. Қой, олай болмас, серік табылар. Жалғыз қырғын тауып отырған біз бе? Аман отырған кісі бар ма? Топтың қамалып отырғаны бұрын мұндайды көрмегендік шығар. Менің аянатын не жаным бар? Қарап отырып өлгенше, қолыңа қару алсаң, жастығыңды ала өлсең ғой! Жазылмағанда, бір күні Қайролда сықылды жылатып, өлтіріп кетпесіне көзім жете ме?.. Не де болса, тəуекел деп жұрттың алдына бір түсейін!..» деген ойға тірелді де қолын көтеріп түрегелді. Жұрт қарай қалды.

	– Мен жазыламын, ағайлар!

	– Е, бəрекелді! – деп екі азамат қуанып қалды.

	– Аты-жөнің кім, шырағым?

	– Əбіш Қошқарбай баласы.

	Əбіш жазылды да топқа қарап колын сермеп, қайраттанып сөйледі:

	– Жігіттер, мен, міне, жазылдым, жаны ардақты байлар отырсын. Кедейлер, сендер несіне аянасың? Жазылыңдар!.. Бəрібір құр қол жүріп, иттен сасық боп өлгенше тым болмаса төбелесіп өлейік, несі бар дейсің? Оларда өзімдей кісі...

	Əбіш соны айтып болып отырған кезде ана жақтан дембелше, тышқан көз, қара торы жігіт түрегелді де:

	– Мені де жазыңыз, – деді.

	– Аты-жөнің кім?

	– Ораз Онбай баласы.

	Жастарға жыбыр кіре бастады... «Сен жазыл, сен жазыл!» десіп біріне бірі сілтесті. Өзіне серік шыққанға Əбіш əлдеқандай мардамсып қалды.

	– Кəне, тағы жазылатындар бар ма? – деп əлденеше айтылған соң кедейден 5-6 бала жазылды. Одан артық кісі шықпады. Қанша қақсаса да, қандай ұқтырса да, ел ұқпады. Қайта, жазылған жігіттерді кекетіп, сықақ қыла бастады.

	Екі азамат исполком бастығын шақыртып алды да:

	– Мына қағазды укомге тапсырыңыз, уком мылтық, қылыш, қару береді. Бұларға ел үстінен ат əпереміз. Бұлар елді қорғайтын атрет болады, – деді.

	Олар жүріп кетті. Топ тарқады.





II




	Күн еңкейген кезде мойындарында мылтығы бар сыптығыр екі жігіт адырдан түсе беріп, аттың басын жіберді. Шүу дегенде қылаң атты озып шықса да, жарты шақырым шапқан соң, баран атты да жетті де, қамшымен жоннан бір тартып, басып озды. Екеуінің суылдаған екпінімен ши түбіндегі жапалақ қалбалақтап аспанға ұшып, лағып барып есін жинайды. Шөп арасындағы шыртылдауық шегірткелердің ішегі шығып қалып жатыр. Көгілдір əуеде қанаты қалшылдап, ілулі тұрып, ащы əнге басқан бозторғайлар болмаса, оқ қалақтай қалықтап, тышқан сүзіп жүрген құладындар болмаса, тезек басында қоразданып отырған бөктергі, бұлтаңдаған саршұнақ, секеңдеген қосаяқ сықылды қорқақ жандықтар аттылардың дүбіріне шыдамай, қасқырдан үріккен қойдай жөңкіледі. Омыраудан соққан аңызақ, шапқан аттың зуылдаған желі екі жігітті де желдендірді, желіктірді; екеуі жатып аударыс салды; үзеңгі қағысып тартқанда, бірін-бірі əкете алмады. Енді артынан ағызып келіп жұлып кетуді бастады. Аударыспақты болған соң шауып келе жатып қарғып түсіп, атып мінуді істесті; жерден топырақ алысты, жыраңқайдан ат қарғысты; тұра қалып қарақұсты атысты. Көлденеңнен қараған кісі бұл екеуін нағыз еріккен деп ойлар еді, бір-ақ бұлар ерігіп жүрген жоқ еді; Бұлар өздерін соғысқа даярлап жүрген Əбіш пен Ораз еді.

	Екі жігіт бірталай жер жүрген соң, Қарашыға-нақта үш күннен кейін табысуға уəде байлап, екі жаққа кетті.

	Əбіш түнқатып, ертең сəскеде Келтебұтаққа келді. Келтебұтақ – мұжық қаласы. Бер жағында Иманақ ауылында Əбіштің апасы болатын. Əбіш сонда келді.

	Əбіш аттан түсер-түспестен апасының көзі бажырайып:

	– Қарағым-ау, тез аттан! Поселкеде банда жатыр. Жездең де қашып кетті, – деді.

	– Банда көп пе екен, апа?

	– Ойбай, адам айтқысыз дейді.

	Əбіш апасымен сөйлесті де, атын қараңғы қораға, мылтығын шөптің астына тығып, үстіне жаман киім киіп, бір тайға жайдақ мінді. Қолына бір қапты алды. Сүйтті де, поселкеге кетті. Апасы «барма!» деп байбалам салса да, тыңдаған жоқ.

	Қолау тайды салақтаған аяғымен өкпеге тепкілеп, жолмен солталаңдатып алып келеді. Маңайда тірі тышқан көрінбейді. Поселкенің бері жағында бір жарқабақ бар-ды. Əбіш аяңдап жардың басына шықты. Жарты шақырым жерде поселке тұр. Қаланың ішінде олай-былай өтіп жатқан мылтықты, салт атты кісілер, көшеде жүкті арбалар, анда-санда жерде қызылды-жасылды киген əйелдер көрінеді. Оң жақтағы бір талдың ішінен қарулы үш атты кісі шыға келді. Үш атты Əбішті көрді де, тұра ұмтылды. Кейбіреуі мойнындағы мылтығын суырып қолына алды.

	Əбіш «қашса атады, тұрса тағы да атады, не де болса, қарсы жүрейін» деп тайын бұлтаңдатып төмен қарай түсті. Ойға түсер-түспесте-ақ ежіреңдеген үш солдат мылтығын кезеніп, «стой» деп жетіп келді. Əбішті қамай тұра қалды. Орысшалап «қайда барасың» деп сұрады. Əбіш «білмеймін» деп басын шайқады. Ішінде бір татар бар екен, соны тілмаш қып Əбішті тергеді. Əбіш түк білмейтін бір аңқау қазақ болды; поселкеге астық алуға келе жатқан бір сорлы. Ауылын, болысын, аты-жөнін əбден тексеріп болып, «қызылдардан білесің бе?» деп сұрады. «Білмеймін, біздің ауылдың бір кісісі 8-інші ауылға барып келген екен, сол айтып келді. Осылай қарай қызылдардың көп əтіреті келе жатыр дейді. Бүгін осы жерге келіп қалар ма екен, қайтер екен?» деді. Мына сөзді естіген соң, солдаттар Əбішті алдына салып, айдап поселкеге апарды. Поселкеге əкеліп, бір қораға тайымен кіргізді де, бір мұжыққа «кетіп қалмасын, аңдып тұр!» деп тапсырды.

	Əбіш тайын байлап қойып, мұжықпен əңгімеге кірісті. Ақтар қайдан келеді? Қашан келген? Көп кісі ме? Бұлар соғысқа пəле дейді ғой? Мылтық, сайманы да көп шығар? деген сықылды өзіне керекті хабарларды жансыздап сұрап отыр. Анда-санда астық сататын кісіні де, малай жалдаушыны да сұрап қояды. Тымағы жапырайып, ауызынан сөзі түсіп отырған бір жаманды кім елең қылсын? Мұжық сұраған сөздеріне жауап беріп отыр.

	Аздан кейін поселкенің көшесі шабуылдаған кісі, жаңғырыққан дауысқа айналды. Əбіш «не боп қалды?» деп мұжықтан сұрады. Мұжық: «білмеймін» деді. Атыс болып қалып, арасында босқа кетем бе деп, қорқайын деді. Бірақ Əбіштің қауіпі ұзаққа бармады; бандылар айғай-ұйғай болып, арбасын дүрілдетіп, абыр-сабыр поселкеден жөнеле бастады. Он минуттың ішінде поселке бандыдан тазарып, бейтшілік болды. Мұжық Əбішті қоя берді. Тайға мініп, азырақ астық іздеген болды да, Əбіш апасының үйіне келді. Əбіш үрейленіп отырған апасын қуантып, бұдан кейін атына мініп, жастардың сиезін шақырмақ болып, ел аралап кете берсін. Енді он төртінші ауылға кеткен Ораздан хабар берейік.





III




	Түс кезінде Ораз бір үйде шай ішіп отыр еді, даладан:

	– Мынау атты мініп келген кім? – деген дауыс шықты. Дауысты естіп Ораз тысқа шықса, атының қасында екі-үш кісі тұр. Киімі тəуір мырзасымақ, шоқша сақал кісі, амандасып болған соң «мына атты саған кім берді?» деді.

	– Исполком бастығы.

	– Ендеше менен ұстап əкетіп еді, сен атымды беріп кет! Жалғыз атым еді, сендерге ат табылмай ма? Бір байдан мінерсің... – деп əлгі қазақ жатып атқа жабысты. Ораз бермеді. Қазақ өршеленіп қоймады. Аты кəдірлі болса керек, Ораздан жол бойынша жығылса да, атына қарайды да, қайта жабысады. Даудың аяғы жанжалға айналды. Бірі ауыл іргесін, бірі қызметін, мылтығын арқаланып, егес ұлғайды. Енді аз тұрғанда төбелес болатын еді. Бірақ кенеттен шауып келген бір адам керістің тоқтауына себеп болды.

	– Неғып тұрсыңдар! Шыңғырлауға банды келіп қалды!

	– А, жақсы болды! Атты бермейтін немесің ғой! Мен сені қызылдың атреті деп дереу ұстап берейін!

	Ораз сөзді доғарды. Ертоқымын алды да атын беріп қоя берді. Ауыл адамдары аттарына жүгірісіп, айғайласып, астан-кестең болды да қалды. Атын алған кісі де жытты. Ораз түскен үйінен бір байтал сұрап міңді де, мылтығын бір шұқырға тыға салып, Шыңғырлауға қарай бет алды. Сар желіп келе жатып жүрегі дүрсіл қағады. Неге келе жатқанын, не бітеретінін өзі де білмейді, əйтеуір бір күш бандыға қарай тартқан тəрізді. Алды-артына қарамай келе жатыр.

	Шыңғырлау ауылына таяна бергенде алдынан ереуілдеп бандының бір тобы шыға келді. Аттары ауыздықпен алысып, көкке шапшыды; үсті-басы асынған көкпең-көк қару; киімдері неше түрлі сəнді. Ораздың жүрегі тұрайын деді; Үйтсе де, білдірмеді; алдынан шықты. Қазақ-орыс бастығы: «көтер қолыңды!» деп ақырды. Ораз қолын көтерді. Екі солдат қоныш-қонышын тінтті. Ораздан «қайда барасың?» деп жөн сұрады.

	– Сіздерге келемін.

	– Неге?

	– Алсаңдар, сіздің атретке кірейін деп едім.

	– Не себепті кіргің келеді?

	– Қызылдардан зорлық көрдім, жалғыз атымды алып қойды.

	Əкемді атып кетті.

	Қазақ-орыс бастық басын шайқады:

	– Өтірік айтады иттің баласы! – деді. Өзге екі бастық «шыны шығар» деп сеніңкіреп қалды. Қазақ-орыс сене қоймады.

	– Шыныңды айт! Бəрібір өлесің! – деді. Ораз қарғанды, нанбады. Нанбаған соң:

	– Шынымды айтайын, ұрлық қылушы ем. Исполкомның құдасының малын ұрлап, ісполком мені ұстайды деген соң, қашып жүрмін. Сіздерге кірсем, жаным қала ма деп едім. Құдайға адалы осы, – деді Ораз жүзі жанбай. Мына сөз қазақ-орыстың миына кірейін деді. Өзгелеріне орысшалап айтты. Олар Оразға əбден сенді. Бірақ қазақ-орыс көпке шейін басын шайқай берді. Əйтпесе Ораздан пайдалы кісі шығады. Шолғыншы болады, қызылдардан хабар біліп береді. Қазақтың сырын біледі деген дəлелдерден аса алмады: əтретке алуға о да көнді. Сол əңгімемен алдындағы жақын ауылға келіп қалды.

	Ауылға таянғанда солдаттар қойға шапқан қасқырша тұра-тұра шапты. Үш бастық пен Ораз бір бозғылтым киіз үйге тоқтады.

	Үйде бір кемпір қатын, 14-15 жасар бір-екі бала бар, өзге жан жоқ. Олар да үрпиіп жер үйде отыр екен, іздеп жүріп Ораз тауып алды. Төрелер тамақтанып аттанатын болған соң Ораз жарлық бойынша он бес жасар баланы қойға шапқызды. Үйді тазалап, төсек жайып, жаңа төрелерін күтіп жүр. Самауыр қойылып жатқанда ауыл қыдырған төрт солдат та келді.

	Қошқар тұмсық, мұртын шығыршықтаған бір бастық:

	– Қыз жоқ па екен? – деп сұрады. Солдат қазақтарды боқтай бастады:

	– Неткен сболыштар! Бір жас қатын жоқ, қайда тығып жібергенін білмейсің...

	Артынан бір солдат келе өзгелеріне мақтанды:

	– Сендер түк таба алмайсыңдар. Мен табам, теректің астынан бір қатынды суырып алып, өкірттім! – деді. Екі солдат оған еріп, шауып алды да кетті.

	Ораз бəрін біліп, зығыры қайнап отыр. Бірақ айтуға тіл жоқ, ішінен қиналды.

	Шайдан кейін орыстар шылым тартысып, қазақты қалай қорқытқанын, атын тартып алғанын, қылышпен үш шауып, біреуінің басын зорға кескенін, бір əйелді бырс еткізіп қарынға сұғып алғанын, қалай жанталасып жүгіргенін айтысып отырғанда, үш бастығы ұйқыға кірісті. Төрт салдаты аттарын суаруға ауылдың алдындағы құдыққа кетті.

	Бастықтың екеуі ат соғып қажып жүрсе керек, қор етіп көзі ілініп кетті. Біреуі төңбекшіп ұйқтай алмай жатыр. Ораз босағадан жүресінен отырып, сүйеулі тұрған мылтықтың бірін алып, тамашалап о жер, бұ жерін қарады, құлағын қайырып көрді. Қазақ-орыс бастығы сыртылдағанын, шаппаның дауысын естіп, басын көтеріп алып:

	– Алма мылтықты! – деп жекірді. Ораз аңқаусып:

	– Алса қайтеді? – деді. Мылтықты тастаған жоқ, икемдеп ұстай бастады.

	Қазақ-орыс:

	– Таста, атылып кетеді? – деп орынынан тұра бергенде, Ораз атып тұрды да, басып қалды. Қазақ-орыс мойынын астына ала бүктетіле жығылды. Мылтықтың дауысымен шошып оянып тура берген біреуін Ораз тағы басты. Тəлтіректеп о да өкіре барып жер құшты. Олар жанталасып, қорқырап, тулап жатқанда қалған біреуі жын соққан кісіше, ұйқылы көзімен тұра беріп, қайта жығылып қалбалақтап жүр. Ораздың оғы таусылып қалды білем, басып қалып еді, от алмады. Ораз тұрып-жығылып жүрген орысқа тұра ұмтылып, мылтықтың темірімен қос қолдап тұрып, қара құстан берді. Омақаса барып құлады. Тағы бір-екі қойып жіберді де, жүгіріп барып тағы бір мылтықты алып, құлағын ашып жіберді. Оғы бар екен. Атып тысқа шықса, төрт солдат тырым-тырақай ауылға қарай ат қойып келеді екен. Ораз үйге кірді де, босағадан тұрып көздеді. Үйге жүз елу қадамдай жетпей, алдыңғы бірі шалқалай, аттан мұрттай ұшты. Аты ойнақтап шыға берді. Оған таяу келе жатқан біреуін тағы қалпақтай түсірді. Алдыңғы екеуі жығылған соң, қалған екеуі жетегін тастап, жарық берді. Ораз жүгіріп шығып, ордаңдап жүрген аттарға ұмтылды. Мылтықтың дауысынан шошынған ат жуырда ұстата қоймады. Жан-жақтағы үйлерден адам шықпады, терезеден, есіктен басын қылтитып сығалап тұр. Ораз:

	– Шығыңдар жылдам, атты ұстас! Қорықпа, бəрі қырылды! – деп атой беріп, аттарды қайырып жүр.

	Қатын-қалаш, жаман-жұман еркектер жүгірісіп, аттарды ұстасты. Ораз бір атқа міне сала қашқан екі салдатты қуып кетті. Бірталай ұзап кеткен екен, алыстан қарасы ғана көрінеді. Ат үстінен бытырлатып атып келеді. Оқ тимеді. Ораз жете алмады, оғы таусылған соң қайта қайтты. Барлық мылтықтары, бес аты олжа болды.





ІV




	Он шақты күннен кейін Електегі укомның жиылысында Қарашығанақ болысының ісполком бастығы Құрман дейтін жігіт бандыны қырғанын айтып, баяндама жасады. Құрманға уком тəңір жарылқасын айтып, атын қызыл тақтайға жазды. Қару-жарақ укомге тапсырылды. Киімдер ісполком мүшелерінің пайдасында қалды. Ораз қызметтен шығарылды. Əбіш те ісполком мүшелерімен келісе алмады. Орынборға оқуға кетті.

	Көзсіз ерлердің аты шықпай, елеусіз қала берді. Заманына қарай ерлері болмақ қой. «Өлі арыстаннан тірі тышқан». Заманымыздың ерлері атаусыз қалмаса жарар еді.





МЫСЫҚҚА ОЙЫН, ТЫШҚАНҒА ӨЛІМ


	(əңгіме өмірден алынған)



	– Күн ұзын терген тезегің сол-ақ па? Бар, тағы бір барып кел, – дейді Күмісай. Ол кезде он бір-он екі жастағы Ұрындық бақайшағы майысып, аз толмас қапты көтеріп, жерошақ басына таянып еді. Тезекті тастай беріп, ауызы бұртиып, жылайтын балаша кескіні бұзылып, Ұрындық сырт берді.

	– Бадалғыр! Бар деген соң бар енді! Шашыңнан түк қоймай жұлармын! – деп қызыл шолақ сиырды сауып жатқан Күмісай шабынып түрегелді.

	Күмісай тұрғаннан соң оңбасына көзі жетті. Ұрындық бас терісі ауызына түсіп, қапты жұлқылап əкелген тезегін төге бастады. Күмісай сиырына қайта отырды. Маңайда тезектен түк жоқ, қайта-қайта жұмсайды... «Көкжұлын қып өлтіреді ғой» деп Ұрындық мыңқылдап, көзін басып, қабын иығына салып жөнелді. Уақыт намаздыгердің алды еді.

	Күмісайдың шаңқылдаған дауысымен үш қанат кигізді лашықтың ішіндегі қаймақ ұрлап жеп жатқан жалаңбұт, алты жасар Құрмаш шошығанынан селк етіп қаймақты төгіп алды. Сасқалақтап жүгірді де есікке барды. Күмісайдың сиыр сауып жатқанын көрді де қылмыстың ізін жоғалтқалы қара аяқты түзеп қойған болды. Қаймақты екі қолымен тырнап топырағымен аралас аяққа салып жатты. Мұрыны пысылдап, есікке қарай түседі. Қаймақ жұққан бес саусақпен мұрынын сүртемін деп бет-ауызының бəрін қаймақ қылып алды. Қанша епті болғанмен алты жасар бала ұрлығын шығармай қоя ма, ноқталы кебеженің бұрышына тығылып отырған мезгілде тері шалбары саудырлап Күмісай үйге кірді. Құрмаштың отырысы, алақтап жалына қарағаны сезікті еді. Бет-ауызындағы алабажақ қаймақты, топырағымен аралас қара аяқты көрген соң Күмісай күйіп кетті.

	– Жер жастанғыр, жайрап қалғыр! Жайратып отыр екенсің ғой көгала! Түйнеме келгір! Ындының құрып бара ма? Түйнеме келтірейін, – деп Құрмашты бір қолынан ұстап лақтырып жіберді.

	Шапалақ басқа да тиді, көтке де тиді. Құрмаш есеңгіреп қалды, қарғыстан ішін кептірді, таяқтан сілесін қатырды.

	Ол кезде Құрмаштың інісі Нұрмаш үйдің артында бір шұбар қоңызды ұстап алып, ауызға таман апаруға ыңғайлап отыр еді. Күмісайдың қатты айғайы қоңызға жəйлі келді, Нұрмаш қолы дірілдеп, қоңызды құтты жеріне қондыра алмай айырылып қалып еді.

	Ұрындық жаны кейіп, көзінен жасы парлап, қабын толтыра алмай жүр. Құрмаш қаймақ ұрлап, сыбағасын алып, жылауға шамасы келмей, сілесі қатып ол жатыр. Қорек қылатын ала қоңыздан айырылып, зəресі ұшып, көзі бадырайып Нұрмаш отыр. Бүгінгі емес, балалардың күндегі көретін күні осы. Тамаққа жарымайды, ұрлық қылады. Бар бас көтерері – он бір жасар Ұрындық тезек, сумен көкжан болып, бейнетте өмірі өксулі. Осындай қорлықта, зарлықта жүрген үш бала кімдік деп ойлайсыздар? Қара құрсағын қақ жарып іштен шыққан баласын туған ана өстер ме еді?

	Туған ана осынша мейірімсіз бола ма екен? Əлде Күмісай сонша жүрегі тастан жаралған адам деп ойлайсыздар ма? Олай емес, ол балалар əке-шешесі жоқ – тірі жетім. Күмісай олардың нағашы апасы. Əке-шешесі жоқ болған соң, бір кезде тұқым еді деп екі сиырымен қолына алып еді. Күмісайдың өзінде бала жоқ. Бұрын бес-алты бала туып, оның бəрі о дүниелік болған. Жасы қырықтың жуан ішіне кірді, байы алпысқа таянып қалды. Өзінде екі сиыр, жетімдердің екі сиыры – төрт сиыр сауып отыр. Енді балалардың қалайша бұл күйге ұшыраған мəнісін айтайын.

	***

	Осы елде жеті атасынан бері бақ, дəулет арылмаған күшті атаның тұқымы Үкімбай деген жігіт бар-ды. Үкімбайдың өз əкесіне мың біткен, ағалары болыс болған. Бұл күнде дəулет қайтып, орташа ауқатқа қараса да, адамгершілік үзілген жоқ. Біреудің ақысын бұлар жемесе, кісіге ақысын жегізетін бұл тұқым емес.

	Үкімбай жасынан дəулетке мас бай баласы болды. Тұқымның дəулетін, адамгершілігін арқаланып, бетіне келер жан болмай, шалдуар, сотқар, қияпас жігіт болып өсті. Аталы ауылдан қыз алды, атадан топтап енші алды. Алғашқы келіншегі өткен соң, орташа жерден тағы алды. Оның үстіне көңілі қосылған бір əйелді жəне алды. Өз алдына бір бай, жас отау болып дəурен сүрді.

	«Ат мінсе, ауынан» дейтін бір мəтел бар. Кей жігітке қатын тұрмайды, кей біреуге бала құрамайды, тағдырдың жазуы ғой

	– Үкімбайдың соңғы қатындары да бірінен соң бірі дүние салды, алғашқы қатындардан үйелмелі-сүйелмелі төрт бала қалды.

	Қатыны қайтыс болғалы он бес күн болып еді. Үкімбай үйде отырса да, атқа мінсе де, шаруа қараса да, елдің сөзіне, дауына, барымтасына қатынасса да, жатса да, тұрса да, бір қатын алу ойынан шықпайды. Қалай болады? Жас болса, қырыққа келіп қалды, мал болса, шағын, елу шақты қараның жарымын бермей қыз келмейді, əлде ыңғайлы қыз да жоқ. Сырын білмеген ноқтаның жуан тұғырын мал шығарып алғанмен, ол əлдеқандай болып шығады. Шаруа ұстай ала ма? Өзі шаруақор, өзі арзан əйел қайдан табылар екен? Міне, Үкімбайдың басын қатырып жүрген осындай ой еді.

	Үкімбай шай ішіп отыр еді. Тыста ит үрді. Түйеге арба салған екі-үш қатын түсіп жатыр деп ер бала айтып келді. Кешікпей қатындар үйге кірді. Бата қылуға келген көрші ауылдың қатындары екен. Тұрғамбайдың шешесі, Ұлтарақтың қатыны, Бəйміштің Рақиласы. Ішіндегі іліп алары – Рақила. Өзгесі кемпір-семпір. Рақилаға көзі түскен жерде-ақ, япырмай, Рақила қалай жұғымды, жасы отыздан асса да, əлі жап-жас, өңі тайған жоқ. Аққұба, маңдайы да жарық, əнтек мұрыны шошағырақ болмаса, өзі де биязы, киімі құбатөбел болса да, кірі жоқ, таза, бойына қонымды, не керек, қазақша биялайға лайық бір əйел.

	Оның үстіне Рақиланы Үкімбай баяғыдан біледі. Бұшпағы қанамағанмен ит терісін биялай қылатын, аса берекелі, дəмді, үйінің іші тап-тинақтай болатын. Рақиланың кескініне қарағанда шаруаға күнтақты екені де Үкімбайдың көзіне елестеді. Бəйміштің үйін үй қылып тұрған – Рақила. Үкімбай бозбалалықты көп істеген. Ол кезде Бəйміш бұған қоңсы еді. Үкімбай Рақиламен ойнап-күлген болатын. Сондағы Рақиламен аңыз арасында жүргенде жолығатын тəтті шақтары да есіне түсті. Сонда Рақила сүйкімді еді, денесі де жұғымды.

	Рақилалар шай ішіп, аз отырып қайтты. Бірақ Рақиланың сүгіреті Үкімбайдың көңілінен шықпады. Рақиланы алсам қайтер еді деген ойды олай қорытты, бұлай қорытты. Ол көңіліндегі əйелі, арман қылған əйеліне дəл келді. Əрі шаруаға, əрі балаларға жақсы, əрі алуға оңай, арзан, əрі еркекке сүйкімді, қыбын табады, əрі қай жағынан болса да Рақиладан оңды қатын жоқ. Жалғыз-ақ айнытатын Бəйміштің көрші ақысы, кірмелігі, баласының жоқтығы, оғаш зорлық болады. Əйтсе де, Рақиланы алуға дəлел көп, бала таппайтын қатын Бəймішке не керек? Мүмкін тағы бір қатын алса, бала көрер. Қайта менің алғаным да пайда, деп өзін ақтады. Ағайын, туысқан мұнымды жақтыра ма? Көршімнің қатынын тартып алғаным оларға теріс көрінбесе, деген сұрауға, теріс болсам, мен боламын, олар маған жақсы қатынды қайдан тауып береді. Мен үшін кім мал шығарады? Шығаратын мал бар ма? – деп жауап берді. Сонымен, ұзатпай Рақиламен сөйлесуге, жолығуға, көнсе, тез алып қашуға бел байлады. Үкімбай түзу, қисық болса да, ойынан ісі бөлек кете қоймайтын, бір беттесе, əкесі тіріліп келіп айтса да, көне қоймайтын мінезі бар-ды. Сол мінезге салды. Рақиланың ауылына барып, Бəйкендікінде отырып Рақиланы шақыртып алады. Үкімбайдың тілін Бəйкен екі қыла алмайды кешегі пəленшекеңнің баласы, əлі де шауып аламын, жоқ қыламын десе, қолынан келеді.

	Алғашқыда Рақила таңданса да, қорықса да, он бес жыл бірге өмір сүрген байын аяса да, Үкімбайдың басына, жастығына, дəулетіне, адамшылығына қызықпай тұра алмады, жүрегі қобалжыды, ойланып жауап бермек болды. Оған Үкімбай шыдаса да, қатыны өліп, көзі қарауытып жүрген кісі баяғыны бастауды тілек қылды. Соңғы тілегін алып, Үкімбай көңілін дауалап үйіне қайтты. Ойланайын дегені жəй сөз, көнуі шексіз екенін сезіп кетті, үйткені Рақила бауырына қысып, «жаным!» деп тамағынан қатты сүйіп еді.

	Екі-үш жолыққаннан кейін Үкімбай Рақиланы алып қашты. Бəйміш жазған ол күні кісіден аласы тайыншасына кетіп еді. Қатыны кеткенін ауылы айтты. Азаланды, күйінді, қорлыққа шыдай алмай өлмек те, өлтірмек те болды, өліп кетпек те болды. Ел адамдарына барды, жылады, сықтады. Олар Үкімбайды теріс қылды, қатынын қайтарып береміз деп сөйлесті. Тартып əпереміз деп айтыс-ты. Ол хабарды естіп, Үкімбай қатынды сотқа əкетті. Сотқа ел адамдары да кісі жіберді. Соттың ағайыңдарын араға жүргізіп, Үкімбай қатынға бостандық қағаз алып қайта келді.

	Бəйміш дамыл көрмеді. Сотқа барды. Сот жайластыр деп елге сенімді кісі жіберді. Ол кісі ел адамдарымен сөйлесіп Үкімбайдан Бəймішқа төрт қара əперілсін деп бітім айтты. Оған Бəйміш разы болмаған. Сонымен, қатынды алып Үкімбай жатты. Арада бірталай күңдер өтті. Үкімбай соттың жіберген кісісін разы қылды. Кесілген малды да төлемеді.

	«Уақыт солай болды, бір сайтан азғырды, қайтейін, құдайға тапсырдым». Малсыз, қатынсыз, қорлыққа көніп, үйі иесіз қалған Бəйміштің айтар сөзі осы-ақ. Бүйтіп отыруға болмайды, тірі кісі тіршілігін қылу керек, құдайдың салғанына кім көнбеген. Бəймішке қатын алу керек. Байы өлген, байын менсінбеген, қайтып келген қатын бар ма? – деп өткен-кеткеннен Бəйміш сұраулас болды. Ыңғайлы, дұрыс адам табыла қоймады.

	Ендігі Бəйміштің мақсаты: қартайғанда перзент көретін əйел алу еді. Көптен құлағында бар-ды, қасындағы ауылда Серікбайдың қатыны бұзылып жүр деген сөз. Серікбай – екі сиырдан басқа малы жоқ бір кедей. Былтыр пайда табам деп тоғайға кеткен. Содан бері хабар-ошар жоқ. Қатыны – отызға келмеген жас адам. Үш баласы бар. Асырап сақтайтын бай жоқ, сүйенер кісің жоқ, бұл жерде отырып күн көре алмайсың ғой, деп төркіні қатынды азғырып жүретін. Төркіні қызын екі-үш қараға сатып аужал қылмақ болатын.

	Бəйміштің қатын іздеп жүрген хабары естілді. Серікбайдікіне қатынның төркіні келіп сөйлеседі. Қатын үш баласын тастап, кетуге көнеді. Оны бітіріп алып, төркін Бəймішке келеді. Сен қатын алмақ ойың болса, біздің баламыз кеткелі отыр. Сен де бөтен кісі емес едің, бізге баламыз жыламайтын орын керек. Сен жолықсын деген соң сөйлесе кетейінші деп келіп едім. Бір малтапқыш қу сөйлеседі.

	Бəйміштің бұл қатынды ойласа да, көңілі тұрақтамай жүруші еді. Үйткені Серікбай – жалғыз жігіт, жалғыздық өз басында да бар. Оның үстіне қатынның үш бірдей баласы шулап жетім қалады, олардың көз жасы, обалы кімге? – Бəймішке. Қызыл қарын жас балаларды шулатып тастағанда не барқадар табамын? Үкімбай маған зорлық қылды деп, менің Серікбайға зорлық қылуым құдайға мақұл ма? Ит жеңгенін талайды деп, əлімжеттік қылған болармын. Серікбай – ағайынды кісі, өштесіп кете ме деп ойлаушы еді. Бұл жолы осыны көп ойлады. Бұл ойын келушіге де айтты.

	Ол қарсы дəлелдер келтірді. Сен алсаң, алмасаң да, Серікбайға ол қатын тұрмайды. Бізге бəрібір, біреу табылар, байсыз тұра ала ма? Өзің білесің, – деп жүріп кетті. Бəйміш сөз байлай алмай қала берді.

	Бір жұма өткен соң Бəйміш мынадай хабар естіді. Серікбайдың қатыны төркініне барыпты, сотқа барып бостандық қағаз алыпты, балаларын Серікбайдың нағашы ағасының қолына кіргізіп беріпті. Серікбайдың ағайындары барып, екі тайынша алып, бітіп келіпті.

	Бұл хабарды естіген соң Бəйміш қайта ойланды. Ол бала туып отырған қатын. Мен алмағанмен, біреу алады екен. Бұдан арзан қатын табылмас, обалына мен қалмайын, төркіні қалып отыр. Қой, осы қатынды алып қалайын деп ойлады. Осы ойға бекіп, ертеңінде атқа мініп, қатынның ауылына барды. Қатынның туысқандарымен сөйлесіп, үш қараға келісіп, алып қайтты. Төркінінің мақсаты да екі-үш қараға Бəймішке бермек еді. Сүйтіп, Үкімбай өзінен төмен Бəйміштің қатынын алды, Бəйміш өзінен төмен Серікбайдың қатынын алды, Серікбай қатынсыз қалды. Серікбайдың үш баласы – Ұрындық, Құрмаш, Нұрмаш тірідей шешеден айырылып жетім қалды. Серікбай есен-сау келе ме? Жоқ па? Мəлімсіз. Келген күнде де Серікбайдың қатын аларлық шамасы жоқ. Əңгіменің басындағы тезекке кеткен Ұрындық, тамаққа жарымай, ұрлық қылып таяқ жеп отырған Құрмаш, үй артындағы қарны аш Нұрмаш қорлықта жас өмірі өксіп отыр. Олардың көз жасы кімге? Оқушы өзі шешсін.





БАЛАЛАРМЕН ƏҢГІМЕ




	Күнделік дəптерден

	Сентебірдің 1-і.

	Сайлау.

	Бүгінгі бір мектепте комитетші, тазалықшы, тұжырнай4 сайладық. Имаш комитетші болғысы кеп шошаңдап еді, сонда да сайламадық, үйткені балалармен жанжалдаса береді. Жай жүрмейді: кісіні келемеж қылады, кісіге жала жауып, мұғалімге жамандайды. Біз оған мінезің əбден түзелгенше сені қызметке сайламаймыз дедік. Комитетке Құрманды, тазалықшыға Дүйсенді сайладық.

	– Сендерде комитетші бар ма?

	– Жиналысы бола ма?

	– Онда не сөйлейсіңдер?

	– Комитетші, тазалықшы!

	– Тұжірнайдың жұмысын тексеріп жүріңдер!

	– Комитетші, өз жұмысынды да ертеңгі тұжірнайды дайындап кет!

	Менің міндетім

	Сентебірдің 5-і

	Бүгін мені комитетші қып сайлады. Мен əшейін қуанып кеттім!

	Жиналыста біздің міндетімізді ұқтырды. «Міндетім қандай екен?» деп үйге барғанда ойласам, мынау екен:

	– Класқа, ас үйге тұжірнай қойып жүру;

	– Сабаққа келмеген, сабақтан кешіккен балаларды белгілеп отыру.

	– Тұжірнайларға қызметін ескертіп тұру; Сентебірдің – 10-ы.

	Комитетші болу оңай ғой деп жүрсем, тіпті қиын екен. Кейде сабақта отырғанда жолдасыңмен сөйлескің келіп қалады. Сөйлесейін деп бір оқталып қаласың да, комитетші екенің есіңе түсіп, ауызыңды жұма қоясың. Комитетші өзі сөйлеп отырса, онсоң тəртіп бола ма? Жиылыста сөгіс аласың, қашанғыдан бұрын жолдастарыңның алдында ұялғаның жаман ғой!

	Мені ақыры сайлады

	(Жапаштың сөзі)

	Мені көпке шейін қызметке сайламады. «Сен салақсың: кітабіңді, дəптеріңді, өзге бірдеңелерді ұмытып, үйге тастап кете бересің. Сен тапсырған жұмысты да ұмытып кетерсің» десті түге.

	Содан былай мен ұқыпты, жинақы болуға тырысып жүрдім. Міне, мені тазалықшы қызметіне сайлады, кей жолдастар: «Бəрібір ол түк істемейді» деп мені сайлауға қарсы болды. Əй, солардың сөзі біртүрлі жарадай тиеді-ау!

	Мұғалім айтады: «Соңына бір түскен нəрсесіне кісі жетпей қоймайды» дейді.

	Шаң-тозаңмен қалай алыстық

	Бір күні қатты жаңбыр жауды. Жер былғаныш, лайсаң болды. Далаға шыққанымыздың аяғы бес баттам балшық болып келеді. Аяғымызбен еденді былғадық. Мектептің іші жылы еді. Аяғымыздан түскен балшық кепкен соң үгітіліп, шаң-топырақ болды. Қара тақтайды сүрткенде тағы да шаң қаптады. Балалар алысып-жұлысып шаңды молайтты. Шаң-тозаң кеудемізге кіріп, мұрынымызды жыбыршытып, жөтел тигізді. Содан кейін тысқарыға шөп салам, жаман кенеп тастап, аяғымызды сүртіп кіретін болдық, шаң шықсын деп, терезенің тесігін ашып қойдық.

	Құрман желдеткіштің алдында отырушы еді, суық тиіп, тұмауратып қалды. Енді суықтан сақтанып жүретін болды.

	Күз

	Күн қысқара береді. Ел отты ерте жағады. Əуе салқын бола бастайды. Шөп қуарады. Ағаштың жапырақтары сарғайып, сыбдыр-сыбдыр түсе бас-тайды. Құстар топтанып, тізбек-тізбек болып жылы жаққа ұшып кетеді. Суыр, тиін сықылды аңдар інге, ағаштың қуысына кіреді. Құрт-құмырсқалар да илеуіне, тастың, қабықтың арасына тығылады. Бəрі де жазға шейін ұйықтайды. Кісілер үйлеріне от жағып, жылы киімдерін əзірлей бастайды. Шаруа адамдары отын жимайды. Шөп үйеді; қысқа азық, астық даярлайды, қорасының құлағына ашылған жерін бүтіндейді. Пештерін қайта түзетіп салады; үйлерін сылайды.

	Құстар қысқа қалай даярланады?

	Күннің суық боларын елден бұрын құстар сезеді. Күз болысымен олар тізбектеліп жылы жаққа қарай қайтады. Тырналар қоштасқан кісілерше ауылды айналып, қиқулап кетіп бара жатқаны. Ең алдында жолды көп көрген кəрі құстар жүреді. Құстар ұшқанда сындырған шыбықтай, алды бұрыш, арты талтақ болып ұшады.

	Құстардың бəрі бірдей жылы жаққа кете бермейді. Біздің жақта қыстап қалатын құстар да болады. Қыстап қалатын құстардың жылы мамық жүні, жылы қанаттары күздігүні өсіп жетіледі. Суық торғайлар өздеріне жылы ұя істеп алады. Көгершіндер шатырдың төбесіне, қораның қалтарысына паналайды. Құстар қыстыкүні не болса, соны көрек қылады.

	Бие қайырдым

	Ағатайым ұстаға арба тарттырып келді.

	– Сен биені қайырып келе қойшы! – деді.

	Мен атқа мінуге қуанып кеттім! «Жарайды» дедім. Ағатайым көк байталға мінгізді. «Таралғыға аяғыңды салма, жығылсаң, ілініп қаласың» деді. Аяғымды салғам жоқ.

	Көк байталмен бүлкілдетіп бардым. Биелер, құлындары қосақтаулы, қара шоқының ар жақ жамбасында жайылып жатыр екен. Айғайлап айдай бастадым. Жирен бие шабан-ақ! Қарыны кебежедей болса да, жайылып артта қала береді. Сұр бие жылқыдан оқшау жүреді. Алыстан қамшымды үйіріп дауыстап айдаймын. Құлағын жылмитып қояды. Таянсам, қос аяқтап салады ғой, оның тебеген екенін бұрыннан білем. Торы бие алдыңғы аяғын ноқтаның сабағына іліп алыпты. Құлынның мойынын ауыртып келеді. Түсіп жазайын десем, шамам келмейді.

	Биелерді айдап келдім. Ағатайым мен апам шелек алып шығып бие сауды. Мен қайырып тұрдым. Сауып болған соң мола жаққа өргізіп жібердім.

	Қою сүт

	– Жанақ-ау! Біздікі қою сүт пісіріп жатыр! – деді Қабылтай.

	Жанақ қою сүт пісіріп бер деп анасына азап салды.

	– Қабылтайдың үйіндей көп қойымыз бар ма! Бес-алты саулықтан қай жөнді сүт шығады. Қойдың өзі де суалып кеткен шығар, – деді анасы.

	Иə, сауса, неге шықпасын?

	Еңдеше қозыларыңды көгендеп келе ғой.

	Жанақ жүгіріп қотанға барды. Қозылары асау болып кеткен екен, ұстатпады. Жанақ Шоқанды, Қабылтайды шақырды. Үшеулеп қозыларды кө-генге қамалап, ұстап жүр. «Бір құлақтың» қозысы Жанақтың аяғын езіп кетіп бақырды да қалды. Қозының тұяғы өткір болады екен.

	Қабылтай Жанақты уатып, үйіне апарып, қою сүт берді. Ертеңіне Жанақтікі қою сүт пісірді.

	Жанақ Қабылтайды шақырып бір тостаған сүтті екеуі бөліп ішті.

	Етікші

	Ескі етігімді бастатуға Шегебай етікшіге бердік. Шегебайға күнде барамын:

	– Етігім қашан бітеді? – деймін.

	Ақысын берсең, тез бітеді, – дейді Шегебай. Ақысын ағатайым береді ғой.

	Ағатайың – сараң кісі: бермейді. Ойнап айтады ғой. Басын қондырып болған соң атқа мігелі отырмын, – дейді.

	– Тағы бітпейді екен ғой?

	– Қайдан бітеді? Өзің түк əкелмейсің.

	– Не əкелейін?

	Құрт-май əкел! Əнеугі сойған қойдың етінен əкел!

	Апамнан құрт-май сұраймын. Апам: «ойнап айтады» деп сөзге жұбатып бермейді. Мен қоймаған соң апам тостағанға құрт-май салып береді. Мен Шегебайға жүгіріп алып барам. Шегебай:

	– Əй жігіт! Жарайсың! Енді тез бітіремін – деп күліп қатынымен екеуі құрт-май жейді.

	Ертеңінде етігімді бітіріп берді. Нəл салыпты. Ағатайым: «мықты болған екен» дейді. Апам: «сұлуынан жылуы да» дейді.

	Ескі байпағымды саптап киіп алдым. Апам: «енді ханға сəлем берер ме екенсің!» дейді.

	Қоян байғұс

	Қабағын түйген ызғарлы, жаңбырлы күз келді. Қоян байғұс қысқа азық жинай алмай қалды. Жүгіріп қарағанның арасына барды. «Қық!» деген дауыс естіліп еді, шошып кетті: тауға қарай зымырады. Қоян тауға жете алмай моланың ығына жата қалды. Ар жағында қойшы жүр еді. «Айт!» деп еді, қоянның зəресі ұшып кетті. Ылдиға түсіп, өзекпен жөнелді.

	Қоян байғұсқа дамыл жоқ, жауларынан бір қорықса, жаңбырдан тағы қашады. Құлағын қысып, көзін сығырайтып, аспанға қарайды. Аспан түнеріп, жаңбыр жауып тұр. Тым болмаса, күн ашылып, құрғақ болса екен байғұсқа.

	Күзем

	«Ертең ауыл күзем алады» десті. Қой қырыққан қандай қызық болады! Таңертең тұрсақ, байдың үйінің алдында қойлар көгендеулі екен. Бет-қолымызды жуып, асымызды іше сала сонда бардық.

	Он шақты кісі белдерін буынып, білектерін сыбанып, қырықтықтарын қайрап жатыр. Ересек балалар жапырласып қойларды сүйрелеп үйге кіргізіп жүр. Кəрі саулықтар жығатынын біліп, тырмысып үйге кірмейді; күшті кісі болмаса, жыққызбайды, əккі болады. Қойларды топырлатып жығып жатыр. Біз аяғын шалып береміз, жүн жиямыз, қойға əліміз келмейді. Үйдің іші бұрқыраған жүн. Қырықтықтар судыр-судыр етеді. Бəстесіп қырыққанда қалай қолдарын кесіп алмайды? Қырықтықшылар əр үйге жүн апарыңдар деді. Біз жүн апарып, аяқ-аяқ құрт-май əкелдік. Құрт-майға кенелдік-ау!

	Қойды қырқып болған соң қатындар жүн сабап, кигіз басты. Бізге кигіздің ауыл-ауылды қыдыртып тартқаны, қарпығаны кызық болушы еді. Қатты домалатып кеткенде қатындар тебе алмай жығылып қалатыны да болады. Қаршығанда біз де бір жағынан қалмаймыз.

	Егін ору

	Мен апама еріп Нұркеннің ауылына бардым. Ол ауыл егін салады. Түйеге аяқ арба жегіп балалар егінге бармақ болды. Балалармен бірге мен де бардым.

	Егін дегені кəдімгі шөп тəрізді болады екен. Ұзындығы ақ селеудей, бастары тақияның шоғындай салбырап, майысып тұр. Қолға алып уқаласаң, жып-жылтыр моншақтай тарылар сау етіп түсе қалады.

	Біз барғанда екі еркек, бір əйел бытырлатып орып жатыр екен. Бүкшеңдеп, орақтары судырлап орғанда қолдары шып-шып етеді. Уыс толғанда тоқталып тастап отырады. Желпілдеп тұрған егінді заманда бытырлатып недəуір орып тастады.

	Балалар масақ теруге кірісті. Мен де терістім. Қолым толған соң Нұркеге: «Қайда апарамын?» деп едім, «Бөкеге сал!» деді.

	«Бөкесі» орып тастаған бөлек-бөлек егіндер екен. Бөкелерді жинап бір жігіт бау байлап жатыр. Бірталай бауларды үйіп сая салып қойыпты.

	Кешке таман қолтық-қолтық егін алып ауылға қайттық.

	Жатарда сүт пен майға басқан кəші жедік. Өзі тəтті-ау! Көмей суырады!

	Жел

	(Қаладағы баланың дəптерінен)

	Бүгін боқыраудың 15-і. Жел қатайып қара дауыл болды. Бақшадағы жапырақтар қардай борайды. Ағаштар солқылдап зу-зу етеді. Жас ағаштар дауылдың күшіне шыдамай еңкейгенде бастары жерге тие жаздайды. Шіріген қу бұтақтар шарт-шұрт сынады.

	Боқшаның ар жақ шетінде, желдің өтінде тұрған кəрі терек күрс етіп құлады. Бұтақтары быт-шыт болды.

	Өзенің беті аттай тулаған толқын. Толқындар ақпандағы алабас бурадай, үсті-басы ақ көбік. Бір толқынды бір толқын қуалап, судың кемеріне шылп-шылп соғады.

	Дауыл топырақты бұрқыратып əуені алай-түлей қылды. Көзді ашқызбайды. Мұндай дауылда көзді басып жүрмесе болмайды: көзге қиыршық түссе, көз түйіліп ауырады. Уқаласаң, қыздырып, қанталап ақ түсуге мүмкін.





ТƏУБЕ ҚЫЛДЫ




	Қасым – жігіттің қасқасы. Ағайынның тағалы торы тайын жатқа жібермейді. Жауын жаулайды, жесірін даулайды, жерін жалдайды. Ұрлығын қымтайды, шеттен шымқайды. Болысқа барады, орысқа барады. Ел бағады, сөз бағады. Аттан түспейді.

	Қасаң қонақасыға қандай мырза!... Онша дəулетті де кісі емес. Бірақ Қасымға: дəулет – қолдың кірі. Жумаса – бітеді, жуса – кетеді. Өзі тірі болса, кемдік бар ма, қорлық бар ма?

	Ол өзі келбетке де кет əрі жігітің емес. Орта бойлы, мұрт, мұрын, сақал, көз, – əрі кəдімгідей. Мінсе, шіренеді. Жағасына кір жоламайды. Тізесін қылшықтап, шырт түкіріп отырады. Баламен – бала, кəрімен – кəрі. Əйелмен нелеу... кішіпейіл ғой.

	«Əттең, əнебіреуісі болмаса» деп жұрт қауесет етеді. Онысы не екенін шорт біле ме, əйтеуір, жігіт.

	Қасым кешке жақын төбе басында отыр еді. Сарбұлақтағы бес ауылдың еркек кіндігі қасына жинала бастады. Күндегідей əркіммен жампаңдасайын десе, жұрт төмен қарайды, жер шұқиды, тас сапырады.

	«Бұларға не болған?» дегендей, Қасым жалтақтайды. Сүзілген көздер біріне-бірі итергендей болады. Əлдебір жанкүйері өліп, соны естіртетін тəрізденеді.

	Əсен ақсақал Қоңқашбай отағасына қарады. Қоңқашбай отағасы көрмегенсіп ауыл жаққа қарады. Ауыл жақтан өңірлері тас сыпырып бір екеуі төбе басына тырмысты...

	...Олар келді. Сиыршылап отырды. Соларды күтіп отырғандай, бəрі де көз қырларын жіберісті, иек көтерісті. Қасым жалтақ-жалтақ қарады.

	Ағайынға қадырлы, беделді Қасымға жұрттың тұтқиыл бүйте қалғаны қалай? Қасым таң-тамаша. Япырмай! Оғаш қылығы жоқ еді ғой...

	Қоңқашбай отағасы əлден уақытта əбден найқалып, тамағын жүдемелете кенеп, үлкен тырнағындағы тасты ыршытып тастап, басын көтерді. Түлкі бөркін əнтек шалқайтып, алдындағы жұртты бір шолып алды. Сүйтті де, қоздайтын немеше:

	– Е-е-е! – деді

	Енді бастайды екен деп Қасым ұмсынып қалды. Бірақ Қоқаң бет-ауызын сыпыра бір сыйпап, тағы төмен қарап кетті.

	Заманнан заман өткенде Қоқаң басын тағы көтеріп:

	– Ым-м-м! – деп бір қойды. Тамағы бір кенеп алып:

	– Е, Қасымжан, мынау отырған жұрттың көңілінде саған айтатын бір мұддағалы сөзі бар көрінеді... – дегенде, Қасым жұлып алғандай:

	Айтыңыз, айтыңыз... тыңдайық, – деді.

	– Айтқанда-а... Ол өзі не ғой... Сен əйтеуір аз үй Шапыраштыда басшы боп атқа мініп жүрсің... Жасың болса, бізден кіші... Мынау отырған ақсақал, қарасақалы алдына мені салып отыр түге... Біз сөзден қалғалы қашан. Ағайын, ашсаң – аяңда, жұмсаң – жұмырыңда болушы едік... Сенің табаныңа қадалған тікен мандайымызға қадалсын деуші едік...

	Осындай ұзақ сонар, құдай аманаты сөздермен Қоқаң отағасы биенің табан екі сауымын алды. Нені айтқалы келе жатқанын əулие де аңғарар емес. Тек сөз саптасы бір зілді нəрсеге соғатын секілді.

	Ағайын арасының ашу-аразына, дау-шарына, Қасымның ата тегіне, қадіріне, ауыл-үйдің өсегіне, шыршуына, достың күйініп, дұшпанның сүйінуіне... Бəріне шарлап отырып, аяқ кезінде:

	– Құдайға шүкір. Ұлыңды ұяға, қызыңды қияға қондырдың... Орда-шарқы үй болдың. Жамағаттарың бар. Біреуден ілгері, біреуден кейін... Қырықта қылау, елуде елік деген... Жастық, мастықпен жүрдің, тұрдың... Бір жігіт əйел қызығын сендей-ақ көрер... Бұл өңірде қалған жоқ шығар...

	– Жарықтығым, енді қайтсайшы, тəубе-таупиыққа келсейші... Мүйізің шыққандай болды ғой... Міне, жұрттың сенен тілейтіні осы... – деп сөзін аяқтады.

	Əзір арсыз болса да, Қасымның бетінен оты шықты. Қайтсін: бəрі де сақалды басымен мойын салып отырғансын...

	– Енді сүйт, шырағым! Келін, бала-шағаларды шыршу қыла бермей... – деген сияқты сөздер іліп ала жөнелді.

	Қасым жер шұқып отырып қалды. Бір мезетте басып көтеріп:

	– Бердім тілектеріңді: райдан қайттым. Осыдан енді нетсем, қызым қатыным болсын, 3-4 қарғаның игілігін көрмеймін! – деп ауыздан ант етті.

	– Уа, бəрекелді! Көп жаса!... – десіп сақалдар қаутаң қақты.

	– Менің қайтқан белгім со болсын: қажыға барайын, Əзірет сұлтанға зират етейін. Бойымдағы сайтанды сүйтіп арылтайын... – деуі-ақ мұң екен ақсақалдар түбі түскен шелектей:

	– Дұрыс-ақ! Сөз-ақ! «Ерден иман құтылмайды» деген осы да, – десті.

	– Дəулеттің шарқы өздеріңізге мəлім... Əйтеуір мұндағы қатын-баланың ораза ашарына зиян салғызбайтын болсаңыздар... – дегенде пейілденіп отырған жұрт:

	– Мұның да дұрыс! – деп шу етті.

	...Бір жұма өтті ме, жоқ па, ұлы дүсір той болды. Көкпар тартылды. Балуан жығысты. Мал төгілді. Ақша жиылды. Қасым қажы ақсақалдардан бата, қатын-баладан ырзалық алып, азық-түлігін қамдап, ақ жолға сапар шекті.

	Əзірет сұлтан – ара күндік жол. Бер жағында – Арыслан-баб əулие. Аруақ аттап қалай өтсін?

	...Келді, Арыслан-бабқа зират қылды. «Кешіре гөр... Сайтаннан құтқара гөр» деп тіледі. Егілді, езілді, балқыды. Алтын легенге салып нұрмен жуғандай, жүрегі тазарды. Тамыр біткені зікір салып тұрғандай желпінді...

	Жер астында қылыуат (үңгір) бар. Мүлиген-мүлиген сопылар соған түнеген. Жолдастарын пəтерге қайырып, Қасым таза таһараттанып, қылыуатқа кірді.

	Төбесі тесік жертөле. Əйнек жоқ. Бағанда сығырайып шырақ тұр. Қасым сабанға төсегін салып жатты. Мүлгіген. Қолда – тəспі, ауызда – таһліл. Иесіз үңгір. Үрейлі... Есік тырс етті. Кемпір кірді. Қасымға жалмауыздай көрінеді. «Бұл сұм қайдан жүр?» дегенше кемпірдің артындағы адамды көзі шалды. Кемпірді «Əжетай-ай!» дей жаздады: артындағы уылжыған келіншек екен. Жүрегінің қақ түбіндегі бір тамыры бүлк еткен болды. «Баяғы күнім болғанда қырыма бір алатын келіншек екен» деген ой салып жетіп келді. Бұ бір бала іздеп келген келіншек. Анау, əлде енесі, əлде шешесі. Тəрізі шешесіне келеді. Бірақ енді тіл қатуға болмайды. Мешітте намазда отырған адамдай, қылыуатта ақ ниет үстінде отырған кісі ғой.

	Əйтсе де, неткен келіншек екенін білгісі кеп барады. Сұм нəпсісін осынша тізгіндемек болса да, көркем келіншек қаратпай, ойлантпай еркіне қояр емес.

	Əйелдер үш адымдай жерден орын алып, төсектерін салып жайланды. Қасым шынтақтап көзін жұмып жатыр. Бітегене отырды да кемпір қисайды. Келіншек тізесін шошайтып, иегін сүйеп, томашадай боп отыр. Кемпір ұйқтайды ғой деген ой Қасымның ой жорымын ағытып жіберді: арсалаң ой қиядан қияға шарлап кетті. Дəл иекартпаға мінбелегенде жатқан орыны, келген жұмысы есіне түсіп, аттың басын бір тежеді. «Əбден құнығып кеткен екем» деп ойлап өзіне ұрысқандай болды.

	...Қасым көзін қысқан болады. Бірақ қанат дыбысын сезген қаршығадай замат көзін ашып алады. Ашса – алдында келіншек отыр. Үңгірді шарлаған келіншектің көзі: ағы – ақ, қарасы – қара.

	«Ой көзіңнен!» дегісі келіп қалады.

	Жалғыз шырақтың жырпылдаған жарығы келіншектің бетін жыбыр-жыбыр сүйеді. Ала сəуледе ақшыл бет күлім-күлім еткендей болады. Жоғарғы ерінін əнтек сүйіріліп, төменгісін тымырайтып, қыздың қызыл оймағындай өбіскен еріні көрінеді.

	...Ойпырмай! Неткен тəтті ерін! Ауызы түймедей əдемі келіншектің денесі, емшегі қандай екен. Бұлтиып тұр-ау ə?! Саусақтары да етжең, өзі де тығыршықтай ғой... Денесі... Несі қандай екен? Өзі де не шикілсары, не айтбозым, не бөртеке қызыл емес, деген құбақай құрғақтың өзі ғой!.. Дəл баяғы Биған... ханша, неткенмен оған бір тоюшы ма ең? «Тағы, тағы...» дегізуші еді.. Ондай əйел өмірде қолға тие береді дейсің бе? О бір айналып кетейін еді ғой... Мынаның əптіші де соған келеді... деген ойлар анталап басын кернеп барады.

	Келіншек Қасым жаққа көзінің астымен ғана қарайды, байыздамайды. Сүйтіп отырып келіншек оқалы кимешегінің алқымын көтеріп, тарқатылған бұрымын өрді. Бұғақты, жұмыр ақ тамағы жарқ еткенде, Қасым: «тұмсықты көмер ме ед» деп ойлады. Жасыл жеңсізін қайқая шешкенде торсыйған емшегін де көзі шалып қалды. Қасым есінен жүдə айырылды. Енді жатады-ау, тезірек жатса екен дегеннен өзгені ойлай алмады...

	...Келіншек жатты. Қара қоңыздай ілбіп минуттар өтіп жатты. Қанша мезгіл өткені не керек, əйтеуір бір мезгілде Қасым ептеп орынынан тұрды. «Бісміллəһи» деп əуелі шырақтың көзін өшірді. Түндік жабулы. Түн қараңғы болды. Əуелі қолды, сонсын аяқты жылжытып жіберді.

	...Жетті. Қолды созды. Жырынды шіркін ғой: уысы тола кетті. Қағып жіберді. Қайта салды. Тағы қақты. Тағы салды... Ауыз да жетті.

	– Мен ғой... Қымсынбаңыз..

	– Жасаған-ай! Сақтай.. Осындай орында... Нет-кен сұмдық...

	– Дəтім шыдамады... Мені де сұбқан итерген шығар..

	...Өлердегі сөзін айтса да, келіншек дарытпады. Дауысы əкірең шыға бастады.

	– Бұл кім өзі? – деп кемпірдің басы жыланша қайқайды. Қасым орынына сызды.

	Жатты. Ойланды... Бір уақта солқ-солқ жылады.

	– Иə, əулие, ой Арыслан-баб... сен «бар» деп қоймайсың. Барсам, жолатпайды. Мен енді қайтемін? – деп жылайды. Айтады да ана жаққа құлақ түреді. Əйелдер сыбырласқан іспетті. Қасым жылауды үдетеді. «Əулие-екені» көбейтеді. Əйелдер сыбыр-сыбыр... Алақай! Құдай берді! Көздің жасын иді: «алсаң ала ғой... Кім біледі... Əулие жұмсап тұрған шығар.. Іздегеніміз бала ғой...» деген кемпірдің дауысы естілді.

	...Несиеге қаратпай Қасым тағы барды. Қолды жіберді – сұлық...

	Бостандық...

	– ...Е, неге қайттыңыз? – дегенде, Қасым ауылына:

	– Ақшамнан айырылдым, – деген жауапты қайырды.





ЖАҢА ТАЛАП




	Жаңбыр сіркіреп тұр. Шегебай етікші – баласы Мұқанды мектепке жаздырайын деп Дəндебай ауылындағы мұғалімға алып жүрді.

	Ол ауылға таянғанда жаңбыр да ашылды. Жер шылқылдақ. Мұқан шылп-шылп еткізіп жамаулы жаман етігін əлден су қып алды. Қызыл елтірі бөрікінен, ескі шекпенінен су өтіп, мойынынан сорғалап, судан шыққан тышқандай болды.

	– Əне, анау тұрған мектеп, көрдің бе... Мен сені мұғалімға апарып жаздырам да Жұмандікіне барам, бастататын бір етігім бар деп еді...

	Мектеп дегені терезелері үлкен, өзі де биіктеу, үлкен там үй екен. Маңдайындағы тақтайда жазуы бар екен. Жазу екенін Мұқан таныған жоқ.

	– Сүрт аяғыңды. Көрдің бе шөп салып қойғанын. Шегебай мен баласы кіреберістегі шөпке аяғын сүртіп мектепке кірді.

	Кірсе, ашулы шқаптың алдында мұғалім кітаптарды аударыстырып қойып жатыр екен. Шқап алдындағы үстелдердің үсті – толған кітап.

	Мұғалім Шегебай мен Мұқанды көріп:

	– Келіңіздер, келіңіздер, – деді. Екеуі кіріп, есік алдында тұрды.

	Мұғалім:

	– Е, Дарқан, балаңды оқуға бергелі əкелдің бе? – деп сұрады.

	– Иə... сізге айтайын... жаздырып кояйын деп... онға шығып қалды... Еркелеу өзі... Жалғыз бала болған соң осыны бір нетіп...

	Мұғалім үстелде жатқан үлкен кітабын алып, Мұқанның аты-жөнін, жасын, əкесі, шешесі не кəсіп қылатынын тіркеп жатты. Мұқан ауызын ашып қарап тұр.

	Өзімнен бірдеңе сұрап қала ма деп қыпылдап барады.

	– Е, тілеуің берсін, шырағым... Əйтеуір босқа етігін тоздырғанша ... Кішкене бірдеңе біле ме деп... Заман оқығандікі болды ғой... Тəйір жалғасын, шырағым, өркенің өссін... Мен енді қайтайын...

	– Біраз аялдасаңыздар, болмай ма? Жаңбыр ашылды ма...

	Киімдеріңізді құрғатып...

	– Менің бір шаруам бар еді... Жұман əнеукүні бір етік бастап бер деп еді... Соны нетейін деп...

	– Ондайыңыз болса, дұрыс... Мен мына Мұқанмен кішкене сөйлесейін деп едім.

	Соны айтқанда Мұқан қорқып кетті.

	– Е, дұрыс, дұрыс. Кəзір маған оның керегі жоқ... Қалсын, қалсын... бітегенеден соң келіп ала қайтармын. Қарағым, Мұқан, сен қала тұр. Мұғаліміңмен сөйлесіп.

	Мұқан əкесінің соңынан тұра жүгірейін деп бір ойласа да, оным балалық болар деп тоқтады. Тоқтаса да, қыбыр-жыбыр, қызараңдап, шекпенінің етегін сығып, шұқылана берді.

	Мұғалім:

	– Е, Мұқан, оқу оқығың келе ме? – деп сұрады. Өзі төмен қарап тұрған Мұқанның мойыны бұдан бетер тұқырып кетті, қысылып түк айта алмады.

	– Əлде хат танитын шығарсың, бұрын оқып па ең? – деп мұғалім тағы сұрады.

	Мұқанда үн жоқ.

	Мұғалім оған қарады да жалма-жан:

	– Ойбай, жұмысымды бітірейін. Мына кітаптарды шқапқа салу керек еді, Мұқан, сен болысарсың əлде, – деді.

	Мұқан тағы үндемеді.

	Мұғалім орындыққа шығып, үстелдегі кітаптарды шқаптың жоғарғы тақтайларына қоя бастады. Бір уақта орындық үстінде тұрып Мұқанға қарап:

	– Əнебір кітаптарды əперіп жіберші, – деді. Мұқан сөлекеттене ұстап кітапты алып берді.

	– Енді анабір, арғысын əпер... ол емес, арғы... сол, сол е, бəрекелді, тағы анабір кітапты... – деп мұғалім жұмсап жатты.

	Мұқан ебі келмесе де, болысты.

	– Е, жақсы болды ғой!.. Əкең келгенде көрсін біздің жұмыс бітіріп жатқанымызды, – деп қояды.

	– Сен əкеңе де болысатын шығарсың? Мұқан үндемеді.

	– Етік тігуді білесің бе? Мұқан басын шайқады.

	– Рас, енді, етік қиын, ал енді балға мен шеге қағуды білетін шығарсың...

	– Білем, – деді дауысын зорға шығарып.

	– Е, тағы не білесің?

	– Тарамыс тоқпақтауды білем...

	– Жақсы.

	Енді мұғалім орындықтан түсіп кітаптарды шқаптың төменгі бөлмелеріне қойып жатты.

	– Сен ойнағанды тəуір көресің бе? Ат боп ойнағаның бар ма? – деп оқыста сұрап қалды.

	– Ойнағам, – деді.

	– Жақ, мылтық атқаның бар ма?

	– Бар.

	– Оны саған кім істеп берді?

	– Өзім істедім.

	– Сен істей білесің бе?

	– Білем.

	– Уа, жігіт екенсің! Сен əлі оқуды да жақсы оқырсың. Сен оқығың келе ме?

	Мұқан «жоқ» дегендей басын шайқады.

	– Жоқ дейсің бе? – деп мұғалім тақымдады.

	Мұқан қызараңдап тұрды да дауысын əрең шығарып:

	– Қорқам, – деді.

	– Қорқам! Кімнен қорқасың?

	– Ұқпайым ғой... Оның мəселе дегені болад дейді.

	– Мəселеден қорқам де... Мəселе дегені санау ғой. Сен санауды білмейсің бе?

	– Білмеймін, – деді.

	– Бер қарашы, осы үйде неше үстел бар екен, бəрін санашы.

	Мұқан бəрін қарап санады да:

	– Төртеу, – деді.

	– Жарайды. Ал енді мен анау үйден бір үстелді тағы əкеліп қойсам, нешеу болады?

	– Бесеу болады.

	– Əйбат. Міне, мəселе деген осы ғой. Оның не қорқатыны бар?

	Сен жігіт екенсің.

	– Жазу ше? – деп сұрады Мұқан.

	– Жазудың несі бар? Өзің де үйренесің.

	– Менің бармағым келмейді ғой.

	– Кəне, сенің бармағың басқа ма? Көрсетші.

	Мұқан бармағын тарбайтып көрсетті. Мұғалім қалжыңдап бармақтарын санады:

	– Біреу, екеу, үшеу, төртеу, бесеу... Бес бармақ, осы аз ба саған?

	Мұқан жымиды.

	– Бесеу болғанмен жаман ғой. Мұндай бармақпен кісі жаза ала ма?

	– Əбден жаза алады. Осы бармақтарыңмен біз, пышақ ұстай білесің ғой.

	– Пышақты ұстаймын.

	– Қасықты ше?

	– Оны да білем.

	– Ендеше қарындашты да сүйтіп ұстап үйренесің. Сенің саусақтарың осы күні епті, мықты... Сен əлде қурайдан сыпырғы істеуді де білерсің?

	– Білем.

	– Е, мінекей, көрмейсің бе? Саусақтарың бəлекет екен ғой. Мұқан жадырайын деді. Сүйтті де:

	– Оқуды қалай үйренем? – деп сұрады.

	– Оқу тіпті оңай. Кітаптағы суреттерге қарап үйренесің. Міне, қарашы мына кітапты, – деп мұғалім Мұқанның қолына кітап берді. – Мына жерге отырып қарай тұр. Мен мыналарды орынына қояйын.

	Мұқан кітапты ақтарып қарай бастады.

	Мұғалім өз кітаптарын орналастырып, өз жұмысын істеп жатты.

	Кітапта сурет көп екен: бір бетте бесікте жатқан бала. Біреуінде жүгірген бала, шана, терезе, мысық... Өңшең жақсы суреттер. Бір жерін ашқанда Мұқан:

	– Оһо! Сырғанақ, – деп дауыстап жіберді. Мұғалім қасына келіп:

	– Сен төбе басынан сырғанақ теуіп пе едің? – деп сұрады.

	– Тепкем.

	– Немен тептің?

	Тағы əлгіндей сөйлесіп кетті. Енді манағыдай емес, Мұқан мұғалімнен ұялуын қойды. Сұрағанына жауап беріп, өзі де көрген-білгендерін айтып жіберді.

	Содан кейін мұғалім тағы да Мұқанды кітап əперуге жұмсады. Мұқан қорғанбай, қорықпай кітаптарды əперіп, мұғалімге болысты.

	Шегебай келгенде Мұқан жұмыс қып жатыр еді.

	– Е, біздің Мұқатайға да жұмыс табылыпты ғой, – деп əкесі күліп келді.

	– Уа, бұл жігіт екен. Маған қолғабыс қып жатыр, – деді мұғалім.

	– Мұқатай, енді болсаң, үйге қайтайық; кеш боп кетер...

	Мұғалім рұқсат етесіз бе? – деді əкесі.

	– Рұқсат, рұқсат. Мұқан, рақмет. Мектепті көрдің ғой. Дүйсембі күні оқу басталады, кел со күні, – деді.

	Мұқатай жайраңдап:

	– Келем, келем, – деді.

	Үйдеріне қайтып келе жатқанда Мұқан:

	– Дүйсембі тез болса екен. Мəселесін үйренейін деп едім, – деді.

	– Қорықпайсың ба?

	– Несіне қорқам? Жиырмаға дейін санауды білем. Жазуды да, оқуды да үйренем. Аға-ау! Кітаптарының суреті біртүрлі қызық екен! Не керек, тамаша, тамаша!.. – деп үйіне жеткенше көрген суреттерін сөз қып барды.





МЕН ҚАЛАЙ ҮЙЛЕНДІМ?


	(тұйық əңгіме)



	...Сүйтіп жүргенде «Кейкіде бір жақсы бала тұр» дегенді құлағым шалды. Егжей-тегжейін сұрастырсам: беріп отырған қыз екен. Ескі болыстық партияның кесірінен жастайынан атастырған, бұ күнге күйеуі 12-де, өзі 18-де екен. Күйеуі ақсақ болған соң қыз менсінбей жүреді екен. Қыздың қайынағасы да өліп қалып, енді Кейкі ақсақал, жесір қатын малын жегізбеді деп, қызын бермеймін дейді екен. Оқыған азаматтардың əрқайсысы-ақ барып көріп, хат жазса да, қыздан жауап ала алмайды. Тегі қыз əкесінің ажарына қарайтын болса керек.

	Сонда да маңдайымды бір сынайын деп екі жолдас ертіп, елеусіз барып қайтқалы атқа қондым.

	Мінгенім – қаз мойын құла торы, аяңдағанда, тізгінді іркіп тастап отырады. Кигенім – бұйра жағалы қара пəлте, пайымен тыстаған қара елтірі тымақ, күрең барқытпен көмкерген, сұлу қима тақа, ішкі киімім – көк сұр тройка. Мұрынымның құлай берісіне таяу болар-болмас кез еті бар. Бар қаупім сол. Одан өзге жерімнен, құдай біледі-ау, тинамдай мін таба алмайды. Қандай ауызы бұлбұл, аяғы дүлдүл қыз болса да, татимын деген сенімім күшті. Ағаң əлі сондай жігіт!

	Əнтек тісім қопалдау. Əйтпесе ана... Əшір жолдасым өзіме серік: епті.

	Əшір ол елмен ашына: құдандалы ғой, «қыздан тілді кім арқылы аламыз?» дегенде, Əшір:

	«Бер жағында қыздың нағашыларында Шəріпбек деген пысық жігіт бар».

	Арада атты бір шалдырып алып, желе жортумен намаздыгер шенінде нағашыларына жеттік. Шəріпбек үйден табылды. Оны да ырым көрдік. Шəріпбекті ертіп алып, адырдың ішімен төтелей салдық.

	Қарсы алдымыздан қоңырсалқын жел есіп, аспанда алашабыр сұрқыл бұлт көшіп, ойпаңның солған соны көдесін сүрлеудей жапырып, тымақтың құлақтарын желпілдетіп, шірене, қонақтай шерттіріп, айдап келеміз

	– Мына төбенің астында, – дегенде, атты тежеп, солығын бастырып, апақ-сапақта қыздыкіне аударыла түсе қалдық. Қора маңы қара малмен, кереге-уықпен, пішеншінің түйелі арбасымен қоқып жатыр. Кейкі ақсақал үйде жоқ екен, бəйбіше «түссін» депті.

	Асты-үсті тақтайлы, екі бөлмелі үйдің жоғарғысына кіріп, саптамаларымызды тастап, байпаңдап барып, төрдегі көрпеге отырдық. Бұрыштағы қарқара пештің кəрнезінде жетілік лампы жанып тұр.

	Екі қызды жоғарғы жағына ала отырған, бетінен майы шыққан, күптей күрең бəйбішемен сыпайы амандастық, ажарлы кісі екен. Одан туған қыз неғып жаман болсын.

	– Есенсіздер ме? – деп екі қызға да көз қырымен ерін қозғадық.

	Бергі, қаздиған қағаздай қыздың келбеті «жаман көзіме» жағып кетті. Оңдап қарауға бəйбішеден именіп, қарамауға көңіл шіркін шыдамай, сыртыма сыр білдірмейін десем де, ішім қобалжып барады.

	Қыстауға қашан қонғанын, ақсақалдың қайда кеткенін, шаруаның жайын сұрап Əшір жолдасым бəйбішемен тасымал сөзге кірісе бастады.

	Қарапайым, жасық жігіттерше құтымды өшірмейін деп, пəлтемнің түймелерін ағытып, тымағымның қыз жақ құлағын жымырып, бір аяғымды көсіліп, жайланып отырған болдым. Көсілсем де, көзел мəсісін көрсеткені ме деп ойлап қала ма деп, тағы қыпылдадым. Əйтсе де, аяқты жимадым. Шылымымды тартып жіберейін деп бір оқтанып, қолымды қалтама таман апарсам да, мұным тым жеңілдік, ерсілік боп, бəйбіше сөгіп тастар деп қайта қойдым.

	Тілеуің бергір бəйбіше, бітеге не десін, үйде еркек жоғын айтып, қынжылған болып, шаруасының жайына рұқсат сұрап, шығып кетті. Ұстаудан босағандай бойым бір жадырап қалды.

	Жолдасымның бетіне күлімдей бір қарап, шылымды суырдым. О да бірді алды. «Шылым тартуға болатын шығар» деп сұрағалы қыздарға мойынымды бұруым-ақ мұң екен, ауызымдағы сөзімді Əшір айтып салды.

	– Неге болмасын? – деп бергі қыз салқын айта салса да, біз тұтатып жатқанда, ана қызға еңкейіп бірдеңе сыбыр еткендей болды.

	Оны байқамағансып, қою түтінді бір лықытып қалып, ендігі сорымын өкпені аралатып, ерінімнің ортасынан ине көзіндей тесік жасап алып, сол тесіктен сыздықтатып шығара бастадым.

	Бəйбішемен сөйлескені секілді жолдасым қыздармен де елеусіз сұраудан бастап, қысқа-қысқа жауап алып, бірте-бірте сөйлесуге айналып барады. Салғаннан күйеу жігітімсіп топастық көрсетпейін деп, анда-санда шағымды жерінде мен де ептеп кірісіп қоямын. Бойы үйрене келе бергі қыз да бізге сұрау бере бастады. Əуелі «сен қайдан жүрсің?» деп нағашысына (Шəріпбекке) тіл қатып, екі сөз аралатып «бұ кісі елге қашан келіп еді?» деген сияқты маған да жағалады. Менің жайымды сұрағаны жаныма жағып барады...

	...Көп сөйлеп не керек, бір айдан кейін əлгі қағаздай қызды алып қаштым. Қарау əкесі қалың малсыз бермейтін болды.

	Сонша жерден қыз алып қашып, таң ата келген кісі шаңқай түсте шай ішіп отырғанда, 40 шақты кісі қуғыншы сау ете түсті.

	Беті қатты... қолдарында сойыл. Қырып-жойып, қызын тартып əкетуінде сөз жоқ. Төңіректе еліміз аз. Тергеуші, мелитсе 50-60 шақырымда.

	Ауылдағы жалғыз сөз білетін, жөн білетін – Жаңқаш отағасы, қызды үйге алып келген себебім: ел өзімнен айыптайтын: үлкен қаладағы кеңес қызметкерімін. Қуғыншы бүгін келіп қалады деген ойымда да жоқ, қалаға ертең тартпақпын.

	Қысылсам да, не керек, жұмыс оңға басты, қуғыншыларды жанымен əлек қып, қызды қалыңсыз алдым...

	Қалай қылып десеңіз, былай.





ТҮСІНІКТЕР




	«Елес» – «Жас қазақ» журналының 1924 жылғы 5-6 сандарында жарияланған. 1989 жылы шыққан 1 томдық шығармалар жинағына енген.

	«Жаңабайдың жанындағы трагедие» – «Жас қазақ» журналының 1924 жылғы 7, 8, 9 жəне 10 сандарында жазушының «Қызылбас» деген бүркеншек атымен жарияланған.

	«Тұмарбай мен қатыны» – «Жас қазақ» журналының 1924 жылғы 5, 6, 7-8 сандарында жазушының «Қызылбас» деген лақап атымен жарияланған.

	«Боранды болжағыш əулие (барометр)» – «Лениншіл жас» журналының 1926 жылғы 1-2 санында басылған. Ж.Аймауытұлы бұл əңгімесіне «Ж» деп қол қойған.

	«Баушы мен бала» – «Лениншіл жас» журналының 1927 жылғы 3-4 санында басылған. Жазушы əңгіме соңында «Жүсіпбек» деп қол қойған.

	«Қара бақсы» – «Лениншіл жас» журналының 1925 жылғы 7 санында Ж.Аймауытұлының «Таңашбай» деген бүркеншек атымен жарияланған.

	«Жидебайдың баяндамасы» – «Ақ жол» газетінің 1925 жылғы 7, 16 ақпан күнгі сандарында жарияланған. Əңгіме жазушының «Жүсіпбек» есімімен басылған.

	«Жол үстінде» – «... Терме» жинағында (1925, № 1) жазушының «Қызылбас» атты бүркеншек есімімен жарияланған. Кейін, 1990 жылы 13 шілдеде Қ.Мұхамедхановтың алғысөзімен «Қазақ əдебиеті» газетінде жарияланды.

	«Əнші» – «... Терме» жинағының 1925 жылғы 1 санында, 1989 жылы жазушының 1 томдық таңдамалы шығармалары жинағында жарияланды. Автор əңгіме соңында «Ташкент, 6. III. 1925 жыл. Жүсіпбек» деп қол қойған.

	«Алып ұйқы» – «Еңбекші қазақ» газетінің 1926 жылғы 20 шілдедегі санында жарияланған.

	«Қилы-қилы заман болды, қарағай басын шортан шалды» – «Ақ жол» газетінің 1925 жылғы санында жарияланған. Автор «Жүсіпбек» деп қол қойған.

	«Радио хабарлары» – «Ақ жол» газетінің 1924 жылғы 16 қазан күнгі санында қаламгердің «Ж-к» атты бүркеншік есімімен жарияланған.

	«Өзгермесе бұл не?» – «Ауыл тілі» газетінің 1926 жылғы 4 қазандағы санында жарияланған. Автор «Ж.Аймауытұлы» деп қол қойған.

	«Жапырақтар» – «Қазақ тілі» газетінің 1926 жылғы 9 қаңтар күнгі санында жарияланған. Автор «Жүсіпбек» деп қол қойған.

	«Кеп қолағашта» – «Қазақ тілі» газетінің 1926 жылғы 4 қазан күнгі санында жазушының «Таңашбай» деген бүркеншік есімімен жарияланған.

	«Жарасымды сүгіреттер» – «Ақ жол» газетінің 1924 жылғы 9 қазандағы санында жарияланған. Мақалаға жазушы «Жүсіпбек» деп қол қойған.

	«Жаңа өмірге аяқ басты» – «Ақ жол» газетінің 1925 жылғы 7, 9 қаңтар күнгі сандарында басылған. Жазушы əңгіме соңында «Жүсіпбек» деп қол қойған.

	«Далада Наурыз» – 1922 жылы «Қызыл Қазақстан» журналының 6 санында жарияланған. Əңгіме соңында автор «Ж.Аймауытов» деп қол қойған.

	«Оралдан пойыз өткенде» – «Ақ жол» газетінде (22.11.1925) алғашқы рет жарияланды. Əңгіме соңында «Жүсіпбек» деп қол қойылған.

	«Көк өгіз» – 1929 жылы Қазақстан мемлекеттік баспасында жеке кітапша болып жарық көрді. Көркемделген кітапша сыртында автордың Ж.Аймауытұлы екені жазылған.

	«Күмəжнек» (Əмиəн) – «Ақ жол» газетінің 1924 жылғы 12 қазан күнгі санында жазушының «Ж-к» бүркеншік есімімен жарияланған.

	«Тінікейді не ойландырды?» – «Ақ жол» газетінің 1924 жылғы 29 желтоқсан күнгі санында жазушының «Ж-к» деген лақап атымен басылған.

	«Нағима» – «Қызыл Қазақстан» журналының 1923 жылғы 22 санында жарияланған. Əңгіме Ж.Аймауытұлының «Ж» деген бүркеншік атымен басылған.

	«Қойшы Тастамақ» – «Ақ жол» газетінің 1924 жылғы 11 желтоқсан күнгі санында Ж.Аймауытұлының «Ж» – деген бүркеншік есімімен жарияланған.

	«Сауатсыздықты қалай жою?» – Семейде шығып тұрған «Қазақ тілі» газетінде 1923 жылы 18 тамызда жарияланған. Автор «Жүсіпбек» деп қол қойған.

	«Соп-соп» – «Ақ жол» газетінің 1925 жылғы 4 наурыз күнгі санында жарияланған «Қосшы» парағының 1 санында басылған. Автор «Ж-к» деп қол қойған.

	«Қырсықты Сүлей» – «Ақ жол» газетінің 1925 жылғы 4-6 наурыз күнгі сандарында жарияланған. Жазушы əңгіме соңында «Жүсіпбек» деп қол қойған.

	«Қызылбике, қызыл отау» – «Əйел теңдігі» журналының 1929 жылғы 2-3, 4-5, 6-7-8, 9-10 сандарында басылған. Автор «Жүсіпбек» деп қол қойған.

	«Құсбегі» – Ж. Аймауытұлының өзі Семей қаласында шығарып тұрған «Абай» журналының 1918 жылғы 4-ақпандағы 1-санына /12-бет/ «Тікқұлақ» деген бүркеншік атпен жариялаған.

	«Шажамай» – «Абай» журналының 1918 жылғы 4-ақпандағы 1-санында /13-бет/ жарық көрген.

	«Кенжем атты» – «Абай» журналының 1918 жылғы 4-ақпандағы 1-санында /13-бет/ жарық көрген.

	«Бетім-ау, құдағи ғой!» – «Абай» журналының 1918 жылгы 8-көкектегі 4-санына /13-15-беттер/ жарияланған. Соңына «Ж» деп қол қойылған.

	«Аждаһа» – «Жас қазақ» журналының 1924 жылғы 5-6 санында /102-103-беттер/ жарық көрген. «Күлдіргі бөлімі» деген айдармен беріліп, соңына «Ж.» деп қол қойылған.

	«Елеусіз ерлер» – Əңгіме «Ақ жол» газетіне қосымша ретінде шығып тұрған «Сəуле» əдеби журналының 1924 жылғы қараша айындағы 6-санында /2-9-беттер/ «Жік» бүркеншік атымен жарық көрген.

	«Көшпелі Көжебай» – Ташкентте шығып тұрған «Ақ жол» газетінің 1924 жылғы 29-қазандағы 498-санында «оқшау сөз» айдарымен басылған. Соңына «Шоқарақы» деп қол қойған.

	«Делебесі қозған жігіт» – «Ақ жол» газетінің 1925 жылғы 26-қаңтарындағы 329-санында қаламгердің «Жік» деген бүркеншік есімімен жарық көрген.

	«Мысыққа ойын, тышқанға өлім» – Əңгіме «Қазақ тілі» газетінің 1923 жылғы 16-шілдедегі 62-санында басылған. Соңына «Жүсіпбек» деп қол қойған.

	«Балалармен əңгіме» – Балаларға арналған бұл əңгіме «Пионер» журналының 5-санында /7-10-беттер/ «Оқу-тəрбие» бөлімі айдарында «Жік» деген бүркеншік атымен жарық көрген.

	«Тəубе қылды» – Əңгіме «Жаршы» журналының 1929 жылғы 1-санында /6-8-беттер/ жарық көрген. «Жүсіпбек» деп қол қойған.

	«Жаңа талап» – Əңгіме «Жаңа мектеп» журналының 1929 жылғы 2-санында /60-65-беттер/ «Жүсіпбектің əңгімесі» (латын қарпімен) деген тақырыппен жарияланған. Соңында «Жүсіпбек» деп көрсетілген.

	«Мен қалай үйлендім?» – Əңгіме 1929 жылы «Жаңа əдебиет» журналының 5-санында /70-72-беттер/ басылған. «Қаламшылық бəсекесі» айдарымен берілген. Авторы «Жүсіпбек» деп көрсетілген.

	Əңгіме соңында журнал редакциясы мынандай түсініктеме келтірген: «Басқарма: бұл əңгімені əдейі тұйық қалдырып отырмыз. Талапкерлер осы əңгімені тұйық қалған жерін ойлап тауып, аяқтау керек. Əркім əртүрлі жорып, шешер. Солардың бəрі де салыстырылып, қай тұрмысқа жарасымды, шынға келетіні көрсетілмек, басылмақ. Ең ақырында əңгіме иесінің шешуі басылады.

	Жалғыз-ақ шарт: бұл əңгіменің аяғы осы басылғаннан көп болмау жағы есте болсын» .

	Редакцияның осы сөзіне қарап, əңгіменің аяғы болғандығын анык байқаймыз. Өкінішке қарай, Жүсіпбек Аймауытұлын осы – 1929 жылдың 14-мамырында ГПУ тұтқындап, шығарманың соңы журналдың келесі санында басылмай қалған.





	https://t.me/kzkitap





Notes


	[←1]

Бірер сөз түсіп қалған.





[←2]

в-ком (волком) – болыстық комитет





[←3]

в-исполком (волисполком) – болыстық атқару комитеті





[←4]

дежурный /ор./





